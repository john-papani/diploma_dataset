      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      ΣΥΝΕΔΡΙΑΣΗ  ΡΠΓ΄
      Δευτέρα 13 Ιουνίου 2005
      Α. ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών σελ.
      2. Άδεια απουσίας της Βουλευτού κ.  Ε. Χριστοφιλοπούλου σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου  αναφορών και  ερωτήσεων της  Τρίτης  14  Ιουνίου 2005,  σελ.
      4. Συζήτηση επικαίρων ερωτήσεων.
      α) Προς την Υπουργό Εθνικής Παιδείας και Θρησκευμάτων σχετικά με τη λήψη μέτρων αντιμετώπισης των προβλημάτων στέγασης και στελέχωσης του ειδικού σχολείου  Πόμπιας-Μοιρών κλπ,  σελ.
      β) Προς τον Υπουργό  Υγείας και Κοινωνικής Αλληλεγγύης σχετικά με την καταβολή των δεδουλευμένων στους εργαζομένους στην Θεσσαλική Εταιρεία Ψυχικής Υγείας, Περίθαλψης και Αποκατάστασης κλπ, σελ.
      γ) Προς τον Υπουργό Περιβάλλοντος Χωροταξίας και Δημοσίων Έργων, σχετικά με την πρόσφατη απόφαση του Συμβουλίου της Επικρατείας για την εξέλιξη του έργου εκτροπής του Αχελώου,  σελ.
      δ) Προς τον Υπουργό Αιγαίου σχετικά με την λήψη  μέτρων για την μεταφορά των αναγκαίων ποσοτήτων νερού στα νησιά του Αιγαίου ενόψει καλοκαιριού κλπ, σελ.
      5) Συζήτηση Επερώτησης Βουλευτών του Κομμουνιστικού Κόμματος Ελλάδας προς τον Υπουργό Εμπορικής Ναυτιλίας, σχετικά με τις ακτοπολοϊκές συγκοινωνίες.
      ΟΜΙΛΗΤΕΣ
      Α. Επί  των επικαίρων ερωτήσεων σελ.
      ΚΑΛΟΣ Γ.
      ΚΩΝΣΤΑΝΤΟΠΟΥΛΟΣ Γ.
      ΛΕΒΕΝΤΗΣ Α,
      ΠΑΥΛΙΔΗΣ Α.
      ΣΑΛΑΓΙΑΝΝΗΣ Ν.
      ΣΟΥΦΛΙΑΣ Γ.
      ΤΣΙΟΓΚΑΣ Δ.
      ΦΡΑΓΚΙΑΔΟΥΛΑΚΗΣ Ε.
       Β. Επί της Επερώτησης σελ.
      ΔΡΑΓΑΣΑΚΗΣ Ι.
      ΚΕΦΑΛΟΓΙΑΝΝΗΣ Ε.
      ΚΟΛΟΖΩΦ Ο.
      ΠΑΝΤΕΛΑΚΗ Ε.
      ΠΑΤΣΙΛΙΝΑΚΟΣ Ι.
      ΠΑΥΛΙΔΗΣ Α.
      ΠΡΩΤΟΠΑΠΑΣ Χ.
      ΣΚΟΠΕΛΙΤΗΣ Σ.
      ΤΣΙΟΓΚΑΣ Δ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΠΓ΄
      Δευτέρα 13 Ιουνίου 2005
      Αθήνα, σήμερα στις 13 Ιουνίου 2005, ημέρα Δευτέρα και ώρα 18.31΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Εμμανουήλ Φραγκιαδουλάκη, Βουλευτή Ηρακλείου, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
    1) Οι Βουλευτές Φθιώτιδας και Β΄ Πειραιώς κύριοι ΗΛΙΑΣ ΚΑΛΛΙΩΡΑΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Δήμαρχος Αταλάντης Φθιώτιδας διαμαρτύρεται για την εγκατάσταση Οργανωμένων Μονάδων Υδατοκαλλιεργειών στις περιοχές Αταλαντονήσου και Γαϊδουρονήσου.
    2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πρόεδρος του Δ.Δ. Ανθήλης του Δήμου Λαμιέων ζητεί την κατασκευή ανισόπεδου κόμβου στην Ανθήλη.
    3) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ζητεί να χρηματοδοτηθεί ο εμβολιασμός των καστανοδένδρων στις πληγείσες περιοχές του Νομού Λάρισας.
    4) Οι Βουλευτές Α΄ Θεσσαλονίκης και Β΄ Πειραιώς κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Επιτροπή κατοίκων της Πυλίας Μεσσηνίας ζητεί να μην εγκριθεί η εγκατάσταση θερμοηλεκτρικού εργοστασίου στο Ακριτοχώρι Μεσσηνίας.
    5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Αδελφότης Καρυστίων της Αθήνας ζητεί την προστασία της φυσιογνωμίας του παλαιού κτιρίου του νοσοκομείου Καρύστου.
    6) Οι Βουλευτές  Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία ο κ. Περικλής Αθανασίου, κάτοικος Ν. Κερασούντας Πρέβεζας, ζητεί την επίσπευση των διαδικασιών συνταξιοδότησής του από το ΙΚΑ.
    7) Οι Βουλευτές  Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ, ΓΡΗΓΟΡΙΟΣ ΝΙΩΤΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία οι Εργαζόμενοι στην Ολυμπιακή Ανώνυμη Ανεφοδιαστική Εταιρεία Αεροπορικού Καυσίμου καταγγέλλουν τις αναιτιολόγητες απολύσεις συνδικαλιστών συναδέλφων τους.
    8) Οι Βουλευτές  Β΄ Αθηνών, Λασιθίου και Β΄Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία ο κ. Ιωάννης Ντόκας, κάτοικος Γλυφάδας Αττικής, ζητεί την επίλυση προβλήματός του με την ασφαλιστική εταιρεία ASTRA.
    9) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Πανελλήνιος Σύλλογος Υπαλλήλων ΚΕΚΥΚΑΜΕΑ ζητεί την οικονομική και υλικοτεχνική στήριξη των Κέντρων Υποστήριξης ατόμων με αναπηρίες.
    10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Αιμοδοτών – Δωρητών Οργάνων Σώματος και Μέριμνας Υγείας «ΚΩΣΤΑΚΗΣ ΜΕΣΟΓΙΤΗΣ» εκφράζει τους προβληματισμούς του σχετικά με τον τρόπο διατύπωσης και εγκυρότητας άρθρων του νέου νόμου για τη δωρεά οργάνων και τις μεταμοσχεύσεις.
    11) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Υπαλλήλων Ελληνικού Οργανισμού Τουρισμού ζητεί την άμεση ολοκλήρωση της διαδικασίας κατάρτισης του κανονισμού λειτουργίας  του Ελληνικού Οργανισμού Τουρισμού.
    12) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο κ. Νικόλαος Καλαϊτζής, εποχικός πυροσβέστης αναφέρεται σε εργασιακά και οικονομικά προβλήματα των εποχικών πυροσβεστών.
    13) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας στο οποίο ζητείται η άμεση ολοκλήρωση της κατασκευής του δρόμου Λάρισας – Φαρσάλων.
    14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε περιστατικό τραυματισμού φοιτητή.
    15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επικινδυνότητα της στροφής στην περιοχή του Κολυμβητηρίου «Αντώνης Πέπανος» στην Πάτρα.
    16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις εκτιμήσεις των Δημάρχων της Αιγιαλείας για τη χάραξη της νέας σιδηροδρομικής γραμμής.
    17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επέκταση του δικτύου φυσικού αερίου στο Νομό Αχαΐας.
    18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη συντήρησης του Κάστρου της Πάτρας.
    19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επιλογή του Ορχομενού για την κατασκευή αυτοκινητοδρομίου.
    20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επιλεκτική εφαρμογή του νόμου περί απαγόρευσης των ηλεκτρονικών παιχνιδιών.
    21) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Πανελλήνια Ομοσπονδία Λογιστών ζητεί την ικανοποίηση εργασιακών και ασφαλιστικών αιτημάτων του κλάδου.
    22) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δασικός Αγροτικός Συνεταιρισμός Μολόχας Καρδίτσας ζητεί την επιχορήγηση του Δασαρχείου Φουρνά.
    23) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία οι εργαζόμενοι στο ΕΘΙΑΓΕ με σχέση εργασίας Ιδιωτικού Δικαίου Ορισμένου Χρόνου και Συμβάσεως Έργου ζητούν τη συνέχιση των συμβάσεών τους και τη μετατροπή τους σε Αορίστου Χρόνου.
    24) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Νομάρχης Εύβοιας ζητεί τη χρηματοδότηση των εργασιών για την επίλυση του προβλήματος της Σχολής Στέγης στο Νομό Εύβοιας.
    25) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Σωματείο Εργατοτεχνιτών και Υπαλλήλων Συρματουργίας Χαλκίδας (ΔΑΡΙΓΚ) ζητεί την άμεση καταβολή δεδουλευμένων αποδοχών και ενσήμων στα μέλη του.
    26) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Νομάρχης Κυκλάδων ζητεί την τοποθέτηση συνθετικού χλωροτάπητα στο γήπεδο ποδοσφαίρου της πρώην Κοινότητας Στενής του Δήμου Εξωμβούργου Τήνου.
    27) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ν. Μονογλής, κάτοικος Μηλιάς Αριδαίας, ζητεί την επίλυση εργασιακού του προβλήματος.
    28) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Θεοδώρα Καραϊτση, κάτοικος Γιαννιτσών Πέλλας, ζητεί πληροφορίες σχετικά με τη δυνατότητα συνταξιοδότησής της.
    29) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Συνταξιούχων Γήρατος – Αναπηρίας ΙΚΑ Εδέσσης και περιφέρειας «Η ΟΜΟΝΟΙΑ» ζητεί τη χρηματοδότηση των λειτουργικών δαπανών.
    30) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Υπάλληλοι Δημοσίου, ΝΠΔΔ, ΟΤΑ και ΕΛΑΣ Νομού Πέλλας ζητούν να καθορισθεί στο σύνολό του ως παραμεθόριος ο Νομός Πέλλας.
    31) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Σημίτης, κάτοικος Μυλοτόπου Πέλλας, ζητεί να μειωθεί η τιμή εκτίμησης γεωργικού οικοπέδου του στο Μυλότοπο Πέλλας.
    32) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο κ. Κων/νος Φωτόπουλος, κάτοικος Πατρών Αχαΐας, καταγγέλλει καταπάτηση της αιγιαλίδος ζώνης στην παραλία της κοινότητας Κ. Αλυσσού Πατρών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6903/24-1-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 1175/21-2-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας πληροφορούμε τα εξής:
     1. Όσον αφορά τις τιμές διάθεσης της τομάτας, αυτές διαμορφώνονται ελεύθερα στα πλαίσια της προσφοράς και της ζήτησης, με αποτέλεσμα κάθε παρέμβαση στη διαμόρφωση των τιμών να είναι ασυμβίβαστη με το Κοινοτικό Καθεστώς.
     Σύμφωνα με τους κοινοτικούς κανονισμούς, οι εισαγωγές ορισμένων βασικών ειδών οπωροκηπευτικών από τρίτες χώρες, μεταξύ των οποίων και η επιτραπέζια τομάτα, υπόκεινται κατά την εισαγωγή τους στο σύστημα εισόδου, βάσει του οποίου όταν η τιμή εισαγωγής είναι χαμηλότερη της τιμής εισόδου, επιβάλλεται πρόσθετος δασμός.
     2. Σε όλα τα αγροτικά προϊόντα, τα οποία εισάγονται στη χώρα μας από τρίτες χώρες πραγματοποιούνται, κατά το στάδιο της εισαγωγής, συστηματικοί φυτοϋγειονομικοί έλεγχοι, όπως προβλέπει η κοινοτική και εθνική νομοθεσία για την προστασία του καταναλωτή. Οι έλεγχοι εξασφαλίζουν τη συμμόρφωση των προϊόντων σύμφωνα με τις εμπορικές ποιοτικές προδιαγραφές. Στις προδιαγραφές αυτές περιλαμβάνεται μεταξύ των άλλων και η αναγραφή στη σήμανση της χώρας προέλευσης των εισαγόμενων προϊόντων.
     Σε περίπτωση που δεν τηρούνται οι όροι των εν λόγω κοινοτικών κανονισμών και εθνικών διατάξεων, επιβάλλονται οι προβλεπόμενες κυρώσεις.
     3. Βάσει των κοινοτικών κανονισμών για τις εξαγωγές επιτραπέζιας τομάτας προς τρίτες χώρες, για την εξαγωγική περίοδο (15 Ιανουαρίου 2005 έως 15 Μαρτίου 2005) υπάρχουν εξαγωγικές επιστροφές ύψους 30 €/τόνο καθαρού βάρους για συνολική κοινοτική ποσότητα 9.222 τόνων.
     Ο Υφυπουργός
     Α. ΚΟΝΤΟΣ»
     2. Στην με αριθμό 7356/2-2-05 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. 1233/25-2-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα. Χ. Αράπογλου, σας πληροφορούμε τα εξής:
     Σε ό,τι αφορά τις απαγορεύσεις της Αλιείας με το εργαλείο Μηχανότρατα, ισχύουν τοπικές απαγορεύσεις για τον Κόλπο Θεσσαλονίκης και Θερμαϊκό (Π.Δ. 189/78, Β.Δ.917/66), καθώς και για τον Κόλπο Τορωναίο Κασσάνδρας ΒΔ 50/76 για επτάμηνη απαγόρευση.
     Για την αλιεία με μηχανότρατα ισχύουν επιπλέον οι γενικές διατάξεις: 
     α) Η Απόφαση του Υπουργού Γεωργίας 290339/29-12-2000 σε εφαρμογή του Καν. (ΕΚ) 2550/2000 και
     β)Το Β.Δ. 917/66 (άρθρο 3) με απαγόρευση της αλιείας με μηχανότρατα σε όλη την επικράτεια, κατά τους μήνες Ιούνιο, Ιούλιο, Αύγουστο και Σεπτέμβριο κάθε έτους.
     Τα εν λόγω αποτελούν ένα νομοθετικό πλαίσιο ιδιαίτερα αποτελεσματικό για την προστασία των αλιευτικών πόρων, της ισορροπίας του θαλάσσιου οικοσυστήματος και κατ΄ επέκταση του εισοδήματος των αλιέων.
     Ειδικά για την απαγόρευση της αλιείας με το εργαλείο μηχανότρατα στον Σιγγιτικό Κόλπο (Κόλπο Αγίου Όρους), ρυθμιστικά μέτρα αλιείας που αφορούν απαγορεύσεις εργαλείων, χρονικούς περιορισμούς κ.λ.π. μπορούν να λαμβάνονται με Π.Δ/γματα που εκδίδονται με πρόταση του Υπ. Γεωργίας ύστερα από γνώμη του Συμβουλίου Αλιείας (Ν.Δ. 420/1970 άρθρο 10, όπως αντικαταστάθηκε με το άρθρο 3 παρ. 2 του Ν. 1740/87), εφ' όσον υπάρχουν στοιχεία έρευνας που θα μπορούσαν να στοιχειοθετήσουν εισήγηση της αρμόδιας Υπηρεσίας του Υπουργείου Αγροτικής Ανάπτυξης και Τροφίμων (Δ/νση Θαλλάσιας Αλιείας), ώστε να εκδοθεί Π.Δ. με πρόσθετες απαγορεύσεις αλιείας.
     Στην παρούσα φάση η ανωτέρω Υπηρεσία επεξεργάζεται την τροποποίηση του Π.Δ/γματος 189/78, με σκοπό την αναθεώρηση και εmκαιροποίηση του ισχύοντος θεσμικού πλαισίου για την περιοχή των Κόλπων Θεσσαλονίκης και Θερμαϊκού.
     Επίσης, στα πλαίσια της Κοινής Αλιευτικής Πολιτικής για τη Μεσόγειο και του Κοινοτικού Σχεδίου Δράσης για την διατήρηση και τη βιώσιμη εκμετάλλευση των αλιευτικών πόρων στη Μεσόγειο, επανεξετάζεται ο Καν. (ΕΚ) 1626/94 που αναφέρεται στα τεχνικά μέτρα που ισχύουν για τη Μεσόγειο, μεταξύ των οποίων είναι και το μέγεθος στα μάτια των διχτυών της μηχανότρατας. Επισημαίνεται ότι το μέγεθος των 60 χλσ. αποτελεί πρόταση στο συγκεκριμένο σχέδιο του Κανονισμού για τη Μεσόγειο.
     Μετά την έκδοση του νέου Κανονισμού θα γίνουν σχετικές προσαρμογές σε εθνικό επίπεδο, όπως εξάλλου έχει υποχρέωση το κάθε Κ-Μ, που αφορούν μεταξύ των άλλων και το εργαλείο της μηχανότρατας.
     Μείζονος σημασίας θέμα, όμως, αποτελεί και ο έλεγχος της αλιευτικής δραστηριότητας για τον οποίο είναι επιφορτισμένες οι κατά τόπους Λιμενικές Αρχές.
     Ο σωστός και εντατικότερος έλεγχος για την εφαρμογή της αλιευτικής Νομοθεσίας θα συνεισφέρει σημαντικά στον περιορισμό της παράνομη; αλιείας και στη διατήρηση των ιχθυοαποθεμάτων. Για το σκοπό αυτό το Υπ. Αγροτικής Ανάπτυξης και Τροφίμων συνεργάζεται στενά με το Υπ. Εμπορικής Ναυτιλίας. Επίσης η υλοποίηση του προγράμματος δορυφορικής παρακολούθησης των αλιευτικών σκαφών που βρίσκεται σε εξέλιξη, αφ' ενός θα μειώσει τον ανταγωνισμό των ψαράδων και αφετέρου θα συμβάλλει στον έλεγχο των αλιευτικών δραστηριοτήτων.
     Ο Υπουργός
     Ε. ΜΠΑΣΙΑΚΟΣ»
     3. Στην με αριθμό 7152/3-1-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1207/25-2-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 687/25-2-05 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Δ. Πιπεργιά.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     4. Στην με αριθμό 7373/3-2-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1238/25-2-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 691/25-2-2005 έγγραφο του Ειδικού Γραμματέα του Γ΄ΚΠΣ σε απάντηση της ανωτέρω ερώτησης του Βουλευτή κ. Β. Κεγκέρογλου.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 8401/2-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 375/18-3-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, επισημαίνονται τα εξής:
     1. Σύμφωνα με τις διατάξεις του άρθρου 50§1 του κ.ν. 1756/1988, οι δικαστικοί λειτουργοί μπορούν να μετατίθενται για τους εξής λόγους:
     α) Ύστερα από αίτησή τους.
     β) Αν υποβληθούν αιτήσεις αμοιβαίας μετάθεσης.
     γ) Αν υπάρχει κώλυμα εντοπιότητας.
     δ) Αν υπηρετούν στο ίδιο Δικαστήριο ή αν στην ίδια Εισαγγελία περισσότερο από πέντε (5) έτη και η μετάθεση επιβάλλεται για κάλυψη κενής θέσης. Στην περίπτωση αυτή για την επιλογή του μεταθετέου λαμβάνονται υπόψη η διάρκεια της υπηρεσίας στον ίδιο τόπο και οι προσωπικές και οικογενειακές περιστάσεις.
     ε) Αν υπέπεσαν σε βαρύ πειθαρχικό παράπτωμα, εξαιτίας του οποίου δεν ενδείκνυται η παραμονή τους στον τόπο που υπηρετούν.
     στ) Αν ο δικαστικός λειτουργός εμφανίζει αδικαιολόγητη και σοβαρή καθυστέρηση στην εκτέλεση των καθηκόντων του από την οποία προκύπτει ότι δεν μπορεί να ανταποκριθεί στα δικαστικά καθήκοντα της θέσης στην οποία υπηρετεί.
     2. Περαιτέρω, σύμφωνα με το άρθρο 90§ 1 του Συντάγματος, «Οι μεταθέσεις των δικαστικών λειτουργών ενεργούνται με προεδρικό διάταγμα, που εκδίδεται ύστερα από απόφαση ανώτατου Δικαστικού Συμβουλίου».
     Σε περίπτωση διαφωνίας με την κρίση του ανώτατου Δικαστικού Συμβουλίου, ο Υπουργός Δικαιοσύνης μπορεί να παραπέμψει το ζήτημα στην Ολομέλεια του οικείου ανώτατου Δικαστηρίου, για κρίση σε δεύτερο βαθμό, η απόφαση της οποίας είναι δεσμευτική για τον Υπουργό Δικαιοσύνης.
     Από τα ανωτέρω και στο πλαίσιο της αρχής του αυτοδιοίκητου των δικαστηρίων, προκύπτει ότι τα θέματα μεταθέσεων κρίνονται από ανώτατους δικαστικούς λειτουργούς, τόσο σε πρώτο όσο και σε δεύτερο βαθμό, καθώς και ότι ουδεμία αποφασιστική αρμοδιότητα έχει ο Υπουργός Δικαιοσύνης, όσον αφορά στις μεταθέσεις δικαστικών λειτουργών.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     6. Στην με αριθμό 8407/2-3-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 377/18-3-05 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κύριο Βουλευτή τα κατωτέρω:
     Το Σύνταγμα (άρθρο 87) ορίζει ότι η Δικαιοσύνη απονέμεται από Δικαστήρια, συγκροτούμενα από τακτικούς δικαστές, που απολαύουν προσωπικής και λειτουργικής ανεξαρτησίας. Δικαστικές επιτροπές και έκτακτα δικαστήρια με οποιοδήποτε όνομα δεν επιτρέπεται να συσταθούν (άρθρο 8§1β).
     Από τις διατάξεις αυτές του Συντάγματος προκύπτει ότι όλοι οι Έλληνες πολίτες, ιερωμένοι και μη, υπόκεινται για τις αστικές, ποινικές και διοικητικές υποθέσεις τους αποκλειστικά στα τακτικά δικαστήρια, που συγκροτούνται και λειτουργούν με τις συνταγματικές εγγυήσεις του άρθρου 93 επ.
     Τα εκκλησιαστικά Δικαστήρια, που προβλέπονται από τις διατάξεις του Καταστατικού Χάρτη της Εκκλησίας της Ελλάδος και του ν. 5383/1932, αφορούν αποκλειστικά σε πνευματικής ή πειθαρχικής φύσεως ποινές, και δεν αποτελούν φορείς δικαστικής εξουσίας, καθώς δεν προβλέπονται και δεν πληρούν τις προϋποθέσεις των ανωτέρω συνταγματικών άρθρων.
     Κατά τα ανωτέρω, προκύπτει ότι τα διαλαμβανόμενα στην ανωτέρω ερώτηση θέματα δεν εμπίπτουν στην αρμοδιότητα του Υπουργείου Δικαιοσύνης, αλλά στην αρμοδιότητα του συνερωτώμενου Υπουργείου Παιδείας και Θρησκευμάτων.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     7. Στην με αριθμό 8475/3-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 380/17-3-05 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι η προηγούμενη κυβέρνηση είχε εντάξει το 1999 τη μελέτη και κατασκευή του έργου «Νέο Δικαστικό Μέγαρο Λαμίας» στο Πρόγραμμα Δημοσίων Επενδύσεων (Π.Δ.Ε). Ο μεν ρυθμός εκπόνησης της μελέτης ήταν εξαιρετικά αργός, για δε την κατασκευή του - ενδεικτικού προϋπολογισμού εννέα εκατομμυρίων τριακοσίων ενενήντα ενός χιλιάδων σαράντα εννιά ευρώ και δεκαέξι λεπτών του ευρώ (9.391.049,16)- είχε εκταμιευτεί μόνο από τις πιστώσεις του 2002 το ποσό των δεκατεσσάρων χιλιάδων εξακοσίων εβδομήντα (14.670) ευρώ! Το 2003 και το 2004 το έργο ξεχάστηκε εντελώς.
     Ενόψει των ανωτέρω, επισημαίνεται ότι η Α΄ φάση της μελέτης του έργου ολοκληρώνεται και η Β΄ τελική φάση θα έχει ολοκληρωθεί μέχρι το τέλος του 2005.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     8. Στην με αριθμό 8780/15-3-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΑΠΥ/1Α/176/6-4-05 έγγραφο από τον Υπουργό Επικρατείας η ακόλουθη απάντηση:
     «Σχετικά με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 413/1.4.2005 έγγραφο του Προέδρου-Διευθύνοντος Συμβούλου της ΕΡΤ -Α. Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      9. Στην με αριθμό 9018/22-3-05 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. Β-688/12-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 9018/22-3-05, που κατέθεσε στη Βουλή ο Βουλευτής κ. Πέτρος Κατσιλιέρης, σύμφωνα και με το έγγραφο αριθμ. 73312/5-4-05 του Οργανισμού Σιδηροδρόμων Ελλάδος (Ο.Σ.Ε.), σας πληροφορούμε τα παρακάτω:
     1. Ο Ο.Σ.Ε. μετά την ένταξη του έργου του Δυτικού Σιδηροδρομικού Άξονα στα ΤΕΝ'S το 2003, προκήρυξε σε Α' φάση πενήντα εννιά (59) τεχνικές μελέτες για το σύνολο του άξονα (Καλαμάτα - Πύργος - Πάτρα - Αντίρριο -Ιωάννινα - Ηγουμενίτσα - Καλαμπάκα - Κοζάνη - Σιάτιστα - Καστοριά).
     2. Για την καλύτερη διαχείριση και έλεγχο των σχετικών μελετών, και για να είναι δυνατή η ολοκλήρωσή τους εντός των προβλεπομένων χρονοδιαγραμμάτων, απεφασίσθη η ακύρωση των ανωτέρω προκηρύξεων και η ομαδοποίηση τους σε μεγαλύτερα συμβατικά αντικείμενα, ανά γεωγραφική ενότητα. Με αυτό τον τρόπο θα μελετώνται όλα τα αντικείμενα (συγκοινωνιακά, τοπογραφικά, γεωτεχνικά κλπ) παράλληλα από συμπράξεις γραφείων μελετών με κοινό εκπρόσωπο και ο Ο.Σ.Ε. θα έχει τη δυνατότητα να διαχειρίζεται και να ελέγχει καλύτερα τις μελέτες ώστε να είναι εφικτή η ολοκλήρωση τους εντός των προβλεπομένων χρονοδιαγραμμάτων. Με την ολοκλήρωση της μελέτης ενός τμήματος, αυτό θα είναι έτοιμο προς δημοπράτηση για κατασκευή.
     3. Με βάση τα παραπάνω ακυρώθηκαν οι αρχικές μελέτες, και προκηρύχθηκαν 18 ολοκληρωμένες μελέτες, με προεκτιμώμενη αμοιβή συνολικά 81.580.000€, για τα τμήματα Κοζάνη - Καλαμπάκα, Καλαμπάκα - Ιωάννινα και Ιωάννινα - Ηγουμενίτσα. Συγκεντρώθηκαν οι εκδηλώσεις ενδιαφέροντος μετά από την προσέλευση διεθνών μελετητικών γραφείων μεγάλης εμβέλειας και εμπειρίας παρομοίων έργων, και αυτό το διάστημα πραγματοποιείται η αξιολόγησή τους, προκειμένου ο ΟΣΕ να αναθέσει τις μελέτες. Η διαχείριση των μελετών του Δυτικού Άξονα θα γίνεται με ταχείς ρυθμούς. Επισημαίνεται δε, ότι έχουν προβλεφθεί μικροί χρόνοι για την εκπόνηση των μελετών (12 μήνες).
     4. Ο ΟΣΕ για τα τμήματα Πάτρα - Πύργος, Πύργος - Κυπαρισσία και Ζευγολατιό - Καλόνερο έχει ήδη δημοπρατήσει τα έργα συντήρησης της εν ,λειτουργία γραμμής με τα οποία θα βελτιωθεί η υπάρχουσα υποδομή, θα αυξηθεί η ταχύτητα κυκλοφορίας των συρμών και θα βελτιωθεί η ποιότητα των παρεχομένων υπηρεσιών προς τους επιβάτες και συγκεκριμένα:
     α. Το έργο «Συντήρηση της σε λειτουργία γραμμής Πάτρας - Πύργου», το οποίο δημοπρατήθηκε την 26.05.04 και την 14.07.04 υπογράφηκε η Σύμβαση του έργου με προϋπολογισμό 2.713.254,86 € χωρίς τον Φ.Π.Α.
     β. Το έργο «Συντήρηση της σε λειτουργία γραμμής Πύργου - Κυπαρισσίας», το οποίο δημοπρατήθηκε την 8.07.04 και την 31.08.04 υπογράφηκε η Σύμβαση του έργου με προϋπολογισμό 2.663.134,54 € χωρίς τον Φ.Π.Α.
     γ. Το έργο «Συντήρηση των υφιστάμενων γραμμών Ανδρίτσας - Καλαμάτας, Ζευγολατιού - Καλόνερο, και Λεύκτρου - Μεγαλόπολης υπό Κυκλοφορία», το οποίο δημοπρατήθηκε την 22.05.02 και την 11.09.03 υπογράφηκε η Σύμβαση του έργου με προϋπολογισμό 36.321.217,24 € χωρίς τον Φ.Π.Α.
     5. Στα πλαίσια του Δυτικού Σιδηροδρομικού Άξονα προγραμματίζεται από τον Οργανισμό:
     α) η προκήρυξη μελετών για το τμήμα Πάτρα - Πύργος - Καλαμάτα όπου προβλέπεται μονή κανονική ηλεκτροκινούμενη και σηματοδοτούμενη γραμμή με ελάχιστη ταχύτητα 160 χλμ/ώρα . Σε κάποια τμήματα της θα γίνει βελτίωση της υπάρχουσας χάραξης, και σε άλλα θα γίνει νέα χάραξη με τα παραπάνω χαρακτηριστικά.
     β) η προκήρυξη μελετών για το τμήμα Ιωάννινα - Αντίρριο, όπου προβλέπεται μονή κανονική ηλεκτροκινούμενη και σηματοδοτούμενη γραμμή με μέγιστη ταχύτητα 160χλμ/ώρα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      10. Στην με αριθμό 9016/22-3-05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. Β-639/12-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 9016/22-3-05, που κατέθεσε στη Βουλή ο Βουλευτής κ. Γιάννης Μανιάτης, σύμφωνα και με το έγγραφο 37143/31-3-2005 του Οργανισμού Σιδηροδρόμων Ελλάδος (Ο.Σ.Ε.), σας πληροφορούμε τα παρακάτω:
     1. Το αναπτυξιακό πρόγραμμα του Ο.Σ.Ε. και ο εκσυγχρονισμός των σιδηροδρομικών υποδομών του, υλοποιείται μέσω των χρηματοδοτήσεων του Π.Δ.Ε., με απώτερο στόχο την αύξηση της ανταγωνιστικότητας του σιδηροδρόμου και την αναβάθμιση του ρόλου του έναντι των οδικών μεταφορών.
     2. Το επενδυτικό πρόγραμμα του Ο.Σ.Ε. έτους 2005 ανέρχεται στο ποσό των 900 εκατ. € εκ των οποίων 260 εκατ. € αποτελούν συγχρηματοδοτούμενες δράσεις και 640 εκατ. € χρηματοδοτούνται από εθνικούς πόρους. Οι προγραμματισμένες δράσεις στον Ο.Σ.Ε. εκτελούνται κανονικά χωρίς καθυστερήσεις.
     3. Το θέμα της αμοιβής των Διευθυνόντων Συμβούλων των θυγατρικών εταιρειών του Ο.Σ.Ε., αντιμετωπίζεται με αποφάσεις της διοίκησής του.
     Για τα επιπλέον θιγόμενα ζητήματα που αφορούν τις εταιρείες ΓΑΙΑΟΣΕ Α.Ε. και ΘΡΙΑΣΙΟ Α.Ε., ο Οργανισμός παραπέμπει στα σχετικά απαντητικά έγγραφα των εταιρειών αυτών, τα οποία και σας διαβιβάζουμε.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      11. Στην με αριθμό 9003/22-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1473/12-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
     Το Υπουργείο Αγροτικής Ανάπτυξης & Τροφίμων στα πλαίσια των αρμοδιοτήτων του, εφαρμόζει πρόγραμμα ενημέρωσης των μαθητών και του κοινού γενικότερα για τη σημασία των δασών και την ανάγκη προστασίας τους από τους κινδύνους που τα απειλούν. Για το σκοπό αυτό προβαίνει στην παραγωγή έντυπου ενημερωτικού υλικού (δαπάνης ύψους 200.000 ευρώ, περίπου), το οποίο διαθέτει κυρίως σε σχολεία, συμβάλλοντας στην περιβαλλοντική εκπαίδευση των μαθητών και την ανάπτυξη του φιλοδασικού πνεύματος αυτών.
     Επίσης προβαίνει σε αναδασωτικές επεμβάσεις, ανάλογα με τις εκάστοτε οικονομικές δυνατότητες, σε εκτάσεις όπου η φυσική αναγέννηση δεν είναι δυνατή.
     Η οργάνωση εθελοντικών ομάδων προστασίας των δασών από τις πυρκαγιές ανήκει στην αρμοδιότητα του Υπουργείου Εσωτερικών, Δημ. Διοίκησης και Αποκέντρωσης το οποίο έχει την ευθύνη της Δασοπυρόσβεσης.
     Σημειώνεται ότι προγράμματα εθελοντικής αναδάσωσης εφαρμόζονται κυρίως για εκπαιδευτικούς σκοπούς και όχι για το απoτέλεσμα.
     Ο Υπουργός
     Ε. ΜΠΑΣΙΑΚΟΣ»
      12. Στην με αριθμό 9095/24-3-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 32773/12-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 9095/24-3-2005 ερώτηση που κατατέθηκε στη Βουλή από το Βουλευτή κ. Ν. Ρόβλια, σας πληροφορούμε ότι η αρμόδια διεύθυνση του Υπουργείου Υγείας και Κοινωνικής Αλληλεγγύης επεξεργάστηκε 61 αιτήσεις υποψηφίων για τη μετατροπή της εργασιακής τους σχέσης και έχει υποβάλει ερώτημα προς το Υπηρεσιακό Συμβούλιο του Υπουργείου, ώστε να γνωμοδοτήσει για τη συνδρομή ή μη των προϋποθέσεων που θέτει το Π.Δ 164/2004.
     Στη συνέχεια θα αποσταλούν όλες τις αιτήσεις μαζί με τη γνωμοδότηση του Υπηρεσιακού Συμβουλίου στο ΑΣΕΠ για την τελική κρίση.
     Καθόσον η διαδικασία δεν έχει ολοκληρωθεί, δεν είναι εφικτό επί του παρόντος να ορίσουμε τον αριθμό των συμβασιούχων των οποίων θα μετατραπεί η σχέση εργασίας σε αορίστου χρόνου.
     Ο Υπουργός
     Ν. ΚΑΚΛΑΜΑΝΗΣ»
      13. Στην με αριθμό 9017/22-3-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 31405/12-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Aπαντώντας στην με αρ. 9017/22.3.2005 ερώτηση που κατατέθηκε στη Βουλή από το Βουλευτή κ. Ν. Pόβλια, σχετικά με την λειτουργία του Νοσοκομείου Καρδίτσας, σας γνωρίζουμε τα εξής:
     Για την στελέχωση του Νοσοκομείου Καρδίτσας με επιστημονικό προσωπικό είναι προκηρυγμένες και βρίσκoνται στο τελικό στάδιο επιλογής οι θέσεις:
     Α. Δ/ντού Καρδιολογίας
     Β. Δ/ντού ή Επιμ. Α ' Νευρολογίας
     Γ. ΕΑ΄ ή Β' Ακτινοδιαγνωστικής για το Κ.Υ. Σοφάδων
     Δ. 2 θέσεις Επιμ. Β' Παθολογίας
     Ε. Επιμ. Β' Καρδιολογίας
     Στ. Επιμ. Β' Αναισθησιολογίας
     Ζ. Επιμ. Β' Γαστρεντερολογίας
     Από το ΥΠ.ΕΣ.Δ.Δ.Α. εγκρίθηκε η κατ' εξαίρεση πρόσληψη 3400 θέσεων μόνιμου προσωπικού διαφόρων κλάδων και ειδικοτήτων, συμπεριλαμβανoμένoυ και Νοσηλευτικού προσωπικού (ΠΕ, ΤΕ και ΔΕ) για τα Νοσηλευτικά Ιδρύματα και Κέντρα Υγείας της χώρας. Η κατανομή των ανωτέρω θέσεων ολοκληρώνεται ύστερα από εκτίμηση των αιτημάτων των ΠΕΣΥΠ για τις ανάγκες των Νοσοκομείων και Κ.Υ., αρμοδιότητάς τους σε-προσωπικό. Μετά την ολοκλήρωση της θα αποσταλεί στα Νοσοκομεία για την έκδοση της σχετικής προκήρυξης. Επίσης με την ΠΥΣ έτους 2005 και σε συνεννόηση με το αρμόδιο Π εΣΥΠ θα πληρωθούν κενές θέσεις ιατρών ΕΣΥ.
     Η Καρδιολογική Κλινική έχει ανεπτυγμένες 24 κλίνες και 4 κλίνες στην Μονάδα Εμφραγμάτων. Αυτή την περίοδο στελεχώνεται με έναν Επιμ. Α', έναν Επιμ. Β', δύο Επικουρικούς Επιμ. Β' και έναν Επιμ. Β΄ με απόσπαση μέχρι τις 14.4.2005. Εκτιμάται ότι πολύ σύντομα με την επιλογή του Δ/ντού και του Επιμ. Β' των προκηρυγμένων θέσεων, θα δοθεί μόνιμη λύση στο πρόβλημα της κλινικής.
     Η κατασκευή και λειτουργία του τμήματος Ψυχικής Υγείας του Νοσοκομείου, είναι ενταγμένο στο Γ' Κ.Π.Σ. «Υγεία-Πρόνοια 2000-2006». Μέχρι στιγμής έχουν ολοκληρωθεί όλες οι μελέτες (τεχνικά δελτία - περιβαλλοντικές επιπτώσεις κλπ) και τροποποιήσεις που υποδείχθηκαν από την διαχειριστική αρχή και επίκειται η τελική έγκριση προκειμένου να ξεκινήσουν οι εργασίες δημοπράτησης του έργου.
     Όπως μας ενημέρωσε το Νοσοκομείο ο Οργανισμός έχει ολοκληρωθεί και έχει προωθηθεί στο ΠεΣΥΠ Θεσσαλίας για περαιτέρω ενέργειες.
     Το Υπουργείο Υγείας και Κοινωνικής Αλληλεγγύης χρηματοδοτεί σήμερα το Νοσοκομείο Καρδίτσας στη βάση της πρόσφατης νομοθετικής ρύθμισης των χρεών του Νοσοκομείου με το ποσό των 16.252.000 €.
     Το Νοσοκομείο Καρδίτσας στο πλαίσιο του Γ' Κ.Π.Σ. έχει προγραμματίσει την ένταξη Ιατροτεχνολογικού εξοπλισμού ύψους 1.052.000 € που βρίσκεται στη φάση κατακύρωσης των διαγωνισμών, για τις ειδικές μονάδες - χειρουργικής και ΤΕΠ. Παράλληλα έχει προγραμματιστεί η προμήθεια (μέσω του προγράμματος Δημοσίων Επενδύσεων) εξοπλισμού τμημάτων και Κλινικών του Νοσοκομείου Καρδίτσας.
     Το Υπηρεσιακό Συμβoύλιo έχει συγκροτηθεί με την αριθμ. 103/16.2:05 απόφαση του ΠεΣΥΠ Θεσσαλίας και επίκειται η λειτουργία του για την προώθηση υπηρεσιακών θεμάτων των εργαζομένων.
     Σε συνεργασία με τους επιστημονικούς Διευθυντές των Κέντρων Υγείας (Παλαμά-Σοφάδες-Μουζάκι) η Διοίκηση του Νοσοκομείου Καρδίτσας έχει προγραμματίσει την πρόσληψη Ιατρών σε ειδικότητες για τις οποίες υπάρχει ζήτηση υπηρεσιών υγείας(παιδίατροι-ακτινολόγοι ).
     Τα Περιφερειακά Ιατρεία στο σύνολό τους λειτουργούν σε κτίρια που καλύπτουν ικανοποιητικά τις ανάγκες στέγασης. Ο ιατροτεχνολογικός εξοπλισμός τους ανταποκρίνεται επαρκώς στις ανάγκες των κατοίκων για πρώτες βoήθειες και πρόληψη.
     Ειδικότερα για τα άγονα Περιφερειακά Ιατρεία της ορεινής περιοχής Αργιθέας και της (τουριστικού ενδιαφέροντος) λίμνης Πλαστήρα στην Πεζούλα, έχει ληφθεί ιδιαίτερη μέριμνα ώστε να καλύπτονται εκτός των εργάσιμων ημερών και κατά τα Σαββατοκύριακα και αργίες με προγραμματισμένες εφημερίες.
     Ο Υπουργός
     ΝΙΚ. ΚΑΚΛΑΜΑΝΗΣ»
      14. Στην με αριθμό 9000/22-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. ΑΠΥ/1Α/192/12-4-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 1111/30.3.2005 Υπηρεσιακό Σημείωμα της Διεύθυνσης Εποπτείας, με το συνημμένο σ' αυτό έγγραφο, από το οποίο προκύπτει η απάντηση στην ερώτησή σας.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      15. Στην με αριθμό 9056/23-3-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Β 687/12-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 9056/23-3-05 που κατέθεσε στη Βουλή ο Βουλευτής κ, Γιαν, Δρανασάκης, κατά λόγο αρμοδιότητας του Υπουργείου Μεταφορών και Επικοινωνιών σύμφωνα και με το αριθμ. πρωτ. 73265/04-04-05 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
     1. Με την υπογειοποίηση επί 1800 μέτρων στο Δήμο Αγ. Αναργύρων επιτυγχάνεται η ενοποίηση του οικιστικού ιστού της περιοχής, Για το υπόλοιπο τμήμα (πέραν των 1800 μέτρων) η υπογειοποίηση δεν είναι δυνατή για λόγους τεχνικούς δεδομέvου ότι παρεμβάλλονται τα υποχρεωτικά έργα διέλευσης της Αττικής Οδού. Το χρονοδιάγραμμα υλοποίησης του έργου θα προσδιοριστεί μετά την οριστικοποίηση του τρόπου  κατασκευής.
     2. Η κοπή των δένδρων είναι υποχρεωτική για την κατασκευή του έργου αλλά με την ανάπλαση της περιοχής θα δημιουργηθεί πολύ περισσότερο πράσινο από το υπάρχον σήμερα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     16. Στην με αριθμό 8520/7-3-2005 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 19638/15-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 8520/7-3-2005 ερώτησης που κατέθεσε ο Βουλευτής Ν. Αττικής κ. Β. Οικονόμου και αφορά στην έλλειψη δυνατότητας διακανονισμού για τις οφειλές που προέρχονται από την επιβολή του τέλους 2% και 5% επί των ακαθαρίστων εσόδων ορισμένων κατηγοριών καταστημάτων υγειονομικού ενδιαφέροντος, σας γνωρίζουμε τα ακόλουθα:
      Σύμφωνα με τις διατάξεις του άρθρου 231 του Π.Δ 410/1995, όπως τροποποιήθηκε με τις διατάξεις του άρθρου 27, παρ.3 του Ν. 3202/2003, στους οφειλέτες των δήμων και των κοινοτήτων παρέχονται οι διευκολύνσεις τμηματικής καταβολής των οφειλών τους, οι οποίες προβλέπονται από την εκάστοτε αντίστοιχη νομοθεσία για τους οφειλέτες του Δημοσίου. Στους οφειλέτες των Οργανισμών Τοπικής Αυτοδιοίκησης (Ο.T.A), των οποίων η ταμειακή υπηρεσία διεξάγεται μέσω των δημόσιων οικονομικών υπηρεσιών (Δ.Ο.Υ), αρμόδια όργανα για τη χορήγηση των ανωτέρω διευκολύνσεων είναι αποκλειστικά αυτά που ισχύουν και για τους οφειλέτες του Δημοσίου, σύμφωνα με τις διατάξεις του Κώδικα Είσπραξης Δημοσίων Εσόδων και του Ν. 2648/1998, όπως ισχύουν. Σύμφωνα δε με τις διατάξεις του ανωτέρω άρθρου του Π.Δ 410/1995, στους Ο.T.A με ίδια ταμειακή υπηρεσία, αρμόδια όργανα για τη χορήγηση διευκολύνσεων τμηματικής καταβολής των ληξιπρόθεσμων οφειλών προς τον Ο.ΤΑ είναι ο προϊστάμενος της ταμειακής υπηρεσίας, η δημαρχιακή επιτροπή και το δημοτικό ή κοινοτικό συμβούλιο, ανάλογα με το ύψος της οφειλής. Οφειλές δε που δεν έχουν βεβαιωθεί ταμειακά, μπορεί για εξαιρετικούς λόγους να καταβάλλονται σε δόσεις, ύστερα από αίτηση του οφειλέτη και σχετική απόφαση του δημοτικού ή κοινοτικού συμβουλίου.
      Συνεπώς, σύμφωνα με τα ανωτέρω, προκύπτει ότι θεσμικά προβλέπεται η δυνατότητα χορήγησης διευκολύνσεων για τμηματική καταβολή των οφειλών που προέρχονται από την επιβολή του τέλους 2% επί των ακαθαρίστων εσόδων. Δυνατότητα αναστολής της είσπραξης των βεβαιωθέντων ποσών ή διαγραφής των οφειλών που συνδέονται με την επιβολή του ανωτέρω τέλους δεν προβλέπεται εκ του νόμου.
      Ωστόσο, το Υπουργείο, με στόχο τη θέσπιση ενιαίων και ευνοϊκότερων όρων χορήγησης διευκολύνσεων για την καταβολή των συγκεκριμένων οφειλών σε όλους τους Ο.Τ.Α της Χώρας, προέβλεψε την ένταξη ειδικής ρύθμισης σε σχετικό νομοσχέδιο που έχει κατατεθεί προς ψήφιση από την Εθνική Αντιπροσωπεία και περιλαμβάνει διατάξεις που αφορούν θέματα των Ο.Τ.Α πρώτου βαθμού, σύμφωνα με την οποία παρέχεται η δυνατότητα ρύθμισης των οφειλών από το τέλος επί των ακαθαρίστων εσόδων σε είκοσι τέσσερις (24) μηνιαίες δόσεις, χωρίς πρόστιμα και προσαυξήσεις, με σχετική δήλωση του υπόχρεου, που υποβάλλεται εντός 6 μηνών από τη δημοσίευση του συγκεκριμένου νόμου.
      Ο Υφυπουργός
      Α. ΝΑΚΟΣ»
      17. Στην με αριθμό 8962/21-3-05 ερώτηση του Βουλευτή κ. Κων/νου Βρεττού δόθηκε με το υπ’ αριθμ. ΑΠ.Δ5/ΗΛ/Α/06/071/6910/15-4-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 8962/21-03-05 ερώτησης Που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝΣ/1415/05-04-05 έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      18. Στην με αριθμό 9002/22-3-05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. Δ1/Α/2115/15-4-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Μιχάλη Παντούλας, σας διαβιβάζουμε την με αριθμ. πρωτ. 617/78/7-4-05 επιστολή του Αντιπροέδρου της ΔΕΠΑ Α.Ε., η οποία καλύπτει πλήρως το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      19. Στην με αριθμό 9045/23-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Α.Π./Δ5/ΗΛ/Β/Φ6/69/6911/15-4-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ 9045/23.3.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. Γ.ΔΝΣ 477/8.04.2005 έγγραφο της ΔΕΗ Α Ε. το οποίο καλύπτει το θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      20. Στην με αριθμό 9087/24-3-05 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Χρίστου Βερελή, Βασιλείου Έξαρχου, Μιχάλη Καρχιμάκη, Θεοδώρου Κολιοπάνου, Κίμωνα Κουλούρη, Δημητρίου Κουσελά, Ευσταθίου Κουτμερίδη, Λάζαρου Λωτίδη, Ανδρέα Μακρυπίδη, Ιωάννου Μανιάτη, Βασιλείου Τόγια, Απόστολου Φωτιάδη και Νικολάου Χριστοδουλάκη δόθηκε με το υπ’ αριθμ. ΑΠ.Δ5/ΗΛ/Β/Φ6/72/2178/18-4-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 9087/24-03-2005 ερώτησης που κατατέθηκε στη Βουλή από τους ως άνω Βουλευτές, σας παραθέτουμε τα κατωτέρω:
      1.Στην Οδηγία 2003/54/ΕΚ σχετικά με τους κοινούς κανόνες για την εσωτερική αγορά ηλεκτρικής ενέργειας και την κατάργηση της Οδηγίας 96/92/ΕΚπροβλέπονται συγκεκριμένα καθήκοντα για τους διαχειριστές των δικτύων μεταφοράς. Μεταξύ των καθηκόντων αυτών συμπεριλαμβάνεται και η διασφάλιση της μακροπρόθεσμης ικανότητας του δικτύου να ανταποκρίνεται στην εύλογη ζήτηση για την μεταφορά ηλεκτρικής ενέργειας. Περαιτέρω, η ίδια ως άνω Οδηγία προβλέπει την ανεξαρτησία των διαχειριστών δικτύων μεταφοράς, τουλάχιστον από άποψη νομικής μορφής, οργάνωσης και λήψης αποφάσεων, από τις λοιπές δραστηριότητες που δεν συνδέονται με την μεταφορά.
      Προκειμένου να επιτευχθεί η πλήρης εναρμόνιση με την Οδηγία 2003/54/ΕΚ και να διασφαλιστεί η αυτονομία και η αποτελεσματικότερη λειτουργία του Διαχειριστή, εξετάζεται και το θέμα της εισφοράς του κλάδου της μεταφοράς της ΔΕΗ στο ΔΕΣΜΗΕ.
      Μελετάται επίσης η γενικότερη σχέση του ΔΕΣΜΗΕ με τη ΔΕΗ στο υπάρχον σχήμα διαχείρισης και συντήρησης πάγιων στοιχείων του συστήματος Μεταφοράς σε οργανωτικό, νομικό, λειτουργικό και οικονομικό επίπεδο, ώστε να επιτευχθεί η μέγιστη δυνατή βελτίωση της αποτελεσματικότητας.
      2. Σύμφωνα με την Οδηγία 2003/54/ΕΚ, σε περίπτωση που ο διαχειριστής δικτύου διανομής αποτελεί μέρος κάθετα ολοκληρωμένης επιχείρησης, πρέπει να είναι ανεξάρτητος, από άποψη οργάνωσης και λήψης αποφάσεων, από τις άλλες δραστηριότητες που δεν συνδέονται με τη διανομή.
      Προς τούτο, η Οδηγία προβλέπει ελάχιστα κριτήρια, ώστε να εξασφαλίζεται ότι τα πρόσωπα που είναι υπεύθυνα για τη διαχείριση του δικτύου διανομής δεν συμμετέχουν σε διαρθρωτικές δομές της ολοκληρωμένης επιχείρησης ηλεκτρικής ενέργειας που φέρουν την ευθύνη; άμεσα ή έμμεσα, για την καθημερινή εκτέλεση των δραστηριοτήτων παραγωγής, μεταφοράς ή προμήθειας ηλεκτρικής ενέργειας. Η ΔΕΗ Α.Ε. στα πλαίσια της έγκαιρης προετοιμασίας της, έχει ξεκινήσει τις αναγκαίες ενέργειες για την βαθμιαία προσαρμογή στις ως άνω απαιτήσεις.
      Ήδη, από 01-01-2004, εφαρμόζεται ο Λογιστικός Διαχωρισμός των δραστηριοτήτων Δικτύου και Εμπορίας.
      Επίσης, έχει αρχίσει δοκιμαστικά και σταδιακά ο λειτουργικός διαχωρισμός και σε πρώτη φάση δοκιμάζεται ο διαχωρισμός του προσωπικού στις ως άνω δραστηριότητες.
      Ήδη τα θέματα αυτά εξετάζονται στα πλαίσια της Εναρμόνισης της Ελληνικής Νομοθεσίας προς τις διατάξεις της εν λόγω Οδηγίας.
      3.Το θέμα αυτό αποτελεί αρμοδιότητα του Υπουργείου Οικονομικών Οικονομίας και Οικονομικών.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      21. Στην με αριθμό 9090/24-3-05 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 2179/18-4-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε στη Βουλή ο Βουλευτής κος Θανάσης Παπαγεωργίου, σας διαβιβάζουμε την επιστολή της ΔΕΠΑ ΑΕ. με αριθμό πρωτ. 617/77/6-4-05 η οποία καλύπτει πλήρως το ερωτώμενο θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      22. Στην με αριθμό 9104/24-3-05 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. 2181/18-4-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε στη Βουλή ο Βουλευτής κος Αντώνιος Καρπούζας, σας διαβιβάζουμε την. επιστολή της ΔΕΠΑ Α.Ε. με αριθμό πρωτ. 617300/6-4-05 η οποία καλύπτει πλήρως .το ερωτώμενο θέμα.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     23. Στην με αριθμό 8804/15-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 27939/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8804/15-3-05 την οποία κατέθεσε ο Βουλευτής κ. Στ. Ματζαπετάκης, σχετικά με τις τροφές που διατίθενται από τις καντίνες των σχολείων, και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ. σε θέματα πρόληψης και προαγωγής της υγείας των μαθητών/τριών εφαρμόζει προγράμματα Αγωγής Υγείας στα σχολεία Πρωτοβάθμιας και Δευτεροβάθμιας Εκπαίδευσης της χώρας.
      Συνεργάζεται με ειδικούς αρμόδιους επιστημονικούς φορείς, όπως η Εθνική Σχολή Δημόσιας Υγείας (Ε.Σ.Δ.Υ.), το Χαροκόπειο Πανεπιστήμιο, το Πανεπιστήμιο Κρήτης (Κλινική Προληπτικής Ιατρικής και Διατροφής), την Ελληνική Εταιρεία Παχυσαρκίας και το Υπουργείο Υγείας & Κοινωνικής Αλληλεγγύης.
      Στα σχολεία Πρωτοβάθμιας και Δευτεροβάθμιας Εκπαίδευσης υλοποιούνται κάθε σχολική χρονιά 5500 προγράμματα Αγωγής Υγείας από τα οποία 1650 έχουν ως θέμα τη Διατροφή και τις Διατροφικές συνήθειες.
      Επίσης προγράμματα με αναφορά στη Διατροφή πραγματοποιούνται στην εξής θεματολογία:
      - Διατροφή - Διατροφικές συνήθειες
      - Φυσική Άσκηση
      - Καρδιαγγειακά νοσήματα
      - Κατανάλωση και υγεία
      - Αγωγή του Καταναλωτή
      Έχουν επιμορφωθεί 12.000 περίπου εκπαιδευτικοί σε θέματα Αγωγής Υγείας.
      Έχει παραχθεί και βρίσκεται στα σχολεία της χώρας εκπαιδευτικό υλικό στη θεματική ενότητα «Διατρoφή - Διατροφικές συνήθειες» από το Πανεπιστήμιο Κρήτης.
      Σε Ευρωπαϊκούς διαγωνισμούς μαθητών/τριών στην Αγωγή Νεαρού Καταναλωτή, οι Έλληνες μαθητές έχουν λάβει 1°,2°,3° βραβείο σε ισάριθμες συμμετοχές τους.
      Έχουν πραγματοποιηθεί εκδηλώσεις από την Ελληνική Εταιρεία Παχυσαρκίας και Θεσσαλονίκη.
      Όσον αφορά στον έλεγχο των σχολικών κυλικείων, σας γνωρίζουμε τα εξής:
      Στα σχολικά κυλικεία διατίθενται μόνο τα προϊόντα που ορίζονται από την Κ.Υ.Α. των' Υπουργών Εθνικής Παιδείας και Θρησκευμάτων και Υγείας και Κοινωνικής Αλληλεγγύης με αρ. Α2Ε/οικ. 1653, ΦΕΚ 563/5-6-98. Τα προϊόντα αυτά έχουν επιλεγεί έτσι ώστε να διαμορφώνουν σωστές διατροφικές συνήθειες στους μαθητές και ταυτόχρονα να πληρούν τους κανόνες υγιεινής.
      Επίσης το Υπουργείο Εθνικής Παιδείας και Θρησκευμάτων κάθε χρόνο κατά την έναρξη της νέας σχολικής χρονιάς με σχετική εγκύκλιο τονίζει και υπενθυμίζει στους Διευθυντές των σχολείων και στις Επιτροπές Ελέγχου των κυλικείων την ευθύνη και την υποχρέωση που έχουν επιφορτιστεί για την προστασία της υγείας των μαθητών, ανεξάρτητα από τους ελέγχους που πραγματοποιούνται από τις Υγειονομικές και Αστυνομικές Αρχές και τον Ε.Φ.Ε.Τ.
      Ο Υγειονομικός έλεγχος των κυλικείων, η τήρηση του καταλόγου των επιτρεπομένων ειδών, η ύπαρξη αδείας και ο έλεγχος της ποιότητας των προς πώληση προϊόντων γίνονται από το Υπουργείο Υγείας και Κοινωνικής Αλληλεγγύης, τις Αστυνομικές Αρχές και από τον Ε.Φ.Ε.Τ. (Ενιαίος Φορέας Ελέγχου Τροφίμων).
      Παράλληλα, τον έλεγχο της ομαλής λειτουργίας των κυλικείων και τη διάθεση από αυτά των προβλεπομένων προϊόντων που ορίζονται με την απόφαση Α2Ε/οικ.1653 άρθρο 2 (ΦΕΚ 563/98 τ.Β΄) ασκεί και η Επιτροπή Ελέγχου που υπάρχει σε κάθε σχολική μονάδα σύμφωνα με την κ.Υ.Α. Δ4/11927 - ΦΕΚ 242/9-02-2004 τ.Β΄
      Σε αυτή την Επιτροπή ελέγχου συμμετέχουν ο Διευθυντής του Σχολείου και ο εκπρόσωπος του συλλόγου γονέων - κηδεμόνων.
      Οι Επιτροπές ελέγχου εφόσον διαπιστώσουν ότι διατίθενται άλλα προϊόντα εκτός των επιτρεπομένων έχουν τη δυνατότητα να εισηγούνται στα αρμόδια όργανα την καταγγελία της σχετικής σύμβασης.
      Επιπλέον το Υπουργείο Εθνικής Παιδείας και Θρησκευμάτων, μαζί με τα Υπουργεία Υγείας και Κοινωνικής Αλληλεγγύης και Ανάπτυξης, επανεξετάζει την βελτίωση και τον εκσυγχρονισμό του υπάρχοντος καταλόγου επιτρεπομένων ειδών και ήδη έχουν πραγματοποιηθεί για τον σκοπό αυτό, δύο συσκέψεις των αρμοδίων Υφυπουργών στις οποίες συμμετείχαν εκπρόσωποι γονέων, εκπρόσωπος του Ε.Φ.Ε.Τ., εκπρόσωποι των κυλικειαρχών κ.λ.π.
      Ο Υφυπουργός
      ΓΕΩΡΓΙΟΣ ΚΑΛΟΣ»
      24. Στην με αριθμό 8929/18.3.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1453/29.3.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής :
      Οι ανατιμήσεις στις εισροές της γεωργικής παραγωγής οφείλονται, κατά κύριο λόγο, στις υψηλές τιμές του πετρελαίου και στην ισοτιμία EURO/ Δολαρίου και αφορούν όλους τους τομείς της οικονομίας όχι μόνο της ελληνικής αλλά και της κοινοτικής.
      Η Ακαθάριστη Προστιθέμενη Αξία (Α.Π.Α.) της γεωργικής παραγωγής ανήλθε το 2004 σε 12.106,2 εκ. € έναντι 11.418,7 εκ. € του 2003, σύμφωνα με στοιχεία της ΕΣΥΕ (Εθνικοί Λογαριασμοί), δηλαδή υπήρξε αύξηση.
      Όσον αφορά στο εισόδημα, το 2004 και σε σταθερές τιμές, υπήρξε αύξηση του κατά κεφαλήν εισοδήματος κατά 2,8%. Αυτό προκύπτει από την αύξηση, σε σταθερές τιμές, της Α.Π.Α. της γεωργικής παραγωγής κατά 1,26%, καθώς και τη μείωση των Ετήσιων Μονάδων Εργασίας (Ε.Μ.Ε.) κατά 2,56%. Οι υπολογισμοί έγιναν με αποπληθωριστή για το 2004 το 3,56%.
      Για την περαιτέρω διασφάλιση και αύξηση του εισοδήματος έχουν παρθεί μία σειρά από μέτρα, τα οποία θα μπορούσαν να συνοψιστούν:
      Απαλλαγή, σε πολύ μεγάλο βαθμό, των παραγωγών από επιβαρύνσεις στο πετρέλαιο και στην ηλεκτρική ενέργεια που χρησιμοποιούν στην παραγωγική διαδικασία, ώστε να τα προμηθεύονται σε ικανοποιητικές, σχετικά, τιμές 
      Έγκαιρη και δίκαιη καταβολή των κοινοτικών επιδοτήσεων και των όποιων αποζημιώσεων.
      Βελτίωση της ανταγωνιστικότητας των γεωργικών προϊόντων με την ταχύτερη υλοποίηση των προγραμμάτων του Γ΄ ΚΠΣ, την εκπαίδευση και κατάρτιση των παραγωγών και με την προώθηση της ποιοτικής παραγωγής, την οποία υλοποιούμε με πολλούς τρόπους.
      Καλύτερη δυνατή προετοιμασία των παραγωγών για την εφαρμογή της νέας Κ.Α.Π.
      Οι εισαγωγές δεν υπάρχει τρόπος να συγκρατηθούν ή να σταματήσουν.
      Αυτό δεν το επιτρέπουν οι διεθνείς υποχρεώσεις της χώρας μας.
      Ωστόσο οι διαρκείς και αυστηροί έλεγχοι, που διεξάγονται συστηματικά και αποβλέπουν κυρίως στην προστασία των καταναλωτών και της δημόσιας υγείας, στέλνουν προς όλους τους εμπορικούς εταίρους το μήνυμα ότι η ελληνική αγορά δέχεται μόνο τα προϊόντα εκείνα τα οποία καλύπτουν τις εθνικές, κοινοτικές και διεθνείς προδιαγραφές από κάθε άποψη.
      Επισημαίνεται ότι καταβάλλεται προσπάθεια ώστε τα εισαγόμενα προϊόντα να μην προωθούνται σαν ελληνικά και να παραπλανούν τον καταναλωτή, ο οποίος προτιμά τα ντόπια.
      Σ’ αυτό το τελευταίο σημείο έχει σημειωθεί σημαντική πρόοδος.
      Ο Υπουργός
      Ε. ΜΠΑΣΙΑΚΟΣ»
      25. Στην με αριθμό 8702/10.3.05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. ΤΚΕ /Φ2/6245/30.3.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ.8702/10-3-2005, που κατέθεσε στη Βουλή η Βουλευτής κ. Ροδούλα Ζήση, σχετικά με τη μετατροπή των συμβάσεων ορισμένου χρόνου ή έργου σε συμβάσεις εργασίας αορίστου χρόνου των εργαζομένων στην ΕΡΤ και ΕΡΑ, σας γνωρίζουμε τα εξής:
      Το Υπουργείο Εσωτερικών Δημόσιας Διοίκησης και Αποκέντρωσης, με το Π. Δ/γμα 164/2004 για την ορθή ενσωμάτωση της Κοινοτικής Οδηγίας 99/7ΟΙΕΚ του Συμβουλίου της 28ης lουνίου 1999 στο εσωτερικό δίκαιο, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα.
      Το κατά πόσον συντρέχουν τα συγκεκριμένα κριτήρια που ορίζει το Διάταγμα και για το ποιοι καλύπτουν πάγιες και διαρκείς ανάγκες θα κριθεί από τα αρμόδια όργανα των φορέων και στη συνέχεια από το ΑΣΕΠ.
      Όσοι δεν συμπεριλαμβάνονται στις ανωτέρω ρυθμίσεις, με το ν.3320/2005 (ΦΕΚ 48/Α΄/23-2-2005) έχουν τη δυνατότητα συμμετοχής σε διαδικασίες διορισμού ή πρόσληψης με το σύστημα προσλήψεων προσωπικού του ν.219ΟΙ1994, με προσαύξηση μοριοδότησης λόγω αποκτηθείσας εμπειρίας σε καθήκοντα της ίδιας ή παρεμφερούς ειδικότητας με αυτή της προκηρυσσόμενης θέσης.
      Σε ό,τι αφορά στην εφαρμογή του Π.Δ. 164/2004 στους συμβασιούχους της Ε.Ρ.Τ. και Ε.Ρ.Α., αρμόδιο όργανο να αποφανθεί είναι το Υπηρεσιακό Συμβούλιο του οικείου φορέα, το οποίο και άσκησε την αρμοδιότητά του αυτή. Ο φορέας αυτός υποχρεούται στη συνέχεια να αποστείλει, τόσο τις θετικές όσο και τις αρνητικές κρίσεις του Υπηρεσιακού Συμβουλίου στο ΑΣΕΠ, που είναι το εκ του νόμου αρμόδιο όργανο για την τελική κρίση, η οποία είναι δεσμευτική για τον φορέα.
      Ο  Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      26. Στην με αριθμό 8552/8.3.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/6243/30.3.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 8552/8-3-05 που κατέθεσε στη Βουλή ο Βουλευτής κ. Στέλιος Ματζαπετάκης, σχετικά με τις επιλογές των προϊσταμένων οργανικών μονάδων και ειδικότερα με τις επιλογές των προϊσταμένων γενικών διευθύνσεων, σας πληροφορούμε τα εξής:
      Με τις νέες ρυθμίσεις του ν. 3260/2004, οι βαθμοί Διευθυντή και Γενικού Διευθυντή έπαψαν να αποτελούν βαθμούς της βαθμολογικής κλίμακας και εφεξής αποτελούν βαθμίδες καθηκόντων προϊσταμένου διεύθυνσης και γενικής διεύθυνσης αντιστοίχως.
      Όλοι οι προϊστάμενοι οργανικών μονάδων επιλέγονται για θητεία τριών (3) ετών, μετά την οποία επανακρίνονται μαζί με τους λοιπούς υπαλλήλους που συγκεντρώνουν τις απαιτούμενες για επιλογή τυπικές προϋποθέσεις.
      Επομένως, πρόκειται για μία μετατροπή των θέσεων των προϊσταμένων των οργανικών μονάδων των υπηρεσιών της δημόσιας διοίκησης σε θέσεις ευθύνης ούιως ώστε να υφίσταται κίνητρο διαρκούς βελτίωσης όσων διαθέτουν τα αναγκαία τυπικά και ουσιαστικά προσόντα για τις εν λόγω θέσεις.
      Είναι προφανές λοιπόν, ότι οι νέες ρυθμίσεις δεν αποσκοπούν στην απομάκρυνση των στελεχών της δημόσιας διοίκησης, αλλά στην επανάκρισή τους, προκειμένου να δοθεί η δυνατότητα σε όλους τους υπαλλήλους που έχουν τις προϋποθέσεις που θέτει ο ν. 3260/2004 να συγκριθούν ώστε να επιλεγεί ο καλύτερος προς όφελος της δημόσιας υπηρεσίας.
      Ειδικότερα, όσον αφορά τις επιλογές των προϊσταμένων γενικών διευθύνσεων, αυτές διενεργούνται από το Ειδικό Υπηρεσιακό Συμβούλιο που εδρεύει στο ΥΠΕΣΔΔΑ η κρίση του οποίου στηρίζεται αποκλειστικά στα στοιχεία του προσωπικού μητρώου κάθε υπαλλήλου από τα οποία ιδιαίτερα εκτιμώνται η άρτια επαγγελματική κατάρτιση και οι επιστημονικές γνώσεις, η δραστηριότητα στην υπηρεσία, η ικανότητα ανάληψης πρωτοβουλιών και ευθυνών, η ευχέρεια προγραμματισμού και συντονισμού, καθώς και η ικανότητα υποκίνησης των υφισταμένων για την επίτευξη στόχων.
      Επισημαίνεται ότι, το Ειδικό Υπηρεσιακό Συμβούλιο αποτελεί ιδιαίτερη αρχή με ιδία δικαιοδοσία, οι αποφάσεις του οποίου ελέγχονται από το Συμβούλιο της Επικρατείας, μετά από άσκηση σχετικής αίτησης ακύρωσης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      27. Στην με αριθμό 8521/7.3.05 ερώτηση του Βουλευτή κ. Ιωάννη Κεφαλογιάννη δόθηκε με το υπ’ αριθμ. Φ900α/4505/7848/30.3.05 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8521/7-3-2005 ερώτησης, που κατέθεσε ο Βουλευτής κ. Γιάννης Κεφαλογιάννης, με θέμα τη συνταξιοδότηση θανόντος Ναύτη Νεκταρίου Λίτινα, σας γνωρίζουμε τα ακόλουθα:
      Η πολιτική του Υπουργείου Εθνικής Αμύνης έχει ως επίκεντρο της τον άνθρωπο και σκοπεί, είτε με την προώθηση θεσμικών ρυθμίσεων, είτε με διοικητικές αποφάσεις, στη διαρκή βελτίωση των συνθηκών διαβιώσεως, στην αύξηση των αποδοχών και στη βελτίωση των συνθηκών ασφαλείας και υγιεινής, προκειμένου το προσωπικό των Ενόπλων Δυνάμεων να καταστεί ακόμη πιο ικανό να αντεπεξέρχεται στην υψηλή αποστολή του. Η μέριμνα αυτή όπως είναι ευνόητο δεν εξαιρεί σε καμία περίπτωση και τα μέλη των οικογενειών του προσωπικού και μάλιστα εκείνου που χάνει τη ζωή του σε ώρα καθήκοντος.
      Σύμφωνα όμως, με τη νομοθεσία που ισχύει (άρθρο 11 του Ν. 2084/92), στους δικαιούχους σύνταξης δεν συμπεριλαμβάνεται η πατρική οικογένεια του θανόντος.
      Στους γονείς του πρώην ναύτη Νεκτάριου Λίτινα, γνωρίζεται ότι κατεβλήθη σε αυτούς εφάπαξ οικονομικό βοήθημα τριών εκατομμυρίων δραχμών (3.000.000 δρχ.) με τα υπ' αριθμ. 4485, 4487/99 χρηματικά εντάλματα προς ΔΟΥ Γλυφάδας, σύμφωνα με τις διατάξεις του άρθρου 8 παρ. 17 Ν. 2592/98.
      Σχετικά με το θέμα της νομοθετικής ρύθμισης, η οποία θα καλύπτει το αίωμα σύνταξης για τις πατρικές οικογένειες των θανόντων κατά τη διάρκεια διατεταγμένης υπηρεσίας, γνωρίζεται ότι το Υπουργείο Οικονομίας και Οικονομικών έχει την αποκλειστική αρμοδιότητα για την πολιτική μισθών, συντάξεων και πάσης φύσεως αποζημιώσεων και είναι υπεύθυνο για τέτοιας μορφής νομοθετικές ρυθμίσεις.
      Ο Υφυπουργός
      ΒΑΣΙΛΕΙΟΣ ΜΙΧΑΛΟΛΙΑΚΟΣ»
      28. Στην με αριθμό 8541/8.3.05 ερώτηση της Βουλευτή κ. Αθανασίας Μερεντίτη δόθηκε με το υπ’ αριθμ. Β13-116/30.3.05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 8541/8-3-05 ερώτηση που κατέθεσε στη Βουλή των Ελλήνων η Βουλευτής κ. Σ. Μερεντίτη με θέμα «Διακίνηση μη γαλακτοκομικών προϊόντων», σας γνωστοποιούμε τα ακόλουθα:
      1. Στα πλαίσια διασφάλισης των συμφερόντων των γαλακτοπαραγωγών και της προστασίας του καταναλωτικού κοινού απέναντι σε τυχόν αθέμιτες πρακτικές διάθεσης, ως γαλακτοκομικών προϊόντων, ειδών που είναι υποκατάστατα ή αναπληρώματα ή απομιμήσεις κ.λπ. προϊόντων γάλακτος και γαλακτοκομικών προϊόντων, έχει τεθεί σε ισχύ η Κ.Υ.Α. 278186/7-8-2002 των Υπουργών Οικονομίας-Οικονομικών, Ανάπτυξης και Αγροτικής Ανάπτυξης που εκδόθηκε σε εφαρμογής του Κοινοτικού Κανονισμού 1898/97.
      2. Στο άρθρο 3 της εν λόγω Κ.Υ.Α. «περί Κανόνων Εμπορίας» όπου θεσπίζονται πολλαπλές υποχρεωτικές διατάξεις, για την προστασία παραγωγών και καταναλωτών, όπως έκθεση προς πώληση» και «παρουσία, επισήμανση, διαφήμιση», ορίζεται μεταξύ των άλλων ότι «τα μη γαλακτοκομικά προϊόντα» τίθενται προς πώληση σε άλλους χώρους πώλησης από εκείνους των γαλακτοκομικών προϊόντων, σαφώς διαχωριζόμενους και με τοποθέτηση στους χώρους αυτούς ευανάγνωστης επιγραφής σε εμφανές σημείο, που να διευκρινίζει ότι δεν είναι γαλακτοκομικά προϊόντα αλλά είδη διατροφής ή παρασκευάσματα από φυτικά λιπαρά ή καζείνες κλπ. και γενικά ότι πρόκειται για μη γαλακτοκομικά προϊόντα.
      3. Επίσης στο άρθρο 5 της εν λόγω Κ.Υ.Α. θεσπίζονται κυρώσεις, για τους παραβάτες και διοικητικές και ποινικές κατά το άρθρο 30 (παράγρ. 7) του Ν.Δ. 136/46 «περί Αγορανομικού Κώδικος» (αδίκημα παραπλάνησης).
      4. Ως προς το θέμα εφαρμογής της Κ.Υ.Α. αυτής, η αρμόδια Δ/νση της Γ.Γ. Εμπορίου του Υπουργείου Ανάπτυξης, με την εγκύκλιο της Α2-1526/19-9-2002, προς τις Υπηρεσίες Εμπορίου των Ν.Α. Χώρας, ζήτησε την διενέργεια ελέγχων για να διαπιστωθεί αν εφαρμόζονται οι σχετικές διατάξεις του Αγορανομικού Κώδικα. Σαφώς λοιπόν σημειώνεται ότι οι έλεγχοι αυτοί εντάσσονται μέσα στα ημερήσια καθήκοντα των ανωτέρω ελεγκτικών αρχών, η δε προαναφερόμενη εγκύκλιος κοινοποιήθηκε και στον Ε.Φ.Ε.Τ.
      Όσο αφορά θέματα αρμοδιότητας του Ε. Φ. Ε. Τ. σας επισυνάπτουμε το με Αριθ. Πρωτ. 3588/28-3-2005 έγγραφο του Προέδρου του Ε. Φ. Ε. Τ. κ. Νίκου Κατσαρού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 14 Ιουνίου 2005.
    Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
    1. Η με αριθμό 10385/27.4.2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με τη λήψη μέτρων για την ομαλή λειτουργία των δεξαμενών κολύμβησης (πισίνες) των ξενοδοχείων.
    Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
    2. Η με αριθμό 8452/3.3.2005 ερώτηση της Βουλευτού του Πανελλήνιου Σοσιαλιστικού Κινήματος κας Ευαγγελίας Σχοιναράκη-Ηλιάκη προς τον Υπουργό Οικονομίας και Οικονομικών, σχετικά με την περικοπή του κινήτρου απόδοσης στους εκπαιδευτικούς Πρωτοβάθμιας και Δευτεροβάθμιας Εκπαίδευσης.
    ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Πρώτη είναι η με αριθμό 1011/6.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης των προβλημάτων στέγασης και στελέχωσης του Ειδικού Σχολείου Πόμπιας – Μοιρών κλπ.
    Η επίκαιρη ερώτηση του κ. Φραγκιαδουλάκη έχει ως εξής:
    «Έπειτα από έναν απολογισμό για τη σχολική χρονιά 2004-2005, που φθάνει στο τέλος της, τα προβλήματα που αντιμετώπισαν οι εκπαιδευτικοί αλλά και τα παιδιά του Ειδικού Σχολείου Πόμπιας – Μοιρών είναι:
    α. Πρόβλημα στελέχωσης προσωπικού του σχολείου (ενώ υπάρχουν οι πιστώσεις, δεν υπάρχουν εκπαιδευτικοί), β. πρόβλημα στη μεταφορά των παιδιών και γ. προβλήματα χώρου και αιθουσών (παραδείγματος χάρη στο χώρο του Ειδικού Νηπιαγωγείου, που καταλαμβάνει 10 τ.μ. μαζί με το γραφείο των εκπαιδευτικών, στεγάζονται δύο υπερκινητικά και τρία παιδιά με κινητικά προβλήματα).
    Απ’ όσο γνωρίζω έχει γίνει σχετική πρόταση από τη Νομαρχία Ηρακλείου προς το Υπουργείο για αναβάθμιση του Ειδικού Σχολείου ως εξής:
    Από διθέσιο το Ειδικό Δημοτικό να γίνει τετραθέσιο και από μονοθέσιο το Ειδικό Νηπιαγωγείο να μετατραπεί σε διθέσιο. Προκύπτει, όμως, πρόβλημα αφενός ως προς σε ποιους χώρους θα στεγαστεί το Ειδικό Σχολείο και αφετέρου πως θα στελεχωθεί, από τη στιγμή που δεν μπόρεσε να στελεχωθεί κανονικά ως έχει.
      Ο Σύλλογος Γονέων Ειδικού Σχολείου Πόμπιας-Μοιρών προτείνει για την αντιμετώπιση των προβλημάτων αυτών, την παραχώρηση των δύο αιθουσών του ισογείου στο Ειδικό Σχολείο και τη δημιουργία δύο επιπλέον αιθουσών στον περιβάλλοντα χώρο.
      Επιπλέον, ως λύση για τη στελέχωση του Σχολείου ζητούν την πρόσληψη της κ. Μαρίας Σαββάκη, λογοθεραπεύτριας και της κ. Φραγκιαδάκη Χρυσούλας νηπιαγωγού, οι οποίες λόγω της εθελοντικής τους εργασίας στο Ειδικό Σχολείο διαθέτουν τα προσόντα και την πείρα για να βοηθήσουν το Ειδικό Σχολείο.
      Έπειτα από τα παραπάνω, ερωτάστε, κυρία Υπουργέ:
      Τι μέτρα προτίθεστε να λάβετε για την αντιμετώπιση των προβλημάτων στέγασης και στελέχωσης, που αντιμετωπίζει το Ειδικό Σχολείο Πόμπιας-Μοιρών;»
      Θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, η Κυβέρνηση από την πρώτη στιγμή της αναγνώσεως σε αυτή την Αίθουσα των προγραμματικών της δηλώσεων μέχρι σήμερα, ακολούθησε πιστά εκείνα τα οποία εξήγγειλε για την αναβάθμιση αυτού του πολύ σημαντικού τομέα της εκπαίδευσης, που λέγεται ειδική αγωγή ή εκπαίδευση των παιδιών με ειδικά προβλήματα.
      Νομίζουμε, ότι μπορούμε σήμερα να πούμε ότι μπήκε μία τάξη σε ένα χώρο, στον οποίο πάρα πολλά προβλήματα είχαν συσσωρευτεί επί πολλά χρόνια. Είμαστε αισιόδοξοι ότι με τις νέες προσλήψεις που σύντομα θα γίνουν σε εκπαιδευτικό δυναμικό, κατάλληλα εκπαιδευμένο για να μπορέσει να στελεχώσει τις σχολικές μονάδες της ειδικής αγωγής, θα κατορθώσουμε να βάλουμε ακόμη ψηλότερα τον πήχη και να ακολουθήσουμε, όσο το δυνατόν πιο συντονισμένα, και την εκπλήρωση των υποχρεώσεων μας προς αυτό το κομμάτι της εκπαίδευσης. Έτσι θα φτάσουμε στο σημείο να δώσουμε την ευκαιρία στα παιδιά αυτά, που δεν είναι παιδιά ενός κατώτερου Θεού, αλλά πρέπει να εντάσσονται στην κοινωνία με όλα εκείνα τα εφόδια που παρέχουμε μέσω των κανονικών σχολείων στα παιδιά που δεν έχουν προβλήματα, να έχουν τις ευκαιρίες, και τις επαγγελματικές, ώστε η ένταξή τους αυτή να είναι απολύτως ικανοποιητική μέσα στα πλαίσια της δημοκρατίας, της ισοπολιτείας και της ισονομίας, η οποία πρέπει να φωτίζει το σύνολο του εκπαιδευτικού έργου.
      Όσον αφορά στο συγκεκριμένο σχολείο και μετά την έρευνα που έκανε το Υπουργείο Παιδείας, μπορώ σήμερα να σας απαντήσω τα εξής: Πρώτα από όλα, στο Ειδικό Δημοτικό Σχολείο Μοιρών υπάρχουν εννέα μαθητές, ενώ στο Ειδικό Νηπιαγωγείο δέκα. Οι δύο αυτές ειδικές μονάδες συστεγάζονται.
      Έχουν προσληφθεί και έχουν τοποθετηθεί σ΄ αυτά, κατά τη σχολική χρονιά που πέρασε και ολοκληρώνεται τις μέρες αυτές, ένας δάσκαλος ειδικής αγωγής, δύο νηπιαγωγοί ειδικής αγωγής και ένας εκπαιδευτικός φυσικής αγωγής με ειδίκευση στην ειδική αγωγή. 
      Το βέβαιο είναι –αυτό και εσείς ερωτάτε- ότι δικαιολογούνται ακόμα δύο θέσεις ειδικού προσωπικού. Θα μπορούσαν, λοιπόν, να είχαν τοποθετηθεί αντιστοίχως δύο επίσης ειδικευμένοι δάσκαλοι ειδικής αγωγής στην πρωτοβάθμια εκπαίδευση.
      Ποιο είναι το πρόβλημα, όμως, το οποίο και γνωρίζετε; Είναι ότι οι εκπαιδευτικοί που υπήρχαν στους πίνακες, από τους οποίους νομίμως αντλούμε κάθε χρόνο και στέλνουμε σε όλα τα ΣΜΕΑ εκπαιδευτικό προσωπικό, είχαν εξαντληθεί, δηλαδή δεν υπήρχαν. Ενώ, όπως πολύ σωστά σημειώνετε και εσείς στην ερώτησή σας, υπήρχαν οι πιστώσεις, δεν υπήρχαν καθόλου διαθέσιμοι εκπαιδευτικοί ειδικευμένοι, για να σταλούν σε αυτές τις δύο σχολικές μονάδες.
Νομίζω ότι με την προκήρυξη που θα κάνουμε τώρα των εκατόν πενήντα θέσεων περίπου κανονικού, μόνιμου προσωπικού, ειδικευμένου στο έργο της ειδικής αγωγής, θα μπορούν να σταλούν εκεί αυτοί οι δύο εκπαιδευτικοί που λείπουν.
    Όσον αφορά στο ερώτημά σας για τη χωροταξική κατανομή των αιθουσών που θα μπορούσαν να καλύψουν τις ανάγκες των παιδιών, συμφωνώ μαζί σας ότι και η μεγάλη αίθουσα πολλαπλών χρήσεων, σύμφωνα με τη διαβεβαίωση της Διευθύνσεως Πρωτοβάθμιας Εκπαίδευσης του Νομού, αλλά και σύμφωνα με την επιστολή που μας έστειλε ο Νομάρχης, θα μπορεί κάλλιστα να αναδιαμορφωθεί. Κατ΄αυτόν τον τρόπο, και εφόσον η προαγωγή των ανωτέρω σχολικών μονάδων, του μεν διθέσιου σε τετραθέσιο και του μονοθέσιου σε διθέσιου, δικαιολογηθεί από τον αριθμό των νέων εγγραφών με το νέο σχολικό έτος, θα είμαστε όντως στην ευχάριστη θέση να δούμε ότι οι αίθουσες, με την αναδιαμόρφωσή τους, θα είναι ικανές, να δώσουν ικανοποιητική λύση, για να επιτελείται ανετότερα το εκπαιδευτικό έργο στα δύο σχολεία που συστεγάζονται. 
    Νομίζω ότι εκείνο που θα έπρεπε να σας πω για τους δύο αναπληρωτές ή ωρομίσθιους, τους δύο ειδικευμένους δασκάλους που λέτε, είναι το εξής: Εφόσον αυτοί ζητήσουν με αίτησή τους, και εφόσον είναι ειδικά εκπαιδευμένοι στο έργο της ειδικής αγωγής, να προσληφθούν και βεβαίως, λόγω της ελλείψεως που έχουμε, σας το είπα ότι θα προσληφθούν. Επομένως, το μόνο που μένει είναι να έρθουν στο Υπουργείο Παιδείας, να ζητήσουν να καταχωρηθούν σύμφωνα με το νόμο σ’ αυτούς τους πίνακες που ήδη έχουν εξαντληθεί μαζί με τους νεοεγγραφέντες μετά την ολοκλήρωση του ακαδημαϊκού έτους, αυτού που τώρα πλέον κλείνει, για να μπορέσουν να πάρουν σειρά διορισμού. Και θα είναι από τους πρώτους απ’ ό,τι υπολογίζω.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
    Κύριε Φραγκιαδουλάκη, έχετε το λόγο για δύο λεπτά.
    ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Κύριε Υπουργέ, αντιλαμβάνομαι το ενδιαφέρον σας. Πραγματικά απαντάτε επί της ουσίας στο αίτημα που βάζουν με εκατό υπογραφές περίπου εκατό οικογένειες της περιοχής. Επίσης, αντιλαμβάνομαι ότι έχετε πλήρη γνώση και ενημέρωση σχετικά με τα προβλήματα της λειτουργίας του σχολείου αυτού.
    Θα πρέπει να σημειώσουμε ότι αυτό το ειδικό σχολείο στην Πόμπια του Δήμου Μοιρών του Νομού Ηρακλείου αξίζει πραγματικά τον κόπο να τύχει του ενδιαφέροντός μας, διότι η Πόμπια είναι μια κωμόπολη, όπου εκεί υπήρξε το πρώτο γυμνάσιο σε όλο το νότιο τμήμα του Νομού Ηρακλείου. Τώρα έχει εκατόν πενήντα χρόνια. ‘Ολοι οι κάτοικοι της περιοχής, ένα ποσοστό 90%, έχουν περάσει απ’ αυτό το σχολείο, έχουν μόρφωση, έχουν εκπαίδευση, έχουν παιδεία, είναι άνθρωποι με ευαισθησίες πολύ πιο αυξημένες από οποιοδήποτε άλλο μέρος. Εκεί ζήτησαν κι έγινε ένα ΠΙΚΠΑ, εκεί ζήτησαν κι έγινε ειδικό σχολείο και επιθυμούν το σχολείο αυτό πραγματικά να στηριχθεί.
    Όλοι μας γνωρίζουμε ότι στην επαρχία τα παιδιά με νοητικές και άλλες  προβληματικές λειτουργίες αποκρύπτονται από τις οικογένειές τους. Ένα σχολείο όμως καλά θεμελιωμένο και στελεχωμένο θα μπορέσει να δώσει διέξοδο. Και θα ήθελα να πω πραγματικά ότι η λύση που προτείνετε με τα δύο εκπαιδευμένα άτομα, τα οποία θα κάνουν αιτήσεις για να μπουν στον πίνακα προαγωγής, απαντά στο θέμα της λειτουργικής δυνατότητας του σχολείου αυτού για το μέλλον. Θα πρέπει όμως να κινηθείτε πιο επίμονα στο θέμα της αναβάθμισης του δημοτικού από διθέσιο σε τετραθέσιο και του νηπιαγωγείου από μονοθέσιο σε διθέσιο, γιατί η αναβάθμιση αυτή θα συμπαρασύρει και την κάλυψη άλλων αναγκών και θα επιτρέψει την πρόσληψη βοηθητικού προσωπικού, ακόμη ενός λογοθεραπευτή –τώρα γίνεται με εθελοντική προσφορά από κάποιο άτομο, και ενός ειδικού- ψυχολόγου και όποια άλλη ειδικότητα απαιτείται. Μόνο με την αναβάθμιση θα προκύψουν αυτά. Επίσης, δύο ακόμη αίθουσες είναι απαραίτητες, πέρα από τη διαρρύθμιση που λέει η νομαρχία. 
    Και η έκπληξη που έχω να σας κάνω σήμερα είναι αυτό εδώ το χαρτί που λέει: «Το ειδικό σχολείο Πόμπιας σε νέους αγώνες. Κατεβαίνουν έτοιμοι να καταπλήξουν». Μερικά παιδιά από το δημοτικό μετείχαν σε μια θεατρική παράσταση, όπου πραγματικά συγκίνησαν και ενθουσιάσανε τον κόσμο που παρακολούθησε αυτή την εκδήλωση. Γι’ αυτό λοιπόν νομίζω ότι αξίζει τον κόπο και φαντάζομαι ότι πρέπει να το δούμε πολύ πιο επίμονα.
    Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Κύριε Υφυπουργέ, έχετε το λόγο.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, πολύ χαίρομαι γιατί όντως το ενδιαφέρον που εκφράζουν οι εκπρόσωποι μιας περιοχής στο Κοινοβούλιο, οι Βουλευτές που εκπροσωπούν τις ανάγκες των νομών τους, γίνεται ακόμη ουσιαστικότερο όταν εστιάζουν την προσοχή τους σε τόσο πολύ μεγάλα και πολύ σημαντικά προβλήματα κοινωνικού ενδιαφέροντος, όπως αυτό που πράξατε εσείς.
      Νομίζω ότι όντως αξίζει τον κόπο να αναβαθμίσουμε αυτά τα σχολεία, αρκεί, κύριε συνάδελφε, να υπάρξουν και φέτος νέες εγγραφές. Νομίζω ότι με τη λογική που πηγαίνουμε είμαστε στο σωστό δρόμο, δηλαδή θα πρέπει να αναβαθμίζεται κάθε σχολείο, όχι μόνο χωροτακτικά, αλλά -όπως πολύ σωστά είπατε- και από πλευράς στελέχωσής του σε εκπαιδευτικό δυναμικό, αφού πρώτα δικαιολογείται η αναβάθμιση αυτή με βάση το ενδιαφέρον των εγγραφόμενων.
      Μακάρι να γίνει αυτό. Το ευχόμαστε και νομίζω ότι εδώ πολύ σημαντικό ρόλο παίζουν τα κέντρα διάγνωσης, τα ΚΔΑΥ. Αν το ΚΔΑΥ της περιοχής Ηρακλείου -που και αυτό μπορεί να έχει ανάγκες και παρακαλώ να μας το γνωρίσετε, αν και ήδη παρακολουθούμε και καταγράφουμε τις ανάγκες όλων των ΚΔΑΥ σε όλη τη χώρα- δουλέψει σωστά, τότε βέβαιον είναι ότι περισσότερα παιδιά θα πεισθούν να έρθουν κοντά σε ένα σχολείο, το οποίο αναβαθμίζεται. 
      Είμαστε, λοιπόν, πανέτοιμοι να το αναβαθμίσουμε και είμαστε πανέτοιμοι να σας στείλουμε και το προσωπικό που σας αναλογεί, μόλις συμπληρωθούν οι πίνακες, ενώ φέτος θα έχουμε και επιπλέον προσωπικό που δεν το είχαμε πέρσι. Ας ευχηθούμε όλα τα παιδαγωγικά τμήματα των πανεπιστημίων μας που κάνουν αυτήν την ειδική αγωγή ως μάθημα και την προσφέρουν ως εφόδιο στους πτυχιούχους τους, να μας δώσουν φέτος περισσότερο και ορθότερα και τελειότερα εκπαιδευμένα δυναμικό για να μπορέσουμε να στελεχώσουμε αυτές τις μονάδες.
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Η με αριθμό 1022/7-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την κατασκευή των αναγκαίων αντιπλημμυρικών έργων στην περιοχή της Θεσσαλονίκης διαγράφεται λόγω κωλύματος του κυρίου Βουλευτή. 
      Η με αριθμό 1025/7-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Οικονομίας και Οικονομικών, σχετικά με τη διαμόρφωση διοικητικού και διαχειριστικού πλαισίου για τα κληροδοτήματα διαγράφεται λόγω κωλύματος του κυρίου Υπουργού. 
      Εισερχόμεθα στις επίκαιρες ερωτήσεις δευτέρου κύκλου. 
      Θα συζητηθεί η δεύτερη με αριθμό 1023/7-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την καταβολή των δεδουλευμένων στους εργαζομένους στη Θεσσαλική Εταιρεία Ψυχικής Υγείας, Περίθαλψης και Αποκατάστασης κλπ.. 
      Η επίκαιρη ερώτηση του κυρίου συναδέλφου έχει ως εξής: 
      «Οι εκατόν πενήντα περίπου εργαζόμενοι στη Θεσσαλική Εταιρεία Ψυχικής Υγείας, Περίθαλψης και Αποκατάστασης που έχει ξενώνες σε Λάρισα, Τρίκαλα, Καρδίτσα, Φάρσαλα, Τύρναβο είναι απλήρωτοι για τρεις μήνες. 
      Η Εταιρεία λειτουργούσε με προγράμματα συγχρηματοδοτούμενα από την Ευρωπαϊκή Ένωση και τον κρατικό προϋπολογισμό. Η χρηματοδότηση των προγραμμάτων έληξε το 2004 και από τότε άρχισαν τα προβλήματα με τις πληρωμές των εργαζομένων, παρ’ ότι η Εταιρεία καρπώθηκε μεγάλα ποσά από την Ευρωπαϊκή Ένωση και το κράτος. 
      Τώρα, όμως, η κατάσταση έχει φτάσει στο απροχώρητο για τους εργαζόμενους, οι οποίοι εργάζονται για τρεις μήνες απλήρωτοι κάτω από άθλιες συνθήκες, προσφέροντας τις υπηρεσίες τους στους ασθενείς. Μάλιστα, οι αμοιβές των εργαζόμενων είναι απαράδεκτα χαμηλές, αφού πληρώνονται με βάση τη συλλογική σύμβαση του ιδιωτικού υπαλλήλου. Επιπλέον, οι εργαζόμενοι έχουν να αντιμετωπίσουν την τρομοκρατία που ασκεί η εταιρεία σε βάρος τους, αφού, μόλις διαμαρτυρηθούν ή επιδιώξουν να συνδικαλιστούν, αμέσως απολύονται. Τον τελευταίο χρόνο έγιναν πάνω από δέκα απολύσεις. 
      Αξίζει να σημειωθεί ότι στην ίδια ή παρόμοια κατάσταση είναι οι εργαζόμενοι και στους υπόλοιπους ξενώνες που λειτουργούν πανελλαδικά με χρηματοδότηση από σχετικά προγράμματα. 
      Υπεύθυνη γι’ αυτήν την κατάσταση είναι η σημερινή Κυβέρνηση της Νέας Δημοκρατίας αλλά και οι προηγούμενες του ΠΑΣΟΚ, που δεν προχώρησαν στη δημιουργία δημόσιων δομών σε πρωτοβάθμια και δευτεροβάθμιο επίπεδο για την ψυχική υγεία και την αποκατάσταση, ώστε να σταματήσουν να λυμαίνονται το χώρο οι διάφοροι ιδιώτες. 
      Ερωτάται ο κύριος Υπουργός τι μέτρα προτίθεται να πάρει για να πληρωθούν άμεσα οι εργαζόμενοι στο ΘΕΨΥΠΑ αλλά και στους υπόλοιπους ξενώνες που λειτουργούν πανελλαδικά, να προστατευθούν όλα τα εργασιακά και συνδικαλιστικά τους δικαιώματα, να απαγορευτούν οι απολύσεις και να πληρώνονται με βάση τη συλλογική σύμβαση που έχει υπογράψει η Ομοσπονδία Συλλόγων Νοσηλευτικών Ιδρυμάτων Ελλάδας.» 
      Θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος. 
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, η Θεσσαλική Εταιρεία Ψυχικής Υγείας, Περίθαλψης και Αποκατάστασης, η ΘΕΨΥΠΑ, ως νομικό πρόσωπο ιδιωτικού δικαίου στα πλαίσια του επιχειρησιακού προγράμματος «Υγεία-Πρόνοια 2000-2006» στον άξονα 2 «Ψυχική Υγεία» και στο μέτρο 2-1 «Αποασυλοποίηση και οινωνικοοικονομική επανένταξη ψυχικά ασθενών» ξεκίνησε να λειτουργεί τέσσερα οικοτροφεία, ένα πρώτο οικοτροφείο στο Νομό Καρδίτσας με εγκεκριμένο προϋπολογισμό 924.000 ευρώ, ένα δεύτερο οικοτροφείο στο Νομό Λάρισας με εγκεκριμένο προϋπολογισμό 770.000 ευρώ, ένα τρίτο οικοτροφείο στο Νομό Καρδίτσας με προϋπολογισμό 924.000 ευρώ και ένα τέταρτο οικοτροφείο στα Τρίκαλα με προϋπολογισμό 770.000 ευρώ, τα οποία ολοκλήρωσαν τη δεκαοκτάμηνη λειτουργία στο πρόγραμμα. 
        Ο προϋπολογισμός για τα οικοτροφεία μετά την ολοκλήρωση της συγχρηματοδότησης από το επιχειρησιακό πρόγραμμα «Υγεία-Πρόνοια» που ήταν χρονικής διάρκειας 18 μηνών, χρηματοδοτείται πλέον από τον τακτικό προϋπολογισμό του Υπουργείου Υγείας και Κοινωνικής Αλληλεγγύης, χωρίς αυτό να σημαίνει ότι δεν μπορεί να υποστεί μείωση ο αρχικός προϋπολογισμός, δεδομένου μάλιστα ότι για το ξεκίνημα της λειτουργίας μιας δομής απαιτούνταν πρόσθετες δαπάνες, οι οποίες κάλυπταν τη φάση προετοιμασίας και αφορούσαν το προσωπικό, τις κτιριακές βελτιώσεις, την προμήθεια εξοπλισμού και την προετοιμασία των ασθενών.
        Εμείς σε κάθε περίπτωση έχουμε δεσμεύσει το νομικό πρόσωπο ιδιωτικού δικαίου, τη συγκεκριμένη εταιρεία, να εξασφαλίσει την λειτουργία των δομών και να αναλάβει τη λειτουργία για 10 τουλάχιστον χρόνια. 
        Θέλω να ξέρετε ότι προβλήματα υπάρχουν και θα υπάρχουν. Εμείς ήδη είμαστε σε διαπραγμάτευση με την Ευρωπαϊκή Ένωση, για να επιτείνουμε τη συγχρηματοδότηση για τις δομές που είναι σε εξέλιξη, από 18 σε 24 μήνες. 
        Επιπλέον ξέρετε ότι μας λείπουν 20.000.000 ευρώ. Πέρυσι είχαν δαπανηθεί 16.000.000 για τις δομές αυτές. Κάθε χρόνο όμως έρχονται νέες δομές. Έχουμε φθάσει ήδη τις 140 δομές το 2005. Δημιουργούνται συνέχεια καινούργιες δομές και φυσικά αυξάνεται ο αριθμός των εργαζομένων. 
        Θέλω να ξέρετε ότι στις συγκεκριμένες δομές μόνο της Θεσσαλίας ο κάθε ψυχικά ασθενής κοστίζει περίπου πάνω από 3.000 ευρώ. Το κόστος είναι γύρω στις 3.000 με 3.500 ευρώ το μήνα ανά οικότροφο. Είναι σημαντικό κόστος. 
        Ξέρετε ότι δεν ήταν δική μας πολιτική επιλογή, όλο αυτό το σύστημα να πάει σε αστικές μη κερδοσκοπικές εταιρείες, σε νομικά πρόσωπα ιδιωτικού δικαίου. Όλες αυτές οι δομές είχαν ένα αρχικό κόστος αρκετά μεγάλο, το οποίο όμως μειώνεται λόγω του ότι δεν υπάρχει το αρχικό κόστος του προσωπικού. Σε κάθε περίπτωση όμως υπάρχουν ευθύνες και στις δύο πλευρές.
        Υποσχέθηκε εδώ ο αρμόδιος Υφυπουργός ότι και τα 20.000.000 ευρώ τα οποία χρειάζονται, θα εξασφαλιστούν. Εξασφαλίσαμε τα 23.000.000 ευρώ από τα 43.000.000 ευρώ. Θα εξασφαλιστούν τα υπόλοιπα από τον τακτικό προϋπολογισμό και είναι πολύ σημαντικό αυτό. Όπως επίσης σημαντική είναι και η υπόσχεση που πήραμε από την Ευρωπαϊκή Ένωση για την επέκταση της συγχρηματοδότησης από δεκαοκτώ σε είκοσι τέσσερις μήνες. 
        Το μέλλον των εργαζομένων δεν είναι επισφαλές θα έλεγα, αλλά πρέπει να καταλάβουν και οι εργαζόμενοι ότι η εργασία αυτή με ευαίσθητες κοινωνικές ομάδες δεν είναι στα πλαίσια της καταπολέμησης της ανεργίας και οι ευθύνες οι δικές τους είναι πολύ μεγάλες. Γι’ αυτό και έχουμε πολλούς εργαζόμενους οι οποίοι φεύγουν από το χώρο αυτό, δεν τον αντέχουν ίσως. Έχουμε πολλά προβλήματα  και με την αντοχή τους και με την επαγγελματική κόπωσή τους με τους ψυχικά ασθενείς.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υφυπουργέ.
        Ο κ. Τσιόγκας έχει το λόγο.
        ΔΗΜΗΤΡΙΟΣ ΤΣΙΟΓΚΑΣ: Ευχαριστώ κύριε Πρόεδρε.
        Μία μη κυβερνητική οργάνωση όπως λέγεται η Θεσσαλική Εταιρεία Ψυχικής Υγείας Περίθαλψης και Αποκατάστασης πρέπει να έχει και μία λειτουργία πιο ανθρώπινη. Μια λειτουργία όπου οι σχέσεις των εργοδοτών και των εργαζομένων για το έργο που επιτελούν θα πρέπει να έχει μια άλλη φιλοσοφία και αντίληψη για να έχει και απόδοση το έργο που επιτελούν εκεί μέσα. Όμως, δεν συμβαίνει κάτι τέτοιο. Εκεί άλλα γίνονται. 
        Βέβαια, πρέπει να πούμε ότι ο εσωτερικός κανονισμός λειτουργίας είναι ένας κανονισμός που θα τον ζήλευαν και οι πιο σκληροί εργοδότες. Και οι εκατόν πενήντα εργαζόμενοι είναι απλήρωτοι τρεις μήνες. Βέβαια, καταλαβαίνετε ότι κανένας εργαζόμενος, κανένας οικογενειάρχης δεν μπορεί να ζήσει την οικογένειά του όταν επί ένα 3μηνο δεν πληρώνεται. Οι συνθήκες είναι άθλιες. Η τρομοκρατία είναι καθημερινή. Η δημοκρατία δηλαδή σταματά έξω από την πύλη των ξενώνων. 
        Εγώ θα σας δώσω τον εσωτερικό κανονισμό λειτουργίας, για να δείτε τι γράφουν μέσα οι υπεύθυνοι, οι οποίοι υποτίθεται ότι έχουν και ένα επίπεδο γνώσεων και όχι μόνο αυτό, εφόσον ανέλαβαν να κάνουν αυτό το έργο για τους ψυχικά ασθενείς. 
        Είναι βεβαίως πολύ σημαντικό το έργο και οι εργαζόμενοι δίνουν τον καλύτερό τους εαυτό. 
      Όμως, ο εσωτερικός κανονισμός ο οποίος είναι απαράδεκτος έχει ήδη αρχίσει να εφαρμόζεται και δείχνει καθαρά ότι οι εργαζόμενοι είναι ουσιαστικά εγκαταλελειμμένοι από τη διοίκηση της εταιρείας. Βεβαίως, δεν είναι υπεύθυνη μόνο η διοίκηση της εταιρείας η οποία καρπώνεται τεράστια ποσά από τις επιδοτήσεις. Δεν ξέρω πού και πώς πάνε. Ελέγξτε πού επενδύονται, πώς χρησιμοποιούνται. Εμείς δεν μπορούμε να δεχθούμε ότι πρέπει να συνεχιστεί αυτή η κατάσταση. Υπάρχουν ευθύνες και στη δική σας Κυβέρνηση και στην προηγούμενη κυβέρνηση του ΠΑΣΟΚ, γιατί δεν φτιάξατε δομές σε πρωτοβάθμιο και δευτεροβάθμιο επίπεδο για την ψυχική υγεία, ώστε να σταματήσουν να λυμαίνονται αυτόν το χώρο διάφοροι επιτήδειοι. 
      Ο εσωτερικός κανονισμός λειτουργίας έχει σωρεία πειθαρχικών ποινών, πρόστιμα, αργίες. Τους διώχνουν από τη δουλειά. Έχουμε προσωρινή απόλυση των εργαζομένων και απολύσεις χωρίς αποζημιώσεις. Κάνουν ακόμα και σωματική έρευνα στους εργαζόμενους. Τους απαγορεύουν να συζητούν πολιτικά θέματα. Τον τελευταίο χρόνο είχαμε δέκα απολύσεις. Απαγορεύονται και τα στοιχειώδη δημοκρατικά δικαιώματα. Θίγουν την αξιοπρέπεια των εργαζομένων με απροκάλυπτο τρόπο, ακριβώς γιατί θέλουν να λυμαίνονται αυτόν το χώρο, ο οποίος έχει τεράστια ποσά από τις επιδοτήσεις. Είναι επείγουσα ανάγκη να πάρετε μέτρα για να πληρωθούν οι εργαζόμενοι. Πώς θα ζήσουν τις οικογένειές τους;
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ήταν μία στρατηγική επιλογή της Κυβέρνησης για την οποία δεν θα απολογηθώ εγώ σήμερα. Εμείς στα πλαίσια της συνέχειας του κράτους έχουμε υποχρέωση να στηρίξουμε αυτές τις αστικές μη κερδοσκοπικές εταιρείες και τα νομικά πρόσωπα ιδιωτικού δικαίου που λειτουργούν. Η προηγούμενη, λοιπόν, κυβέρνηση έδωσε το μεγαλύτερο κομμάτι της αποασυλοποίησης με σημαντικότατα ποσά στην ιδιωτική πρωτοβουλία. Εμείς σήμερα θέλουμε τη βιωσιμότητα αυτών των αστικών μη κερδοσκοπικών εταιρειών, γι’ αυτό και δίνουμε μάχες. Αυξήσαμε τον προϋπολογισμό αυτού του προγράμματος από τα 15.000.000 στα 21.000.000. Μας λείπουν άλλα 20.000.000. Πολεμάμε και θα τα βρούμε. Το κέντρο των επιλογών μας είναι οι ψυχικά ασθενείς. Χρειάζονται την αποασυλοποίηση και θα την πετύχουμε. 
      Αυτοί οι ασθενείς προέρχονται κυρίως από το Ψυχιατρικό Νοσοκομείο Πέτρας Ολύμπου. Στα πλαίσια του Νομού Πιερίας όλες οι δομές είναι κρατικές. Όμως δεν έγινε το ίδιο και στη Θεσσαλία, όπου το κύριο βάρος το πήρε πάνω της αυτή η Θεσσαλική Εταιρεία Ψυχικής Υγείας Περίθαλψης και Αποκατάστασης. 
      Τώρα όσον αφορά τις σχέσεις των εργαζομένων με την εταιρεία, γνωρίζουμε ότι υπάρχουν πολλά προβλήματα. Αφορούν όμως τη σχέση μιας εταιρείας και των εργαζομένων. Φυσικά, όλες αυτές οι εταιρείες λένε ότι το επίπεδο των εργαζομένων είναι το καλύτερο δυνατό. Ρίχνουν το βάρος στους εργαζόμενους. Εμείς με τα δικά μας μέτρα, όσο μπορούμε, φροντίζουμε πρώτα απ’ όλα να διασφαλίσουμε τις καλύτερες δυνατές συνθήκες στα νομικά πρόσωπα δημοσίου δικαίου, στις μονάδες αποασυλοποίησης που είναι στην ευθύνη του Υπουργείου μας και φυσικά μετά στα νομικά πρόσωπα ιδιωτικού δικαίου και στις αστικές μη κερδοσκοπικές εταιρείες. Όμως, είναι εξαιρετικά δύσκολο να έχεις ένα μαστίγιο στο χέρι, να τρέχεις από πίσω τους, για να μπορέσεις να έχεις τις καλύτερες δυνατές συνθήκες για τους εργαζόμενους. Αυτό επαφίεται κυρίως στην ευθύνη αυτών των αστικών μη κερδοσκοπικών εταιρειών, οι οποίες αποφάσισαν να μπουν στο χώρο της ψυχικής υγείας. Εμείς είμαστε συνέχεια κοντά τους και δίνουμε μάχη για να πείσουμε τις τοπικές κοινωνίες, όταν οι ίδιες οι εταιρείες δεν μπορούν να πείσουν. Παράδειγμα η Κόνιτσα και η Αίγινα, όπου οι εταιρείες αυτές δεν μπορούν να πείσουν την κοινή γνώμη. Είμαστε κοντά τους, αλλά φυσικά δεν μπορούμε να επιβάλλουμε τους καλύτερους δυνατούς όρους στη συνεργασία μεταξύ αυτών των εταιρειών και των εργαζομένων.
      Πάνω απ’ όλα μας ενδιαφέρουν οι ψυχικά ασθενείς και η αποασυλοποίηση, όπως και η βιωσιμότητα αυτού του προγράμματος. Φυσικά πρέπει να βρούμε τα αναγκαία κονδύλια και στη διαπραγμάτευσή μας με την Ευρωπαϊκή Ένωση, ώστε να επεκτείνουμε τη χρηματοδότηση από τους δεκαοκτώ στους είκοσι τέσσερις μήνες, πράγμα  που θα το πετύχουμε για το καλό της αποασυλοποίησης στην οποία πιστεύουμε απόλυτα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Τώρα θα συζητηθεί η πρώτη με αριθμό 1018/7.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πρόσφατη απόφαση του Συμβουλίου της Επικρατείας για την εξέλιξη του έργου εκτροπής του Αχελώου κλπ.
      Συγκεκριμένα το περιεχόμενο της επίκαιρης ερώτησης του κ. Σαλαγιάννη έχει ως εξής:
      «Για μία ακόμη φορά, με πρόσφατη απόφασή του το Συμβούλιο της Επικρατείας «μπλοκάρει» την εξέλιξη του έργου της εκτροπής του Αχελώου. Εδώ και πάνω από είκοσι χρόνια, από το 1984, που ο τότε Πρωθυπουργός Ανδρέας Παπανδρέου εξήγγειλε το έργο της εκτροπής του Αχελώου προς το Θεσσαλικό κάμπο, γινόμαστε μάρτυρες συνεχών εμπλοκών στην εξέλιξή του από σειρά διαδοχικών ακυρωτικών αποφάσεων του Συμβουλίου της Επικρατείας.
      Το αποτέλεσμα είναι οι συνεχείς αλλαγές στη μελέτη του έργου, οι συνεχείς αλλαγές και συμπληρώσεις των μελετών περιβαλλοντικών επιπτώσεων, οι αλλεπάλληλες καθυστερήσεις και διακοπές των εργασιών, η τεράστια οικονομική επιβάρυνση με εκτόξευση του κόστους του. 
      Παρ’ όλα αυτά και παρ’ όλο που όλες οι αιτιάσεις που κατά καιρούς έχει αποδεχθεί το  Συμβούλιο της Επικρατείας έχουν έμπρακτα απαντηθεί από την Πολιτεία, εν τούτοις με την τελευταία απόφαση ξαναγυρίζουμε πάλι στην αρχή.
      Επειδή όμως και οι κρίνοντες κρίνονται, δικαιούμαστε να αναρωτηθούμε γιατί εν ονόματι της προστασίας του περιβάλλοντος συντελείται το πραγματικό περιβαλλοντικό έγκλημα, να αφήνεται ο Θεσσαλικός κάμπος σε μία πορεία ερημοποίησης, όπως επισημαίνουν όλες οι επιστημονικές μελέτες που έχουν γίνει μέχρι σήμερα, μόνο και μόνο για να μην «εκτραπεί» και αξιοποιηθεί το 30% (!) του νερού του Αχελώου που χύνεται στη θάλασσα; Γιατί αυτές οι εμμονές και εν ονόματι ποίου; 
      Ερωτάται λοιπόν ο κύριος Υπουργός:
      Πώς σκοπεύει να αντιμετωπίσει τη νέα κατάσταση που δημιουργείται στην εξέλιξη του έργου της εκτροπής του Αχελώου;»
      Το λόγο έχει ο Υπουργός Περιβάλλοντος, Χωροταξίας και Δημοσίων Έργων για τρία  λεπτά.
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρίες και κύριοι συνάδελφοι, η ερώτηση του κυρίου συναδέλφου είναι πάρα πολύ ουσιαστική και θέτει ένα πρόβλημα, αυτό του μεγάλου έργου του Αχελώου, που από το 1980 –και θα εξηγήσω γιατί λέω 1980- ταλαιπωρεί την κοινή γνώμη, αλλά ταλαιπωρεί και τις εκάστοτε κυβερνήσεις.
      Σημειώνω εδώ ότι βούληση όλων των κυβερνήσεων από τότε είναι η κατασκευή αυτού του έργου, ενός έργου εντελώς απαραίτητου, διότι ο Θεσσαλικός κάμπος παραμένει για πολύ μεγάλο διάστημα και για πολλούς μήνες χωρίς μία υδάτινη φλέβα.
      Πραγματικά, έχει δίκιο ο κύριος συνάδελφος ο οποίος μιλάει για κίνδυνο ερημοποίησης και υπάρχουν και επιστημονικές μελέτες γι’ αυτό. Η Θεσσαλία έχει ανάγκη από νερά. Έχει ανάγκη από νερά όχι μόνο για άρδευση, αλλά και για ύδρευση επίσης. Έχει ανάγκη από μία φλέβα αποχέτευσης, έστω και αυτών των βιολογικώς καθαρισμένων υπολειμμάτων. 
      Έγινε πάρα πολύ μεγάλη συζήτηση γι’ αυτό το έργο. Το 1980 θυμάμαι, κύριε συνάδελφε, ως Υφυπουργός Συντονισμού τότε, είχα κάνει ένα διεθνή διαγωνισμό για την οριστική μελέτη, και με μελέτες εφαρμογής, της εκτροπής του Αχελώου.
      Εν συνεχεία όπως λέτε, ο Ανδρέας Παπανδρέου εξήγγειλε το 1984 την εκτροπή του Αχελώου. Το 1992 έγιναν μελέτες περιβαλλοντικών επιπτώσεων, τις οποίες ακύρωσε το Συμβούλιο της Επικρατείας το 1994, αν θυμάμαι καλά. Το 1995 έγιναν καινούργιες μελέτες. Το Συμβούλιο της Επικρατείας και πάλι δεν τις δέχτηκε, με την έννοια ότι είχε ενστάσεις και μάλιστα ενστάσεις σε ό,τι αφορά την καταστροφή κάποιων αξιόλογων μνημείων μεταξύ των οποίων το Μοναστήρι του Αγίου Γεωργίου στο Μυρόφυλλο Τρικάλων, εκκλησίες και τοξωτά λιθόκτιστα γεφύρια.
      Το 2002 έγινε καινούργια μελέτη από το ΥΠΕΧΩΔΕ. Και πάλι το Συμβούλιο της Επικρατείας έρχεται με μία απόφασή του, και μετά από ενστάσεις, να θέσει καινούργιες προϋποθέσεις για την εκτροπή του Αχελώου. Η καινούργια προϋπόθεση είναι η έγκριση σχετικού προγράμματος ανάπτυξης, διαχείρισης υδάτινων πόρων. 
      Εγώ έχω να σημειώσω ότι τόσο οι μελέτες περιβαλλοντικών επιπτώσεων του 1994 και 1995, όσο και αυτή η τελευταία που έγινε, ήταν πλήρεις απ’ αυτήν την πλευρά. Και μάλιστα, όλες αυτές οι μελέτες που έγιναν από εξαιρετικούς επιστήμονες, έδειχναν ότι υπάρχει πολύ μεγάλο έλλειμμα νερού στη Θεσσαλία, νερού για ύδρευση, για οικολογική ισορροπία και φυσικά για άρδευση. Παράδειγμα το καλοκαίρι, όλοι λένε ότι ψοφάνε τα ψάρια στον Πηνειό –δείχνουν φωτογραφίες- και ότι καταστρέφεται η πανίδα και η χλωρίδα εκεί. 
      Παρ’ όλα αυτά, έχω μια απορία την οποία έχω πει στις οικολογικές οργανώσεις. 
      Πώς δηλαδή είναι πρόβλημα οικολογικό από τη μια μεριά και δεν είναι από την άλλη; Είναι τεράστιο οικολογικό πρόβλημα. Τι είναι εκείνο που ζητάει η εκτροπή του Αχελώου; Ζητάει το 25% των νερών που χύνονται στη θάλασσα να εκτρέπεται προς τη Θεσσαλία. Είναι αδιανόητο, να υπάρχει άρνηση. Σημειώστε δε ότι μέχρι τώρα έχουν δαπανηθεί πάνω από 60-70.000.000.000 δραχμές για την κατασκευή έργων, πέραν όλων των άλλων. 
      Εν πάση περιπτώσει, απ’ αυτά που διαβάζουμε και εμείς και απ’ αυτά που πληροφορούμεθα –γιατί δεν έχουμε ακόμη επίσημα την απόφαση- ζητάει την ύπαρξη ενός σχετικού προγράμματος ανάθεσης διαχείρισης υδάτινων πόρων. 
      Θέλω εδώ να σημειώσω ότι το 2003 το Υπουργείο Ανάπτυξης είχε εκπονήσει master plan των υδάτινων πόρων της χώρας, με τίτλο «Σχέδιο Προγράμματος Διαχείρισης των Υδάτινων Πόρων της Χώρας». Δηλαδή υπήρχε και το καταθέσαμε επί των ημερών μου, διότι εζήτησαν συμπληρωματικά στοιχεία. Υπήρχε από το 2003. Δεν το εκπονήσαμε εμείς τώρα. Ήταν επαρκές. 
      Η εκτροπή του Αχελώου, είναι οι σχέσεις δύο υδάτινων διαμερισμάτων, Θεσσαλίας και Αιτωλοακαρνανίας. Δεν είναι σε όλη την επικράτεια. Ούτε μπορεί να έχουν σχέση τα νερά της Κρήτης με την Αιτωλοακαρνανία, ώστε να ζητάμε τέτοιου είδους μελέτες. 
      Εν πάση περιπτώσει, εγώ δεν καταλαβαίνω αυτές τις αποφάσεις. Απ’ ό,τι είδατε, ανέφερα διάφορες αποφάσεις που κάθε λίγο και λιγάκι λένε ότι θέλουμε και τούτο και εκείνο και  αυτήν την προϋπόθεση. 
      Εκείνο το οποίο έχω να πω,  κύριοι συνάδελφοι, είναι ότι είμαστε υποχρεωμένοι να συμμορφωθούμε προς τις αποφάσεις του Συμβουλίου της Επικρατείας. Πράγματι να κάνουμε αυτά που ζητάει. Να κάνουμε τα νόμιμα. Έχω, όμως, να δηλώσω το εξής πράγμα: Πιστεύω ακράδαντα σε αυτό το έργο. 
      Να σας πω και κάτι άλλο. Θα κάνω ό,τι είναι δυνατόν, ως αρμόδιος Υπουργός, ώστε το έργο πολύ σύντομα ν΄ αρχίσει να γίνεται. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Ορίστε, κύριε Σαλαγιάννη. Έχετε το λόγο. 
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, η τελευταία απόφαση του Συμβουλίου της Επικρατείας που επί δέκα ολόκληρα χρόνια κρατάει το έργο μπλοκαρισμένο, εκτοξεύοντας κυριολεκτικά το κόστος του έργου και προκαλώντας και κοινωνικά και οικονομικά και -θα έλεγα- περιβαλλοντικά εγκλήματα στη Θεσσαλία, προκάλεσε όχι απλώς ανησυχία, αλλά οργή στους Θεσσαλούς και στους φορείς τους. 
      Και επειδή η δικαιοσύνη απονέμεται, κατά το Σύνταγμα, εν ονόματι του λαού και επειδή και οι κρίνοντες κρίνονται, εμείς αναρωτιόμαστε τι σόι ευαισθησία είναι αυτή, που κάθε λίγο και λιγάκι δημιουργεί μόνιμες, κατά την άποψή μας, μεροληπτικές αποφάσεις; Γιατί μπορεί το Συμβούλιο της Επικρατείας να στήνει ευήκοον ους σε εγωισμούς, τοπικισμούς, συμφέροντα που είναι πίσω απ’ αυτές τις κινήσεις, σε πραγματικές ευαισθησίες περιβαντολόγων, που ωστόσο δεν εκτιμούσαν τα πράγματα, αλλά και σε καταθλιπτικές περιβαλλοντικές μονομανίες κάποιων περιβαλλοντολογούντων, οι οποίοι νομίζουν ότι είναι ιδιοκτήτες της φύσης. Αυτά δεν τα κατανοούμε. 
      Εμείς πιστεύουμε ότι το έργο δεν είναι αρδευτικό. Είναι κατ΄εξοχήν έργο περιβαλλοντικό, έργο ενεργειακό και αρδευτικό. Δεν κατανοούμε πού μπορεί να καταλήξει αυτή η ιστορία. Γι’ αυτό ρωτάμε τον Υπουργό που έχει δείξει το ενδιαφέρον του και έχει την παρρησία να λέει τα πράγματα με το όνομά τους ποια είναι τα επόμενα βήματα. 
      Δηλαδή θα συνεχιστεί το έργο του φράγματος της Συκιάς; Θα συνεχιστεί η σήραγγα εκτροπής; Θα χρηματοδοτηθεί, ώστε να μην καθυστερεί; Πότε βλέπει χρονικά να απαντώνται, εκ μέρους του Υπουργείου, οι αιτιάσεις που έβαλε το Συμβούλιο της Επικρατείας; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Η οικολογική ευαισθησία του Συμβουλίου της Επικρατείας δεν μπορεί να τέμνεται από τον όγκο της Πίνδου!
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ορίστε, κύριε Υπουργέ. Έχετε το λόγο για δύο λεπτά. 
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, είπα προηγουμένως ότι ως αρμόδιος Υπουργός θα κάνω ό,τι είναι δυνατόν, για να γίνει το έργο. Περισσότερα πράγματα δεν μπορώ να πω. Λέω απλώς ότι θα κάνω τα νόμιμα. Και δεν είναι δυνατόν να μην κάνω τα νόμιμα και να μην σεβαστώ την απόφαση του Συμβουλίου της Επικρατείας. 
      Βεβαίως, δεν μπορώ να καταργήσω το Συμβούλιο της Επικρατείας, παρόλο που βρίσκομαι σε μια κόντρα! 
      Όταν πήγα στην Αιτωλοακαρνανία τελευταία και με πίεζαν για το θέμα, τους είπα καθαρά ότι η άποψή μου είναι ότι πρέπει να γίνει η εκτροπή. Τους είπα αυτό το απλό πράγμα: όλες οι μελέτες δείχνουν ότι έχουν φοβερή περίσσεια νερών και ότι εμείς στη Θεσσαλία με την εκτροπή του Αχελώου δεν ζητάμε τίποτε άλλο παρά το 25% των νερών που χύνονται στη θάλασσα.
      Εν πάση περιπτώσει θα γίνει ό,τι μπορεί να γίνει, ό,τι πρέπει και θέλω να πιστεύω ότι θα βρούμε τη λύση για να κατασκευαστεί ένα τεράστιας σημασίας έργο από κάθε πλευράς, όπως είπατε και εσείς περιβαλλοντικής, αλλά και από πλευράς οικολογικής ισορροπίας και από τις ανάγκες που έχει επίσης μια πολύ μεγάλη περιοχή της Ελλάδος, ανάγκες σε ύδρευση, ανάγκες σε άρδευση. Γιατί δηλαδή να το κρύβουμε ότι υπάρχει ανάγκη και στην άρδευση; Αυτός είναι ο πλούτος της Ελλάδος. Είναι κακό δηλαδή να αρδεύονται επιπλέον στρέμματα για να αυξάνεται η γεωργική μας παραγωγή; Εγώ δεν κατάλαβα ποτέ αυτό το πράγμα γιατί πολλές φορές θεωρείται ότι είναι κακό; Το θέλουμε κυρίως για όλα τα άλλα και συμπληρωματικά και γι΄ αυτό.
      Εν πάση περιπτώσει, κλείνω, κύριε Πρόεδρε. θα κάνουμε τα πάντα και τα νόμιμα έτσι ώστε να επιτύχουμε την κατασκευή αυτού του έργου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. Ήσασταν σαφέστατος. 
      Τρίτη είναι η με αριθμό 1024/7-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αιγαίου και Νησιωτικής Πολιτικής και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για τη μεταφορά των αναγκαίων ποσοτήτων νερού στα νησιά του Αιγαίου εν όψει του καλοκαιριού κλπ.
      Η επίκαιρη ερώτηση του κυρίου συναδέλφου σε περίληψη έχει ως εξής: 
      «Είναι γνωστή η ανομβρία που μαστίζει τα περισσότερα νησιά του Αιγαίου, όπως και οι συνέπειες που αυτή προκαλεί στην οικονομική και οικογενειακή ζωή των νησιωτών από την έλλειψη πόσιμου νερού καθ’ όλην τη διάρκεια του χρόνου, ιδιαίτερα δε τους καλοκαιρινούς μήνες κατά τους οποίους αυξάνει και ο πληθυσμός λόγω της τουριστικής περιόδου. Σύμφωνα με μελέτη του Εθνικού Μετσόβιου Πολυτεχνείου (ΕΜΠ) παρά τη μεταφορά περίπου έξι εκατομμυρίων κ.μ. νερού στην τελευταία οκταετία το πρόβλήμα οξύνεται, αφού το έλλειμμα στις Κυκλάδες σε είκοσι χρόνια θα είναι 1,3 εκ. κ.μ. νερού και στα Δωδεκάνησα 1,6 εκ. κ.μ. εφόσον δεν υπάρξει μέριμνα για μείωση του ελλείμματος με κατασκευή έργων ή λήψη διαχειριστικών μέτρων. Οι λιμνοδεξαμενές και τα φράγματα που έχουν κατασκευαστεί, παρά το μέγεθός τους αποθηκεύουν ελάχιστο νερό, ενώ σε πολλές περιπτώσεις απουσιάζουν τα έργα δικτύου που πρέπει να συνοδεύουν ένα έργο αποθήκευσης. 
      Σύμφωνα με τη μελέτη τα μεγάλα έργα επιφανειακής ταμίευσης δεν αποδίδουν καθώς το ετήσιο βροχομετρικό ύψος είναι περίπου 400 mm, ενώ η ετήσια εξάτμιση πλησιάζει τα 2.000 mm, με αποτέλεσμα και σε πλούσιες σε βροχές χρονιές το κόστος του μεταφερόμενου νερού αυξάνει ακόμη και με μείωση της μεταφερόμενης ποσότητας νερού. Η κάλυψη των ελλειμμάτων νερού καθώς και το κόστος μεταφοράς στα άνυδρα νησιά είναι ένα περίπλοκο ζήτημα και εξαρτάται από την χωρητικότητα των πλοίων μεταφοράς, την απόσταση από τα σημεία υδροδότησης, την υποδομή για την παραλαβή και αποθήκευση του νερού σε κάθε νησί και την ανάγκη για άριστες συνθήκες υγιεινής, αφού πρόκειται για πόσιμο νερό. 
      Σύμφωνα με τα παραπάνω, ερωτώνται οι κύριοι Υπουργοί:
      1. Τι μέτρα θα πάρουν με στόχο τον εξορθολογισμό της διαδικασίας μεταφοράς του νερού, με στρατηγικό στόχο τη σταδιακή μείωση των μεταφερόμενων ποσοτήτων και του αντίστοιχου κόστους;
      2. Έχουν εξασφαλιστεί για το προσεχές καλοκαίρι οι απαραίτητες ποσότητες πόσιμου νερού καθώς και οι συνθήκες υγιεινής μεταφοράς και φύλαξής του στα νησιά που παρουσιάζεται το πρόβλημα, ώστε να μην διαταραχθεί η κοινωνική και οικονομική ζωή εν όψει μάλιστα της τουριστικής περιόδου;»
      Ο κύριος Υπουργός έχει το λόγο για τρία λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, πρέπει να ευχαριστήσω το συνάδελφο κ. Λεβέντη για την επίκαιρη ερώτηση που κατέθεσε σε χρόνο απολύτως επίκαιρο, δεδομένου ότι αρχίζει η περίοδος κατά την οποία εντατικοποιείται η μεταφορά νερού στα άνυδρα νησιά του Αιγαίου. Και το θέμα αποκτά μεγαλύτερη σημασία καθόσον συζητείται αυτή η ερώτηση μετά τα όσα ακούστηκαν χθες εδώ στην Αίθουσα κατά την τριήμερη συζήτηση για την παροχή ψήφου εμπιστοσύνης στην Κυβέρνηση κατά την οποία συζήτηση έγινε αναφορά από μέρους μου στο μεγάλο αυτό θέμα των νησιών το οποίο έχει αναδειχθεί σε πρόβλημα ετών, το οποίο πάντως δεν έχει ακόμη επιλυθεί. Το τονίζω, είναι πρόβλημα ετών και δεν έχει ακόμη επιλυθεί, το νεράκι στα νησιά. 
      Ο συνάδελφος κ. Σουφλιάς σε παρόμοιο θέμα αναφέρθηκε απαντών σε παρόμοια ερώτηση για τον Αχελώο. Νεράκι στην ξηρά, αγαθόν μέγα που λιγοστεύει όσο περνάει ο καιρός, θα είναι σε διεθνές επίπεδο ένα από τα μεγάλα ζητήματα που θ΄ αντιμετωπίσει η ανθρωπότητα. Αλλά στον μικρό μας τον τόπο ήταν και παραμένει εξαιρετικά σημαντικό, κυρίως για τα νησάκια μας, τα νησάκια στο Αιγαίο.
      Χθες, λοιπόν, επληροφόρησα το Σώμα ότι έχουν γίνει μελέτες εδώ και χρόνια, τις οποίες συγκέντρωσαν συνεργάτες μου στο Υπουργείο και είναι, κύριε συνάδελφε, τριακόσιες τριάντα δύο μελέτες. Πρόβλημα: νερό στα μικρά νησιά του Αιγαίου. Απ’ αυτές καμία ολοκληρωμένα δεν έχει εφαρμοστεί ή δεν έχει σχεδιαστεί μια συγκροτημένη επέμβαση στο νησιωτικό σύμπλεγμα του Αιγαίου, ώστε το πρόβλημα αν όχι να επιλυθεί πλήρως, τουλάχιστον να συρρικνωθεί σε έκταση.
      Έχουν κατασκευαστεί πολλά φράγματα, πολλές λιμνοδεξαμενές, έχουν ανοιχτεί γεωτρήσεις, τολμώ να πω, άτσαλα. Αλλά εκείνο το οποίο διαπιστώνω –και είναι διαπίστωση και της περιόδου κατά την οποία βρισκόμουν τα έδρανα των Βουλευτών της Αντιπολιτεύσεως- είναι πως οι περισσότερες των λιμνοδεξαμενών ή έχουν εξαιρετικές κακοτεχνίες ή, όσες δεν έχουν κακοτεχνίες, άρα συγκεντρώνουν νερό, δεν έχουν τα συνοδευτικά εξαρτήματα, τα οποία είναι το δίκτυο για τη διοχέτευση του νερού ή το ταχυδιυλιστήριο, όταν πρόκειται για πόσιμο νερό και όχι μόνο για αρδεύσιμο. Σας λέω χαρακτηριστικά ότι στο Νομό Δωδεκανήσου, επί των οκτώ λιμνοδεξαμενών, οι πέντε είναι άχρηστες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Απάντηση στο ερώτημά σας για το τι θα γίνει φέτος. Λειτουργεί το σύστημα μεταφοράς νερού. Φέτος για πρώτη φορά το Υπουργείο Αιγαίου και Νησιωτικής Πολιτικής διενεργεί το διαγωνισμό μεταφοράς, ενώ μέχρι φέτος τον διενεργούσαν οι δύο Νομαρχίες, οι οποίες προπάντων έχουν το πρόβλημα, Κυκλάδων και Δωδεκανήσου.
      Η δαπάνη μεταφοράς μόνο νερού και αγοράς μιας ποσότητος από την ΕΥΔΑΠ για τις Κυκλάδες –διότι στο Νομό Δωδεκανήσου το νερό το προμηθευόμεθα άνευ επιβαρύνσεως- είναι κατά μέσο όρο περίπου 3.000.000.000 δραχμές. Και τα λέγω σε δραχμές, για να είναι πιο κατανοητό το νούμερο. Κοστίζει 3.000.000.000 η μεταφορά του νερού.
      Εφέτος γίνεται ο διαγωνισμός στις 23 του μηνός από το Υπουργείο μας, με προοπτική να καλυφθούν οι ανάγκες του θέρους, οι οποίες ανάγκες απαιτούν δαπάνη γύρω στο 1.000.000 και κάτι ευρώ μέχρι τέλους του έτους, μέχρι τις 31/12/2005. Οι εκτιμήσεις είναι ότι για να κλείσει τώρα η χρονιά –διενέργεια διαγωνισμού τώρα μέχρι του χρόνου τέτοια εποχή- θα απαιτηθούν γύρω στα 7.000.000 ευρώ για τους δύο νομούς και εκτιμάται ότι η κατανάλωση θα είναι γύρω στο 1 εκατομμύριο κυβικά μέτρα. Αυτά είναι νούμερα όχι ευκαταφρόνητα, τα οποία παρουσιάζω, για ν΄ αντιληφθεί κανείς το μέγεθος του προβλήματος.
      Διαβεβαίωση: δεν θα λείψει νερό, ούτε σταγόνα από τα νησιά. Τώρα, οι προοπτικές; Οι προοπτικές είναι αυτές τις οποίες ανοίγει ο σχεδιασμός μιας ολοκληρωμένης επέμβασης και η οποία προβλέπει αξιοποίηση του υπάρχοντος υπόγειου υδάτινου πλούτου, επέμβαση βελτιώσεως των καταστάσεων των λιμνοδεξαμενών…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, όμως, κύριε Υπουργέ, γιατί σας έχω αφήσει πολύ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ολοκληρώνω, κύριε Πρόεδρε.
      Συν επέμβαση βελτιώσεως των φραγμάτων, έργα τα οποία εκτελούνται είτε από το ΥΠΕΧΩΔΕ είτε από το Υπουργείο Αγροτικής Ανάπτυξης και Τροφίμων δια του Γ΄ Κοινοτικού Πλαισίου Στήριξης. Παράλληλα, θα γίνει συντήρηση του συστήματος της μεταφοράς, στο οποίο προστίθεται η αφαλάτωση – επιμένω σε αυτήν.
      Δύο αποφάσεις πήρε η Κυβέρνηση. Η μια εκφράζεται δια του αναπτυξιακού νόμου, ο οποίος προβλέπει ότι στα νησιά, εάν γίνουν επενδύσεις αφαλατώσεως, το 55% είναι επιδότηση από το Υπουργείο Οικονομίας και Οικονομικών.
      Μια παράλληλη απόφαση είναι αυτή του Υπουργείου Ανάπτυξης, το οποίο στο πρόγραμμα καινοτομιών έχει εντάξει και παρεμβάσεις αυτής της μορφής, εφόσον η παραγωγή της αναγκαίας ηλεκτρικής ενέργειας προέρχεται από την αξιοποίηση των ηπίων μορφών ενέργειας. 
      Το Υπουργείο Ανάπτυξης εδώ και ένα χρόνο περίπου έχει παράλληλα προκηρύξει μία μελέτη για την ανάπτυξη συστημάτων και εργαλείων διαχείρισης υδατικών…
      ΠΡΟΕΔΡΕΥΩΝ (Ιωάννης Τραγάκης): Θα τα πείτε και στη δευτερολογία σας, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): ...η οποία υποθέτω –δεν είμαι και πολύ βέβαιος, έχω πολλά ερωτηματικά για τις μέχρι σήμερα εκπονηθείσες μελέτες- ότι θα βοηθήσει στο να ληφθεί μία απόφαση για την ολοκληρωμένη επέμβαση και τη λύση της λειψυδρίας στα νησιά του Αιγαίου.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
      Κύριε Λεβέντη, έχετε το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε και ευχαριστώ και τον κύριο Υπουργό γιατί έδωσε μερικά πολύ διαφωτιστικά στοιχεία.
      Περιττό να πούμε ότι δεν νοείται Ελλάδα και ελληνικός πολιτισμός χωρίς τα νησιά της και βέβαια χωρίς την παρουσία των κατοίκων, τη μακραίωνη και δημιουργική παρουσία των κατοίκων αυτών των νησιών επί χιλιάδες χρόνια εκεί. Επίσης, δεν νοείται ζωή χωρίς την ύπαρξη νερού. Δυστυχώς, τα νησιά μας είναι γεγονός ότι -τουλάχιστον οι Κυκλάδες αλλά και μια σειρά από άλλα νησιά- είναι πολύ φτωχά σε νερό. Η λειψυδρία είναι το συστατικό τους στοιχείο. Εδώ θα έπρεπε να γίνουν συστηματικές προσπάθειες, οι οποίες δυστυχώς δεν έχουν γίνει
      Αυτές ακριβώς σημείωσα από την απάντησή σας, κύριε Υπουργέ, ότι ναι, μεν, υπάρχει πρόβλημα. Λέτε ότι υπάρχουν τριακόσιες τριάντα δύο μελέτες αλλά καμιά δεν είναι ολοκληρωμένη και δεν έχει εφαρμοστεί. Οι γεωτρήσεις έχουν γίνει άτσαλα. Υπάρχουν κακοτεχνίες στις υδατοδεξαμενές. Λείπουν τα συνοδά εξαρτήματα. Πέντε από τις οκτώ υδατοδεξαμενές στα Δωδεκάνησα είναι άχρηστες.
      Έρχεστε εσείς τώρα και διαβεβαιώνετε ότι δεν θα λείψει ούτε σταγόνα νερό, ότι έχουν ληφθεί τα μέτρα, ότι θα γίνει μεταφορά νερού, ότι θα προχωρήσουμε σε αφαλάτωση. Εμείς αυτό που θα θέλαμε να επισημάνουμε είναι η οξύτητα του προβλήματος, την οποία πιστεύω ότι εσείς την ξέρετε πολύ καλύτερα από τον καθένα, ως ο καθ’ ύλην αρμόδιος Υπουργός. Βεβαίως, θέλουμε τη διαβεβαίωσή σας ότι δεν θα λείψει καθόλου νερό, αλλά και ότι θα παρθούν τα μέτρα ώστε να λυθεί και σήμερα και αύριο και στο μέλλον αυτό το πρόβλημα.
      Αυτό σημαίνει να κατασκευαστούν, παραδείγματος χάρη, υδατοδεξαμενές.  Δεν ξέρω όμως πως θα τις προστατεύσουμε για να μην εξατμίζεται το νερό. Δεν υπάρχει λόγος να είναι σε μία τεράστια έκταση οι υδατοδεξαμενές, θα μπορούσαν να είναι εις βάθος και ενδεχομένως να βρεθούν τρόποι για να μην έχουμε αυτήν τη σπατάλη, την απώλεια του νερού.
      Η αφαλάτωση είναι ένας τρόπος που επίσης μπορεί να προσφέρει. Ασφαλώς δεν μπορούμε να φέρουμε εδώ τον Αχελώο. Ο Αχελώος δεν μπορεί να φθάσει μέχρι τις Κυκλάδες. Μακάρι να είχαμε αυτήν τη δυνατότητα και να είχε και τόσο νερό για να χορτάσει όλη η Ελλάδα και όλη η Μεσόγειος. 
      Πλην, όμως, υπάρχουν δυνατότητες αυτές τις ανάγκες που έχουν τα νησιά να τις καλύψουμε και πρέπει να ξέρουμε ότι, εκτός από όλα τα άλλα, τα νησιά μας είναι και η κατ’ εξοχήν τουριστική περιοχή. Αν δεν έχουμε νερό, δεν μπορούμε να έλξουμε και τους τουρίστες εκεί. Δηλαδή, υπάρχει και ένα θέμα επιβίωσης, οικονομίας, εκτός του ότι είναι και ένα στοιχείο που είναι απαραίτητο κυριολεκτικά για τη ζωή. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Λεβέντη.
      Ορίστε, κύριε Υπουργέ, έχετε το λόγο για δύο λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε συνάδελφε, θα συμφωνήσω απόλυτα με τα όσα παρατηρήσατε. Θα υπογραμμίσω πάντως ότι αυτό το θέμα σ’ αυτήν την Αίθουσα συνεζητείτο επί χρόνια. Είναι εντυπωσιακός ο τρόπος με τον οποίο αντιμετωπίστηκε από την προηγούμενη κυβέρνηση. 
      Επεμβάσεις θα έπρεπε να είχαν γίνει στις Κυκλάδες. Στη Νάξο η πηγή της Μουτσούνας. Γεωτρήσεις, οι οποίες απέδωσαν, παρέμεναν αχρησιμοποίητες. Το Υπουργείο Αιγαίου και Νησιωτικής Πολιτικής κάλυψε όλες τις δαπάνες και εφεξής θα μπουν στο σύστημα υδροδοτήσεως. 
      Ακούστε παραδοξότητες, εσείς που έχετε στο μυαλό σας το χάρτη της νησιωτικής Ελλάδος. Παίρνουμε το νερό από την Κάλαθο της Ρόδου με υδροφόρα πλοία και το μεταφέρουμε πάνω στο Αγαθονήσι, λες και δεν υπάρχει σε όλο αυτό το διάστημα κάποιο άλλο νησί που να έχει νερό και να μπορεί να του προσφέρει.  Ο Δήμος Ηρακλειδών, η Κως, στο μέσο της διαδρομής μετά από αίτημα προσεφέρθη να δώσει νερό. 
Έχει δυνατότητα να δίνει τρεις ίντσες νερού κάθε βράδυ, να φορτώνεται δηλαδή μια υδροφόρος, και να καλύπτει ανάγκες των νησιών του βορείου συγκροτήματος. Η Μουτσούνα αυτόματα μας απαγκιστρώνει από την ΕΥΔΑΠ. Παίρνουμε από το Λαύριο νερό ή από τον Ασπρόπυργο. Διανύουμε αποστάσεις ή διασχίζουμε όλο το Αιγαίο, για να φθάσουμε στα νησάκια. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Δεν έχουν γίνει εγκαταστάσεις. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Καμία τέτοια εγκατάσταση δεν προβλέφθηκε να γίνει κοντά στον τόπο καταναλώσεως.
      Όσον αφορά τις αφαλατώσεις που είπατε…
      ΑΘΑΝΑΣΙΟΣ ΛΕΒΕΝΤΗΣ: Να γίνουν τώρα. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να γίνουν τώρα. Μα, αυτό θέλω να σας πω. Αναδείξαμε το θέμα.
      Κύριε συνάδελφε, ξέρετε ότι στην Ολλανδία πουλάνε τώρα -για έναν παρά τα πουλάνε- κινητές μονάδες αφαλατώσεως; Μας βρήκανε επιχειρηματίες. «Νερό θέλετε; Θα σας το βγάλουμε για μια δεκάρα». Και δεν είναι νέες εφευρέσεις. Χρόνια γίνονται αυτά.
      Το θέμα το πήραμε στα χέρια μας σαν πρόβλημα απολύτου προτεραιότητος. Οι λύσεις είναι γνωστές, πασίγνωστες. Οι οικονομικές δυνατότητες υπάρχουν. Παλαιότερα, δε, υπήρχαν περισσότερες. Διότι εάν ενετάσσοντο αυτοί οι σχεδιασμοί στα ΠΕΠ, εκεί εκαλύπτετο το 100% της δαπάνης για τις εγκαταστάσεις της αφαλατώσεως. 
      Θέλω λοιπόν να καταλήξω σε τούτο. Το υπαρκτό αυτό πρόβλημα φιλοδοξούμε να παύσει μετά από δύο ή τρία χρόνια να είναι της εκτάσεως που είναι σήμερα. Και αυτού του είδους οι επεμβάσεις που περιέγραψα είναι και προσιτές οικονομικά, αλλά και τεχνικά είναι εξαιρετικού επιπέδου. Και πιστεύω ότι η νησιωτική Ελλάδα θα πάψει να έχει την αγωνία για το αν ήρθε ή δεν ήρθε η υδροφόρος, για να μας φέρει το νεράκι του Θεού.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ κύριε Υφυπουργέ. Συμφωνούν και οι νησιώτες βουλευτές εδώ, από ό,τι βλέπω.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εγώ δεν συμφωνώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν συμφωνείτε εσείς; Συμφωνεί ο κ. Καραμάριος τότε.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 82/1-6-2005 επερώτηση των Βουλευτών του Κομμουνιστικού Κόμματος Ελλάδας κ.κ. Αλέκας Παπαρήγα, Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Ελπίδας Παντελάκη, Ιωάννη Πατσιλινάκου, Σταύρου Σκοπελίτη, Αντώνη Σκυλλάκου, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες.
      Το λόγο έχει η κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κυρίες και κύριοι Βουλευτές, οι ακτοπλοϊκές συγκοινωνίες για το κόμμα μας είναι στρατηγικός τομέας της οικονομίας. Συνδέεται με την ανάπτυξη, με την άμυνα της χώρας, με την ασφάλεια, συνδέεται με το έμψυχο δυναμικό που δουλεύει στα καράβια και είναι ναυτεργάτες, με την κατάσταση των νησιών, που επηρεάζεται άμεσα από την σύνδεση, και βεβαίως με τους επιβάτες οι οποίοι ταξιδεύουν. Γι’ αυτό, λοιπόν, σήμερα με την επερώτηση της Κοινοβουλευτικής Ομάδας του Κομμουνιστικού Κόμματος, κύριε Υπουργέ, καλείστε να πάρετε θέση γιατί με την πολιτική σας καταδικάζετε τους νησιώτες σταδιακά στην απομόνωση και τους εργάτες της θάλασσας στο περιθώριο της ζωής. Ακριβώς έτσι είναι τα πράγματα.
      Ο κόμπος έχει φθάσει στο χτένι. Και σας ρωτάμε: Τι μέτρα θα πάρετε τώρα, ώστε να σταματήσει ο κατήφορος που έχουν πάρει τα πράγματα τα τελευταία χρόνια. Ο γενικός ξεσηκωμός των νησιωτών όλο το προηγούμενο διάστημα και  τα ταξίδια τους στην Αθήνα προκάλεσαν βέβαια σκέψεις και διαβουλεύσεις, αλλά τίποτα το συγκεκριμένο από άποψη ουσίας. Η κατάσταση είναι χειρότερη. 
      Αποδεικνύεται τελικώς ότι όσο οι ακτοπλοϊκές συγκοινωνίες είναι στα χέρια των εφοπλιστών και όσο λειτουργούν με κριτήριο το κέρδος, κέρδη θα έχουν οι εφοπλιστές και οι ακτοπλοϊκές εταιρείες, αλλά θα χειροτερεύει η κατάσταση στην συντριπτική πλειοψηφία του πληθυσμού που εμπλέκεται με αυτά.
      Ο 3577/92, η απελευθέρωση, που έγινε με την κυβέρνηση της Νέας Δημοκρατίας, υπογράφηκε από τον Πρωθυπουργό τον κ. Μητσοτάκη. Ο 2932/01 από το ΠΑΣΟΚ. Άρα, ΠΑΣΟΚ και Νέα Δημοκρατία είστε συνυπεύθυνοι για όλη αυτήν την πορεία αυτών των χρόνων, επειδή συνυπογράψατε και οι δύο μαζί την απελευθέρωση των ακτοπλοϊκών συγκοινωνιών, αλλά επίσης και γιατί και οι δύο στηρίζετε αυτήν την πολιτική του ευρω-ονείρου, της Ευρωπαϊκής Ένωσης, που στηρίζει το επίκεντρο της ανάπτυξης στην ανταγωνιστικότητα των επιχειρηματιών, που επιδεινώνει τα προβλήματα του ελληνικού λαού. Γι’ αυτό είστε συνυπεύθυνοι, γιατί ο  ένας «έκοβε» και ο άλλος «έραβε» όλα τα προηγούμενα χρόνια. 
      Βεβαίως θέλουμε να πούμε εδώ ότι δεν είναι και άμοιρος ευθυνών σ’ αυτό το σοβαρό ζήτημα και ο Συνασπισμός, με την έννοια ότι υιοθετεί αυτήν τη λογική της ανταγωνιστικότητας, αυτήν τη λογική της απελευθέρωσης, την οποία την είχε στηρίξει στον 3577. 
      Το πρόβλημα είναι ότι τα νησιά βρίσκονται σε πάρα πολύ δύσκολη κατάσταση. Επιβαρύνονται με 20% έως 30%  όσον αφορά το κόστος ζωής, γιατί ακριβώς η τιμή του κάθε προϊόντος είναι διαφορετική στην ηπειρωτική και στην νησιωτική χώρα.
    Οι επιπτώσεις της κοινής αγροτικής πολιτικής και της περιβόητης κοινής αλιευτικής πολιτικής έχουν ως αποτέλεσμα να καλούνται σε απόσυρση οι αγρότες και οι ψαράδες. Και όσο για τους αυτοαπασχολούμενους μικρούς επαγγελματίες, βιοτέχνες και εμπόρους, πραγματικά βουλιάζουν στα χρέη, στην αναδουλειά και βλέπουν να έρχεται άλλο ένα καλοκαίρι χαμένων ευκαιριών για τον τουρισμό. 
    Άρα, συνυπολογίζοντας όλα αυτά τα αρνητικά λέμε ότι η χαριστική βολή είναι αυτή που δίνεται τα τελευταία χρόνια με την εκρηκτική κατάσταση με τις ακτοπλοϊκές συγκοινωνίες. Τα προβλήματα είναι εκρηκτικά στο Βόρειο Αιγαίο, στα Δωδεκάνησα, περισσότερο περιφερειακά και λιγότερο στον κύριο κορμό. Όμως, είναι εκρηκτικά στη Σύμη, στην Τήλο, στη Νίσυρο, στην Αμοργό, στη Δονούσα και σε τόσα άλλα. Υπάρχει περίπτωση ο κόσμος να περιμένει καράβι και να το ψάχνει με το κιάλι. Δεν μπορεί να συνεχιστεί αυτό. Και μιλάμε ακόμη και για την καλοκαιρινή περίοδο. 
    Βεβαίως, κυρίες και κύριοι Βουλευτές, εμείς πιστεύουμε ότι το πρόβλημα των ακτοπλοϊκών συγκοινωνιών για να λυθεί ριζικά και οριστικά πρέπει να αλλάξει η οικονομία κριτήρια. Δεν μπορεί η οικονομία να εξυπηρετεί τα κέρδη των εφοπλιστών, αλλά πρέπει να εξυπηρετεί τις λαϊκές ανάγκες και να εγγυάται και να προστατεύει τη ζωή στη θάλασσα. Μόνο με λαϊκή εξουσία, μόνο με εργατικό κοινωνικό έλεγχο, μόνο όταν έχουν στα χέρια τους πραγματικά τα καράβια οι εργάτες, μόνο τότε μπορούν πραγματικά να οργανώνουν, να σχεδιάζουν τις θαλάσσιες μεταφορές μαζί με τα λιμάνια και τη ναυπηγοεπισκευή μέσα από ένα ενιαίο φορέα ακτοπλοϊκών συγκοινωνιών. Βεβαίως, θα μου πείτε, αυτό το θέμα το θέτεις για συζήτηση εδώ; Αυτό το θέμα είναι η ολοκληρωμένη άποψη του Κομμουνιστικού Κόμματος, όπου όπως και όλα τα άλλα ζητήματα τα συνδέουμε με την καρδιά των προβλημάτων, την οικονομία και το πρόβλημα του ποιος έχει την εξουσία και ποιος κάνει κουμάντο. Αυτό είναι το κύριο, αυτή είναι η πηγή και απ’ αυτή αντανακλούν μετά όλα τα άλλα προβλήματα της απελευθέρωσης κλπ. που επιδεινώνουν την κατάσταση. 
    Εμείς εγκαλούμε σήμερα την Κυβέρνηση –βέβαια δεν λέμε ότι μέσα σε δεκαπέντε μήνες θα έπρεπε να έχει λύσει όλα τα προβλήματα- για το εξής πράγμα: Σ’ αυτούς τους δεκαπέντε μήνες η κατεύθυνση και ο προσανατολισμός της δεν είναι για να λύσει τα προβλήματα των νησιωτών. Είναι στην κατεύθυνση κυρίως να εξυπηρετήσει τις ακτοπλοϊκές εταιρείες. Αυτό είναι το ζήτημα, αυτό είναι το σοβαρό. Εμείς δεν λέμε, προσπάθειες κάνει, κουράζεται, τρέχει και δεν φτάνει, αλλά το κριτήριο είναι αυτό, ο προσανατολισμός της είναι σ’ αυτήν την κατεύθυνση. Δεν είναι λοιπόν τα ένα, δύο, τρία πράγματα που γίνονται, αλλά ποιον εξυπηρετούνται αυτά που γίνονται. 
    Επομένως, οι ακτοπλοϊκές συγκοινωνίες για μας ή θα είναι στην υπηρεσία του λαού, ή θα είναι στην υπηρεσία των υπερκερδών των εφοπλιστών. Εσείς υπηρετείτε τη δεύτερη επιλογή. 
    Τις προηγούμενες μέρες ο Πρωθυπουργός είχε έρθει στο Υπουργείο Εμπορικής Ναυτιλίας. Είπε, λοιπόν, ότι θα κάνει τα πάντα για την ενίσχυση της ανταγωνιστικότητας της ναυτιλίας. Μίλησε για ανταγωνιστικά λιμάνια κλπ. Εδώ θα πρέπει να κάνουμε μία πολύ σύντομη αναδρομή. Αυτή η ανταγωνιστικότητα της ακτοπλοΐας δε διέφερε γιατί δε νομίζω να αμφισβητεί κανείς ότι οι εφοπλιστές τα προηγούμενα χρόνια τα πήγαν πάρα πολύ καλά.  
    Μιλήσατε για τα λιμάνια. Τα λιμάνια πάνε μαζί με την απελευθέρωση της ακτοπλοΐας. Τι συμβαίνει εδώ; Είναι οι κόμβοι διαμετακόμισης των εμπορευμάτων στις θαλάσσιες μεταφορές. Ανταγωνιστικότητα σημαίνει να περάσει στα χέρια των εφοπλιστών και των μονοπωλιακών ομίλων του μεταφορικού εμπορίου, οι οποίοι πια θα ελέγχουν και την κύρια είσοδο και έξοδο των εμπορευμάτων στη χώρα. Βεβαίως τις αποφάσεις τις είχαν πάρει το Μάιο του 2003 οι Υπουργοί Εμπορικής Ναυτιλίας στην κρουαζιέρα που έκαναν στα ελληνικά νησιά και είδαν τα ζητήματα που αφορούσαν τη ναυτιλία, τα λιμάνια και τη ναυπηγοεπισκευή. 
    Έτσι, λοιπόν, οι θαλάσσιες μεταφορές και τα λιμάνια μας γίνονται ξέφραγο αμπέλι του σχεδιασμού του ΝΑΤΟ με πρόσχημα την τρομοκρατία για τη μεταφορά πολεμικού υλικού από τον εμπορικό μας στόλο στην τελευταία συμφωνία που έκανε ο Πρωθυπουργός που είχε πάει στην Αμερική, όπου γης, με τη φροντίδα βεβαίως και των εφοπλιστών. Και από την άλλη οι μεγαλοεταιρείες θα κάνουν ταμείο στα λιμάνια μας με υποδομές που έχουν ήδη χρυσοπληρώσει οι εργαζόμενοι. 
    Αυτή, λοιπόν, είναι η πορεία σε σχέση με την ανταγωνιστικότητα και τις εξελίξεις των λιμανιών, με κέντρο βάρους βέβαια το λιμάνι του Πειραιά. Γι’ αυτό πιστεύουμε ότι αυτός είναι τελικά ο λόγος, κύριε Υπουργέ, που κάνετε αυτήν την έντονη επίθεση στους «αριστοκράτες» λιμενεργάτες, όπως τους αποκαλέσατε ή μαφίες, δεν ξέρω. Το κύριο είναι γιατί κάνατε αυτήν την έντονη επίθεση. Θέλετε να απαλλάξετε το λιμάνι από τα βάρη. Θέλετε ν’ αντικαταστήσετε τη σταθερή δουλειά με την προσωρινή δουλειά, με οκτάμηνο. Και εμείς σας λέμε, γιατί τόσα χρόνια δεν έχουν γίνει προσλήψεις, που έχουν να γίνουν προσλήψεις στο λιμάνι του Πειραιά από το 1998; Γιατί δεν γίνονται προσλήψεις; 
     Με βάση τον οργανισμό λείπουν τετρακόσιες οργανικές θέσεις. Κάντε προκήρυξη. Εμείς μιλάμε πάντα για μόνιμο, σταθερό προσωπικό. 
     Γι αυτό λοιπόν χτυπάτε, πιστεύουμε, και όχι γιατί σας πνίγει το αίσθημα περί δικαίου. 
     Τι σημαίνει ανταγωνιστικότητα σε ό,τι αφορά την ακτοπλοία: Η ελληνική ακτοπλοία είναι πρώτη στην Ευρώπη, από τις πρώτες στον κόσμο, είναι στο 15% του παγκόσμιου στόλου, στο 25% των παραγγελιών. Τα κέρδη είναι τρελά. Μόνο για το 2004 είχαν 12.000.000 ευρώ. Κέρδη λοιπόν πρωτοφανή. Και βέβαια οι αυξήσεις που έκαναν αυτές οι περιβόητες διαπραγματεύσεις και με τόση κόντρα, έφτασαν με την ΠΝΟ –και το ρόλο βέβαια που παίζει η ΠΝΟ- στο 4,5%.
     Σε αυτό το διάστημα ποια ήταν η συνολικότερη θέση των ναυτεργατών: Από το 1988 μέχρι σήμερα έχουν χαθεί είκοσι χιλιάδες θέσεις εργασίας συνολικά. Χρεοκοπεί το ΝΑΤ, τα επιδόματα είναι επιδόματα πείνας, οργιάζουν τα δουλεμπορικά γραφεία με τη βούλα του κράτους. Αυτή είναι η κατάσταση. Άρα, λοιπόν, η τάση δείχνει ποιος κερδίζει και ποιος χάνει εντελώς καθαρά. Σκεφτείτε ότι με την ακόμη μεγαλύτερη προσπάθεια της Κυβέρνησης και την ενίσχυση της ανταγωνιστικότητας της ακτοπλοίας που θα πάνε τα πράγματα, ποια θα είναι η θέση για τους εργαζόμενους. Βεβαίως δεν μπορεί να είναι παραπομενένοι και οι ακτοπλόοι στον Πειραιά. Το μεγάλο ψάρι έχει φάει το μικρό, η μία εταιρεία απορροφά την άλλη. Οι Μινωϊκές γραμμές απορρόφησαν είκοσι εταιρείες. Έχουν μείνει τρεις, έπεται το GROUP και η ΑΝΕΚ και ουσιαστικά βρίσκονται –δεν ξέρω αν ανταγωνίζονται- και σε συνεννόηση μεταξύ τους, γιατί ο ένας είναι μέτοχος σε άλλη εταιρεία. 
     Κύριε Υπουργέ, είχατε πει ότι προϋπόθεση είναι να βρεθούν τρεις εταιρείες, να ξεκινήσει η απελευθέρωση και με αυτόν τον τρόπο να πέσουν οι τιμές, να διευκολυνθούν τα πράγματα, οι υπηρεσίες, η ποιότητα των υπηρεσιών και όλα αυτά. Σε κάποιες άλλες στιγμές σε συνεντεύξεις Τύπου είπατε «ναι να γίνουν αυξήσεις, αλλά στις γραμμές που θα τους υποδείξουμε εμείς». Λίγο αργότερα είπατε «θα δούμε με τις αυξήσεις τι θα γίνει, θα πηγαίνουν ανάλογα με τα καύσιμα. Θα ανεβάζουμε τις αυξήσεις όταν ανεβαίνουν τα καύσιμα, θα τις κατεβάζουμε, όταν κατεβαίνουν». Δεν ξέρω τι γίνεται. Νομίζω ότι πρέπει να μιλήσουμε πιο καθαρά. Μιλούσατε για 3%, τελικά πήγαν 6,8%. Αποδείχθηκε τελικά ότι είναι μύθος και ο υγιής ανταγωνισμός ή ο άρρωστος ανταγωνισμός. Ένας είναι ο ανταγωνισμός: Είναι ζούγκλα και τίποτα περισσότερο και οι χαμένοι είναι πάντα οι ίδιοι οι ναυτεργάτες, οι νησιώτες και το επιβατικό κοινό. Ούτε οι τιμές έπεσαν ούτε καλύτερες υπηρεσίες υπάρχουν ούτε συχνότητα στα δρομολόγια. Στην πράξη ο ξεσηκωμός των νησιωτών το επιβεβαιώνει. 
     Για μας υπάρχουν ιδιαίτερα προβλήματα –θα επανέλθω σε παραδείγματα μετά- σε σχέση με τα προκλητικά προνόμια που υπάρχουν. Δηλαδή τη μια στιγμή υπάρχουν προβλήματα, όλη σας η μεροληψία πηγαίνει μόνο προς τη μεριά των εφοπλιστών. Σας φέρνω ένα παράδειγμα. Παραβίαση του ν.δ. 187/73 το οποίο προβλέπει τη συνεχή δρομολόγηση των πλοίων για δέκα μήνες το χρόνο. Είναι γνωστό ότι όλα τα καράβια μαζί στο λιμάνι του Πειραιά, όλως τυχαίως, μετά την καλοκαιρινή σεζόν παθαίνουν ζημιά. Επιμένουμε στις οργανικές θέσεις των πλοίων στο π.δ. 177/74 το οποίο πρέπει να υλοποιείται και να είναι περισσότεροι οι εργαζόμενοι που πρέπει να είναι στο κάθε καράβι και να καλύπτουν τις ανάγκες. Εμείς θεωρούμε πάρα πολύ κρίσιμο αυτό το ζήτημα σε σχέση με την ασφάλεια του πλοίου. Η εντατικοποίηση σπάει κόκαλα. Πώς μπορεί να αντέξει ένας άνθρωπος όταν δουλεύει δεκαπέντε - είκοσι ώρες; Μετά αν συμβεί το κακό,  ω μη γένοιτο, θα πούμε ότι φταίει ο ανθρώπινος παράγοντας. 
     Αλλά υπάρχουν και άλλα ζητήματα που κάνετε πλάτες: Παραβίαση της νομοθεσίας υπέρ των εφοπλιστών. Δηλαδή ποιος θα εφαρμόσει τη νομοθεσία; Υπάρχουν νόμοι και όταν τους παραβιάζουν οι εφοπλιστές είναι όλα μέλι γάλα. Εμείς αυτό το θέμα το έχουμε βάλει και σε επίκαιρη ερώτηση. Είναι πρόκληση. Υπάρχουν ληξιπρόθεσμες οφειλές, βεβαιωμένες από ΔΟΥ, παραδείγματος χάρη η «Hellas Flying Dolphins» είχε μηνυτήρια αναφορά στον εισαγγελέα και δεν έγινε τίποτα. Επομένως έχουν πλήρη κάλυψη. Αλλά όταν συμβεί κάτι άλλο, τους ναυτεργάτες ή οποιονδήποτε μεροκαματιάρη που χρωστάει, το κυνηγάνε και τον κλείνουνε μέσα. Επομένως είναι σαφέστατο ότι η πολιτική επιλογή είναι υπέρ της πλευράς των εφοπλιστών. 
     Εκτός από τα ζητήματα αυτά που έχουν σχέση με την οργανική σύνθεση των πλοίων και την επικινδυνότητα και την ασφάλεια που προέρχεται από τις οργανικές θέσεις, μας ανησυχεί ιδιαίτερα και η κατάσταση των λιμανιών και η έλλειψη των υποδομών και έτσι η επικινδυνότητα σε αυτήν την περίπτωση πιάνει κορυφή. Η προσέγγιση μοιάζει «οδύσσεια», ανασφάλεια, ταλαιπωρίες και ατέλειωτες καθυστερήσεις για τον κόσμο. Είναι γνωστά και αυτά τα περιστατικά που βλέπουμε κατά καιρούς μέσα και από την τηλεόραση. 
     Ποια είναι η κατάσταση δεν θα την παρουσιάσω αναλυτικά, τη βιώνει ο κόσμος. Τα προβλήματα είναι μεγάλα. Έτσι όπως πάνε τα πράγματα, τα επόμενα χρόνια δεν θα υπάρχουν και καράβια στο Αιγαίο. Το θέμα είναι τι μέτρα έχετε πάρει. Γιατί εμείς λέμε ότι από το 2006 μέχρι το 2008 τα καράβια πιάνουν το όριο ηλικίας και πρέπει να αποσύρονται. Εγώ έχω καταλάβει από τα ερωτήματα που σας έχουμε θέσει ότι μόνο στο θέμα της γλώσσας λέτε «δεν με νοιάζει, να πάει και η χώρα μου ακόμη και στο Ευρωπαϊκό Δικαστήριο». Για όλα τα άλλα δεν μιλάτε. Άρα συμφωνείτε με την απελευθέρωση και προσπαθείτε για επικοινωνιακούς λόγους να προετοιμάσετε την κοινή γνώμη γι’ αυτό. Εμείς λέμε ότι είναι εγκληματικό -όχι γιατί το ΚΚΕ συνέδεσε ποτέ το ζήτημα της ηλικίας των πλοίων και το ταύτισε με την ακτοπλοΐα- δεν είναι σωστό. 
      Εμείς βάζουμε συνυπολογισμό όλων των παραγόντων αλλά βάζουμε και αυτό. Και δεν το βάζουμε μόνο γι’ αυτό το βάζουμε και για τα κρουαζιερόπλοια, είμαστε συνεπείς στη στάση μας σε αυτό το ζήτημα. Η ασφάλεια της ανθρώπινης ζωής στη θάλασσα δεν έχει κόστος και δεν μπορεί να συζητείται για οποιαδήποτε θυσία.
      Η κατάσταση στα Δωδεκάνησα είναι τραγική. Υπολογίζουμε ότι μετά τον Οκτώβριο δεν θα υπάρχουν δρομολόγια. Πάρτε μέτρα για το τι θα γίνει. Ήδη οι εταιρείες από τώρα εκβιάζουν και απειλούν. Να πόσο αδιέξοδη είναι η πολιτική σας. Όταν είναι στα χέρια των εφοπλιστών τα καράβια κάνουν ό,τι θέλουν και εκβιάζουν, αν δεν μου δώσεις αυτό δεν βάζω καράβι. Και ασχέτως αν αυτό το καράβι το έχουν δημιουργήσει από τη δουλειά ακριβώς των εργατών όλα αυτά τα χρόνια.
      Πώς διευκολύνθηκε όμως η κατάσταση από την απελευθέρωση των λιμένων του Λαυρίου, της Κύμης, της Ραφήνας κλπ.; Εγώ θα φέρω ένα παράδειγμα γι’ αυτήν την απελευθέρωση σε σχέση με τα εισιτήρια. Λειτούργησε η απελευθέρωση εδώ σ’ αυτές τις γραμμές; Και, αν θέλετε, ποιο πρόβλημα λύθηκε; Μπήκαν στις γραμμές «φιλέτο» για να πηγαίνει πιο γρήγορα ο κόσμος, ακριβότερα εισιτήρια. Το εισιτήριο είναι ομοιόμορφο και στις τρεις. Πώς λειτούργησε ο ανταγωνισμός; Πείτε μας εσείς πώς το κρίνετε αυτό από 7,59% έως 7,93% είναι οι αυξήσεις. Εσείς είχατε δώσει 6,8%. Τώρα πώς θα τους τιμωρήσετε; Θέλω να σκεφθείτε και να μου πείτε. Θα τους κάνετε κάτι; Βλέπετε ότι κάνουν ό,τι θέλουν, ότι συνεργάζονται και παίζουν παιχνίδι; 
      Βεβαίως, οι αυξήσεις στα εισιτήρια είναι φωτιά. Υπάρχουν παντού είτε είναι γραμμές με συμβατικά πλοία είτε όχι είτε αφορούν την οικονομική θέση. Και όταν λέμε αυξήσεις, να μη λέμε ότι είναι η αύξηση ελάχιστη στην τρίτη θέση. Θα σας πω ένα παράδειγμα που δείχνει συνολικά την ποιότητα αυτής της αύξησης από το 2001 έως το 2004. Aς πάρουμε τις γραμμές που είναι «φιλέτο». Σαντορίνη, 2001-2004 –έχω και τα στοιχεία μου εδώ να σας τα δώσω αν θέλετε- 162,8%. Μύκονος 2001-2004 είχαμε 278,4%. Νάξος είχαμε 252,9%. Και έπεται συνέχεια. Και σ’ αυτά δεν περιλαμβάνονται οι νέες αυξήσεις.
      Είναι σαφέστατο λοιπόν, αν δούμε αυτές τις αυξήσεις σε σχέση με το πώς ανεβαίνουν οι μισθοί και τα μεροκάματα, καταλαβαίνετε ότι οι αυξήσεις είναι στο ζενίθ και τα μεροκάματα στο ναδίρ και δεν είναι ούτε να το συζητάμε.
      Δεν θα ήθελα βέβαια να κάνω κουβέντα για τα υδροπλάνα. Είναι μια ιστορία που δεν την έχουμε καταλάβει και γιατί έχουν μπει τελικά αυτά, ποιον εξυπηρετούν. Επομένως είναι σαφέστατο ότι οι ακτοπλοϊκές συγκοινωνίες έχουν μετατραπεί σε εμπόρευμα και όχι κοινωνική υπηρεσία και αγαθό για τους πολίτες.
      Είναι σίγουρο ότι αυτό το καλοκαίρι θα δυσκολέψουν τα πράγματα. Καμία λαϊκή οικογένεια δεν θα μπορέσει να πάρει τα παιδιά της και να δώσει έναν ολόκληρο μισθό σε εισιτήρια για να πάρει το καράβι. Γι’ αυτό λοιπόν λέμε ότι πρέπει να πάρετε μέτρα εδώ και τώρα. Kαι εμείς δεν το λέμε για να το πούμε, δεν το λέμε για εντυπώσεις, το λέμε και το εννοούμε. Εμείς τι ζητάμε από εσάς συγκεκριμένα. Να πάρετε μέτρα και να υπάρχει σχεδιασμός και χρονοδιάγραμμα. Επίσης, καθημερινή σύνδεση χειμώνα - καλοκαίρι όλων των νησιών με την ηπειρωτική Ελλάδα και μεταξύ τους. Μιλάμε για φθηνά εισιτήρια, για μείωση 50% -αυτό πρέπει να γίνει- του συνολικού ναύλου. Δεν μιλάμε μόνο για την τρίτη θέση, η οποία συγχρόνως επιβαρύνεται -αν δεν είναι σε κατάστρωμα και με ένα κρεβάτι- με 20%. Εμείς μιλάμε στο σύνολο. Λέμε να πληρώσουν οι εφοπλιστές, να σταματήσετε, κύριε Υπουργέ, με λεφτά του λαού εσείς και η Κυβέρνησή σας να κάνετε τους γαλαντόμους. Πώς να το κάνουμε; Να πληρώσουν το ΝΑΤ. Δουλειά στους ναυτεργάτες με μισθούς αξιοπρέπειας. Προχωρήστε σε νομοθετική ρύθμιση για δωρεάν εισιτήρια ή επιπλέον εκπτώσεις κατά περίπτωση, στρατιώτες, φοιτητές, συνταξιούχους, πολύτεκνους. Και τέλος, προχωρήστε, κύριε Υπουργέ, μέσα από συγκεκριμένο σχεδιασμό και τακτό χρονοδιάγραμμα στη βελτίωση των λιμενικών εγκαταστάσεων για την ασφαλή και απρόσκοπτη πρόσδεση των πλοίων στα νησιά.
      Πιστεύουμε ότι αυτά είναι ψίχουλα μπροστά στην πρωτόγνωρη κερδοφορία των εφοπλιστών των τελευταίων χρόνων.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σκοπελίτης έχει το λόγο για πέντε λεπτά.
      ΣΤΑΥΡΟΣ ΣΚΟΠΕΛΙΤΗΣ: Θα ήθελα, κύριε Πρόεδρε, να υπενθυμίσω στους συναδέλφους του ΠΑΣΟΚ και της Νέας Δημοκρατίας, που παρακολουθούν τη σημερινή συζήτηση, ότι όταν συζητούσαμε το νόμο που απελευθέρωνε τις ακτοπλοϊκές συγκοινωνίες, τότε τα κόμματά τους είχαν ισχυρισθεί ότι η απελευθέρωση αυτή και ο ανταγωνισμός που θα αναπτυσσόταν στα πλαίσιά της, θα είχε σαν αποτέλεσμα τη βελτίωση των ακτοπλοϊκών συγκοινωνιών, μια και θα γινόταν πιο τακτικές, πιο ασφαλείς και πιο φθηνές. Αυτά μας έλεγαν τότε.
     Εμείς βέβαια, είχαμε τονίσει ότι όχι μόνο δεν πρόκειται να συμβεί κάτι τέτοιο, αλλά, αντίθετα, αυτή η απελευθέρωση θα επιδεινώσει ακόμη περισσότερο την κατάσταση, αφού το μόνο που θα υπηρετήσει θα είναι τα συμφέροντα του εφοπλιστικού κεφαλαίου. Το ποιος είχε δίκιο το μαρτυρά η σημερινή κατάσταση που βιώνουν οι κάτοικοι των νησιών μας. 
     Σήμερα, κύριοι συνάδελφοι, έχουμε νησιά αποκλεισμένα για τις περισσότερες ημέρες την εβδομάδα, εισιτήρια και ναύλα πανάκριβα, συνθήκες ταξιδιού σε πολλές των περιπτώσεων άθλιες, όπως τις χαρακτηρίζουν οι ταξιδιώτες και οι κάτοικοι των νησιών μας. Απαράδεκτες βέβαια στις περισσότερες των περιπτώσεων είναι και οι συνθήκες δουλειάς στα καράβια.
     Αυτή η κατάσταση και κύρια η ακρίβεια στα εισιτήρια και τα ναύλα των πλοίων έχει οξύνει ακόμη περισσότερο τα προβλήματα που αντιμετωπίζουν οι κάτοικοι των νησιών μας και τους έχει οδηγήσει σε ένα πραγματικά οριακό σημείο για το αύριό τους. Και βέβαια αυτά τα προβλήματα, για να πούμε και αυτό, δεν δημιουργήθηκαν από μόνα τους ή δεν οφείλονται στην ανικανότητα των κατοίκων των νησιών μας να δημιουργήσουν, αλλά είναι αποτέλεσμα της πολιτικής που για χρόνια ολόκληρα εφαρμόσατε και τα δύο κόμματα και εφαρμόζει και η σημερινή Κυβέρνηση και βέβαια μέρος αυτής της πολιτικής είναι και η απελευθέρωση των ακτοπλοϊκών συγκοινωνιών της χώρας μας. 
     Αλήθεια, κύριε Υπουργέ του Αιγαίου, μπορεί κανείς να μιλάει για ανάπτυξη της οικονομίας των νησιών μας –σας ερωτώ- όταν εκτός από τα άλλα προβλήματα που δημιουργεί η πολιτική σας έχουμε αυτά τα ναύλα, αυτά τα εισιτήρια που έχουν ανεβάσει κατακόρυφα το κόστος διαβίωσης στα νησιά μας, αφού έχουν ανεβάσει το κόστος μεταφοράς των προϊόντων από και προς τα νησιά μας; 
     Ακόμα πώς μπορεί να μιλάμε για ανάπτυξη της οικονομίας των νησιών μας, όταν οι κάτοικοι δεν έχουν τακτικές συγκοινωνίες για να στείλουν τα προϊόντα του ιδρώτα τους στα αστικά κέντρα, όπως συμβαίνει με τους ψαράδες της Αλοννήσου, των Φούρνων. Ψαρεύουν οι άνθρωποι και δεν έχουν τη δυνατότητα να στείλουν τα προϊόντα τους στα αστικά κέντρα για να μπορέσουν να επιβιώσουν στα νησιά τους.
      Όσον αφορά τον εσωτερικό τουρισμό, εκείνο που θα ήθελα να πω εγώ, κύριε Υπουργέ, είναι ότι «δουλεύεται» σκληρά, ωμά ο νησιώτης, όταν μιλάμε για την ανάπτυξη του εσωτερικού τουρισμού. Και «δουλεύεται», γιατί γνωρίζει πάρα πολύ καλά ότι ανάπτυξη τουρισμού δεν πρόκειται να γίνει με αυτό το κόστος μεταφοράς, με αυτό το κόστος των ναύλων, των εισιτηρίων. 
     Πώς μπορεί να έρθει –ειπώθηκε και από την εισηγήτρια- ένας κάτοικος της Αθήνας στα νησιά, το όποιο νησί, όταν ο εργαζόμενος χρειάζεται να ξοδέψει το σύνολο σχεδόν του μισθού του για να μεταφέρει την οικογένειά του ή ένας συνταξιούχος το σύνολο της σύνταξής του για να βγάλει το δικό του και μόνο εισιτήριο;
     Να γιατί, κύριοι συνάδελφοι, έχουν ξεσηκωθεί οι κάτοικοι όλων των νησιών μας, οι κάτοικοι της Λήμνου, της Λέσβου, της Χίου, της Καλύμνου, των Φούρνων, της Αλοννήσου και των άλλων νησιών και αντιπαλεύουν αυτήν την πολιτική που θυσιάζει στο βωμό του εφοπλιστικού κέρδους τους κόπους, τις ελπίδες αλλά και τις προσπάθειες που κάνουν να ζήσουν και να προκόψουν στα νησιά τους.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω ένα λεπτό από τη δευτερολογία μου, κύριε Πρόεδρε.
     Εμείς, το Κομμουνιστικό Κόμμα της Ελλάδος, στηρίξαμε και στηρίζουμε με όλες μας τις δυνάμεις αυτές τις κινητοποιήσεις. Συνάμα, όμως, λέμε ότι αν δεν αλλάξει η πολιτική που υποτάσσει τα συμφέροντά τους σε εκείνα του εφοπλιστικού κεφαλαίου, όχι μόνο δεν πρόκειται να βελτιωθούν οι ακτοπλοϊκές συγκοινωνίες αλλά θα γίνουν ακόμα χειρότερες γι’ αυτούς, έστω και αν ο αγώνας τους έχει κάποια θετικά κατάληξη.
     Για να αλλάξει η πολιτική –το έχουμε τονίσει πολλές φορές και μας το αποδεικνύει η ίδια η πραγματικότητα- απαραίτητη προϋπόθεση είναι να αλλάξουν οι συσχετισμοί που υπάρχουν σήμερα και να αλλάξουν σε βάρος των κομμάτων, που με απλοχεριά υπηρετούν τα συμφέροντα του εφοπλιστικού κεφαλαίου, όπως φάνηκε και από τη συζήτηση –επαναλαμβάνω- τότε του νόμου που απελευθέρωνε τις ακτοπλοϊκές συγκοινωνίες.
Αυτό λέμε τους νησιώτες. Χρειάζεται να απεμπλακούν από τη Νέα Δημοκρατία και το ΠΑΣΟΚ και να στρατευθούν στις γραμμές του μετώπου για να μπορεί να εφαρμοστεί μια άλλη φιλολαϊκή πολιτική, που μέσα στα πλαίσιά της θα αναπτυχθεί ο δημόσιος φορέας ακτοπλοϊκών συγκοινωνιών που θα διασφαλίσει πραγματικά τακτικές, φθηνές και ασφαλείς συγκοινωνίες όλον το χρόνο για τους νησιώτες. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
    Ο συνάδελφος κ. Πατσιλινάκος έχει το λόγο για πέντε λεπτά.
    ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε. 
    Το πρόβλημα των ακτοπλοϊκών συγκοινωνιών, το οποίο αναδείχθηκε με τον ξεσηκωμό των νησιωτών που βρίσκονται σε απόγνωση εδώ και ενάμιση χρόνο, επιδεινώθηκε από την απελευθέρωση και την κατάργηση του καμποτάζ και θα οδηγήσει σε αδιέξοδα τους νησιώτες και όχι μόνο. Είναι πρόβλημα ανοικτό εδώ και δεκαετίες και ενοχοποιείται η πολιτική που στηρίζετε εσείς, η Νέα Δημοκρατία και το ΠΑΣΟΚ.
    Η ρίζα του κακού είναι ότι τα πλοία είναι στην ιδιοκτησία των εφοπλιστών –πλοία που τα έχει χρυσοπληρώσει ο ελληνικός λαός- που λύνουν, δένουν και εκβιάζουν. Οι φοροαπαλλαγές, τα κίνητρα, η προστασία αυτής της ιδιοκτησίας και η υπεράσπιση των υπερκερδών τους και από τη δική σας Κυβέρνηση που επάξια πήρατε τη σκυτάλη από την προηγούμενη, είναι πρόκληση απέναντι στα λαϊκά στρώματα των νησιών: των επιβατών, των ναυτεργατών, συνολικά της ανάπτυξης του νησιωτικού συμπλέγματος.
    Ο τρόπος που αντιμετωπίζετε το καυτό αυτό πρόβλημα και το πώς μεροληπτείτε υπέρ των εφοπλιστών αποδείχθηκε προηγουμένως από την κεντρική μας εισήγηση. Ιδιαίτερα θέλω να θίξω το θέμα της σχέσης των ακτοπλοϊκών συγκοινωνιών με την απελευθέρωση στα λιμάνια, πρωτίστως στον Πειραιά και όχι μόνο. 
    Απελευθέρωση της ακτοπλοΐας. Η ιδιωτικοποίηση των λιμανιών και η απελευθέρωση των λιμενικών υπηρεσιών πάνε πακέτο. Στα πλαίσια των αναδιαρθρώσεων τα λιμάνια της Ευρωπαϊκής Ένωσης προσπαθούν να μπουν στο παιχνίδι του ανταγωνισμού και να εξυπηρετήσουν τα συμφέροντα του μεγάλου εφοπλιστικού κεφαλαίου και των μεταφορικών εταιρειών. Από το 1998 μέχρι σήμερα συσκέπτονται και διαβουλεύονται έτσι ώστε να πετύχουν το «χωρίς καθόλου χρήμα», δηλαδή δωρεάν να έχουν την εξυπηρέτηση στα λιμάνια της Ευρώπης. Εκείνο που τους ενδιαφέρει είναι πώς θα κάνουν χρήση των δημόσιων υποδομών της κάθε χώρας, πώς θα γλιτώσουν από φόρους και τέλη. Γι’ αυτό φροντίζει η Ευρωπαϊκή Ένωση με τα κράτη - μέλη να διαμορφώνει κοινή τιμολογιακή πολιτική και να τους διευκολύνει.
    Θα ήθελα να δούμε τι σημαίνει αυτό πιο πρακτικά, για τη χώρα μας. 
    Το λιμάνι του Πειραιά τεμαχίζεται σε πολλά κομμάτια. Ανεξάρτητες θυγατρικές εταιρείες Α.Ε. θα αντικαταστήσουν τον Οργανισμό Λιμένος Πειραιώς. Σταδιακά το κέντρο βάρους θα στηρίζεται στο εμπορικό κομμάτι και τη διαμετακόμιση. Αυτό είναι το βασικό φιλέτο, το οποίο θέλουν οι εφοπλιστές και οι μεγάλες μεταφορικές εταιρείες: Ένα κομμάτι το οποίο έχει το 78% των εσόδων του ΟΛΠ μέχρι σήμερα.
    Πρέπει να σας πω ότι μέχρι το 1998, που ξεκίνησαν οι διαδικασίες ιδιωτικοποίησης του ΟΛΠ, είχαμε πάνω από 10.000.000.000 το χρόνο περίσσευμα στους ισολογισμούς. 
    Τι άλλο χρειάζεται σ’ αυτό; Είναι αυτή η επίθεση στους λιμενεργάτες. Τριακόσιοι πενήντα έχουν μείνει και αυτοί εργάζονται τριακόσιες εξήντα πέντε μέρες το χρόνο και κανένας απ’ αυτούς δεν μπορεί να δηλώσει ασθένεια ή να πάρει άδεια. 
    Αυτό το μεγάλο φιλέτο και το μεγάλο κεφάλαιο πιστεύουμε ότι θα είναι συνολικό πλήγμα για το λιμάνι, γιατί οι μέχρι τώρα σχεδιασμοί που έχουν γίνει για τη ζώνη, οι εξαγγελίες που έχουν γίνει και από την προηγούμενη κυβέρνηση και από τη δική σας στηρίζονταν στο ότι θα πρέπει να γίνουν επενδύσεις στη ναυπηγοεπισκευή. Από το 1965 μέχρι σήμερα δεν έχει γίνει καμία ουσιαστική επένδυση.  Όταν, λοιπόν, το κομμάτι που έχει τα έσοδα παρθεί από την Α.Ε. των κοντέινερς, καταλαβαίνετε ότι καμία επένδυση δεν μπορεί να γίνει.
      Το λιμάνι του Πειραιά και οι λιμένες της χώρας γενικά, έχουν κορυφαία βαρύτητα στην οικονομία και στην άμυνα της χώρας. Αυτά εκχωρούνται στους σχεδιασμούς του ΝΑΤΟ, των εφοπλιστών και των μεταφορικών εταιρειών. Από τον ΟΛΠ διακινούνται, για παράδειγμα, πάνω από είκοσι εκατομμύρια επιβάτες το χρόνο από και προς τα νησιά μας. 
      Η απελευθέρωση των λιμενικών υπηρεσιών –αναφέρω μια πλευρά, αυτήν της φορτοεκφόρτωσης- θα μπορέσει να επιβάλει ο εφοπλιστής να γίνεται η φορτοεκφόρτωση από τους ναυτεργάτες, από τους λιμενεργάτες ή από τις εταιρείες που θα «γαντζωθούν» στο λιμάνι και θα προσφέρουν μαύρη εργασία.
      Η αύξηση των ναύλων θα ανέβει κατακόρυφα και θα πέσει στις πλάτες των νησιωτών και θα επιβαρυνθεί ακόμα περισσότερο το κόστος ζωής τους. 
      Βεβαίως, δεν μιλάμε για ανάπτυξη του τουρισμού, όπου δεν είναι φιλέτο, αφού το κόστος είναι απαγορευτικό. 
      Υπάρχει ακόμα, κύριε Υπουργέ, πρόβλημα και θέμα υποδομών, ειδικά σ’ ορισμένα λιμάνια του Αιγαίου. Η επικινδυνότητα της προσέγγισης «χτυπάει κόκκινο» και μόνο με καλό καιρό –και ευτυχώς με τους καλούς καπετάνιους που έχουμε- μπορούν να πιάσουν λιμάνι.
      Έκαναν την απελευθέρωση για τα κοντινά λιμάνια. Πρέπει να σας πω ότι πρέπει να θυμηθείτε τις παλλαϊκές κινητοποιήσεις που έχουν γίνει στη Ραφήνα, γιατί στην Τρύπα θεωρούνται εμπόδιο οι κάτοικοι για να μπορέσει να μπει κάποιος στο λιμάνι και δεν υπάρχει ούτε σιδηρόδρομος ούτε κάποιος κυκλοφοριακός άξονας.
      Εμείς πιστεύουμε ότι το κράτος μ’ αυτήν τη διαδικασία θα πληρώνει και θα δανείζεται. Ο ΟΛΠ δεν θα εισπράττει, αφού θα εισπράττουν οι ιδιώτες. Οι δήμοι θα εισπράττουν ανταποδοτικά από το δημότη, για να κρατήσουν την ακτοπλοΐα ανοιχτή. 
      Ο κατάλογος αυτών των αρνητικών πραγματικά είναι πολύ μακρύς και το Κομμουνιστικό Κόμμα ξέρει πολύ καλά ότι δεν μπορείτε να αντιμετωπίσετε συνολικά αυτά τα προβλήματα της ζωής τους, γιατί αντιμετωπίζονται με άλλη πολιτική και εξουσία, ακριβώς αντίθετη των συμφερόντων που εσείς σήμερα εκπροσωπείτε και στηρίζετε.
      Αυτό θα λυθεί στο δρόμο του αγώνα. Εμείς σας καλούμε σήμερα να βάλετε φρένο στην ασυδοσία των εφοπλιστών και να πάρετε πρωτοβουλίες εδώ και τώρα για ασφαλή, σύγχρονα και φθηνά εισιτήρια.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριε Παυλίδη, θέλατε να κάνετε κάποια παρέμβαση;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όχι, κύριε Πρόεδρε. Μετέπειτα.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ; Ευχαριστώ, κύριε Πρόεδρε.
      Η πολιτική και των δύο κομμάτων, και της Νέας Δημοκρατίας και του ΠΑΣΟΚ, οξύνει τα προβλήματα των εργαζομένων ναυτεργατών. Βεβαίως, τα προβλήματα των εργαζομένων ναυτεργατών δεν είναι μόνο σημερινά αλλά είναι και χθεσινά. Δεν είναι, επίσης, ξεκομμένα από τα προβλήματα του συνόλου της εργατικής τάξης. Η ανεργία, για παράδειγμα, στους ναυτεργάτες τσακίζει κόκαλα.
      Πρόσφατα, ο Οίκος του Ναύτη, από τις 27 Μαρτίου του 2005 έως τις 6 Μαΐου του 2005, έδωσε ένα έκτακτο βοήθημα για το Πάσχα και το έδωσε σε τέσσερις χιλιάδες οκτακόσιους εξήντα ναυτεργάτες, με πολύ αυστηρές προϋποθέσεις, με αποτέλεσμα να μη συμπεριλαμβάνονται όλοι οι ναυτεργάτες. Φυσικά, δεν το πήραν αυτό το βοήθημα όλοι οι άνεργοι, οι οποίοι κατά τη δική μας εκτίμηση είναι πάνω από πέντε χιλιάδες. 
      Είναι ένα επίδομα το οποίο είναι σε απαράδεκτα χαμηλά επίπεδα, αφού δίνει 235 ευρώ το μήνα στους άγαμους και 294 ευρώ στους έγγαμους. Εννοώ το επίδομα ανεργίας που παίρνουν οι άνεργοι ναυτεργάτες.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Εσείς όμως μέσω του ΓΕΝΕ δίνετε πλαστά, μαγειρεμένα, φτιαγμένα αποτελέσματα, νούμερα και στοιχεία. Θα σας καταθέσω στο τέλος της ομιλίας μου τα στοιχεία που δίνετε με χθεσινή ημερομηνία, στοιχεία που κατεβάζουν τους ανέργους στους δύο χιλιάδες τριακόσιους ογδόντα έναν και απ’ αυτούς Ταμείο Ανεργίας παίρνουν μόνο οι χίλιοι διακόσιοι τριάντα. Όλοι καταλαβαίνουν ότι εάν μπορούσατε θα το κόβατε και απ’ αυτούς που το παίρνουν σήμερα. Η συντριπτική πλειοψηφία των ανέργων δεν παίρνει τίποτε και ό,τι παίρνει, αυτά τα ψίχουλα, τα παίρνει μετά από σκληρούς αγώνες που κάνει στα λιμάνια.
    Οι προϋποθέσεις για κοινωνικές παροχές στους ναυτεργάτες είναι ακόμη χειρότερες και απ’ αυτές που δίνει ο ΟΑΕΔ. Η πολιτική σας εντείνει την ανεργία, γιατί υπηρετεί τα συμφέροντα των εφοπλιστών. Η εργασία των ναυτεργατών είναι εξαντλητική, αφού δουλεύουν δεκαπέντε, δεκάξι και είκοσι ώρες την ημέρα μέσα στα καράβια. Κάτω απ’ αυτές τις απαράδεκτες συνθήκες που δουλεύουν οι ναυτεργάτες -αφού δουλεύουν δεκαπέντε και είκοσι ώρες την ημέρα- δεν κινδυνεύουν μόνο οι ίδιοι αλλά και οι επιβάτες και τα ίδια τα καράβια.
    Η «μαύρη» εργασία αφορά τους αλλοδαπούς ανασφάλιστους, οι οποίοι είναι και χαμηλόμισθοι και μάλιστα το τελευταίο διάστημα αυξάνεται. Οι μισθοί των ναυτεργατών είναι καθηλωμένοι, ενώ έχουμε καθημερινές παραβιάσεις από τους εφοπλιστές, αφού οι περισσότερες εταιρείες κλέβουν τους ναυτεργάτες στις υπερωρίες, στις έξτρα εργασίες και δεν πληρώνουν τέλος του μήνα, όπως έχουν υποχρέωση, αλλά όποτε αυτοί θέλουν. 
    Έχει ήδη ξεκινήσει η μείωση των οργανικών θέσεων εργασίας στα τουριστικά πλοία, την οποία θέλετε να προωθήσετε σε όλα τα καράβια. Μειώνετε την οργανική σύνθεση και ταυτόχρονα απαλλάσσετε τους εφοπλιστές από τις ασφαλιστικές εισφορές. Το αντιδραστικό, αντιδημοκρατικό νομικό πλαίσιο που κράτησε το ΠΑΣΟΚ όλα τα χρόνια συνεχίζετε να το κρατάτε και εσείς, αφού είναι ακόμη σε ισχύ ο ν. 330, ο οποίος δεν άλλαξε και συνεχίζει να ισχύει.
    Την Παρασκευή σε αυτήν την Αίθουσα ο πρώην Πρόεδρος της Βουλής κ. Απόστολος Κακλαμάνης μας έκανε κριτική γιατί το Κομμουνιστικό Κόμμα δεν ψήφισε το ν. 1264/1982. Πώς να τον ψηφίζαμε εμείς αυτόν το νόμο, όταν άφηνε και αφήνει ακόμη ασύδοτους τους εφοπλιστές; 
    Εμείς ρωτάμε και τη σημερινή Κυβέρνηση: Γιατί δεν προχωράτε στον εκδημοκρατισμό του ναυτεργατικού συνδικαλιστικού κινήματος; Γιατί συνεχίζετε να υπηρετείτε τα συμφέροντα των εφοπλιστών; Γιατί δεν τολμάτε να συγκρουστείτε με το εφοπλιστικό κεφάλαιο; Τη μείωση της οργανικής σύνθεσης την ξεκίνησε το ΠΑΣΟΚ, τη συνεχίζει η Νέα Δημοκρατία και βέβαια η Ευρωπαϊκή Ένωση, με τον κανονισμό της, τον 3577/92, που απελευθερώνει το καμποτάζ, τον προστατευτισμό δηλαδή, επανέρχεται τώρα με επιστολή και ζητά την κατάργηση των οργανικών θέσεων. Αυτό σημαίνει ότι θα χαθούν χιλιάδες θέσεις εργασίας, θα πεταχτούν έξω από τα καράβια χιλιάδες ναυτεργάτες, θα μείνουν άνεργοι χιλιάδες ναυτεργάτες.
    Αυτήν τη συνεχιζόμενη επίθεση της Κυβέρνησης, των εφοπλιστών, της Ευρωπαϊκής Ένωσης, εμείς την απορρίπτουμε, την πολεμάμε και δίνουμε όλες μας τις δυνάμεις στο πλευρό των ναυτεργατών για να κρατήσουν ό,τι έχουν αλλά και να διευρύνουν τα δικαιώματά τους. 
    Παλεύουμε για ίση εργασία και ίση αμοιβή, παλεύουμε να έχουν όλοι οι ναυτεργάτες ίδια δικαιώματα ανεξάρτητα από χρώμα, φυλή και θρησκεία, απαιτούμε ουσιαστικά μέτρα υπέρ των ανέργων ναυτεργατών και βέβαια παλεύουμε, ώστε το επίδομα ανεργίας να μην είναι αυτό το εξευτελιστικό επίδομα, τα ψίχουλα που τους δίνετε. Παλεύουμε για 960 ευρώ κατώτερο Ταμείο Ανεργίας  και όσο διαρκεί η ανεργία και να είναι και ο χρόνος συντάξιμος και να έχει ασφαλιστικές εισφορές και η οικογένειά του. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Τσιόγκα.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει Κοινοβουλευτικό Εκπρόσωπο τον κ. Χρήστο Πρωτόπαπα.
     Ο Πρόεδρος του Συνασπισμού κ. Αλέξανδρος Αλαβάνος ορίζει Κοινοβουλευτικό Εκπρόσωπο τον κ. Ιωάννη Δραγασάκη.
     Η Βουλευτής κ. Εύη Χριστοφιλοπούλου ζητεί ολιγοήμερη άδεια απουσίας της στο εξωτερικό. 
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
     Ο Υπουργός Εμπορικής Ναυτιλίας κ. Κεφαλογιάννης έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θα ξεκινήσω με δύο παρατηρήσεις παίρνοντας αφορμή τις αγορεύσεις των αγαπητών συναδέλφων του Κομμουνιστικού Κόμματος Ελλάδας.
     Το πρώτο είναι το θέμα της ανεργίας των ναυτεργατών, που αναφέρθηκε ο τελευταίος ομιλητής κ. Τσιόγκας. 
     Εμείς αγαπητοί συνάδελφοι, αντί να επιδοτούμε την ανεργία, προσπαθούμε να επιδοτήσουμε την εργασία. Τα στοιχεία τα οποία διαβάζετε είναι από το ΓΕΝΕ, θεσμό που υπάρχει για πολλά χρόνια. Ενδεχομένως να συμφωνήσω μαζί σας ότι βάζει ορισμένες προϋποθέσεις για το ποιοι θεωρούνται άνεργοι ναυτικοί. Και αυτό που δεν είπατε εσείς, αλλά θα το πω εγώ, ότι για να είναι κανείς άνεργος πρέπει τα τέσσερα τελευταία χρόνια να έχει πραγματική θαλάσσια υπηρεσία τουλάχιστον δεκαοκτώ μηνών. Μπορούμε να συζητήσουμε το θέμα αυτό σε μία από τις συνεδριάσεις που θα γίνουν στην Επιτροπή Παραγωγής και Εμπορίου. Είμαστε ανοικτοί ως Κυβέρνηση να το ξαναδούμε, να δούμε τι υπάρχει διεθνώς και γιατί όχι σε μία δύσκολη δουλειά όπως είναι η δουλειά του ναυτικού, που έχει προσφέρει τόσα στην εθνική οικονομία, να κάνουμε το καλύτερο δυνατόν. Τα στοιχεία όμως της ανεργίας φαίνονται μειωμένα για έναν και μόνο λόγο. Διότι υπήρξε συνεργασία με όλους τους εκπροσώπους των ναυτεργατικών οργανώσεων, όλους τους εκπροσώπους της ΠΝΟ και των διαφόρων σωματείων και βρήκαμε τρόπο να ενεργοποιήσουμε την κρουαζιέρα. Ένας τομέας όπου η Ελλάδα έχει τεράστια παράδοση. Είχε εκμηδενιστεί η κρουαζιέρα με την ελληνική σημαία. Τώρα έχουμε τέσσερα πλοία και αιτήσεις για νέα πλοία. Γνωρίζετε ότι η κρουαζιέρα είναι μία δραστηριότητα εντάσεως εργασίας και εκατοντάδες Έλληνες ναυτικοί βρήκαν θέσεις στην κρουαζιέρα. Στα τέσσερα πλοία παραδείγματος χάριν, απασχολούνται περίπου τετρακόσιοι εργαζόμενοι.
      Φιλοδοξούμε λοιπόν, να καλύψουμε ένα μεγάλο κομμάτι της ανεργίας μέσα από την ενεργοποίηση της κρουαζιέρας. Είναι πολύ σημαντικό που υπήρξε αυτή η συμφωνία με τα σωματεία και την ΠΝΟ. Γι’ αυτό βλέπετε ότι είναι μειωμένοι οι δείκτες της ανεργίας σήμερα. 
     ΧΡΗΣΤΟΣ ΠΡΩΤΟΠΑΠΑΣ: Στη Βουλή πότε θα έλθει, κύριε Υπουργέ;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μιας και με διακόπτει ο αγαπητός συνάδελφος κ. Πρωτόπαπας, να σας πω για τα επιδόματα. Βεβαίως είναι χαμηλά τα επιδόματα, το είπατε εσείς. Είναι 200 ή 250 ευρώ ή 290 ευρώ αν έχει κάποιος οικογένεια κλπ.. Δεν είναι καλύτερο να έχουμε κάποιον άνεργο ναυτικό από αυτούς τους τετρακόσιους και τους άλλους πεντακόσιους που ενδεχομένως θα βρουν δουλειά μέχρι του χρόνου στην κρουαζιέρα και να πληρώνονται αντί για 200 ευρώ, 2.100 ευρώ συν τα φιλοδωρήματά τους που πολλές φορές ισοδυναμούν με έναν επιπλέον μισθό;
     Ο χαμηλότερα αμειβόμενος ναυτικός λαμβάνει 2.100 ευρώ. Άρα, είναι πολύ σημαντικό να δώσει κανείς σε κάποιον τη δυνατότητα να εισπράξει στη δύσκολη αυτή δουλειά στη θάλασσα,  μακριά από την οικογένεια, που λείπει έναν ολόκληρο χρόνο και πηγαίνει τρεις, τέσσερις, πέντε, δέκα φορές στο σπίτι του. Βεβαίως και να πληρωθεί ο άνθρωπος αυτός.
     Εμείς είμαστε ευτυχείς που ενεργοποιούμε την κρουαζιέρα και όλοι αυτοί οι άνθρωποι θα δουλεύουν στον ελλαδικό χώρο. Αυτή είναι η προσπάθειά μας.
     Θα πω τώρα και δύο λόγια για το θέμα των λιμενεργατών, μιας και είναι το επίκαιρο θέμα.
     Κυρίες και κύριοι συνάδελφοι, δεν πιστεύω ότι κάποιος σε αυτήν την Αίθουσα και πολύ περισσότερο το Κομμουνιστικό Κόμμα Ελλάδας –γνωρίζω τις ευαισθησίες του στον τομέα της εργασίας- μπορεί να πει ότι οι τριακόσιοι είκοσι πέντε για την ακρίβεια άνθρωποι, τόσοι είναι οι λιμενεργάτες και εξήντα είναι επίκουροι, θα εισπράττουν 10.000.000.000 δραχμές. Συμφωνεί κανείς σε αυτό;  Δηλαδή θα πληρώσουμε τους τριακόσιους λιμενεργάτες πιο πολύ από ότι πληρώνουμε τους τριακόσιους Βουλευτές; Αυτό θέλετε να μου πείτε; Είναι δυνατόν να πληρώνει ο ελληνικός λαός 30.000.000 ευρώ για τριακόσιους ανθρώπους; Μου λέτε ότι δουλεύουν τριάντα μία ημέρες το μήνα και τρεις βάρδιες την ημέρα. Δεν κοιμούνται αυτοί οι άνθρωποι; Δεν τρώνε; Δεν έχουν υποχρεώσεις; Δουλεύουν αυτοί οι άνθρωποι ή μας δουλεύουν;
    Και αν μας δουλεύουν είναι δυνατόν, με τόση εμπειρία στα θέματα εργασίας να μπορούν τρεις, δέκα, δεκαπέντε, εκατό αριστοκράτες λιμενεργάτες να παραπλανούν τα κόμματα; Ποιος θεός το θέλει αυτό; Τι θα πούμε στις πεντακόσιες χιλιάδες ανέργους; Τι θα πούμε σε όλους αυτούς τους ανθρώπους που ψάχνουν μια θέση εργασίας; 
    Γνωρίζετε ότι έχουμε αιτήσεις από αυτούς τους εκατόν πενήντα ανθρώπους τους οποίους ζητήσαμε να προσλάβουμε εποχικούς, οι οποίοι είναι γιατροί; Ήρθε Βουλευτής του Πειραιά και με ρώτησε αν μπορεί να καταθέσει αίτηση γιατρός με ειδικότητα. Είναι τέσσερις άνθρωποι οι οποίοι έχουν όχι μόνο πτυχίο ΑΕΙ αλλά και μεταπτυχιακό. Μα, γιατί να μην πάει ένας να δουλέψει με εγγυημένο μισθό 158 ευρώ και αν δήθεν δουλέψει στο σταθμό των εμπορευματοκιβωτίων πληρώνεται με βάση τον εσωτερικό κανονισμό που έχει ψηφισθεί, τρεις φορές το μεροκάματο.
    Σας κατέθεσα χθες όλα τα στοιχεία. Θέλετε να σας διαβάσω τα ονόματα; Δέχεται το Κομμουνιστικό Κόμμα Ελλάδος να υπάρχει στις 30.4.2005 μεροκάματο 560 ευρώ; Υπάρχει και 412 ευρώ μεροκάματο, 459 ευρώ, 472 ευρώ κλπ. Είναι δυνατόν; 
    ΕΛΠΙΔΑ ΠΑΝΤΕΛΑΚΗ: Είναι πολύ άθλιο αυτό που κάνετε…
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα δεν είναι άθλιο. Κυρία Παντελάκη, σας έχω όλους τους μισθούς, σας τους κατέθεσα χθες. Είναι τριακόσιοι είκοσι πέντε λιμενεργάτες, εγγυημένο, μεροκάματο τριακόσιες εξήντα πέντε ημέρες, 364 ευρώ για τον πρώτο και για τους πρώτους διακόσιους πενήντα από 192 ευρώ και πάνω. Υπάρχει λιμενεργάτης –τα στοιχεία τα έχω καταθέσει και μπορείτε να τα ζητήσετε στα Πρακτικά- ο οποίος για οκτώ μεροκάματα πληρώθηκε 2.500 ευρώ, τα οποία δεν δούλεψε κιόλας. Τριακόσια δεκαεπτά ευρώ εγγυημένο μεροκάματο. Για δεκαπέντε μεροκάματα 3.900 ευρώ. Είμαστε σοβαροί; Αυτούς τους ανθρώπους θα στηρίξουμε; 
      Δεν μιλούμε για όλο το προσωπικό. Οι άνθρωποι οι οποίοι είναι στον ΟΛΠ, οι οποίοι είναι και συνδικαλιστές μου είπαν: Γιατί, κύριε Κεφαλογιάννη, μας βάζετε σε αυτόν τον καμβά; Εγώ είμαι πτυχιούχος και παίρνω 27.000 ευρώ. Γιατί, λοιπόν ο πτυχιούχος να παίρνει 27.000 ευρώ και ο λιμενεργάτης να παίρνει 141.000 ευρώ. 
    Μου λέτε τώρα γιατί δεν κάνουμε προσλήψεις. Σας λέω ότι τις προσλήψεις του ΟΛΠ, τις οποίες ενέκρινε η δική μας Κυβέρνηση, τις ξεκίνησε η προηγούμενη κυβέρνηση και η διαδικασία άρχισε το 2002. Τι μου προτείνετε λοιπόν; Μου προτείνετε να ξεκινήσω μία διαδικασία τώρα για μόνιμο προσωπικό η οποία θα ολοκληρωθεί το 2007 και αυτοί οι άνθρωποι θα πληρωθούν 200.000 ευρώ ετησίως; Διότι έχουν υπογράψει σύμβαση εργασίας εδώ και χρόνια και αυξάνει από 6% έως 12% ο μισθός τους; Ποιος θεός τα θέλει αυτά; 
    Κύριοι συνάδελφοι, αυτό το θέμα πρέπει να λήξει, διότι η κοινωνία ζητά από μας να δημιουργήσουμε θέσεις εργασίας με υγεία. Θα ήθελα να παρακαλέσω να δείτε τα στοιχεία τα οποία έχω δώσει και τα οποία έχω αποστείλει και στην κυρία Πρόεδρο της Κοινοβουλευτικής Ομάδας του ΚΚΕ και σε κάποια ερώτηση είχα την ευκαιρία να σας τα δώσω και προσωπικά. Μελετήστε τα και αν έχω λάθος να μου το πείτε. Είμαστε πολύ ανοικτοί.
    Ξέρετε τι τους πρότεινα και δεν το δέθχηκαν; Τους πρότεινα να έχουν το μισθό του Αρχηγού του Λιμενικού Σώματος και αρνήθηκαν. Τους πρότεινα να έχουν το μισθό του καρδιοχειρουργού διευθυντή του Θριάσιου Πεδίου ή οποιουδήποτε νοσοκομείου και το αρνήθηκαν. Τι πρέπει να πάρουν δηλαδή; Το μισθό του Προέδρου των ΗΠΑ, δυο φορές το μισθό του Προέδρου της Δημοκρατίας ή τρεις φορές το μισθό των Βουλευτών;
    Επιτέλους, αυτές οι αρτηριοσκληρώσεις, οι οποίες δημιουργήθηκαν στο παρελθόν γιατί κάποιοι ήθελαν να χαλιναγωγούν το συνδικαλιστικό κίνημα, πρέπει να σταματήσουν. Εάν το ΠΑΣΟΚ ευνοούσε μια τέτοια κατάσταση, με ανθρώπους όπως τον Κολάτο, τον Σταμούλο, τους αείμνηστους όλους αυτούς παράγοντες να κρατάνε το συνδικαλιστικό κίνημα σε ομηρία, να τρομοκρατούν την Ελλάδα, να σταματούν την παραγωγή, δεν μπορεί να συνεχισθεί αυτό και στο μέλλον. 
    Τώρα θα έρθω και στα επί μέρους θέματα της επερώτησης.
      Κυρίες και κύριοι συνάδελφοι, με την επερώτηση για την ακτοπλοΐα το ΚΚΕ θέτει ένα θέμα ιδεολογικό και πολιτικό, που βέβαια είναι δύσκολο να μπορέσει να αναλυθεί στη διάρκεια μιας συζήτησης.
      Μας μιλήσατε για κέρδος. Έχουμε διαφορετική προσέγγιση. Εμείς το κέρδος το θεωρούμε υγεία, το θεωρούμε παραγωγή, το θεωρούμε θέσεις εργασίας, το θεωρούμε φορολογικά έσοδα για κοινωνική πολιτική. Είναι η δική μας ιδεολογία. Εσείς έχετε τη δική σας. Αυτό όμως για το οποίο και οι δύο συμφωνούμε, είναι για τα μονοπώλια και την αισχροκέρδεια. Εμείς ως φιλελεύθεροι δημοκράτες, πιστεύουμε ότι το κέρδος είναι υγεία. Γι’ αυτό εμείς, στους δικούς μας δημοκρατικούς θεσμούς, με τη φιλελεύθερη ιδεολογία ενισχύουμε την Επιτροπή Ανταγωνισμού. 
      ΟΡΕΣΤΗΣ ΚΟΛΟΖΩΦ: Υπάρχει διαχωριστική γραμμή. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και ευτυχώς αυτό είναι από τις προτεραιότητες της ελληνικής Κυβέρνησης. Και απ’ ό,τι διάβασα στις εφημερίδες, ο αγαπητός συνάδελφος κ. Σιούφας, εισηγείται κατά το αμέσως επόμενο διάστημα την ενίσχυση της Επιτροπής Ανταγωνισμού. Και όταν λέμε Επιτροπή Ανταγωνισμού, μπορεί να ανατρέξει κανείς σε άλλες χώρες με θεσμούς, για να δει τι δύναμη έχει αυτή η επιτροπή και πώς μπορεί να διασφαλίσει τον υγιή ανταγωνισμό και βεβαίως την επιχειρηματική δραστηριότητα.
      Κυρίες και κύριοι συνάδελφοι, πέρα απ’ αυτήν την ιδεολογική αναζήτηση που μπορούμε να κάνουμε και τώρα και σε άλλες περιπτώσεις, εμείς έχουμε συγκεκριμένα προβλήματα, τα οποία βρήκαμε. Από την πρώτη ημέρα είχαμε να αντιμετωπίσουμε πρακτικά προβλήματα. 
      Το πρώτο έγγραφο που βρήκα στο γραφείο μου, ως Υπουργός Εμπορικής Ναυτιλίας, ήταν οι αιτιάσεις της Ευρωπαϊκής Επιτροπής, το γράμμα της κ. Ντε Παλάθιο, η οποία εγκαλούσε την ελληνική Κυβέρνηση. Γιατί για δώδεκα χρόνια, από τότε που ο κ. Παυλίδης κατάφερε, κατά την υιοθέτηση του Κανονισμού του 1992 από την Ευρωπαϊκή Ένωση, να πάρει δωδεκαετή περίοδο χάριτος για την Ελλάδα, δεν είχε γίνει τίποτα. Και από 1.1.2004 ο Κανονισμός ίσχυε ως εθνικό δίκαιο. Η κ. Ντε Παλάθιο θεώρησε καλό να στείλει γράμμα στην τότε κυβέρνηση και συγκεκριμένα στον σημερινό Αρχηγό του ΠΑΣΟΚ κ. Παπανδρέου, στις 4.2.2004, εγκαλώντας τον γιατί η Ελλάδα δεν είχε κάνει τίποτα για να προσαρμόσει στο ελληνικό δίκαιο τον Κανονισμό της Ευρωπαϊκής Ένωσης. Μάλιστα επίσειε και το άρθρο 226 της Συνθήκης των Ευρωπαϊκών Κοινοτήτων, με μια προειδοποιητική επιστολή, η οποία μπορούσε να εξελιχθεί και θα είχε εξελιχθεί, αν δεν είχαμε παρέμβει εμείς να συζητούμε με την Ευρωπαϊκή Ένωση τι απ’ όλα αυτά τα θέματα, στα οποία αναφερθήκατε κι εσείς, μπορούμε να επιλύσουμε, αυτή δηλαδή τη δυσαρμονία που υπάρχει μεταξύ του νομοθετικού πλαισίου του νόμου του 2001 και του Κανονισμού της Ευρωπαϊκής Επιτροπής, για να μην οδηγηθεί για άλλη μια φορά η χώρα μας στο Ευρωπαϊκό Δικαστήριο. 
      Απαντήσαμε σ’ αυτές τις επιστολές. Είμαστε σε συνεχή διάλογο. Θα σας πω παρακάτω πού συμφωνούμε και πού διαφωνούμε με την Ευρωπαϊκή Ένωση. Αλλά αυτό που θέλω να καταστήσω σαφές είναι ότι η θέση της ελληνικής Κυβέρνησης είναι ότι το κράτος διατηρεί το δικαίωμα των κανονιστικών παρεμβάσεων στα ζητήματα της ακτοπλοΐας και αυτό περιλαμβάνει ακόμα και τις τιμές των ναύλων της οικονομικής θέσης.
      Οι αιτιάσεις της Ευρωπαϊκής Ένωσης αναφέρονται, όπως είπατε κι εσεις στον έλεγχο της ανώτατης τιμολόγησης της οικονομικής θέσης στον χαρακτηρισμό του δικτύου των ακτοπλοϊκών συγκοινωνιών σε ενδεικτικό στην μη απαίτηση για αλλοδαπές εταιρείες, οι οποίες θέλουν να εγκατασταθούν στην Ελλάδα να έχουν γραφεία, στην ελληνομάθεια και στην κατάργηση του ορίου ηλικίας των πλοίων.
      Κυρίες και κύριοι συνάδελφοι, θέλω να δηλώσω εξαρχής ότι αταλάντευτος στόχος της Κυβέρνησής μας είναι και παραμένει η απρόσκοπτη, και καθ’ όλη τη διάρκεια του έτους, πρόσβαση των Ελλήνων πολιτών, των χιλιάδων, των εκατομμυρίων τουριστών στην ακριτική Ελλάδα, στη νησιωτική Ελλάδα.
      Περάσαμε μια δύσκολη χρονιά, κατά την πρώτη  χρονιά διακυβέρνησης της Νέας Δημοκρατίας. Έξι και παραπάνω πλοία ήταν εκτός της συνήθους λειτουργίας της εξυπηρέτησης των ακτοπλοϊκών γραμμών στο Αιγαίο. 
    Τα μονοπώλια που είχαν δημιουργηθεί στο παρελθόν, τα χρηματιστηριακά παιχνίδια στα οποία είχαμε και χθες την ευκαιρία να αναφερθούμε, δημιούργησαν τετελεσμένα, που οδήγησαν πολλές από τις εταιρείες, μεταξύ των οποίων και τη «ΔΑΝΕ» είτε στα όριά τους είτε σε χρεοκοπία. Εμείς κάναμε το καθήκον μας. Συστήσαμε το Εθνικό Συμβούλιο Ναυτιλιακής Πολιτικής, ένα θεσμό, που όπως είπα και χθες, ξεκίνησε επί των ημερών της προηγούμενης κυβέρνησης, αλλά βρισκόταν εν υπνώσει και εμείς τον ενεργοποιήσαμε με πρώτο θέμα λόγω της σπουδαιότητάς του, το θέμα της ακτοπλοΐας. 
    Εμείς τηρήσαμε το λόγο μας στις συμφωνίες που κάναμε με όλους τους επιμέρους φορείς. Δρομολογήσαμε φέτος επτά νέα πλοία από τον Πειραιά στις δυτικές και ανατολικές Κυκλάδες, από τον Πειραιά στις Κυκλάδες, στο Ηράκλειο ή στο Ρέθυμνο εναλλακτικά, τη Θάσο, την Αίγινα, την Κέρκυρα, τους Παξούς. 
    Επεκτείναμε τα δηλωθέντα δρομολόγια χωρίς μίσθωση στα νησιά της Πάτμου, της Λέρου, της Καλύμνου, της Αμοργού, της Σύρου, της Ύδρας, της Αλοννήσου. Προχωρήσαμε στη μερική απελευθέρωση των τεσσάρων λιμανιών του Λαυρίου, της Ελευσίνας, της Ραφήνας και της Κύμης. 
    Αναπτύξαμε και ενθαρρύναμε εναλλακτικούς προορισμούς, πιο οικονομικούς και πιο σύντομους, όπως από το Λαύριο στο ανατολικό και βόρειο Αιγαίο. Από την Κύμη, ακόμα και αν προχωρεί, θα είναι μια πολύ μεγάλη επιτυχία. Ήδη είμαστε σε συνεννόηση  με τον Υπουργό ΠΕΧΩΔΕ, ο οποίος απάντησε και σε κάποιες ερωτήσεις του ΚΚΕ γιατί δεν υπάρχει ούτε καν μελέτη για το δρόμο Χαλκίδας-Κύμης να ενεργοποιηθεί και αυτό το λιμάνι. 
    Δείξαμε το ενδιαφέρον μας στη ναυτεργασία. Δείξαμε τις κοινωνικές μας ευαισθησίες. Η εταιρεία «ΔΑΝΕ», η οποία χρεοκόπησε, δεν είχε πληρώσει τα δεδουλευμένα των εργαζομένων. Στα όρια της νομιμότητας, το ΝΑΤ, με στήριξη και προτροπή του Υπουργείου Εμπορικής Ναυτιλίας πλήρωσε 1,2 εκατομμύρια ευρώ και πληρώθηκαν όλοι οι εργαζόμενοι, μέχρι τελευταίας δραχμής. Και μάλιστα θέλω να αναφέρω και στο Εθνικό Κοινοβούλιο, παρ’ ότι υπήρχε συμφωνία με τους εκπροσώπους της ναυτιλιακής αυτής εταιρείας και όλους τους εκπροσώπους της ΠΝΟ, κάποιοι κατάφεραν να ενεργοποιήσουν λαϊκές συνάξεις στους καταπέλτες των πλοίων της εταιρείας «ΔΑΝΕ», η εταιρεία «ΔΑΝΕ» έμεινε στο λιμάνι, χρεοκόπησε και τώρα αγωνιζόμαστε να ξαναβάλουμε τα τρία πλοία της «ΔΑΝΕ» σε δρομολόγια. Και εκεί χρειάζεται ωριμότητα, συναίνεση και συνεργασία όλων των φορέων, κάτι που δεν έγινε στην περίπτωση της «ΔΑΝΕ».
    Προωθούμε τις πενταετείς συμβάσεις δημόσιας υπηρεσίας για την άγονη γραμμή με τον αγαπητό συνάδελφο κ. Παυλίδη και προγραμματίζουμε τη χορήγηση εισιτηρίων ελευθέρας για τους κατοίκους των άγονων γραμμών. Έχει ξεκινήσει μια συζήτηση στο Υπουργείο Εμπορικής Ναυτιλίας. Είμαι σήμερα στην ευχάριστη θέση να σας την ανακοινώσω. Όταν θα είμαστε έτοιμοι, θα γίνουν και επίσημες ανακοινώσεις στην Επιτροπή Παραγωγής και Εμπορίου με συγκεκριμένο σχεδιασμό και συγκεκριμένο χρονοδιάγραμμα. 
    Δείξαμε την ευαισθησία μας στους κατοίκους, που ταξιδεύουν με τα πλοία της ακτοπλοΐας. Για πρώτη φορά η δική μας Κυβέρνηση κατάφερε σε συνεννόηση και με τις ακτοπλοϊκές εταιρείες και βεβαίως όλες οι επιδοτήσεις που παίρνονται από τις ακτοπλοϊκές εταιρείες συμπεριλαμβάνουν και αυτήν τους την υποχρέωση, να βάλουμε γιατρούς στα πλοία της ακτοπλοΐας. Και πιστεύουμε ότι η νομοθετική ρύθμιση του Υπουργείου Υγείας θα έρθει άμεσα προς ψήφιση στη Βουλή. Τα εισιτήρια της ελευθέρας αφορούν όλους τους κατοίκους που σας είπα και κυρίως για τα επιδοτούμενα δρομολόγια. Και σας αναφέρω μερικά νησιά: Για τη Σύμη, την Τήλο, τη Νίσυρο, την Αστυπάλαια, τους Λειψούς, τους Φούρνους, τα Ψαρά, τον Άγιο Ευστράτιο, τη Δονούσα, την Ηρακλειά, τη Σχοινούσα, τα Κουφονήσια, τη Θηρασιά, την Ανάφη, τη Σίκινο, τη Φολέγανδρο, την Κίμωλο και τα Αντικύθηρα. Γι’ αυτά τα νησιά θέλουμε να δείξουμε το ενδιαφέρον μας. Γίνεται διάλογος με το Υπουργείο Αιγαίου και Νησιωτικής Πολιτικής. Ο κ. Παυλίδης τα έχει γυρίσει όλα αυτά τα νησιά πολλές φορές, όχι μόνο, ως Υπουργός, σήμερα, αλλά και ως Βουλευτής των Δωδεκανήσων, είναι πολύτιμος σύμβουλος και συνεργάτης και του Υπουργείου Εμπορικής Ναυτιλίας και πιστεύω ότι, αξιοποιώντας και τη δική του εμπειρία, θα καταλήξουμε στο καλύτερο σχήμα και στην καλύτερη αξιοποίηση των χρημάτων των 44.000.000 ευρώ που πληρώνει ο Έλληνας πολίτης για την άγονη γραμμή. Και βεβαίως θα δώσουμε κίνητρα για δρομολόγια στην άγονη γραμμή με μηδενικά λιμενικά τέλη και τέλη υπέρ τρίτων, που θα συμπεριλαμβάνουν όλα τα νησιά τα οποία σας ανέφερα αλλά και άλλα νησιά, όπως η Ερικούσσα, το Μαρθάκι, οι Οθονοί, οι Παξοί, ο Κάλαμος, τα Κύθηρα, η Γαύδος, η Ελαφόννησος, η Κάσος, η Κάρπαθος, η Χάλκη, το Καστελόριζο, η Αμοργός, η Κύθνος, η Αλόννησος, η Σκύρος, η Λήμνος, η Σαμοθράκη, οι Οινούσες. 
      Προσθέσαμε νέες γραμμές και επεκτείναμε γραμμές. Μας ζητάτε, ως Κομμουνιστικό Κόμμα Ελλάδος, να υπάρχει σύνδεση με το κέντρο κάθε νησιού και μεταξύ τους. Αν αυτό το αναλύσετε με μαθηματικό τύπο, από τα χίλια διακόσια δρομολόγια που ήδη υπάρχουν στα εκατόν είκοσι κατοικημένα νησιά του Αιγαίου και του Ιονίου Πελάγους, θα ανέβουμε σε εκατόν δέκα χιλιάδες. Τέτοια δυνατότητα δεν έχει καμία κυβέρνηση. Γι’ αυτό και διατηρούμε τη φιλοσοφία, που υπάρχει εδώ και χρόνια, με το βασικό κορμό και την επιδότηση στις άγονες γραμμές, για να μπορεί όλη η Ελλάδα να συνδέεται με το κέντρο και με τα κέντρα των περιφερειών. 
      Μπορώ έτσι ενδεικτικά να σας αναφέρω νέες γραμμές. Είναι η Κύμη-Λήμνος-Μουδανιά με υποχρέωση προσέγγισης στον Άγιο Ευστράτιο και κατά την προσέγγιση και κατά την επιστροφή, Γύθειο-Κύθηρα. Έχουμε και επεκτάσεις και προσθήκες νέων γραμμών. Αυξήθηκαν τα επιδοτούμενα δρομολόγια κατά σαράντα επτά μεταξύ Κύμης και Σκύρου, αυξήθηκαν κατά σαράντα μεταξύ Θήρας και Ανάφης, προστέθηκαν δρομολόγια Καβάλα-Σαμοθράκη, η γραμμή του Λαυρίου Αγίου Ευστρατίου και Λήμνου, προστέθηκαν δρομολόγια στη Σαμοθράκη και στην Αλεξανδρούπολη από το Λαύριο, Ψαρά, Σίγρι και Λήμνο. Οι επιδοτούμενες γραμμές σας είπα ότι έχουν φτάσει στα 44.000.000 ευρώ με τον αγαπητό συνάδελφο, κ. Παυλίδη.
      Στην επερώτησή σας είχατε θέσει και ένα άλλο θέμα, αυτό των λιμένων. Δεν άκουσα να το αναπτύσσετε και προφορικά. Εμείς είμαστε υπερήφανοι που εντός του μηνός θα υπογράψουμε μνημόνιο συνεργασίας με την Ευρωπαϊκή Τράπεζα Επενδύσεων για 3.000.000.000 ευρώ χρηματοδότηση με προνομιακό επιτόκιο 2% κυμαινόμενο και 4% σταθερό, για να χρηματοδοτήσει οποιοδήποτε έργο υπάρχει -πολλά από τα οποία αναφέρατε και εσείς- στους δώδεκα εθνικούς λιμένες, αλλά και βέβαια, σε όλα τα άλλα λιμάνια, τα οποία είναι υπόχρεα στο ISPS Code και χρειάζονται έργα υποδομής, για να μπορούν και τα πλοία της ακτοπλοΐας και οι επιβάτες να πηγαίνουν με ασφάλεια και όπως αρμόζει σε μια χώρα, που θέλει να συγκαταλέγεται στις πιο ανεπτυγμένες χώρες του κόσμου.
      Για τα υδροπλάνα δεν θα σας ξαναπώ σήμερα. Σας τα είπα χθες. Είναι κάτι πρωτοποριακό. Η Ελλάδα έχει ένα τέτοιο νησιωτικό πλέγμα, το οποίο μπορεί να αξιοποιήσει το υδροπλάνο. Με σαράντα υδροπλάνα θα αλλάξει η μορφή του Αιγαίου. Υπάρχουν νησιά, τα οποία θα δημιουργήσουν τεράστιες υπεραξίες για τους κατοίκους τους, λόγω της λειτουργίας των υδροπλάνων. Φαντάζεσθε κάποιος σ’ ένα πανέμορφο νησί, όπως είναι η Φολέγανδρος, που χρειάζεται δώδεκα ώρες από τον Πειραιά, με όσες στάσεις χρειάζεται για να πάει στη Φολέγανδρο και δυο φορές την εβδομάδα, να μπορεί να πηγαίνει σε σαράντα πέντε λεπτά από τον Πειραιά;
      ΕΛΠΙΔΑ ΠΑΝΤΕΛΑΚΗ: Έξι φορές πάνω από το συμβατικό.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα υδροπλάνα που έχουμε στην Ελλάδα ξεκινούν έχοντας από δεκαεννέα επιβάτες και μπορεί να φτάσουν μέχρι τους εξήντα. Εξαρτάται τι θέλει να κάνει ο επενδυτής. Βεβαίως, υπάρχουν και υδροπλάνα που είναι και αμφίβια. Έχουν ήδη δοθεί παραγγελίες από τη «DORNIER» στην ελληνική βιομηχανία, για να κατασκευαστούν τέτοια υδροπλάνα. Αυτά, όμως, είναι θέματα επιχειρηματικής δραστηριότητας και πρωτοβουλίας και ο καθένας θα αναλάβει το ρίσκο του γι’ αυτήν την επένδυση. Η Ελλάδα δεν μπορεί να επιδοτήσει και τα υδροπλάνα.
      Θέματα εργασίας και χρόνος εργασίας εργαζομένων. Οι αμοιβές εργασίας, όπως είπατε και εσείς, καθορίζονται από τις συλλογικές συμβάσεις εργασίας με ελεύθερες διαπραγματεύσεις των ναυτεργατών και των πλοιοκτητών, χωρίς τη δυνατότητα παρέμβασης από τη διοίκηση. Και βεβαίως, για το χρόνο εργασίας η Ελλάδα, πέρα από το εσωτερικό δίκαιο, έχει υποχρεώσεις σε κοινοτικές και διεθνείς απαιτήσεις, τις οποίες και τηρούμε.
      Σύνταξη ναυτεργατών. Είχα και μια ερώτηση του αγαπητού συναδέλφου κ. Πατσιλινάκου, που λόγω φόρτου εργασίας δεν καταφέραμε να τη συζητήσουμε στη Βουλή, αλλά υπάρχει και στην επερώτησή σας και θα πω δυο λόγια. Βεβαίως, τιμούμε στο Υπουργείο Εμπορικής Ναυτιλίας και αναγνωρίζουμε την τεράστια προσφορά και συμβολή των Ελλήνων ναυτικών στο ναυτικό επάγγελμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα πάρω λίγο χρόνο και από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η πολιτεία, όμως, προσπαθεί και νομίζω ότι έχει καταφέρει, ως ένα βαθμό, να κάνει το καθήκον της.
Παραδείγματος χάρη, η Ελλάδα ίσως είναι η μόνη χώρα στην Ευρωπαϊκή Ένωση, αλλά και διεθνώς που αν ένας ναυτικός συμπληρώσει τα πενήντα χρόνια της ηλικίας του και με συνθετική ναυτική υπηρεσία –θα σας πω τι είναι η συνθετική ναυτική υπηρεσία- δεκαπέντε χρόνων, θεμελιώνει δικαίωμα συνταξιοδότησης. Αυτό είναι πολύ σημαντικό. 
      Συνθετική ναυτική υπηρεσία σημαίνει ότι αν κάποιος ναυτικός δουλεύει σε ένα δεξαμενόπλοιο, πολλαπλασιάζεται μ’ ένα συντελεστή 1,15, αν δουλεύει σ’ ένα φορτηγό με 1,11 και αν δουλεύει στα πλοία της ακτοπλοΐας με 1,71. Σ’ αυτό η πολιτεία από το 1977 έχει δώσει και χρόνο αδείας –και καλώς έκανε- ο οποίος λαμβάνεται υπόψη και στη θεμελίωση του συνταξιοδοτικού δικαιώματος και στην αύξηση της σύνταξης. 
      Από το 1977 για κάθε μήνα δουλειάς στη θάλασσα, ένας Έλληνας ναυτικός, ο οποίος δουλεύει σε φορτηγό δεξαμενόπλοιο έχει οκτώ μέρες χρόνο αδείας, ο οποίος και πληρώνεται και συμπεριλαμβάνεται στα συνταξιοδοτικά του. Για την ακτοπλοΐα είναι τεσσερισήμισι μέρες, δηλαδή με πραγματικό χρόνο υπηρεσίας δεκαεπτά ή δεκαοκτώ χρόνων, ο Έλληνας ναυτικός έχει το μάξιμουμ της σύνταξης. Με πραγματική υπηρεσία ενδεκάμιση χρόνων θεμελιώνει δικαίωμα συνταξιοδότησης. 
	Από το 2004 έως το 2005 οι συντάξεις αυξήθηκαν κατά 10%. Παραδείγματος χάρη, ο πλοίαρχος το 2004 έπαιρνε σύνταξη 1.700 ευρώ. Τώρα παίρνει 1.900 ευρώ. Ο πρώτος μηχανικός έπαιρνε 1.700 ευρώ και τώρα παίρνει 1.870 ευρώ. Ο ύπαρχος 1.000 ευρώ, τώρα παίρνει 1.200 ευρώ. Ο μηχανικός Β’ παίρνει 1.300 ευρώ. Ο αρχιθαλαμηπόλος έπαιρνε 930 ευρώ, παίρνει 1.220 ευρώ. Ο μάγειρας Α΄ έπαιρνε 930 ευρώ, παίρνει 1.200 ευρώ. Αυτά περίπου είναι 10%. Αν τώρα σ’ αυτά προσθέσουμε και τις προσαυξήσεις των Κυριακών που είναι 22% και τις συμφωνίες που έχουν γίνει με τις ναυτεργατικές οργανώσεις, για το 2004 θα έχουν το 79% της συλλογικής σύμβασης εργασίας, το 2005 το 82% και το 2006 το 85%. 
	Δεν λέω ότι λύσαμε όλα τα προβλήματα των ναυτικών. Δεν λέω ότι η πολιτεία έκανε το καθήκον της για τους ανθρώπους που «έλιωσαν» στη θάλασσα για να βοηθήσουν την ελληνική οικονομία και που έσωσαν το εμπορικό ισοζύγιο για σαράντα χρόνια. Αυτό που θέλω να πω μόνο είναι ότι διαχρονικά η πολιτεία –και αυτό δεν αφορά μόνο τις κυβερνήσεις της Νέας Δημοκρατίας, αλλά και τις κυβερνήσεις του ΠΑΣΟΚ- και αυτό που θα κάνουμε και στο μέλλον είναι ότι βρισκόμαστε σε καλό δρόμο και σε συνεργασία με τα ναυτεργατικά σωματεία για να δούμε τι καλύτερο μπορούμε να κάνουμε.
	Αυτό βέβαια για το οποίο έχουν απόλυτο δίκιο και για το οποίο έχουμε μεριμνήσει, είναι ότι δεν μπορούν μετά από πραγματική υπηρεσία δεκαετιών να παίρνει εφάπαξ 3.000.000 ευρώ ο πλοίαρχος -είναι έξω από κάθε λογική, είναι κάτι το οποίο το οφείλουμε- και βεβαίως όχι μόνο ο πλοίαρχος, αλλά και ο μηχανικός και ο δεύτερος και ο τρίτος κλπ.. Ήδη εμείς δώσαμε για φέτος 25% αύξηση στα εφάπαξ των ναυτικών και ο στόχος μας είναι τα επόμενα χρόνια να ανέβει στο 100%.
	ΧΡΗΣΤΟΣ ΠΡΩΤΟΠΑΠΑΣ: Η ρύθμιση για τα κρουαζιερόπλοια πότε θα έλθει;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Περιμένετε, μην ανησυχείτε, θα έλθει. Εμάς μας εμπιστεύεται ο κόσμος. Αυτό που λέμε το εννοούμε και γι’ αυτό τα τέσσερα κρουαζιερόπλοια «οργώνουν» τις ελληνικές θάλασσες σήμερα, γιατί πιστεύουν ότι η ελληνική Κυβέρνηση αυτά που λέει τα εννοεί. Με 400.000 ευρώ επιδότηση των εργοδοτικών εισφορών, γλίτωσε το ελληνικό δημόσιο 1,5 εκατομμύριο ευρώ και φιλοδοξούμε να δημιουργήσουμε επτακόσιες θέσεις εργασίας μόνο στα κρουαζιερόπλοια.
      Κυρίες και κύριοι συνάδελφοι, αν άφησα κάποια θέματα, είναι σίγουρο ότι θα μου τα υπενθυμίσετε και θα επανέλθω στη δευτερολογία μου. Στο Υπουργείο Εμπορικής Ναυτιλίας για τα θέματα της ακτοπλοΐας έχουμε και πρόγραμμα και σχέδιο για να ικανοποιήσουμε τις ανάγκες και τις απαιτήσεις των κατοίκων της νησιωτικής Ελλάδας.
    Με τη βοήθεια και τη συνεργασία του ελληνικού Κοινοβουλίου και βεβαίως των ναυτεργατικών οργανώσεων και όλων των ανθρώπων, οι οποίοι ασχολούνται στη θάλασσα, πιστεύω ότι θα τα καταφέρουμε και στον τομέα της εμπορικής ναυτιλίας φιλοδοξούμε, αν είναι δυνατόν, να μηδενίσουμε ή να κατεβάσουμε την ανεργία στα χαμηλότερα επίπεδα, στα επίπεδα ανεργίας τριβής, όπως λένε και οι οικονομολόγοι. 
    Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ. 
     ΟΡΕΣΤΗΣ ΚΟΛΟΖΩΦ: Κυρία και κύριοι Βουλευτές, άκουσα με μεγάλη προσοχή την ομιλία του κυρίου Υπουργού, ο οποίος κινήθηκε μέσα στα πλαίσια στα οποία και περιμέναμε. Φυσικά από την αρχή ακόμα ήθελε να δώσει και ένα ιδεολογικό στίγμα, εκτός από το πολιτικό, στο πώς λειτουργεί το Υπουργείο ή γενικότερα το πώς πρέπει να κινηθεί η ελληνική κοινωνία. Σ’ αυτά τα ζητήματα θα επανέλθω στο τέλος της ομιλίας μου, γιατί πραγματικά χρειάζεται να γίνει και μια τέτοια συζήτηση. Να ακούσουν πώς βλέπουμε εμείς τη λύση του γενικότερου πολιτικού προβλήματος στη χώρας μας και πώς τη βλέπετε εσείς, τι συμφέροντα προσπαθούμε να εξυπηρετήσουμε εμείς και τι συμφέροντα εξυπηρετείτε εσείς. 
     Κύριε Υπουργέ, αναγνωρίζετε και εσείς ότι υπάρχουν σοβαρά προβλήματα στις ακτοπλοϊκές συγκοινωνίες και μάλιστα επαίρεστε ότι, στο βαθμό των δυνατοτήτων που έχετε, προσπαθείτε να δώσετε λύση σ’ αυτά τα προβλήματα. 
     Είναι παράξενο πώς ενώ προωθείτε, όπως λέτε λύσεις που συμφέρουν και τους εργαζόμενους και τους κατοίκους των νησιών, υπάρχει μια γενική κατακραυγή γύρω απ’ αυτά τα ζητήματα. Φοβάμαι ότι η προσέγγιση που κάνει το Υπουργείο είναι σε αντίθετη κατεύθυνση με τα αιτήματα που έχει ο πληθυσμός των νησιών και οι εργαζόμενοι στην ακτοπλοΐα. Προβλήματα που έχουν και συνέπεια όχι μόνο σε σχέση με τις επαφές των νησιωτικών περιοχών γενικότερα με την υπόλοιπη χώρα, αλλά υπάρχουν και άλλα ζητήματα που είναι συνέπεια αυτών των δυσκολιών, που έχουμε στις ακτοπλοϊκές συγκοινωνίες. 
     Στους κατοίκους δημιουργούνται σοβαρά προβλήματα -η εισηγήτριά μας αναλυτικά έδωσε μια εικόνα- με την έννοια ότι το βιοτικό επίπεδο των νησιωτών συνέχεια ανεβαίνει, λόγω του κόστους των ναύλων και των εισιτηρίων. Και θα έρθω εδώ να προσθέσω και την παραγωγή αγροτικών και άλλων προϊόντων, στο βαθμό που παράγονται στα νησιά, ως προς τη διάθεση των προϊόντων αυτών, γιατί είναι υποχρεωμένοι να πληρώνουν παραπάνω ναύλα κλπ.
     Χιλιάδες πολίτες θα ήθελαν να χαρούν, εν πάση περιπτώσει, το κάλλος των νησιών μας κατά τη διάρκεια των διακοπών τους, αλλά σήμερα με αυτά που βλέπουμε, όσον αφορά το κόστος είναι σχεδόν απαγορευτικό για εκείνα ακριβώς τα στρώματα, που έχουν μικρό εισόδημα.
    Και δεν αναφέρομαι μόνο στα δύο εκατομμύρια των Ελλήνων, που είναι κάτω από το όριο της φτώχειας. Αναφέρομαι και σε μεσαία στρώματα που προηγούμενα μπορούσαν και πήγαιναν εκεί, αλλά σήμερα δυσκολεύονται πάρα πολύ να πάνε.
    Είναι φανερό, κύριε Υπουργέ, ότι μέσα στον πυρήνα της φιλοσοφίας της δικής σας είναι αυτό που γίνεται σήμερα, σε όλη την κλίμακα, στην Ευρωπαϊκή Ένωση. Η διευκόλυνση των δραστηριοτήτων του κεφαλαίου και η μείωση των προβλημάτων –όπως το κεφάλαιο θεωρεί- ή βαριδίων. 
    Έτσι και στον τομέα της ναυτιλίας έχουμε αυτόν τον προσανατολισμό. Η δραστηριότητα του κεφαλαίου είναι τελείως ελεύθερη, ενώ αντίθετα τα δικαιώματα των εργαζομένων στον τομέα αυτόν συρρικνώνονται συνέχεια.
    Κι εδώ αναφερόμαστε σ’ ένα κεφάλαιο, το εφοπλιστικό, το οποίο είναι το πιο ληστρικό στη χώρα μας όχι τα τελευταία χρόνια, από τη γέννησή του. Οι αμαρτίες του εφοπλιστικού κεφαλαίου χάνονται στα βάθη του χρόνου. Εκβίαζε πάντα τις κυβερνήσεις, με διάφορα τεχνάσματα, άλλοτε ότι αν δεν εξυπηρετηθούν τα συμφέροντά τους θα πάρουν τα πλοία τους και θα φύγουν και άλλοτε –όπως κάνουν σήμερα- τα κρατάνε και δεν τα βάζουν στα δρομολόγια με διάφορες προφάσεις. Θα τα δούμε, όμως, παραπέρα.
    Εγώ δεν θυμάμαι περίοδο που να μη γίνονταν όλα τα χατίρια στους εφοπλιστές. Ό,τι ζητούσαν, αργά ή γρήγορα είτε με εκβιασμούς είτε με άλλα μέσα, κατάφερναν να τα πάρουν.
    Όσο και να πάμε πίσω, κύριε Υπουργέ, διαπιστώνουμε χαριστικά θεσμικά μέτρα που επιτρέπουν σε αυτούς τους κυρίους να θησαυρίζουν σε βάρος του ελληνικού λαού. Αυτό συμβαίνει και μετά τη δικτατορία, στη Μεταπολίτευση.
    Θέλω να επισημάνω –και αναφέρθηκε ένας σύντροφός μου σε αυτό το ζήτημα- μετά τη δικτατορία, οι εργασιακές σχέσεις ήταν κάτω από το νόμο 330.
    Εδώ θέλω να επισημάνω την άστοχη παρέμβαση που έκανε ο πρώην Πρόεδρος της Βουλής κ. Κακλαμάνης, όταν μιλούσε η Γραμματέας του κόμματός μας εδώ, επισημαίνοντας ότι η τότε κυβέρνηση ψήφισε τον 1264 και εμείς σαν Κομμουνιστικό Κόμμα δεν ψηφίσαμε, ενώ τώρα παλεύουμε και υπερασπιζόμαστε μια σειρά ζητήματα που έχει ο 1264, που είναι και το κατώτερο όριο εκείνης της εποχής. Δεν τον ψηφίσαμε. Και βεβαίως, δεν μπορούσαμε να τον ψηφίσουμε εκείνο το νόμο. Γιατί; Διότι ο 330 –και μόνο αυτό, δεν αναφέρω τώρα τις άλλες λεπτομέρειες των επιλογών που έχει ο 1264 και που δεν συμφωνούσαμε- εξαιρεί όλες τις εφοπλιστικές δραστηριότητες.
    Σήμερα οι ναυτεργάτες διέπονται από το καθεστώς του χουντικού νόμου 330. Δεν καταργήθηκε αυτός ο νόμος.
    Μην κάνετε έτσι, κύριε Παυλίδη. Δεν καταργήθηκε αυτός ο νόμος. Αυτό είναι το καθεστώς που ισχύει σήμερα στους ναυτεργάτες. Και υπάρχει η δαμόκλειος σπάθη αυτού του νόμου για κάθε προσπάθεια που κάνουν να υποστηρίξουν τα συμφέροντά τους ή να διαμαρτυρηθούν για αδικίες που γίνονται σε βάρος τους. Γιατί; Εφόσον τότε υπήρχε το κύμα του εκδημοκρατισμού της χώρας μας, αμέσως μετά τη δικτατορία, ποιος λόγος επέβαλε αυτήν την εξαίρεση, αν όχι ο εκβιασμός που έκαναν στις κυβερνήσεις που τότε είχαν αναλάβει;
      Με την ένταξη της χώρας στην Ευρωπαϊκή Ένωση άρχισε στη χώρα μας με γρήγορους ρυθμούς να συντελείται η διαδικασία της συγκέντρωσης του κεφαλαίου. Εκεί μέσα προστίθεται και η επιμονή της Ευρωπαϊκής Ένωσης και τελικά η κατάργηση του καμποτάζ και η απελευθέρωση των εσωτερικών θαλασσίων μεταφορών, που έχουν μεταμορφώσει σήμερα το τοπίο που υπάρχει μέσα στις ακτοπλοϊκές συγκοινωνίες. Έχουν αναδειχθεί τρία μεγαθήρια, τα οποία ελέγχουν τις ακτοπλοΐες –οι «Επιχειρήσεις Αττικής», οι «MINOAN LINES», η «ΑΝΕΚ»- και τα οποία όμως μεταξύ τους μέσω του Χρηματιστηρίου σχετίζονται. Και το πάνω χέρι ξέρετε πολύ καλά ότι το έχουν σήμερα οι «Επιχειρήσεις Αττικής».
      Πού θα βάλετε εσείς φρένο σ’ αυτήν τη δραστηριότητα, όταν συνέχεια απειλούν και εκβιάζουν; Διάβαζα προχθές στα «ΝΕΑ» ένα ρεπορτάζ σχετικά με τις άγονες γραμμές. Ειρωνικά έλεγε ότι οι άγονες γραμμές έχουν πολλαπλασιαστεί τον τελευταίο καιρό. Γιατί έχουν πολλαπλασιαστεί τον τελευταίο καιρό; Δεν ήταν άγονες ούτε είναι άγονες. Έχουν, αλλά δεν συμφέρει τους κυρίους εφοπλιστές. Ή, αν θέλετε να το πω αλλιώς, εκβιάζουν το ελληνικό κράτος για να πάρουν ακόμα μεγαλύτερες επιδοτήσεις. Πού θα βάλετε φρένο εσείς σ’ αυτά, με την πολιτική που ασκείτε σήμερα; Κυριαρχούν αυτά τα μεγαθήρια στην ελληνική ακτοπλοΐα σήμερα κι επιβάλλουν τους δικούς τους όρους. 
      Η αύξηση των εισιτηρίων. Δεν θυμάμαι άλλη φορά τόσο γρήγορες αυξήσεις στα εισιτήρια. Η μια πάνω στην άλλη. Και με την προηγούμενη κυβέρνηση και με αυτήν την Κυβέρνηση.
      ΧΡΗΣΤΟΣ ΠΡΩΤΟΠΑΠΑΣ: Κύριε Κολοζώφ, όλο εμείς φταίμε.
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, θα απαντήσετε σε λίγο. Υπομονή, παρακαλώ!
      ΟΡΕΣΤΗΣ ΚΟΛΟΖΩΦ: Μη θίγεστε, κύριοι. Εξυπηρετήσατε το εφοπλιστικό κεφάλαιο όσο κανένας άλλος. Μη θίγεστε, σας παρακαλώ πολύ. Σήμερα έχουμε να κάνουμε μ’ αυτήν την Κυβέρνηση. Μη θίγεστε καθόλου. Ανοίξατε το δρόμο στην ελεύθερη δράση του κεφαλαίου σε όλο το οικονομικό σύστημα της χώρας και ιδιαίτερα με τους εφοπλιστές.
      (Θόρυβος από την πτέρυγα του ΠΑΣΟΚ)
      ΧΡΗΣΤΟΣ ΠΡΩΤΟΠΑΠΑΣ: Κύριε Κολοζώφ...
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, σε τέσσερα λεπτά, ακριβώς, θα απαντήσετε. Κάντε υπομονή.
      ΟΡΕΣΤΗΣ ΚΟΛΟΖΩΦ: Και επί της δικής σας κυβέρνησης, όταν γύριζα τα νησιά –δεν υπάρχει νησί που να μην έχω πάει απ’ αυτά που σήμερα λένε ότι είναι άγονη γραμμή- δεν υπήρχε νησί που να μη διαμαρτυρόταν. Μη βγάζετε την ουρά σας απέξω. Έχετε ευθύνες και εσείς και η Συμπολίτευση σήμερα, γιατί ακριβώς υπηρετείτε αυτό το κεφάλαιο.
      Κατάργηση εκπτώσεων, φοιτητές, συνταξιούχοι, ΑΜΕΑ, υπέργηρα πλοία που χρησιμοποιούνται, ιδιαίτερα στις άγονες γραμμές. Άλλος εκβιασμός και πίεση ακόμα και από την Ευρωπαϊκή Ένωση για να απελευθερώσετε πλήρως το όριο ηλικίας των πλοίων. Αυξήθηκε η περίοδος ακινησίας των πλοίων. 
      Κύριε Υπουργέ, γνωρίζετε καλά τις υποχρεώσεις που έχουν οι εφοπλιστές. Τα πλοία πρέπει να λειτουργούν δέκα μήνες. Σήμερα ακολουθείται ο γενικός κανόνας, που αρχίζει και λειτουργεί και στον τουρισμό: Η συμπύκνωση των τουριστικών δραστηριοτήτων σε λιγότερους μήνες. Αυτό κάνουν και οι εφοπλιστές στην πράξη με τις διάφορες δικαιολογίες ότι χάλασε το πλοίο, ότι θέλουν επισκευές, ότι κάνουν, ότι δείχνουν και δεν εφαρμόζουν το νόμο.
      Ποια παρέμβαση θα κάνετε εσείς; Ή μάλλον στη δευτερολογία σας πείτε μας πώς θα αντιμετωπίσετε αυτήν την αυθαιρεσία. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επειδή ο χρόνος δεν μου φτάνει, στο ένα λεπτό, που μου απομένει, θα ήθελα να αντιπαρατεθώ με τον κύριο Υπουργό για το ιδεολογικό ζήτημα, που ο ίδιος έχει θέσει, προκαλώντας μας. 
      Ευχαρίστως, κύριε Υπουργέ, να κάνουμε μια πιο αναλυτική συζήτηση. Δεν μπαλώνονται τα πράγματα, όπως πήγατε να τα μπαλώσετε εσείς. Εδώ υπάρχει το κεφάλαιο, που ελέγχει σήμερα τις δραστηριότητες της οικονομίας. Υπάρχει το κεφάλαιο που απαιτεί από το πολιτικό σύστημα να ελέγχει την εξυπηρέτησή του. Αυτό γίνεται σήμερα σε όλο το εύρος των δραστηριοτήτων. Όλοι οι καινούργιοι νόμοι που εφαρμόζονται, όλες οι δραστηριότητες εξυπηρετούν την ελεύθερη δραστηριότητα του κεφαλαίου, που έχει μπει και σε αυτό που ονομάζετε εσείς Σύνταγμα της Ευρώπης.
      Η δική μας προσέγγιση είναι διαφορετική. Η δική μας προσέγγιση είναι ότι όλες οι δραστηριότητες, οι οικονομικές ή οι κοινωνικές, πρέπει να εξυπηρετούν τους εργαζόμενους και να είναι αυτοί οι οικοδεσπότες, να είναι αυτοί τα αφεντικά όλων αυτών των δραστηριοτήτων.
      Μιλήσατε για το κέρδος. Κέρδος και όχι αισχροκέρδεια. Δώστε μου τη διαχωριστική γραμμή μεταξύ κέρδους και αισχροκέρδειας. Δεν είναι αισχροκέρδεια, όταν τα τελευταία χρόνια τα εισιτήρια αυξάνονται κατά 70%; Γιατί δεν παρεμβήκατε; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα τελευταία πόσα χρόνια;
      ΟΡΕΣΤΗΣ ΚΟΛΟΖΩΦ: Τα τελευταία δέκα χρόνια. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εντάξει!
      ΟΡΕΣΤΗΣ ΚΟΛΟΖΩΦ: Δεν είναι αισχροκέρδεια, όταν κρατούν τα πλοία τους δεμένα και δεν τα βάζουν σε κίνηση για να εξυπηρετήσουν την άγονη γραμμή; 
      Θέλω να τελειώσω, κύριε Υπουργέ, λέγοντας ότι οι ακτοπλοϊκές συγκοινωνίες και γενικότερα η ακτοπλοΐα δεν είναι μόνο οικονομικό ζήτημα. Το κυρίαρχο ζήτημα για τη χώρα μας, με τη σύνθεσή της, με τα πολλαπλά νησιά που έχει, είναι ζήτημα άμυνας. Είναι ζήτημα υπεράσπισης της εθνικής ανεξαρτησίας. Δεν μπορεί σε καμιά περίπτωση οι συγκοινωνίες αυτές να είναι στον απόλυτο έλεγχο του κεφαλαίου, των εφοπλιστών. Δεν μπορεί σήμερα με τη διαπλοκή που έχει το κεφάλαιο και που δεν ξεχωρίζεις ποιο είναι ελληνικό και ποιο είναι ξένο, ο έλεγχος των συγκοινωνιών στο Αιγαίο κάτω από τις συνθήκες των δυσκολιών που έχουμε σε διεθνές επίπεδο, να μην ελέγχεται από το κράτος. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κολοζώφ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Πρωτόπαπας. 
      Κύριε Πρωτόπαπα, ήρθε η ώρα να απαντήσετε από το επίσημο Βήμα της Βουλής, με την άδεια του Προεδρείου της Βουλής, στον κ. Κολοζώφ. Γιατί να κάνετε διακοπές; 
      ΧΡΗΣΤΟΣ ΠΡΩΤΟΠΑΠΑΣ: Ρωτήσαμε τον κ. Κολοζώφ κατά ποίου στρέφεται η επερώτηση. 
      ΠΡΟΕΔΡΕΥΩΝ (Γεώργιος Σούρλας): Εγώ δεν θα ρωτήσω τίποτε. Εσείς απαντήστε.
      ΧΡΗΣΤΟΣ ΠΡΩΤΟΠΑΠΑΣ: Οι Βουλευτές του ΠΑΣΟΚ είχαμε μια σύγχυση εκείνη τη στιγμή. Νομίζαμε ότι η επερώτηση στρέφεται κατά της προηγούμενης κυβέρνησης. Είμαι βέβαιος ότι ο κ. Κολοζώφ στη δευτερολογία του θα δώσει τις σχετικές εξηγήσεις. 
      ΟΡΕΣΤΗΣ ΚΟΛΟΖΩΦ: Δεν καταλάβατε ότι η μομφή πάει και στους δύο και ότι δεν θα ξεγελάσετε άλλο τον ελληνικό λαό. 
      ΧΡΗΣΤΟΣ ΠΡΩΤΟΠΑΠΑΣ: Η επερώτηση πρέπει να έχει συγκεκριμένο στόχο, ως γνωρίζετε, κύριε Πρόεδρε. 
      ΟΡΕΣΤΗΣ ΚΟΛΟΖΩΦ: Είναι συγκεκριμένος ο στόχος. Μομφή και για τους δυο σας. 
      ΧΡΗΣΤΟΣ ΠΡΩΤΟΠΑΠΑΣ: Καινοτομία! Απευθύνεται και στην προηγούμενη κυβέρνηση. 
      Μέχρι τώρα το έκανε η Νέα Δημοκρατία, κύριε Κολοζώφ. Τώρα βλέπω ότι το επαναλαμβάνετε, αλλά αυτό δεν είναι θετικό. 
      Κύριε Πρόεδρε, πριν μπω στα πράγματι ενδιαφέροντα θέματα που συζητούμε σήμερα, θα μου επιτρέψετε, επειδή η Βουλή πάντα είναι μέσα στην επικαιρότητα, μια εισαγωγική δήλωση για ένα σημαντικό ζήτημα που προέκυψε σήμερα και συγκεκριμένα για την αλλαγή της κυβερνητικής θέσης, μιας και συνδέεται με τις διαρθρωτικές αλλαγές...
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρωτόπαπα. Σας παρακαλώ πάρα πολύ! Η Βουλή είναι ζωντανός οργανισμός, όπως ζωντανός είναι και ο Κανονισμός, ο οποίος δεν επιτρέπει σε καμία περίπτωση να απομακρύνεται ο Βουλευτής από το συζητούμενο θέμα.
      ΧΡΗΣΤΟΣ ΠΡΩΤΟΠΑΠΑΣ: Θα το πω παρακάτω με την ευκαιρία των μεταρρυθμίσεων. 
      Ξεκινάω από την ακτοπλοΐα. Πράγματι δεν κατάλαβα ποια είναι η ακριβής θέση του Υπουργείου Εμπορικής Ναυτιλίας γύρω από το ν. 2932/2001, κύριε Υπουργέ. Χάρηκα ιδιαίτερα που είπατε, υιοθετώντας την άποψη που είχε εκφράσει και ο τότε Υπουργός, ο κ. Χρήστος Παπουτσής, ότι η ελληνική Κυβέρνηση έχει ορισμένα δικαιώματα, τα οποία είναι αποφασισμένη να διεκδικήσει και τα οποία εξάλλου περιγράφονται στο νόμο, για την προστασία των κατοίκων βεβαίως και ιδιαίτερα για την προστασία των νησιωτών, αλλά και για την αντιμετώπιση των πράγματι σημαντικών προβλημάτων που έχουν τα νησιά, όπως και για την ανάγκη στήριξης της ελληνικής ακτοπλοΐας. Το θέμα είναι ότι δεν άκουσα με ποιο συγκεκριμένο τρόπο θα υπερασπιστείτε τις ελληνικές θέσεις και αν αυτή η υπεράσπιση αφορά και τα τέσσερα ζητήματα, για τα οποία έχουν εγερθεί κυρίως από τους ακτοπλόους κάποιες αμφισβητήσεις ή σημαντικές αμφισβητήσεις, αν θέλετε, στα οποία και εμείς επιμένουμε. 
      Η δεύτερη παρατήρηση –πάλι για το θέμα της ακτοπλοΐας- είναι αυτή η διάσταση, που σας έχουμε κατ’ επανάληψη επισημάνει. Υπάρχει μία –θα έλεγα- σύγκρουση, μια πλήρης διάσταση ανάμεσα στις φραστικές σας διακηρύξεις προς τους ακτοπλόους και εν συνεχεία στην πράξη η οποία είναι τελείως διαφορετική. Στην πράξη, τούς γίνονται όλα τα χατίρια. Και ο νόμος δεν εφαρμόζεται όπως πρέπει -μερικές φορές δεν εφαρμόζεται και καθόλου- και τα ναύλα, παρ’ ότι οι διαρροές του Υπουργείου σας έλεγαν ότι θα αυξηθούν γύρω στο 3%, τελικώς με την πίεση των ακτοπλόων αυξήθηκαν κατά 6,8% και εκλήθη ο απλός πολίτης να επιβαρυνθεί διπλάσια.
      Επίσης, προγραμματισμός δεν υπάρχει στα νησιά, γίνονται συμβάσεις ενός και δύο μηνών με τα πλοία. Προχθές ήμουν στη Σάμο. Μπήκε ένα πλοίο πράγματι αξιόλογο, αλλά κανείς δεν ξέρει πότε θα βγει. Κανείς δεν ξέρει αν θα ξανάρθει, κανείς δεν ξέρει για πόσο καιρό θα είναι, κανείς δεν ξέρει πότε θα ξεκινούν τα δρομολόγιά του και πότε θα τελειώνουν. 
      Και ερωτώ: Μπορεί να γίνει έτσι προγραμματισμός για τον τουρισμό; Μπορούν έτσι να προγραμματίσουν τα μικρά νησιά τις σχέσεις τους, τη διαφήμισή τους και τις προσδοκίες τους από τα διεθνή γραφεία που κλείνουν τα τουριστικά καταλύματα; Ποιος θα κάνει κάτι τέτοιο, όταν δεν ξέρει τι συγκοινωνία θα έχει, πότε θα την έχει, πότε θα σταματήσει και με τι όρους γίνεται αυτή; Αυτό το θεωρώ απαράδεκτο. Και εδώ φαίνεται να υπάρχει ένα πραγματικό αλαλούμ, το οποίο οφείλεται στις πιέσεις των ακτοπλόων, στις οποίες συνεχώς υποχωρείτε, παρά τις περί του αντιθέτου φραστικές διακηρύξεις σας. Αυτή είναι η πραγματικότητα. 
      Δεύτερον, πώς συμβιβάζεται το γεγονός που μας είπατε, ότι θα υπάρχει αύξηση στις επιδοτήσεις με την αύξηση των παραπόνων των πολιτών; Υπάρχει αύξηση στις επιδοτήσεις από τη μία, αύξηση των παραπόνων των κατοίκων από την άλλη. Γι’ αυτό το ζήτημα να ξέρετε ότι ο κοινοβουλευτικός τομέας εργασίας του ΠΑΣΟΚ -ο κ. Διαμαντίδης είναι εδώ- θα σας καταθέσει σχετική ερώτηση και αίτηση κατάθεσης εγγράφων, προκειμένου τελικώς να δούμε τι επιδοτήσεις δόθηκαν, πού δόθηκαν και ποια ήταν η σύγκρισή τους με τα προηγούμενα χρόνια. 
      Και έρχομαι τώρα σε κάτι τελευταίο στον τομέα της ακτοπλοΐας. Θα είδατε –φαντάζομαι- την προβολή στη ZDF ή θα την πληροφορηθήκατε από τα αρμόδια γραφεία Τύπου εξωτερικού του Υπουργείου Επικρατείας, τέως Υπουργείου Τύπου, το οποίο καταργήθηκε, αλλά εξακολουθεί να ζει και να βασιλεύει. Εν πάση περιπτώσει, επειδή τα γραφεία είχαν αναβαθμιστεί την εποχή του ΠΑΣΟΚ, θα σας έχουν πληροφορήσει ότι η προβολή της κατάστασης της ελληνικής ακτοπλοΐας με τον τρόπο που δόθηκε στη ΖDF, κατέστρεψε ό,τι διαφήμιση είχε γίνει για τον ελληνικό τουρισμό μέσα στη χρονιά. Θέλω να ξέρω εάν έχετε δει τη σχετική προβολή, τι προτίθεστε να κάνετε, ποια είναι η γνώμη του Υπουργείου γύρω από αυτήν την κατάσταση, που ήταν ιδιαίτερα αρνητική -ανεξέλεγκτα πλοία έδειχνε- όσον αφορά σε βασικά ζητήματα της ελληνικής ακτοπλοΐας.
      Και έρχομαι τώρα στο θέμα των λιμανιών. Σας ακούω εδώ και καιρό και μάλιστα επιχειρήσατε –ελπίζω άθελά σας, διότι δεν ήσασταν στην Αίθουσα εκείνη τη στιγμή και εκτιμώ ότι λάθος σάς μεταφέρθηκε- να παρερμηνεύσετε τα λόγια μου προχθές. Τα επαναλαμβάνω, λοιπόν, για να τα ακούσετε και κατ’ ευθείαν από εμένα: Όλη αυτή η φασαρία, την οποία προκαλείτε γύρω από τους λιμενεργάτες, φοβάμαι ότι έχει άλλο αντικειμενικό σκοπό και συγκεκριμένα την εκποίηση του Οργανισμού Λιμένος Πειραιώς. Εάν δεν τον έχει, να μου το πείτε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, επιτρέπετε μια διακοπή, αν επιτρέπει και το Προεδρείο;
      ΧΡΗΣΤΟΣ ΠΡΩΤΟΠΑΠΑΣ: Σας επιτρέπω. Να κρατηθεί βέβαια ο χρόνος.
      ΠΡΟΕΔΡΕΥΩΝ (Γεώργιος Σούρλας): Θα κρατηθεί ο χρόνος. 
      Ορίστε, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαιώνω, κύριε συνάδελφε και όλους τους συναδέλφους ότι δεν έχει κανένα άλλο σκοπό. Και θα σας παρακαλέσω, επειδή σας διαβεβαιώνω ότι δεν έχει κανένα άλλο σκοπό, παρά μόνο τους τριακόσιους είκοσι τέσσερις λιμενεργάτες που σας ανέφεραν τους μισθούς τους οποίους απολαμβάνουν, να μου πείτε και εσείς τη θέση του ΠΑΣΟΚ, εάν συμφωνείτε με τη θέση της Κυβέρνησης, ότι αυτοί οι μισθοί δεν μπορεί να είναι αποδεκτοί από την ελληνική κοινωνία.
      ΧΡΗΣΤΟΣ ΠΡΩΤΟΠΑΠΑΣ: Εγώ πήρα σήμερα τη διαβεβαίωση, την οποία την κρατώ για να δούμε τι αξιοπιστία υπάρχει, δηλαδή ότι δεν υπάρχει θέμα εκποίησης του ΟΛΠ. Αυτό κατάλαβα από την παρέμβαση του κυρίου Υπουργού. Θα δούμε, αν θα τηρηθεί αυτή η δέσμευση. Άρθρο πρώτο.
      Άρθρο δεύτερο. Εδώ και ένα χρόνο περίπου …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για τους λιμενεργάτες, όμως, δεν είπατε κάτι.
      ΧΡΗΣΤΟΣ ΠΡΩΤΟΠΑΠΑΣ: Θα σας πω. Έχετε λίγη υπομονή. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, να μη συνεχιστεί ο διάλογος. 
      ΧΡΗΣΤΟΣ ΠΡΩΤΟΠΑΠΑΣ: Εδώ και ένα χρόνο περίπου ασχολείστε με τις γνωστές επιθέσεις κατά των λιμενεργατών. Και ερωτώ: Πρώτον, γιατί όλο αυτό το διάστημα δεν έχετε κάνει τις σχετικές προσλήψεις, για να μην παίρνουν υπερωρίες και να μη φουσκώνει ο μισθός τους σε τελική ανάλυση; Γιατί δεν έχετε δημιουργήσει άλλες θέσεις εργασίας και δεν έχετε δώσει ένα κομμάτι ψωμί είτε είναι μεγαλύτερο είτε είναι μικρότερο σε άλλους ανθρώπους; 
      Εμείς στη θέση σας θα κάναμε πολύ περισσότερες προσλήψεις …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλει τρία χρόνια.
      ΧΡΗΣΤΟΣ ΠΡΩΤΟΠΑΠΑΣ: …προκειμένου να μην υπάρχει ούτε ώρα υπερωρία, προκειμένου να μην υπάρχουν ούτε ώρες υπερεργασίας, προκειμένου να μην υπάρχουν οι συνεχείς επαυξήσεις των αμοιβών, αλλά να υπάρχουν πάρα πολλοί εργαζόμενοι, οι οποίοι να μπορούν να έχουν και αυτοί ένα μισθό. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να το κάνουμε σε τρία χρόνια. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Κεφαλογιάννη.
      ΧΡΗΣΤΟΣ ΠΡΩΤΟΠΑΠΑΣ: Κατανοώ τον εκνευρισμό σας. Είστε Κυβέρνηση δεκαπέντε μήνες, κύριε Υπουργέ. Δεν ξεκινήσατε χθες. Μην παρασύρεστε από το γεγονός ότι ξαναπήρατε χθες ψήφο εμπιστοσύνης και μάλιστα σε διαφορετικές –και αυτό είναι μείζον ζήτημα- προγραμματικές δηλώσεις σας από ό,τι είχατε πάρει πέρυσι. Σ’ ένα χρόνο αλλάξατε τις προγραμματικές δηλώσεις και ζητήσατε εκ νέου ψήφου σε άλλες προγραμματικές δηλώσεις. Μην παρασύρεστε, λοιπόν και ο ίδιος από αυτά τα παιγνίδια που γίνονται. Είχατε δεκαπέντε μήνες καιρό να το προχωρήσετε. Δεν το προχωρήσατε και τώρα ζητάτε και τα ρέστα. 
      Δεύτερον, να μας πείτε εσείς τις απόψεις σας. Εσείς κυβερνάτε αυτόν τον τόπο. Πείτε μας, λοιπόν, ποιες είναι οι συγκεκριμένες προτάσεις σας. Τοποθετηθείτε καθαρά και ξάστερα για το θέμα των λιμενεργατών. Μη ζητάτε να ρίξετε τις ευθύνες στους άλλους. Πείτε καθαρά τι σκοπεύετε να κάνετε, ώστε να έχετε υπεύθυνα όπως πάντα και τη δική μας απάντηση.
      Κλείνω, κύριε Πρόεδρε, με κάτι ακόμα, μια και μιλάμε γι’ αυτές τις μεταρρυθμίσεις.
      Κύριε Υπουργέ, δεν σας εμπιστευόμαστε και δεν σας εμπιστεύεται και όλος ο ελληνικός λαός. Γιατί τι είδους διάλογος είναι αυτός, όπου λέμε και ξελέμε, όπως έκανε ο κ. Αλογοσκούφης; Εδώ όταν λέτε ότι θα αναλάβει το κράτος κάτι και μετά διαπιστώνετε ότι πάμε για «Βασικό Μέτοχο» νούμερο δύο, όπως είναι η υπόθεση των τραπεζών είτε σας διακρίνει παντελής έλλειψη σοβαρότητας είτε το έχετε κάνει επίτηδες και έχετε δείξει συνειδητή αναξιοπιστία, εξαπατώντας τους συνομιλητές σας και στην πρώτη περίπτωση της έλλειψης σοβαρότητας και στη δεύτερη περίπτωση της πλήρους και συνειδητής αναξιοπιστίας. Κανείς δεν μπορεί αξιόπιστα να κουβεντιάζει μαζί σας. Αυτό είναι το συμπέρασμα αυτής της ιστορίας. Δεν είστε αξιόπιστοι, για να κάνετε διάλογο.
      Κλείνω με δύο παρεμβάσεις. Το ένα είναι το θέμα των κρουαζερόπλοιων. Πότε θα φέρετε, κύριε Υπουργέ, τη συγκεκριμένη σύμβαση στη Βουλή; Θέλουμε τη συγκεκριμένη απόφαση, για να δούμε συγκεκριμένα τι περιλαμβάνει, τι δίνει και τι παίρνει, τι δίνουμε και τι κερδίζουμε. 
      Εμείς είδατε ότι επί της αρχής –θα το προσέξατε υποθέτω, γιατί είμαστε μία υπεύθυνη δύναμη- δεν τοποθετηθήκαμε αρνητικά. Το προσέξατε. Αλλά δεν είμαστε έτοιμοι να αγοράσουμε και «γουρούνι στο σακί». Θέλουμε να δούμε τι συγκεκριμένα περιλαμβάνει. Πόσα δώσαμε από τον κρατικό προϋπολογισμό, τι θέσεις εργασίας πήραμε και πήραμε όλες τις θέσεις εργασίας, τις οποίες μπορούσαμε να πάρουμε; Χωρίς εξουσιοδότηση με λευκό χαρτί δεν γίνεται, κύριε Υπουργέ, στην Ελλάδα και ποτέ δεν θα δοθεί από το Πανελλήνιο Σοσιαλιστικό Κίνημα. 
      Και κάτι άλλο: Συγκεκριμένα πότε θα έλθει, όπως έχετε εξαγγείλει πολλές φορές και σας έχω ακούσει, ο νόμος για την ασφάλιση της ανεργίας των ναυτικών; Ωραία τα λόγια, ωραία να χαϊδεύουμε αυτιά, αλλά σήμερα είναι η ώρα των πράξεων, γιατί υπάρχουν ανάγκες, εξελίσσεται η ζωή και ορισμένα πράγματα πρέπει και εσείς επιτέλους να τα κάνετε, ακόμα και εκείνα που δεν κάναμε εμείς, για να μπορέσει να προχωρήσει η κοινωνία μπροστά. 
      Κύριε Υπουργέ, περιμένουμε τις απαντήσεις σας. Δεν ξέρω εάν θα μπορέσετε να μας τις δώσετε ή όχι. Εμείς θέλουμε να βοηθήσουμε τη ναυτιλία, αξίζει τον κόπο να βοηθήσουμε την ακτοπλοΐα, αλλά σε καμία περίπτωση δεν είμαστε διατεθειμένοι να πάμε σε ωραία λόγια, μηδενικές πράξεις, μηδενικά έργα και σε μεγέθυνση των προβλημάτων που αντιμετωπίζουν τα νησιά μας και οι κάτοικοί τους.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ήθελα να κάνω δύο αναφορές στον Κανονισμό, για να μην το ξεχνάμε. Δεν υπάρχει καμία πρόθεση από το Προεδρείο να μην επιτρέψει στον ομιλητή να πει τις απόψεις του. Ορίζει, όμως, αυστηρώς το άρθρο 135 παράγραφος 5 ότι περιορίζεται αποκλειστικά και μόνο στο κείμενο της επερώτησης.
Ξέρετε ότι αυτός είναι ο Κανονισμός της Βουλής. Περιορίζεται η ομιλία αποκλειστικά στο κείμενο της επερώτησης.
        ΧΡΗΣΤΟΣ ΠΡΩΤΟΠΑΠΑΣ: Είναι κλασσικό παράδειγμα μεταρρύθμισης και του πώς την εννοεί η Κυβέρνηση.
        ΠΡΟΕΔΡΕΥΩΝ (Γεώργιος Σούρλας): Το Προεδρείο υπάρχει, για να λειτουργεί ο Κανονισμός.
        Επίσης, να θυμίσω και κάτι άλλο. Όταν ζητά το λόγο με την άδεια του αγορητή ο Υπουργός ή ο οιοσδήποτε άλλος, ο χρόνος αυτός χρεώνεται στο χρόνο που δικαιούται. Αυτό λέει ο Κανονισμός και συγκεκριμένα το άρθρο 62 παράγραφος 4.
        ΧΡΗΣΤΟΣ ΠΡΩΤΟΠΑΠΑΣ: Είστε ακριβής στα μέτρα!
        ΠΡΟΕΔΡΕΥΩΝ (Γεώργιος Σούρλας): Τα λέω αυτά, για να σεβόμαστε τον Κανονισμό και να μη φαίνεται ότι είναι στις προθέσεις του Προεδρείου να μην επιτρέπει να μιλήσει κάποιος.
        Κύριε Υπουργέ, θέλετε το λόγο για μία σύντομη παρέμβαση ή δευτερολογία;
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, δύο λεπτά θέλω.
        ΧΡΗΣΤΟΣ ΠΡΩΤΟΠΑΠΑΣ: Επί του Κανονισμού τι είναι αυτό, κύριε Πρόεδρε;
        ΠΡΟΕΔΡΕΥΩΝ (Γεώργιος Σούρλας): Υπάρχουν γενικότερες διατάξεις, που δίνουν το δικαίωμα –ήσασταν και Υπουργός- στον Υπουργό να παρεμβαίνει μετά από κάθε ομιλητή.
        ΧΡΗΣΤΟΣ ΠΡΩΤΟΠΑΠΑΣ: Εγώ συμφωνώ, αλλά είσθε φθηνός στα πίτουρα και ακριβός στο αλεύρι.
        ΠΡΟΕΔΡΕΥΩΝ (Γεώργιος Σούρλας): Δεν είναι κακό να παρέμβει ο Υπουργός και τιμή αποτελεί για σας.
        ΧΡΗΣΤΟΣ ΠΡΩΤΟΠΑΠΑΣ: Εμείς είμαστε υπέρ του διαλόγου.
        ΠΡΟΕΔΡΕΥΩΝ (Γεώργιος Σούρλας): Να τον κάνουμε, λοιπόν.
        Ορίστε, κύριε Υπουργέ, έχετε το λόγο.
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, είναι καλοδεχούμενη η αναφορά του Κοινοβουλευτικού Εκπροσώπου του ΠΑΣΟΚ, του κ. Πρωτόπαπα, για συναίνεση στον τομέα της ναυτιλίας. Είμαστε και εμείς απ’ αυτούς που πιστεύουν ότι η εμπορική ναυτιλία είναι εθνικό κεφάλαιο -έτσι πρέπει να το αντιμετωπίσει η Βουλή- με τεράστια προσφορά στην ελληνική οικονομία. Αλλά αυτό πρέπει να το κάνουμε και πράξη.
        Θα ήθελα να υπενθυμίσω στους αγαπητούς συναδέλφους του ΠΑΣΟΚ ότι αυτό στην πράξη το ΠΑΣΟΚ δεν το κάνει πάντα. Είχαμε τη σθεναρή στάση, αντίδραση των στελεχών του ΠΑΣΟΚ και στο εσωτερικό και στο εξωτερικό για την ποινικοποίηση της ναυτικής εργασίας. Και ενώ γνώριζε ότι η Διεθνής Ναυτική Ομοσπονδία συνηγορούσε υπέρ της σθεναρής στάσης της Κυβέρνησης, η Αντιπολίτευση έκανε τα πάντα, παίζοντας ένα μικροκομματικό πολιτικό παιχνίδι σε βάρος των συμφερόντων της ναυτιλίας.
        ΡΟΔΟΥΛΑ ΖΗΣΗ: Αυτό είναι εκτός Κανονισμού.
        ΠΡΟΕΔΡΕΥΩΝ (Γεώργιος Σούρλας): Θα πει αυτά που θέλει να πει. Τι θα κάνουμε; Θα του υπαγορεύσουμε αυτά που θέλουμε να ακούσουμε;
        ΙΩΑΝΝΗΣ ΔΙΑΜΑΝΤΙΔΗΣ: Διαστρεβλώνει την αλήθεια.
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
        Με ρωτήσατε για την κρουαζιέρα και την τροπολογία. Θέλω να σας πω ότι η τροπολογία θα έρθει άμεσα. Και θα έρθει άμεσα για ένα και μόνο λόγο. Διότι πρέπει να εκκαθαριστούν τα ναυτολόγια των Ελλήνων εργαζομένων στα πλοία. Αυτά δεν μπορούν να περιμένουν περισσότερο από έξι μήνες. Επίσης, να σας πω -και οφείλατε να το ξέρετε ή να συνεννοηθείτε με ανθρώπους που είναι φίλοι σας στην Πανελλήνια Ναυτική Ομοσπονδία, στα διάφορα σωματεία- ότι αυτό έγινε σε συνεργασία με την Πανελλήνια Ναυτική Ομοσπονδία και τα επί μέρους σωματεία. Άρα, σ’ αυτό έχει τη σύμφωνη γνώμη και των κοινωνικών μας εταίρων. 
        Τέλος, κύριε Πρόεδρε, με ρωτά η Αντιπολίτευση ποια είναι η θέση της Κυβέρνησης για τον περίφημο νόμο Παπουτσή, το ν. 2932/2001. 
        Το πρώτο που θέλω να σας πω, είναι ότι όταν έρχεστε στη Βουλή, να διαβάζετε τις επερωτήσεις που έχετε καταθέσει. Διότι αυτό το θέμα το συζητήσαμε πριν από έξι μήνες.
        Το δεύτερο που θέλω να σας πω, είναι πως εμείς, ως Κυβέρνηση της Νέας Δημοκρατίας, θα αντιμετωπίσουμε το νόμο Παπουτσή καλύτερα απ’ ό,τι τον αντιμετώπισαν οι διάδοχοί του, στελέχη του ΠΑΣΟΚ, στο Υπουργείο Εμπορικής Ναυτιλίας. 
        Αυτές εδώ είναι οι προτάσεις που έχουν προτείνει οι διάδοχοι του τότε Υπουργού Εμπορικής Ναυτιλίας κ. Παπουτσή μέχρι το 2004 σχετικά με το πού πρέπει να τροποποιηθεί ο νόμος. Και στις 19 Ιουλίου 2003 τον τροποποιήσαμε…
        ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα στη δευτερολογία σας.
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τελειώνω, κύριε Πρόεδρε.
        Σε επερώτηση που είχε κατατεθεί στις 20 Φεβρουαρίου του 2003, το δηλώνει και ευθαρσώς ο κ. Ανωμερίτης. Λέει: «Σύστησα πέρυσι τον Ιούνιο νομοπαρασκευαστική επιτροπή με επικεφαλής τον Αντιπρόεδρο του Νομικού Συμβουλίου του Κράτους κ. Βολτή, προκειμένου να μαζέψει όλες τις προτάσεις για τη βελτίωση των επί μέρους θεμάτων του ν. 2932 από τον Ιούνιο…» κλπ..
      Εμείς θα φερθούμε καλύτερα στο νόμο Παπουτσή απ’ ό,τι φέρθηκαν οι διάδοχοι του κ. Παπουτσή. Και μάλιστα ο κ. Παπουτσής στην Επιτροπή Παραγωγής και Εμπορίου, όταν είδε την απάντηση που έδωσε η ελληνική Κυβέρνηση στις αιτιάσεις της κ. Ντε Παλάθιο, εξεπλάγη και συνεχάρη την ελληνική Κυβέρνηση για τις θέσεις τις οποίες πήρε απέναντι στην Ευρωπαϊκή Ένωση. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, σήμερα έχουμε μία εξέλιξη σχετική με το θέμα που συζητάμε και επειδή τη θεωρώ σοβαρή, θα ήθελα να σας ενημερώσω. Πληροφορηθήκαμε ότι υπάρχει παρέμβαση του Εισαγγελέα Πειραιώς για τη διερεύνηση, όπως αναφέρει τηλεγράφημα του Αθηναϊκού Πρακτορείου, των εισοδημάτων των αριστοκρατών-λιμενεργατών. 
      Με όλο το σεβασμό προς την αποστολή της δικαιοσύνης και προς την αυτοτέλειά της, θα ήθελα να υποβάλλω ορισμένα ερωτήματα. Κατ’ αρχήν, κύριε Υπουργέ, θέλω να ρωτήσω αν είσθε ενήμερος, αν έγινε με δική σας παρέμβαση η συνεννόηση ή αν έγινε αυτεπάγγελτα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε Δραγασάκη;
	ΙΩΑΝΝΗΣ ΔΡΑΓΑΣΑΚΗΣ: Ναι, κύριε Υπουργέ.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το άκουσα από σας, κύριε Δραγασάκη, όταν με πλησιάσατε για να συζητήσουμε. Η Κυβέρνηση δεν το γνωρίζει. Φυσικά  και δεν έγινε με προτροπή του Υπουργείου Εμπορικής Ναυτιλίας και της Κυβέρνησης. Η Κυβέρνηση δεν μπορεί να έχει γνώμη σ’ αυτά που αποφασίζει η δικαιοσύνη ελεύθερα. 
	ΙΩΑΝΝΗΣ ΔΙΑΜΑΝΤΙΔΗΣ: Είναι παράνομες οι αμοιβές; Πώς επεμβαίνει ο Εισαγγελέας;
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχει δίκιο ο κ. Διαμαντίδης. Εγώ ποτέ δεν ισχυρίστηκα ότι οι μισθοδοσίες είναι παράνομες. Ισχυρίστηκα ότι είναι έξω από κάθε λογική και ότι δεν μπορεί η ελληνική Βουλή να συνηγορεί πλέον σ’ αυτούς τους μισθούς. 
	ΙΩΑΝΝΗΣ ΔΡΑΓΑΣΑΚΗΣ: Συνεχίζω με κάποια γενικότερα ερωτήματα. Εδώ βρήκε να επέμβει η Εισαγγελία Πειραιώς; Δεν άκουσε τίποτε άλλο για το λιμάνι, για τους εφοπλιστές; 
      Δεύτερον, ο ΟΛΠ είναι ανώνυμη εταιρεία εισηγμένη στο Χρηματιστήριο. Μπορεί ο Εισαγγελέας να επεμβαίνει σε κάθε ανώνυμη εταιρεία, για την οποία υπάρχουν πληροφορίες ότι δίνονται υψηλές αμοιβές; Αξίζει να απαντηθεί από κάποιον αυτό το ερώτημα.
	Τρίτον, ο Εισαγγελέας από δω και πέρα θα επεμβαίνει εκεί που υπάρχουν άθλιες αμοιβές και άθλιες συνθήκες εργασίας; 
      Τέταρτο ερώτημα είναι αυτό που ήδη τέθηκε. Υπάρχει κάτι παράνομο; Οι αμοιβές είναι υψηλές και ακούγονται παράλογες. Υπάρχει παρανομία; Βγαίνει δελτίο παρουσίας κάθε μέρα; Στο δελτίο παρουσίας αναγράφεται για τον κάθε λιμενεργάτη το είδος εργασίας,  το καράβι κλπ.; 
      Εφόσον όμως επέμβει ο Εισαγγελέας, εγώ θα ήθελα να επισημάνω μερικά θέματα, που αξίζει να διερευνηθούν. Πρώτον, ποιος ευθύνεται για το ότι πολλοί λιμενεργάτες δουλεύουν συνεχώς με διπλοβάρδιες, χωρίς αργίες κλπ.; Θα ερευνήσει ο Εισαγγελέας τις πιθανές επιπτώσεις που έχει αυτό το γεγονός στην υγεία των ναυτεργατών και στην ασφάλεια των εκτελούμενων εργασιών; Θα ερευνήσει ο Εισαγγελέας τυχόν ευθύνες που υπάρχουν για το γεγονός ότι ο ν. 2688/99 δεν τηρήθηκε από τότε μέχρι σήμερα σε ό,τι αφορά στην πρόβλεψη για την κατάρτιση γενικού κανονισμού προσωπικού της εταιρείας;
      Ελπίζουμε ο Εισαγγελέας να ερευνήσει και αυτά τα θέματα και να κάνει τις επισημάνσεις του. 
      Τέλος για σας, κύριε Υπουργέ, επιτρέψτε μου να πω κάτι και λυπάμαι που το λέω, διότι θα ήθελα να μην είστε εσείς απέναντί μου τώρα. Διότι είστε από την Κρήτη και θα περίμενα να έχετε μια μεγαλύτερη ευαισθησία σε ό,τι έχει να κάνει με ναυτεργάτες και λιμενεργάτες. Σ’ αυτό το θέμα είστε σε μία άγονη γραμμή. Περιφέρετε εδώ και μέρες ένα μάτσο χαρτιά, με τα οποία κάνετε τι τελικά; Εφόσον δεν αναλύετε και τις αιτίες που παράγουν αυτά τα ανορθολογικά αποτελέσματα, κάποιος μπορεί να σας κατηγορήσει για φυσικό αυτουργό της κατασυκοφάντησης ενός κλάδου των εργαζομένων. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε είναι 11.000 ευρώ!
      ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, τώρα δεν θέλω διακοπή.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ!
      ΙΩΑΝΝΗΣ ΔΡΑΓΑΣΑΚΗΣ: Εφόσον, κύριε Υπουργέ, δεν λέτε ποιες αιτίες παράγουν αυτές τις ανορθολογικές καταστάσεις –επαναλαμβάνω- μπορεί κάποιος βάσιμα να σας κατηγορήσει ότι είστε ο ηθικός αυτουργός της κατασυκοφάντησης ενός κλάδου εργαζομένων, που, υπό άθλιες συνθήκες εργασίας, κρατούν τα λιμάνια σε υπολειτουργικότητα. 
      Θα έπρεπε, κύριε Υπουργέ, επίσης να δείτε το εξής: Αντί να αποδίδετε πολιτικές ευθύνες στην εκάστοτε ηγεσία του Υπουργείου Ναυτιλίας –και επομένως και στη δική σας- που δεν έχει δημιουργήσει τον αναγκαίο κανονισμό εργασίας, το αναγκαίο οργανόγραμμα, τα αναγκαία οργανοδιαγράμματα με τα οποία να ξέρει ο καθένας τους ρόλους και τις ευθύνες του, αντί να αναλαμβάνετε τις δικές σας πολιτικές ευθύνες, μεταφέρετε όλη αυτήν την ευθύνη στους εργαζόμενους. 
      Είναι επίσης λάθος σας και μεγάλη σας παράλειψη που, στις σχετικές συνομιλίες και συζητήσεις, δεν λέτε ότι αίτημα της απεργίας των λιμενεργατών είναι να γίνουν προσλήψεις. Οι άνθρωποι λένε: «Κάντε προσλήψεις, να μη χρειάζεται εμείς να κάνουμε υπερωρίες και να μην παίρνουμε αυτά τα λεφτά που παίρνουμε». Επομένως, θέλει μία προσοχή, εάν δεν θέλετε, εξ αντικειμένου, να γίνετε υπεύθυνος για μία αναστάτωση διαρκείας στα λιμάνια, με τις προφανείς συνέπειες. 
      Εμείς, κύριε Κεφαλογιάννη, ζητούμε αυτό που λέει ο νόμος, δηλαδή κανονισμό εργασίας, σύγχρονο οργανισμό που να προβλέπει οργανικές θέσεις. Ζητούμε επίσης να υπάρξει μόνιμο προσωπικό, εφόσον υπάρχουν μόνιμες και διαρκείς ανάγκες. Ως αποτέλεσμα αυτών των ρυθμίσεων, θα είναι και η εξυγίανση του θέματος που τόσο έχετε προβάλει. 
      Συνεχίζω τώρα στο δεύτερο θέμα της επερώτησης, το κυρίως θέμα, για να το πω έτσι, δηλαδή για την ακτοπλοΐα κλπ..
      Η κατάσταση είναι γνωστή. Υπάρχουν ανεπαρκείς συνδέσεις με τα νησιά, υπάρχουν ακριβά ναύλα, υπάρχουν συχνές ακυρώσεις δρομολογίων, υπάρχουν καθυστερήσεις και παραπλανητικές διαφημίσεις –και αυτές θα μπορούσε να τις δει ο Εισαγγελέας καμιά φορά- υπάρχουν προβλήματα και ελλείψεις στα λιμάνια σε ό,τι αφορά την εξυπηρέτηση του επιβατικού κοινού, υπάρχει μία έλλειψη σεβασμού τελικά προς το επιβατικό κοινό και ιδίως στο κοινό που χρειάζεται πάντα αυτές τις συγκοινωνίες και τις χρησιμοποιεί, δηλαδή στους κατοίκους των νησιών. 
      Ο λεγόμενος «ελεύθερος ανταγωνισμός» δεν είναι παρά ένας άγριος πόλεμος για τα φιλέτα και αδιαφορία για τις λιγότερο κερδοφόρες γραμμές. Είναι άγριος πόλεμος για τον έλεγχο της αγοράς και αδιαφορία για τις πραγματικές ανάγκες.
      Εμείς πιστεύουμε ότι πραγματικά αυτή η περίπτωση αποτελεί τη χρεοκοπία όλης αυτής της αντίληψης, ότι τα πάντα μπορούν να γίνουν από ιδιώτες και μάλιστα χωρίς τα αναγκαία ρυθμιστικά πλαίσια, τα οποία, εν πάση περιπτώσει, εδώ ούτε καν έχουν δοκιμαστεί, διότι έχουν παραβιαστεί. 
      Εμείς, κύριε Υπουργέ, επειδή δεν θέλω να ζητάω επί πλέον χρόνο, ζητάμε απλά και μόνο δύο πράγματα. Πρώτον, ολοκληρωμένη πολιτική για την ακτοπλοΐα, που να απαντάει πειστικά στο πρόβλημα. Επί τη ευκαιρία, πείτε στη δευτερολογία σας σε τι ύψος αναμένεται να φτάσουν φέτος οι επιδοτήσεις προς τους ακτοπλόους, δηλαδή πόσο είναι σήμερα το κόστος αυτών των επιδοτήσεων, για να δούμε τελικά μήπως μ’ αυτό το ποσό θα μπορούσε να γίνει κάτι άλλο. 
      Επίσης, δεν θα κουραστούμε να λέμε ότι το θέμα της ακτοπλοΐας, βεβαίως έχει τη δική του αυτονομία. 
Είναι εδώ ο κ. Παυλίδης και είναι ειδήμων στο θέμα. Φοβάμαι, όμως, ότι καλύτερα τα έλεγε ως αντιπολίτευση απ’ ό,τι κάνει ως Κυβέρνηση.
    Εμείς λοιπόν και εδώ επαναλαμβάνουμε ότι χρειάζεται ως χώρα να συγκροτήσουμε μια ολοκληρωμένη πολιτική για τα νησιά. Υπάρχουν ως βάση και εμπειρίες άλλων χωρών, που έχουν αξιοποιήσει κονδύλια της Ευρωπαϊκής Ένωσης. Υπάρχει η βάση, το σχετικό report, η σχετική έκθεση, που έχει ετοιμάσει το Συμβούλιο της Ευρώπης, όπου ήσασταν και εσείς, κύριε Παυλίδη. 
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και  Νησιωτικής Πολιτικής): Εισηγητής. 
    ΙΩΑΝΝΗΣ ΔΡΑΓΑΣΑΚΗΣ: Εισηγητής, κύριε Παυλίδη. Τώρα είναι η φάση της εφαρμογής, όμως. Εφαρμόστε κάτι απ’ αυτά που λέγαμε εκεί από κοινού. 
    Υπάρχει, λοιπόν, μια βάση και θεωρητική και εμπειρική, με βάση την οποία μπορούμε ως χώρα να κάνουμε έστω και τώρα αυτό, που επί δεκαετίες θα έπρεπε να έχει γίνει. 
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δραγακάκη. 
    Ορίστε, κύριε Υπουργέ, έχετε το λόγο. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι τεράστιο λάθος το να προσπαθεί κανείς να καλύψει ένα προηγούμενο λάθος μ’ ένα νεώτερο ή ένα προηγούμενο ψέμα μ’ ένα νέο ψέμα. Δεν αφορά, βέβαια, την περίπτωση της συζήτησής μας. 
    Κύριοι συνάδελφοι, δεν μπορεί ο ελληνικός λαός να ανεχθεί αυτές τις υπερβολές. Ρώτησε ο Κοινοβουλευτικός Εκπρόσωπος του Συνασπισμού γιατί δεν προχωρούμε σε πρόσληψη μόνιμου προσωπικού. Απάντησα, αλλά δεν ήσασταν εδώ εσείς. Ήταν οι άλλοι συνάδελφοι και το άκουσαν όλοι.
    Με βάση την εμπειρία του ΟΛΠ, η σημερινή Κυβέρνηση, εν έτει 2005, προσέλαβε αυτούς που προγραμμάτιζε η προηγούμενη κυβέρνηση το έτος 2002. Το ερώτημα, λοιπόν, που εγώ θέτω για συζήτηση είναι: Τα κόμματα της Αντιπολίτευσης μου συστήνουν για τα επόμενα τρία χρόνια να πληρώνει ο ελληνικός λαός αυτούς τους μισθούς; Τους έδειξα στον αγαπητό συνάδελφο του ΠΑΣΟΚ, 11.500 ευρώ είναι ο μισθός του πιο ακριβοπληρωμένου λιμενεργάτη. Συμφωνείτε μ’ αυτόν το μισθό; Συμφωνείτε, δηλαδή, με την αύξηση 5% και 10%, που λέει ο κανονισμός, όπως ισχυρίζεστε; Για τρία χρόνια να πληρώνονται, δηλαδή, αυτοί οι μισθοί; Να φθάσουν τα 15.000 ευρώ;
    Και αν δεν συμφωνείτε σ’ αυτό -γιατί κάθε λογικός άνθρωπος και σεις βεβαίως περισσότερο απ’ όλους μας και όλη η Βουλή δεν συμφωνεί σ’ αυτό- τι μου συστήνετε να κάνω; Ο ΟΛΠ και το εποπτεύον Υπουργείο να προχωρήσουν σε πρόσληψη εποχικού προσωπικού; Ποια είναι η θέση σας; Διότι πρέπει να έχουμε μια θέση.
    Επίσης, μιλάτε για τον κανονισμό. Για ποιον κανονισμό μού μιλάτε; Γι’ αυτόν τον κανονισμό, που λόγω διαφόρων πολιτικών παιχνιδιών του παρελθόντος λέει ότι το εγγυημένο μεροκάματο είναι 158 ευρώ, άρθρο 12 του ν. 2688/99 του ΠΑΣΟΚ και όταν δουλεύει ένας λιμενεργάτης στο ΣΕΜΠΟ, πρέπει να παίρνει 560 ευρώ την ημέρα, δηλαδή τρεις φορές το μισθό του; Γι’ αυτόν τον κανονισμό μου λέτε; Πήγα προσωπικά στον ΟΛΠ στη μία η ώρα τα μεσάνυχτα, πήγε και ο Πρόεδρος του ΟΛΠ, πήγε και ο διευθύνων σύμβουλος του ΟΛΠ και δούλευαν δύο στους εννιά. Είναι πλασματικές, ψεύτικες οι υπερωρίες. Εγώ με τα μάτια μου σας διαβεβαιώνω ότι είδα δυο στους εννέα.
    Όλο, λοιπόν, το σύστημα του κανονισμού ποιο είναι; Ότι δεν ισχύει σε κανένα μέρος του κόσμου, σε κανένα λιμάνι του κόσμου να ανεβάζουμε την πόστα στα εννέα –αυτό λέει ο κανονισμός σε άλλες περιοχές είναι τρεις, τέσσερις, πέντε μάξιμουμ- για να φαίνονται οι πλαστές υπερωρίες. Όταν ο Πρόεδρος του ΟΛΠ και ο διευθύνων σύμβουλος ζήτησε από τους αρχιεργάτες να του δώσουν τις λίστες της βάρδιας, αρνήθηκαν και έπρεπε να πάρουν τους συνδικαλιστές και τον Πρόεδρο του Εργατικού Κέντρου του Πειραιά, για να δώσει την άδεια. Είναι κράτος αυτό; Μπορεί να λειτουργήσει έτσι η εθνική οικονομία; Θα έρθει κανείς να επενδύσει ποτέ; Αυτό θέλετε να κάνουμε στην Ελλάδα; Αυτό ισχυρίζεστε; Και να ήταν, βρε αδελφέ, κάποιος ο οποίος έπαιρνε 28.000 ευρώ, όπως ο άμοιρος, ο πτυχιούχος συνδικαλιστής πάλι του ΟΛΠ, να πω νισάφι. Αλλά είναι 150.000 ευρώ και επιμένετε; Είναι δυνατόν; Πού πάει αυτή η χώρα; 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ ολοκληρώστε. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σ’ έναν κανονισμό, κύριοι συνάδελφοι, που δεν μπορεί να του αλλάξεις ειδικότητα, δεν μπορεί να πάει κάπου αλλού, σε μια άλλη δουλειά.
Επειδή συνέχεια επανέρχεστε, δεν ήθελα να ανοίξω και άλλο θέμα, αλλά…
      ΠΡΟΕΔΡΕΥΩΝ (Γεώργιος Σούρλας): Θα τα πείτε στη δευτερολογία σας, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω να πω ότι υπάρχουν εξήντα τέσσερις ναύτες στον Οργανισμό Λιμένος Πειραιώς, που πληρώνονται από 1.000.000 – 1.500.000 παλιές δραχμές και εδώ και είκοσι χρόνια δεν είχε σκάφος ο ΟΛΠ. Μπορεί να λειτουργήσει το κράτος έτσι; Εξήντα άνθρωποι πληρώνονται για δεκαπέντε χρόνια και δεν υπάρχει σκάφος!
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Είναι αυτοί πλήρωμα του σκάφους; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι πλήρωμα, ναύτες και πλοίαρχοι. Αυτήν την κατάσταση παραλάβαμε. Και εσείς στηρίζετε αυτήν την κατάσταση; Πώς είναι δυνατόν; Για ποιες σκοπιμότητες; 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Παυλίδη, θέλετε να κάνετε τώρα παρέμβαση ή να μιλήσουν πρώτα οι επερωτώντες; Είναι και αυτό ένα θέμα, που πρέπει να το συζητήσουμε. Είναι καλύτερα να μιλήσετε τώρα.
      ΟΡΕΣΤΗΣ ΚΟΛΟΖΩΦ:  Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κολοζώφ. 
      ΟΡΕΣΤΗΣ ΚΟΛΟΖΩΦ:  Κύριε Πρόεδρε,  κοιτάξτε. Να μείνουμε στον Κανονισμό της Βουλής. Συμφωνώ να υπάρχει χαλαρότητα, αλλά πιστεύω ότι ο χρόνος που πρέπει να μιλήσει, ο κύριος Υπουργός, πρέπει να είναι στο συνολικό χρόνο που προβλέπει η επερώτηση. Ήδη έγιναν δύο παρεμβάσεις του κυρίου Υπουργού και νομίζω ότι πρέπει στο τέλος να ληφθούν υπόψη αυτά. 
      ΠΡΟΕΔΡΕΥΩΝ (Γεώργιος Σούρλας): Έχετε δίκιο, κύριε Κολοζώφ. Κοιτάμε να κάνουμε πιο άνετη τη συζήτηση. Θα δοθεί και σε εσάς παραπάνω χρόνος. Αυτό γίνεται με τη συναίνεση του Σώματος. Νομίζω ότι θα βοηθήσει η παρέμβαση του κ. Παυλίδη. Και σεις, κύριε Πρωτόπαπα, θα έχετε παραπάνω χρόνο. 
      ΧΡΗΣΤΟΣ ΠΡΩΤΟΠΑΠΑΣ: Όπως βλέπετε, κύριε Πρόεδρε, η Βουλή είναι ζωντανή.
      ΠΡΟΕΔΡΕΥΩΝ (Γεώργιος Σούρλας): Ζωντανή, αλλά στο συγκεκριμένο θέμα της ημερησίας διάταξης, το περιεχόμενο της οποίας το καθόρισε η επερώτηση του Κομμουνιστικού Κόμματος Ελλάδας. 
      Κύριε Παυλίδή, έχετε το λόγο. Πόσα λεπτά θα χρειαστείτε;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πέντε-έξι λεπτά, κύριε Πρόεδρε. 
      Κυρίες και κύριοι συνάδελφοι, κατ’ αρχάς ευχαριστώ, γιατί τη συναινέσει σας, ο Πρόεδρος της Βουλής μου δίδει το λόγο. Θεωρώ -και επιτρέψτε μου να το δηλώσω- πλήρεις τις θέσεις που διατύπωσε ο συνάδελφος Υπουργός Εμπορικής Ναυτιλίας για τα έχοντα σχέση με την ακτοπλοΐα, τουλάχιστον καθόσον αφορά στα θέματα τα οποία θίγετε διά της επερωτήσεώς σας, που παραμένει ατυχώς επίκαιρη. 
      Η πρώτη ναυτιλιακή δύναμη του κόσμου συνεχίζει να συζητά πώς πέντε καράβια θα συνδέουν τους νησιώτες –τα νησάκια μας δηλαδή- με το κέντρο της χώρας, διά του Πειραιώς με την πρωτεύουσα ή με άλλες παράκτιες περιοχές. Μελαγχολικό το φαινόμενο. Είναι η πολλοστή επερώτηση που αναπτύσσεται σ’ αυτήν την Αίθουσα -εγώ τουλάχιστον έχω μετάσχει σε αναρίθμητες παρόμοιες συζητήσεις- και προκαλεί ένα αίσθημα μελαγχολίας γιατί μιλάμε ακόμα για ακτοπλοΐα στην Ελλάδα. Είναι δυνατόν; 
      Όμως, τα πράγματα μας οδηγούν σ’ αυτήν τη συζήτηση, επί της οποίας επιτρέψτε μου να κάνω διά την ιστορία και μόνο ορισμένες αναφορές. Ο νόμος 330 είναι ο νόμος που πέρασε επί υπουργίας Λάσκαρη. Το λέω για την ιστορία και μόνο. 
      ΟΡΕΣΤΗΣ ΚΟΛΟΖΩΦ:  Σύμφωνοι. Ήταν μια παραδρομή δική μου. Θα διορθωθεί στα Πρακτικά. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ο νόμος αυτός πράγματι προκάλεσε αναστάτωση. Ήταν μία αντίληψη εκείνης της εποχής, υπό εκείνας τας συνθήκας μετά τη Μεταπολίτευση. Τα πράγματα εξελίχθηκαν. Ήρθε ο Υπουργός Εργασίας κ. Κακλαμάνης. Ακολούθησαν άλλοι. Σήμερα στον εργασιακό χώρο είναι τελείως διαφορετική η κατάσταση. Στελέχη του εργατικού κινήματος έχουν άλλες απόψεις…..
      ΟΡΕΣΤΗΣ ΚΟΛΟΖΩΦ: Ισχύει στην ακτοπλοΐα. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): ….και κυρίως του ναυτεργατικού κινήματος. Είχα την τύχη να συνεργαστώ μαζί τους. Καλοί συνεργάτες! Όπου έπρεπε να βάλουν πλάτες, έβαλαν πλάτες και κρατήσαμε καταστάσεις. Καμποτάζ  καλή ώρα. Συνεργασία με την ΠΝΟ σε όλο το φάσμα της. 
      Έτσι αποσπάσαμε μία πρωτοφανή απόφαση μέσα από την τότε ΕΟΚ. Κρατήσαμε ένα προνόμιο δώδεκα χρόνια, το προνόμιο μόνο πλοία υπό ελληνική σημαία να ασκούν ακτοπλοϊκό έργο. Κατά ποία στιγμή, κύριοι συνάδελφοι; Σας το θυμίζω. Ακριβώς τη στιγμή που εισήγετο η ιδέα της ενιαίας εσωτερικής αγοράς. Εμείς κρατήσαμε μία κλειστή αγορά για ειδικούς λόγους. Ποιοι ήταν οι ειδικοί λόγοι; Βασικά να φτιάξουμε την ακτοπλοΐα μας, που έχει τρία στοιχεία: λιμήν, πλοίον, πλήρωμα. Χρησιμοποιώ τους παλαιούς όρους.
      Φτιάξαμε λιμάνια, παρά τις τόσες κοινοτικές ενισχύσεις; Εσείς ήδη κάματε περιγραφή, οι επερωτώντες. Φτιάξαμε πλοία; Είμαι ο πρώτος που δεν θα ισχυριστώ ότι έχουμε τα κατάλληλα πλοία, υπό τας σημερινάς συνθήκας. Κάποια βελτίωση κάποιες εταιρείες, ναι. Αλλά μετά εκείνο το τραγικό σύμπτωμα, που βγήκε στην επιφάνεια με το τραγικό ναυάγιο του «Σάμινα», είδατε τι έγινε; Χάθηκαν οι ακτοπλόοι. Και έτσι, πράγματι μείναμε με τρεις-τέσσερις εταιρείες. Και αυτή είναι η μεγάλη μας αγωνία, των νησιωτών.
      Κύριοι συνάδελφοι, δεν είναι στην καλυτέρα των οικονομικών καταστάσεων. Χρέη δισεκατομμυρίων, παράτολμες κινήσεις. Οι ακτοπλοϊκές μας εταιρείες αφέθηκαν χωρίς κάποιαν ειδική συμβουλή να αγοράσουν πλοία πανάκριβα –αυτά που αποκαλώ κρις-κραφτ- τα οποία σήμερα δεν κινούνται. Ο συνάδελφος κ. Σκοπελίτης και εγώ στη Μυτιλήνη τα βλέπουμε στο μουράγιο δεμένα, εξαιρετικά πλοία, τα οποία ατυχώς κινούνται τρεις μήνες το χρόνο. Εφέτος αμφιβάλλω αν θα κινηθούν, λόγω της τιμής του πετρελαίου, κύριε Πρόεδρε. Για να τα βγάλουν πέρα αυτά, πρέπει να έχουν πληρότητα 70% του πρωτοκόλλου επιβατών! Πού θα βρουν 70%; Ακτοπλοϊκές εταιρείες προβληματικές.
      Τα καράβια θέλουν και καραβοκύρηδες. Η ποιότης κάποιων όχι η κατάλληλη. Χάσαμε όμως τα δώδεκα χρόνια, που θα μπορούσαμε όλα αυτά που λέμε τώρα να τα είχαμε βελτιώσει εξαιρετικά. Αλλά επειδή εξεφράσθη μια ειδική αγωνία για τα πληρώματά μας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Επιτρέψτε μου, παρακαλώ, κύριε Πρόεδρε.
      Προβλέψαμε τότε και βάλαμε ασφαλιστικές δικλείδες, μετά από σκληρότατες διαπραγματεύσεις, κύριοι συνάδελφοι. Δηλαδή, κρατήσαμε στα χέρια της χώρας μας, της φιλοξενούσης χώρας, το δικαίωμα να καθορίζει τη σύνθεση των πληρωμάτων των πλοίων, το λεγόμενο manning. Είναι προνόμιό μας και δικαίωμά μας. Δεν θα μας πει κανείς ποια θα είναι η σύνθεση. Άλλο το κομμάτι «πλήρωμα ασφαλείας», αλλά το ξενοδοχειακό εμείς το καθορίζουμε. Και έτσι κρατάμε τις θέσεις εργασίας.
      Και κάνουμε και μια άλλη πρόβλεψη. Όλοι το ίδιο είμαστε οι Ευρωπαίοι. Όμως στην περίπτωση της ναυτιλίας, της ακτοπλοΐας, για να μπαρκάρει Ευρωπαίος ναυτικός, της Ευρωπαϊκής Ένωσης, πρέπει να γνωρίζει γλώσσα επικοινωνίας, την οποία εξακριβώνουμε δι’ εξετάσεων. Και μας εγκαλεί η Ένωση και μας λέει τι είναι αυτά που κάνουμε. Και απαντούμε εμείς: η ασφάλεια επιβάλλει κατ’ αρχάς συνεννόηση μεταξύ των μελών του πληρώματος και της μεγαλυτέρας εκτάσεως των επιβατών. Δεν κινδυνεύουν οι θέσεις εργασίας.
      Διαρκούσης της θητείας μου στο Υπουργείο Ναυτιλίας πήραμε κι άλλα μέτρα, τα οποία τότε χαρακτηρίστηκαν ότι ήταν εις βάρος του επιβατικού κοινού. Έχετε παρατηρήσει τα εισιτήρια πάνω, μεταξύ των κρατήσεων, τι έχουν; «Υπέρ του ΝΑΤ κράτηση». Εθεσπίσθη επί ημερών μου, όταν το ΝΑΤ ήταν «ναυάγιο». Εκείνη την εποχή ήταν η πρώτη φορά που ο κρατικός προϋπολογισμός, δηλαδή, όλοι οι Έλληνες ενισχύσαμε το ΝΑΤ. Ξεκίνησε τότε εκείνη η πρακτική και την ακολούθησαν και οι επόμενες κυβερνήσεις…
      ΟΡΕΣΤΗΣ ΚΟΛΟΖΩΦ: Θα το κάνετε τώρα και με τα κρουαζιερόπλοια;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θα πάμε και σ’ αυτά, αν θέλετε.
      Και το ακολούθησαν και οι επόμενες κυβερνήσεις. Οι συνάδελφοί μου, οι διάδοχοί μου Υπουργοί Ναυτιλίας του ΠΑΣΟΚ παρενέβησαν στο Υπουργείο Οικονομικών και ενισχύθηκε αυτή η πρόσθετη δύναμη που δώσαμε στο ΝΑΤ. Και καλώς έπραξαν. Κανείς από μας δεν είπε σ’ αυτήν την Αίθουσα, όχι!
      Και πάντα ταύτα για τους ναυτικούς μας, οι οποίοι ατυχώς λιγοστεύουν. Πηγαίνετε στα λιμεναρχεία, να δείτε πόσα φυλλάδια βγαίνουν κάθε χρόνο. Πηγαίνετε στο Βόλο, κυρία συνάδελφε. Τα έχουμε ξαναπεί. Ελάτε στη Σύμη, ελάτε στη Χάλκη, ελάτε στην Κάλυμνο. Κύριε Πρόεδρε, κοιτάξτε στο δικό σας λιμεναρχείο. Μετρημένα στα δάχτυλα. Μέτρα για τους ναυτικούς μας έχουμε υποχρέωση να παίρνουμε. Και μην έχετε καμία ανησυχία γι’ αυτό.
      Ποια είναι η ανησυχία μας σήμερα: Αιγαίο, αβάπορο και αλίμενο. Έχουμε ανάγκη ενισχύσεως του ακτοπλοϊκού μας στόλου. Ο συνάδελφος κ. Κεφαλογιάννης στην εξαιρετική του ανάλυση άφησε στην άκρη ένα κομμάτι. Να το επαναλάβω για άλλη μια φορά. 
      ΠΡΟΕΔΡΕΥΩΝ (Γεώργιος Σούρλας): Ο χρόνος εξαντλήθηκε, κύριε Υπουργέ.
      ΡΟΔΟΥΛΑ ΖΗΣΗ: Αν είναι θετικό, να το πει. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αν θέλετε να σταματήσω…
      ΠΡΟΕΔΡΕΥΩΝ (Γεώργιος Σούρλας): Θέλω κάλυψη από το Σώμα.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Να το πει, κύριε Πρόεδρε.
      ΧΡΗΣΤΟΣ ΠΡΩΤΟΠΑΠΑΣ: Να το πει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Θα φέρουμε ενώπιον του Σώματος μια πρόταση. Ο νόμος Παπουτσή καθορίζει ότι οι διαγωνισμοί για τις άγονες γραμμές θα καταλήγουν σε συμβάσεις  υπηρεσίας δημοσίου συμφέροντος διάρκειας ενός έτους. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Από τρία έως πέντε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Όχι. Είναι μια άλλη περίπτωση αυτή, εκεί που είναι η αποκλειστική εκμετάλλευση η μη επιδοτούμενη. Αναφέρομαι στην επιδοτούμενη. Ο κ. Κεφαλογιάννης το είχε ανακοινώσει κατ’ επανάληψη κι εγώ τώρα, ήρθε η ώρα της ωρίμανσης. Ποιος επιχειρηματίας έχων την αβεβαιότητα του χρόνου τι θα γίνει θα κάνει μια σοβαρή επένδυση; Γι’ αυτό, λοιπόν, συναποφασίσαμε…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Με κανόνες που ελέγχονται από τις τοπικές κοινωνίες. Με καταλαβαίνετε τι λέω. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Δεν καταλαβαίνω.
      ΚΩΝΣΤΑΝΤΙΝΟΣ ΚΑΙΣΕΡΛΗΣ: Αν μπουν κανόνες, είμαστε μαζί σας. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Επιτρέψτε μου να ολοκληρώσω για να καταλάβετε τι εννοώ και πιθανόν να συμφωνήσουμε. Είπατε μέχρι πέντε χρόνια. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Και παραπάνω. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και παραπάνω λέει ο κ. Καΐσερλης.
      Για να κλείνουμε το κεφάλαιο, έχουμε δικαίωμα πλέον –μας το παραχώρησαν οι μηχανισμοί της Ευρωπαϊκής Ένωσης- μέχρι έξι χρόνια και για τις περιπτώσεις των απομακρυσμένων μικρών νησιών μέχρι δώδεκα χρόνια. Η δική μας άποψη είναι ας ξεκινήσουμε τα πέντε χρόνια για κάποιες περιπτώσεις, να δικτυωθεί η κατάσταση και να παύσει αυτό το κάθε χρόνο διαγωνισμός. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Με την προϋπόθεση της διαφάνειας, κύριε Υπουργέ. Γιατί έτσι όπως είναι τώρα…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, κύριε Καΐσερλη, να ολοκληρώνουμε. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Καΐσερλη, ακούστε κάτι. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε ένα λεπτό μόνο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Καΐσερλη, η διαφάνεια, τουλάχιστον επί ημερών μας, είναι 10% εξασφαλισμένη. Αν υπάρχει περίπτωση αδιαφάνειας, θα προσφέρετε σε μένα το συμπατριώτη σας εξαιρετική υπηρεσία να με ενημερώσετε, να το καταγγείλετε, για να δούμε τι συμβαίνει με την αδιαφάνεια. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν εννοούσα αυτό που εννοείτε. Η σκέψη σας πάει αλλού.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Πληρώνουμε πολλά για άγονες γραμμές. Στα 18 δισεκατομμύρια δραχμές θα φτάσει περίπου φέτος στα δύο Υπουργεία η δαπάνη για την επιδότηση άγονων γραμμών. Και το «άγονες γραμμές» όπως το έχουμε σήμερα, είναι προϊόν του ισχύοντος νόμου. Τα 2/3 του Αιγαίου, έτσι όπως οργανώθηκε το σύστημα μέσα από το νόμο, είναι περιοχή αγόνων γραμμών. Παλαιότερα είχαμε τόσες άγονες γραμμές; Είναι προϊόν αυτού του νόμου, ένα από τα θέματα που πρέπει να συζητήσουμε. Πού θα πάει αυτή η ιστορία τα πάντα είναι άγονα: Εγώ έκανα προκήρυξη διαγωνισμού Θεσσαλονίκη-Σάμος-Δωδεκάνησα και ατυχώς θα την πληρώσουμε ως άγονη γραμμή, 42.000 ευρώ  και δεν απολαμβάνει αυτής της ενισχύσεως ο ταξιδιώτης. Ο κ. Κεφαλογιάννης κι εγώ κάνουμε αγώνα τώρα στην Ευρωπαϊκή Ένωση ειδικής επιδοτήσεως, που η επιδότηση θα φτάνει στον ταξιδιώτη, να επηρεάζει το ναύλο κατά τη μεταφορά του αγαθού. Και μέχρι να γίνουν αυτά, εμείς κύριοι συνάδελφοι ,υπογράψαμε, ο ομιλών μαζί με τον κ. Κοντό -γιατί κάτι αναφέρατε για τη γεωργία τη νέα κοινή υπουργική απόφαση διά της οποίας αυξάνεται το πλαφόν επιδοτήσεως στη μεταφορά εφοδίων για αγρότες ή κτηνοτρόφους από ηπειρωτικά λιμάνια προς τα νησιά. Είναι προϊόν του κανονισμού 2019. Το επόμενο βήμα; Από τα νησιά προς τα ηπειρωτικά λιμάνια, για να έχει την άνεση το προϊόν των νησιών με μικρότερο ναύλο να μεταφερθεί προς τις αγορές.
      Κλείνω την αναφορά μου με μια μόνο παρατήρηση. Έχετε την ιδέα, αγαπητοί συνάδελφοι του Κομμουνιστικού Κόμματος, περί επιστροφής στο σύστημα Εθνικός Οργανισμός Ακτοπλοϊκών Συγκοινωνιών. Είναι μια τοποθέτηση. Είναι η γνώμη μας να μην ξαναγυρίσουμε σ’ αυτό. Το έχουμε δοκιμάσει. Και επί ΠΑΣΟΚ οργανώθηκε κρατική ακτοπλοϊκή εταιρία. 
      ΕΛΠΙΔΑ ΠΑΝΤΕΛΑΚΗ: Εμείς δεν λέμε αυτό. Θα σας το εξηγήσω ξανά.  
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να πω τη γνώμη μου. 
      Οργανώθηκε μια κρατική εταιρία με οκτώ κρατικά καράβια. Θυμάσθε ποιο ήταν το αποτέλεσμα. Έγινε σκορποχώρι και συνάδελφός μας, αθώος, κατεδικάσθη εις φυλακή δύο ετών. Και το έχω κρίμα στην ψυχή μου γιατί συνέβαλα και εγώ να βγει εκείνη η απόφαση. Ποια απόφαση; Εζημίωσε, λέει, το δημόσιο ένας εντιμότατος άνθρωπος. Ήταν επικεφαλής της εταιρείας και οι κάτω απ’ αυτόν ερήμαξαν την εταιρεία, έγινε σκορποχώρι. Πουλήθηκαν τα καράβια για ένα κομμάτι ψωμί. Δεν έχει ξαναγίνει όμως αυτό. Ένα σταθερό σύστημα, με καθαρούς κανόνες για να καλυφθούν οι ανάγκες των νησιών. 
      Κυρίες και κύριοι συνάδελφοι, η ακτοπλοΐα ατυχώς παραμένει πρόβλημα. Αλλά πάντως δεν θα συμφωνήσω μαζί σας περί απομονώσεως νησιών, παρά τον συρρικνωμένο –εν σχέσει με τον προ ολίγων ετών- αριθμό των πλοίων. Παρά το ότι η ΔΑΝΕ π.χ. έχει τρία καράβια δεμένα στο μουράγιο, κανένα νησί του κορμού δεν έχει έλλειψη προσεγγίσεως πλοίων, με τα πλοία που έχουμε. Και αναμένεται τώρα εάν τα πράγματα προχωρήσουν θετικά και κάποιο απ’ αυτά…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ευχαριστούμε πάρα πολύ. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): …απελευθερωθεί, θα έχουμε μια εικόνα ακτοπλοΐας που ασφαλώς θα είναι καλύτερη από εκείνη που παραλάβαμε. 
      ΡΟΔΟΥΛΑ ΖΗΣΗ: Κύριε Πρόεδρε, θυμίστε στους κυρίους Υπουργούς τις Βόρειες Σποράδες. Είναι και αυτά νησιά του Αιγαίου.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Βεβαίως. 
      ΠΡΟΕΔΡΕΥΩΝ (Γεώργιος Σούρλας): Το έχει υπόψη του ο κ. Παυλίδης ότι δεν μπορεί οι Βόρειες Σποράδες να είναι εκτός. Θα θέλαμε μάλιστα ο Υπουργός Αιγαίου να επισκεφθεί τις Βόρειες Σποράδες, γιατί έτσι θα επιβεβαιώσει πως πραγματικά πιστεύει ότι ανήκουν στο δικό του χώρο ευθύνης.
      Το λόγο έχει η κ. Παντελάκη για να δευτερολογήσει.  
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Πράγματι από την πλευρά της Κυβέρνησης, από την πλευρά και των δύο Υπουργών ήταν αναμενόμενα αυτά που είπαν. Δεν περιμέναμε βέβαια τίποτα εντελώς διαφορετικό να ακούσουμε. Είναι εκκωφαντική η σιωπή τους σε ορισμένα ζητήματα που εμείς θέσαμε, τα οποία αφορούν μια μεροληπτική στάση που πρέπει να προσέξει η Κυβέρνηση, όχι γιατί θα αλλάξει ταξική πολιτική και δεν θα υποστηρίζει τους εφοπλιστές, αλλά ορισμένα ζητήματα που αφορούν την εργατική νομοθεσία και τα θέτουμε, νομίζω ότι πρέπει να τα λάβουν υπόψη τους στην πράξη.
       Όσο για τα άλλα, είναι ζήτημα πολιτικών επιλογών. Και σε αυτά που σιωπά η Κυβέρνηση, κατάλαβα από τον κ. Κεφαλογιάννη ότι προετοιμάζει αυτήν την ιστορία 
-και η Κυβέρνηση συνολικά- με το ζήτημα της ηλικίας των πλοίων. Θα επανέλθω κάποια άλλη στιγμή πάλι σε αυτά τα ζητήματα. 
      Κατ’ αρχάς θέλω να πω το εξής, το οποίο έβαλα και στην εισήγηση της επερώτησής μας. Όταν κάνεις επερώτηση για ένα θέμα, καλό είναι να εκφράσεις και τη συνολική σου άποψη για το πώς νομίζεις ότι θα αντιμετωπιστεί. Μια που ειπώθηκε αυτό από τον Υπουργό Αιγαίου, να το ξεκαθαρίσουμε. 
      Εμείς τι λέμε για τις ακτοπλοϊκές συγκοινωνίες; Ότι συνδέονται με το βασικό κορμό που έχεις, την οικονομία. Είναι στρατηγικός τομέας της οικονομίας και συνδέεται με το τι ανάπτυξη έχεις. Συνδέεται με το ποιος έχει την εξουσία στην Ελλάδα, ποιος έχει τα καράβια στα χέρια του.
      Εμείς λοιπόν, κύριε Υπουργέ, λέμε ότι δεν μας είναι απαραίτητοι οι εφοπλιστές. Αυτό λέμε και είναι καθαρό. Είναι ζήτημα λοιπόν άλλης εξουσίας, η οποία θα στηρίζεται όχι στο μεγάλο κεφάλαιο, αλλά θα είναι λαϊκή εξουσία. Το πώς θα γίνει, αυτό αφήστε το. Είναι άλλη ιστορία. 
      Θα γίνει όταν ο κόσμος συνειδητοποιήσει τη δύναμή του, θα συσπειρωθεί και θα δημιουργηθεί μια καινούργια λαϊκή πλειοψηφία στην Ελλάδα και θα είναι αυτοί που ακολουθούν κατά πλειοψηφία σήμερα το ΠΑΣΟΚ και τη Νέα Δημοκρατία. Θα είναι το ΚΚΕ και πάρα πολλές άλλες, καινούργιες πολιτικές δυνάμεις και κυρίως ο κόσμος από τα «κάτω».
      Τι λέμε για τον Εθνικό Οργανισμό; Ας το πούμε τώρα πιο ξεκάθαρα. Εμείς δεν μιλάμε για Εθνικό Οργανισμό, τον κρατικοποιημένο, συνυφασμένο με το μεγάλο κεφάλαιο, έτσι όπως ήταν πρώτα. Γιατί σαφέστατα αν το λέγαμε αυτό, θα ήταν αδιέξοδο. Σε συνθήκες απελευθέρωσης της ανταγωνιστικότητας να λες αυτό το πράγμα! Όχι, εμείς λέμε κάτι άλλο. 
      Εμείς λέμε ότι πρέπει ο κόσμος να παλέψει, να αγωνιστεί για να ανατρέψει αυτήν την πολιτική. Προσπαθούμε, λοιπόν, και πιέζουμε ώστε το Κίνημα να μπορεί να εμποδίσει ορισμένα πράγματα, να τα καθυστερήσει, μέχρι να δημιουργήσει πολιτικές αλλαγές.
      Όμως, επί της ουσίας εμείς κάνουμε προτάσεις οι οποίες θέλουν τώρα απάντηση από τη δική σας Κυβέρνηση. Εμείς τι λέμε; Δεν είναι μόνο ζήτημα πολιτικής επιλογής. Εδώ πρόκειται για ζητήματα που έχουν σχέση με την ασφάλεια του κόσμου. Δεν μπορούμε να παίζουμε. Είναι ζητήματα που θα έχουν ως αποτέλεσμα να αποκλείσετε τον κόσμο από το να μπαίνει στα καράβια. Θα απομονωθούν, κύριε Υπουργέ, τα νησιά. Και εσείς τα ξέρετε πολύ καλύτερα τα πράγματα εδώ και χρόνια, αλλά για να μην ανησυχείτε εγώ σκέφτομαι ότι μάλλον δεν φανταζόσαστε ότι για τα εκατόν τριάντα με εκατόν σαράντα νησιά θα σταματήσετε. Αλλιώς θα μου λέγατε ότι θα αποκοπούν. Αφού σε δύο-τρία χρόνια αυτά πρέπει να σταματήσουν. Αλλά θα ανεβάσετε το όριο ηλικίας, στην καλύτερη περίπτωση, και θα μείνουν αυτά, αν δεν μπει κανένα άλλο. Κάτι έχετε στο μυαλό σας. Τι έχετε; Εγώ λέω ότι θα απομονωθούν, αφού δεν έχετε αλλάξει το όριο ηλικίας και εφόσον δεν υπάρχει σχεδιασμός για κάτι άλλο από εδώ και πέρα. Κάτι θα κάνετε. Πείτε μας. Δεν υπάρχει περίπτωση οι εφοπλιστές, οι εταιρείες, να βάλουν από την τσέπη τους μία δεκάρα τσακιστή για να κάνουν κοινωνικό λειτούργημα στο Αιγαίο, συνολικά στο νησιωτικό σύμπλεγμα. Και πολύ καλά θα κάνουν από τη μεριά τους. Βεβαίως δουλεύουν με το κέρδος. Το Κομμουνιστικό Κόμμα ποτέ δεν είπε ότι οι επιχειρήσεις δεν πρέπει να έχουν κέρδος. Το είπαμε ποτέ εμείς αυτό; Μα, και στο σοσιαλισμό κέρδος θα έχουν. Τι πρέπει να έχουν οι επιχειρήσεις; Χασούρα; Αν είναι δυνατόν! Εμείς σας θέτουμε άλλο ζήτημα: Αυτό το κέρδος πού πηγαίνει; Και λέμε ότι αυτός ο πλούτος που βγάζουν οι εργαζόμενοι και συγκεντρώνεται, είναι κέρδος, είναι υπεραξία, είναι πλεόνασμα. Απλώς εμείς λέμε να επιστρέφεται στους ίδιους. 
      Επίσης, για τα ζητήματα του ανταγωνισμού που θέσαμε δεν μας απαντήσατε. Δεν με νοιάζει εμένα αν λειτουργεί ο ανταγωνισμός. Είναι φανερό ότι είναι «σικέ» το παιχνίδι. Οι τιμές είναι «φωτιά». Δεν είναι αυτό που φαίνεται μόνο. Κανείς οικογενειάρχης με τέσσερα παιδιά, με δύο παιδιά, με ένα παιδί, δεν θα πάει στο κατάστρωμα να ταξιδέψει. Θα πάει σ’ ένα κρεβάτι. Από εκεί και πέρα αρχίζει να καλπάζει το εισιτήριο. Γι’ αυτό λέμε ότι είναι φωτιά, από τα συγκεκριμένα στοιχεία που έχουμε. Να σας πω ότι και εγώ, με αφορμή την επερώτηση, τα είδα τόσο αναλυτικά. Πραγματικά δεν είχα συνειδητοποιήσει ότι ήταν τόσο «φωτιά». Και το διαπίστωσα  από τις εταιρείες που πήρα με τα στοιχεία. 
      Για να συντομεύω, θα αναφερθώ στο ζήτημα των ναυτεργατών. Εδώ δεν πρόκειται για ζήτημα ευαισθησίας, εδώ είναι ζήτημα ουσίας. Στα καράβια δουλεύει αυτός  ο κόσμος. Αυτός πρέπει να ικανοποιείται κατ’ αρχάς και πριν απ’ όλους. Υπάρχουν προβλήματα και είναι μεγάλα. Πετάγονται από τα καράβια. Η πολιτική της απελευθέρωσης οξύνει τα προβλήματα. Η απελευθέρωση δεν είναι η αιτία. Η αιτία είναι αυτό το σύστημα που έχουμε, που ακριβώς εξυπηρετεί τα κέρδη –στη συγκεκριμένη περίπτωση, τα κέρδη των εφοπλιστών- και το ότι ιδιοκτήτες είναι οι εφοπλιστές. Έρχεται να δώσει τη χαριστική βολή και η απελευθέρωση της ακτοπλοΐας. 
      Όσον αφορά την κρουαζιέρα υπάρχει θέμα, κύριε Υπουργέ. Αν ψάχνουμε για δούλους, να μας το πείτε. Γιατί έτσι πάει το πράγμα. Με την κρουαζιέρα είναι καθαρό ότι καταργούνται οι ασφαλιστικές εισφορές στο ΝΑΤ, και περικόπτονται οι οργανικές συνθέσεις των πλοίων. Εμείς έχουμε επιφυλάξεις γι’ αυτά. Δεν είναι καθαρά.
      Ένα ζήτημα είναι η περικοπή των οργανικών συνθέσεων των πλοίων. Μα, η Ένωση Ακτοπλόων εγκάλεσε την Ευρωπαϊκή Ένωση και χτύπησε καμπανάκι, για το ότι στην Ελλάδα δεν εναρμονίζεται ο νόμος με τον κανονισμό. Και σωστά λένε ότι δεν εναρμονίζεται με τον κανονισμό σύμφωνα με τη δική τους λογική. Φαντάζεστε ότι οι ακτοπλόοι στην κρουαζιέρα είναι κορόιδα να τους βάλετε εσείς νόμο για τις οργανικές συνθέσεις; Εμείς μιλάμε επί της ουσίας αυτήν τη στιγμή. Είναι φανερό ότι ο καθένας προσπαθεί να βγάλει όσο το δυνατόν περισσότερα. Θέλει με λιγότερους ναυτεργάτες να βγάλει περισσότερη δουλειά. Γι’ αυτό λέμε ότι εν πάση περιπτώσει κρατήστε τα προσχήματα. Όχι ότι εάν έχετε έναν προστατευτισμό σε ένα, δύο, τρία ζητήματα θα σωθεί η κατάσταση, αλλά να μη γίνει χειρότερη. Δεν σημαίνει ότι εμείς δεν παλεύουμε για κάτι περισσότερο. Πάντως υπάρχει θέμα με την κρουαζιέρα. Εγώ δεν ξέρω. Ξεκαθαρίστε το μου. Πληρώνετε το ασφάλιστρο στο ΝΑΤ; Με τις οργανικές συνθέσεις τι ισχύει; Είναι φανερό τι ισχύει στην κρουαζιέρα. Αυτό είναι εγκυκλοπαιδική γνώση. Εκτός αν γίνει κάτι καινούργιο. 
      Έχει γίνει μεγάλη συζήτηση και από εσάς –θα είμαι πάρα πολύ σύντομη για να σεβαστώ και το χρόνο- για το ζήτημα των λιμενεργατών. Εγώ ανησυχώ ακόμα περισσότερο με τη στάση σας, σάς το λέω. Και δεν είναι ζήτημα προσωπικό είναι θέμα της Κυβέρνησης. Το Κομμουνιστικό Κόμμα, το κόμμα το δικό μας δεν το ακουμπάει όλη αυτή η ιστορία γιατί έχουμε ξεκαθαρισμένη θέση και άποψη για το πόσες ώρες πρέπει να δουλεύει ο εργαζόμενος, πώς να δουλεύει, σε τι συνθήκες, τι λεφτά να παίρνει και όλα αυτά. Εμείς λέμε σαφέστατα: Να δουλεύεις για να ζεις και όχι να ζεις για να δουλεύεις. Και αν δουλεύεις και είναι έτσι, αν είναι πλασματικές οι υπερωρίες ας απολογηθούν αυτοί που ήταν Κυβέρνηση. Εμείς δεν υιοθετούμε τέτοιες λογικές. Εμείς λέμε επτάωρο, πενθήμερο, τριανταπεντάωρο. 
     Αλλά ακούστε να σας πω. Έχει τραβηχτεί πολύ το θέμα και υπάρχει πρόβλημα. Το ότι πήγε το θέμα στον εισαγγελέα, αυτό είναι μία απαράδεκτη κατάσταση. Ποιος την προκάλεσε; Δεν μπορείτε να σιωπάτε σ’ αυτό. Υπάρχει ένα θέμα. Και με ανησυχεί και κάτι άλλο. Δημιουργήθηκε κάτι στον ΟΛΠ και οι εργαζόμενοι ας έχουν άδικο είναι δικαίωμά τους να απευθυνθούν στο Εργατικό Κέντρο του Πειραιά. Θα τους κάνει συστάσεις ο Υπουργός Εμπορικής Ναυτιλίας γι’ αυτό; Ας έχουν άδικο. Είναι δικαίωμά τους. Θα κάνουν ό,τι θέλουν. 
     Επίσης και το προηγούμενο διάστημα σε κάποιο άλλο θέμα τα είχατε βάλει πάλι με τη ναυπηγοεπισκευαστική ζώνη. Είχατε πει ότι δεν είναι ανταγωνιστική, γιατί έχουν υψηλά μεροκάματα. Αυτό το άκουσα εγώ η ίδια και δεν μου το είπε άλλος. Δεν ξέρω, εάν αυτή είναι η επιχειρηματολογία για να αντιμετωπίζετε τα πράγματα, αλλά εδώ για μας το θέμα είναι καθαρό. Για τους λιμενεργάτες εμείς λέμε: Προσλήψεις. Δεν μας ακουμπάνε τα διλήμματα καθόλου αυτά που λέτε. Από το 1998 έχουν να προσλάβουν και έχουν ευθύνη οι προηγούμενοι και δε θα έρχεται να κάνει κριτική το ΠΑΣΟΚ για όλη την πορεία, γιατί άνοιξε την πορεία της ιδιωτικοποίησης, έβαλε στο Χρηματιστήριο τον ΟΛΠ και έρχεται να ζητήσει τα ρέστα από την Κυβέρνηση, από την όποια Κυβέρνηση, αντί να απολογηθεί για την κατάσταση. Και ρωτάει τον Υπουργό: Είναι το θέμα της εκποίησης; Αυτό είναι ή όχι; Και απαντάει ο Υπουργός: Όχι δεν είναι αυτό, είναι κάτι άλλο. Δηλαδή, αν κατάλαβε κανείς τι είπαν οι δυο τους δεν ξέρω, αλλά εγώ πραγματικά εκπλήσσομαι με όλη αυτήν την κατάσταση και το λέω ειλικρινά. Ο καθένας μπορεί να βγάλει τα συμπεράσματά του. Το θέμα είναι ότι συμφωνείτε και οι δύο στην εκποίηση του λιμανιού στις εξελίξεις που θα έρθουν και εντάξει, υπάρχει θέμα, επί μέρους στους ανθρώπους αυτούς, αλλά εμείς σε καμία περίπτωση δεν μπορούμε να συμφωνήσουμε.
     Αλλά ακούστε με σε κάτι. Αυτά μπορείτε να τα διορθώσετε εσείς, να φτιάξετε κανονισμούς, να κάνετε το ένα, το άλλο. Εμείς σ’ αυτό που επιμένουμε είναι, πρόσληψη μόνιμου προσωπικού να καλύψετε τις οργανικές θέσεις και να φτιάξετε και άλλες. Αλλά εάν το κάνετε αυτό θα σας στοιχίσει περισσότερο απ’ ό,τι τώρα, γι’ αυτό δεν το κάνετε. Είναι σαφέστατο, δηλαδή, ότι με όλα αυτά που κάνετε, θέλετε να δυσφημίσετε τους εργαζόμενους αυτούς, θέλετε να δημιουργήσετε κατάσταση, θέλετε να σταματήσετε και σε άλλους χώρους να γίνονται αυτά τα πράγματα. Εμείς δεν συμφωνούμε σε καμία περίπτωση. Το κύριο είναι ότι το κάνετε γι’ αυτόν το λόγο. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Μισό λεπτό, κύριε Πρόεδρε, για να πω κάτι για τα δρομολόγια. Το θέμα των δρομολογίων εντάξει δεν θα το λύσουμε τώρα, αλλά η κατάσταση είναι κόλαση. Τώρα είναι κόλαση. Δεν μιλάμε αφηρημένα. Εγώ έχω μιλήσει με όλο τον κόσμο σε όλα τα νησιά τα οποία ανέφερα. Και μπορεί να τους είδατε εσείς τελευταία, αλλά υπάρχουν θέματα, προβλήματα, ακόμη και στα περιφερειακά. Δείτε το, γιατί μπορεί να γίνει και κάποια συνεννόηση στα επιμέρους, έστω ζητήματα. Χθες με πήραν από την Κάλυμνο και μου είπαν ότι για να πάνε από τη Ρόδο στην Κάλυμνο έκαναν περίπου εννιάμισι ώρες. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Μα, πώς το λέτε αυτό; Μου επιτρέπετε; 
     ΕΛΠΙΔΑ ΠΑΝΤΕΛΑΚΗ: Έγινε χθες. Ακούστε με μιλάω με στοιχεία. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σας παρακαλώ, επιτρέψτε μου να σας διακόψω.
     ΠΡΟΕΔΡΕΥΩΝ (Γεώργιος Σούρλας): Μόλις τελειώσει, κύριε Υπουργέ.   ΑΡΙΣΤΟΤΕΛΗΣ ΠΑΥΛΙΔΗΣ ( Υπουργός Αιγαίου και Νησιωτικής Πολιτικής): Ποιος το λέει αυτό;
     ΕΛΠΙΔΑ ΠΑΝΤΕΛΑΚΗ: Όχι, ποιος το λέει. Εγώ σας το λέω η Παντελάκη η Ελπίδα. Ακούστε το χθεσινό δρομολόγιο για να μάθετε. Έφυγε και πήγε μέσω Αστυπάλαιας, κάνοντας πάνω από εννέα ώρες. Σας έκανε εντύπωση αυτό;  
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ναι.
     ΕΛΠΙΔΑ ΠΑΝΤΕΛΑΚΗ: Ακούστε άλλο θέμα με τις διαδρομές: Είκοσι πέντε ώρες ταξίδι από τον Πειραιά θα κάνει αύριο το καράβι. Θα φύγει στις 11.55΄ και θα φθάσει με τελικό προορισμό τη Ρόδο, περνώντας από έντεκα νησιά και θα κάνει εικοσιπέντε ώρες. Σωστό;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):Βεβαίως. 
     ΕΛΠΙΔΑ ΠΑΝΤΕΛΑΚΗ: Κάθεται πέντε ώρες στο λιμάνι μόνο –δεν ξέρω, εάν προλαβαίνουν να ξεκουραστούν οι άνθρωποι- και φεύγει αμέσως ταξίδι, στις 6.00΄ η ώρα μπαρκάρει για να κάνει τη θρίλερ διαδρομή που όμως τώρα δε βάζει την Κάλυμνο, αλλά το εντέκατο νησί είναι η Πάρος. Είναι έτσι;
     Μιλάμε για συνθήκες πάρα πολύ εντατικής εργασίας. Δεν θέλω σ’ αυτό να αντιδικήσω σε τίποτε, αλλά λέω ότι υπάρχει πρόβλημα και στις διαδρομές από Πειραιά προς τα νησιά και είναι κόλαση αυτό που γίνεται. Δεν αρκεί να εξασφαλίσεις μια γραμμή να πηγαίνει κάποτε. Έτσι δεν είναι; Είναι πρόβλημα πόσες ώρες δουλεύει ο κόσμος μέσα, οι ναυτεργάτες. Και δεν σας είπα παραδείγματα για τα άλλα νησιά για τη Φολέγανδρο και τα άλλα. Τα ξέρετε.
     ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, τελειώσατε. 
     Σας ευχαριστώ. 
     Κύριε Υπουργέ, να τελειώσουν και οι υπόλοιποι επερωτώντες και απαντάτε μετά.
     Ο κ. Σκοπελίτης έχει το λόγο.
     ΣΤΑΥΡΟΣ ΣΚΟΠΕΛΙΤΗΣ:  Κύριε Πρόεδρε, έχει δίκιο ο κύριος Υπουργός Αιγαίου. Για πολλαπλή φορά έρχεται προς συζήτηση σ’ αυτήν την Αίθουσα το πρόβλημα των ακτοπλοϊκών συγκοινωνιών. Εγώ πρέπει να πω, κύριε Υπουργέ, ένα πράγμα: Βαρέθηκα πια!
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και εγώ το ίδιο! 
     ΣΤΑΥΡΟΣ ΣΚΟΠΕΛΙΤΗΣ: Βαρέθηκα να ακούω τα ίδια πράγματα από τους εκάστοτε Υπουργούς, να ακούω για βήματα που γίνονται, για βήματα που προγραμματίζονται να γίνουν κλπ.. Και θα μου πείτε βέβαια, αν βαρέθηκες εσύ, τι μας νοιάζει εμάς:
      Βαρέθηκε ο λαός των νησιών μας, αυτό είναι το πρόβλημα. Βαρέθηκε να ακούει μεγάλα λόγια και να βλέπει ασήμαντα έργα στις περισσότερες των περιπτώσεων, να βλέπει, κύριε Υπουργέ –και το ξέρετε πάρα πολύ καλά- να φθίνει η ζωή σας νησιά μας, να σβήνουν τα χωριά, να κλείνει το ένα σχολειό πίσω απ’ το άλλο, να μετατρέπονται πολλά απ’ αυτά σε γηροκομεία. Και το έχω πει ξανά, κύριε Υπουργέ. Δεν θα χρειαστεί η όποια Κυβέρνηση να φτιάξει γηροκομεία, αρκεί εκεί που γράφει τοπικό διαμέρισμα ή δημοτικό διαμέρισμα τάδε να γράψει «γηροκομείο» βάζοντας από κάτω και το όνομα του δημοτικού διαμερίσματος.
      Αυτά δεν έγιναν από μόνα τους, το επαναλαμβάνω. Έγιναν από συγκεκριμένες πολιτικές που δρομολογούνται εδώ και χρόνια και μέσα στα πλαίσια αυτών των πολιτικών μπορεί κανείς να αναζητήσει –γιατί αυτήν την κατεύθυνση υπηρετεί, τη βαθιά αντιλαϊκή- το πρόβλημα των ακτοπλοϊκών συγκοινωνιών. 
      Και εδώ δεν άκουσα, κύριε Υπουργέ, ποτέ να γίνεται μια μικρή κριτική, έστω και η ελάχιστη. Άλλοι φταίνε, άλλοι έξω από την εκάστοτε κυβέρνηση –και τη σημερινή Κυβέρνηση- άλλοι φταίνε! Ή, ξέρω εγώ, εκεί που δεν μπορούμε να κάνουμε διαφορετικά, το παίζουμε Πόντιοι Πιλάτοι.
      Μη μου πείτε, κύριε Υπουργέ, ότι, ξέρετε, αντιδρούσαν οι εφοπλιστές στην απελευθέρωση των ακτοπλοϊκών συγκοινωνιών και τους αναγκάσατε να την πάρουν. Σας ανάγκασαν –και την προηγούμενη κυβέρνηση- να απελευθερώσετε τις ακτοπλοϊκές συγκοινωνίες να μετατραπεί αυτό το αγαθό, που έχει «παρά», που έχει πολύ και ζεστό χρήμα σε εμπόρευμα για να το χώσουν στην τσέπη τους, να το πω έτσι όπως το βλέπει και ο λαός μας. 
      Και αυτήν την αλήθεια, κύριε Υπουργέ, δεν μπορεί κανείς να την κρύψει όσες προσπάθειες και να κάνει. Φωνάζει, κραυγάζει από μόνη της! Είναι μια πολιτική βαθιά αντιλαϊκή που στρέφεται ενάντια στα συμφέροντα των νησιωτών μας, του εργαζόμενου λαού που υποθηκεύει το σήμερα και το αύριο. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκοπελίτη.
      Ο κ. Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Κύριε Υπουργέ, πιστεύω ότι δεν δώσατε απαντήσεις σε όλα αυτά ερωτηθήκατε σήμερα και πιστεύω ότι σκόπιμα δεν δώσατε απαντήσεις, γιατί –όπως  σας είπε ο προηγούμενος ομιλητής ο κ. Σκοπελίτης- πραγματικά είναι μια διαρκής αναφορά στα προβλήματα των νησιών, η οποία δυστυχώς δεν λύνεται και η ερήμωση επιτείνεται.
      Και εσείς είχατε παραδεχθεί στην ερώτηση ότι το κόστος αυξάνει, η επιδότηση αυξάνει, αραιώνουν τα δρομολόγια και ουσιαστικά η ελληνική οικογένεια δεν μπορεί να αντιμετωπίσει την κατάσταση και για να πάει και να έλθει στο νησί και για τουριστικούς λόγους.
      Εκείνο όμως που πιστεύω ότι πρέπει να απαντήσετε απόψε είναι για την ιδιωτικοποίηση των δώδεκα αυτών λιμανιών και ταυτόχρονα για τις σχέσεις που δημιουργούνται με τις ΑΕ Δηλαδή, μίλησε και το ΠΑΣΟΚ και δεν ξέρει τίποτα για το φόνο και πιστεύω ότι πρέπει να δώσετε απαντήσεις γιατί δεν μπορεί να αναπτυχθεί το λιμάνι μ’ αυτές τις συνθήκες. 
      Πιστεύω ότι οι ιδιώτες που θα μπουν στο λιμάνι θα είναι αυτοί που θα πάρουν το δάνειο που τελικά εξασφάλισε η ελληνική Κυβέρνηση, θα πάρουν τις επιδοτήσεις και δυστυχώς οι τομείς των λιμανιών θα μείνουν χωρίς επενδύσεις, αφού κάποιοι θα εκμεταλλευθούν και τα δάνεια που έχουν συναφθεί. 
      Δεν μπορούμε να πούμε ότι αυτές οι ανεξάρτητες αρχές ή οι ΑΕ που έχουν δημιουργηθεί θα μένουν πάντα ατιμώρητες. Πρέπει, λοιπόν, να επιβάλουμε μαζικές προσλήψεις στον ΟΛΠ και μόνο έτσι μπορούμε να λύσουμε το εργασιακό πρόβλημα που υπάρχει σήμερα στον ΟΛΠ. 
      Έχει στόχο, δυστυχώς, η διοίκηση και εσείς την ανατροπή των εργασιακών σχέσεων για τους εργαζόμενους στον ΟΛΠ. Πιστεύω ότι η ιδιωτικοποίηση έναν εχθρό έχει: τον ίδιο τον εργαζόμενο και μάλιστα τον μόνιμο. Προσπαθούμε, δηλαδή, να μείνουμε χωρίς εργαζόμενους μέσα στο λιμάνι για να μπορέσει να περάσει η ιδιωτικοποίηση.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πατσιλινάκο.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Το ασφάλιστρο των επιβατών υπέρ του ΝΑΤ που είναι δισεκατομμύρια δραχμές το κρατάνε οι εφοπλιστές και τις περισσότερες φορές δεν το αποδίδουν. Υπάρχουν παραδείγματα πολλά. 
      Για να γίνω σαφής και συγκεκριμένος, το επίδομα του Πάσχα που ανέφερα στην πρωτομιλία μου ήταν 197 ευρώ ενώ το επίδομα ανεργίας είναι 235 ευρώ για τους ανύπαντρους και 296 για τους παντρεμένους. 
      Τρίτο ζήτημα. Για το ΠΑΣΟΚ οι ναυτεργάτες δεν ξεχνούν την άγρια επίθεση που δέχθηκαν στο λιμάνι του Πειραιά στις 29 Μαΐου 2002 αλλά και την επιστράτευση που κήρυξε η κυβέρνηση του ΠΑΣΟΚ και τους είχε με στρατιωτικό νόμο να δουλεύουν όλη την περίοδο εξυπηρετώντας τα συμφέροντα των εφοπλιστών. Για τους λιμενεργάτες είμαστε καθαροί, το είπε η συντρόφισσα εισηγήτρια, το ξαναλέω και εγώ. Εμείς ζητάμε να γίνουν προσλήψεις μόνιμου προσωπικού και να δουλεύει όλος ο κόσμος με το επτάωρο, δηλαδή πέντε επί επτά ίσον τριάντα πέντε ώρες και από κει και πέρα να ζει αυτός και η οικογένειά του και να του φθάνουν τα λεφτά που θα παίρνει για να ζει και όχι να δουλεύει μέρα νύχτα για να ζει.
      Βεβαίως, πρέπει να πούμε ότι σήμερα οργιάζουν τα δουλεμπορικά γραφεία στον Πειραιά και όχι μόνο αλλά και σε όλη τη χώρα, τα οποία καθιέρωσε το ΠΑΣΟΚ και εσείς τα δουλεύετε και τους δίνετε ζεστό χρήμα. 
      Μία απάντηση σε εσάς, κύριε Υπουργέ. Δίνετε επιδοτήσεις στους εφοπλιστές με τις ενεργητικές πολιτικές απασχόλησης, με τα λεφτά των εργαζομένων ταΐζετε τους εφοπλιστές με δισεκατομμύρια.
      Για τη ΔΑΝΕ στην οποία αναφερθήκατε, κύριε Υπουργέ, θέλω να πω ότι ήταν πρόταση της εταιρείας για ρύθμιση των χρεών προς τους ναυτεργάτες με τον όρο να γίνει δεκτή αυτή η σύμβαση από τους ναυτεργάτες των πλοίων. Οι ναυτεργάτες την απέρριψαν.
      Σε ό,τι αφορά το δικαίωμα σύνταξης δεν είπατε σωστά το χρόνο. Δεν είναι έντεκα χρόνια που είπατε. Είναι δεκατρία και μισό χρόνια πραγματική υπηρεσία. Και βέβαια, πρέπει να πούμε το εξής. Για τους μισθούς που αναφέρατε δεν είναι στα επίπεδα που είπατε εσείς. Παρακάτω είναι. Όμως πρέπει να συνυπολογίσετε ότι δουλεύουν μέρα νύχτα, δουλεύουν Σάββατα και Κυριακές, δουλεύουν υπερωρίες, δουλεύουν νυκτερινά. Ε, λοιπόν, τζάμπα θα δουλεύουν; Γιατί είπατε ότι έχουν μεγάλους μισθούς. Μέσα στη θάλασσα εικοσιτετράωρα ολόκληρα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είπα ότι είναι μεγάλοι οι μισθοί. Το αντίθετο είπα.
      ΔΗΜΗΤΡΙΟΣ ΤΣΙΟΓΚΑΣ: Είπατε ότι παίρνουν 2.000 ευρώ και ότι είναι μεγάλοι οι μισθοί…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είπα ότι είναι μεγάλοι οι μισθοί για τη δουλειά που κάνουν.
      ΔΗΜΗΤΡΙΟΣ ΤΣΙΟΓΚΑΣ: Ναι αλλά δουλεύουν μέσα στη θάλασσα εικοσιτετράωρα. 
      Είπατε πριν για δεκατρισήμισι χρόνια πραγματικής υπηρεσίας για να θεμελιώσουν δικαίωμα κατώτερης σύνταξης. Με την ανεργία που υπάρχει σήμερα είναι πολλοί εκείνοι που δεν μπορούν να θεμελιώσουν δικαίωμα. Είναι δύσκολο. Αυτό λέμε.
      Βέβαια αναφερθήκατε στο εφ’ άπαξ και είπατε ότι δώσατε 25% αύξηση. Ναι, αλλά είπατε τη μισή αλήθεια. Δεν είπατε ότι αυξήσατε τις κρατήσεις στο 25%, αλλά ότι αυτό που δώσατε, το 25%, τους το κρατάτε με την αύξηση του 25%. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε στη διάθεσή σας δέκα λεπτά συνολικά και δέκα λεπτά ο Κοινοβουλευτικός Εκπρόσωπος του Κομμουνιστικού Κόμματος Ελλάδος…
      ΧΡΗΣΤΟΣ ΠΡΩΤΟΠΑΠΑΣ:  Κύριε Πρόεδρε, το λόγο παρακαλώ για λίγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ας μιλήσει ο Κοινοβουλευτικός Εκπρόσωπος και θα τριτολογήσω εγώ …
      ΠΡΟΕΔΡΕΥΩΝ (Γεώργιος Σούρλας): Επειδή δόθηκε η δυνατότητα και στον Υπουργό και στους επερωτώντες μιας άνεσης χρόνου μπορεί κατά παρέκκλιση να μιλήσετε για ένα λεπτό και να απαντήσει ο Υπουργός.
      Ορίστε, έχετε το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, ό,τι είπαμε ισχύει. Σε κάποια δώσατε απαντήσεις, όπως ήταν τα σημεία που κάλυψε ο κ. Παυλίδης και κατά τη γνώμη μου τα κάλυψε θετικά, γύρω από την υπεράσπιση του ν.2932/01, όπου ο κ. Παυλίδης έδωσε μία συγκεκριμένη απάντηση. Για εμάς είναι κρίσιμο ζήτημα να προστατεύσουμε τα συμφέροντα του κοινωνικού συνόλου και των πολιτών και στα τέσσερα αυτά σημεία και θέλουμε να επιμείνετε ιδιαίτερα σε αυτό.
    Κλείνω με το θέμα των λιμενεργατών, για να ξεκαθαρίσουμε κάτι. Τι μας ενοχλεί εμάς; Κύριε Υπουργέ, εμάς μας ενοχλεί να περιφέρεστε –και το λέω με την καλή έννοια- στα κανάλια ή στις ομιλίες σας ή οπουδήποτε αλλού και να λέτε «οι αριστοκράτες εργαζόμενοι», να κουνάτε μισθολόγια, να κατεβάζετε μισθολόγια, να λέτε ονόματα ή να μη λέτε ονόματα και κάθε φορά να δημιουργείτε εντυπώσεις στην κοινή γνώμη.
    Εμείς θέλουμε να είμαστε άνθρωποι του έργου. Εάν κάτι είναι που δεν πρέπει να γίνεται, εάν κάτι είναι παράνομο, εάν κάτι είναι στραβό, να το φέρετε στη Βουλή και αν δεν θέλετε κατευθείαν στη Βουλή, φέρτε το με συγκεκριμένες προτάσεις στην Επιτροπή Παραγωγής και Εμπορίου να κάνουμε υπεύθυνο διάλογο, υπεύθυνη κουβέντα, καθαρές κουβέντες. Ο τόπος έχει ανάγκη από καθαρές κουβέντες για να πάει μπροστά.
    Εάν το κάνετε αυτό, είναι σαφές – εσείς έχετε την ευθύνη ως υπεύθυνη Κυβέρνηση βέβαια- ότι όλοι θα κληθούν να πάρουν σαφή θέση.
    Βεβαίως πρέπει να επιταχύνετε τις προσλήψεις. Δεκαπέντε μήνες κυβερνάτε, έγιναν κάποιες προσλήψεις, αλλά θα μπορούσαν να είχαν γίνει περισσότερες και θα μπορούσαμε να είχαμε καλύψει ένα μεγάλο κομμάτι, αν είχατε ξεκινήσει από την αρχή, γιατί αυτά τα έχετε πει πριν ένα χρόνο, δεν τα λέτε τώρα. 
    ΔΗΜΗΤΡΙΟΣ ΤΣΙΟΓΚΑΣ: Μόνιμο προσωπικό.
    ΧΡΗΣΤΟΣ ΠΡΩΤΟΠΑΠΑΣ: Κύριε συνάδελφε, και μόνιμο προσωπικό και προσωπικό που θα καλύψει εποχικές ανάγκες, όταν υπάρχουν εποχικές ανάγκες. 
    ΔΗΜΗΤΡΙΟΣ ΤΣΙΟΓΚΑΣ: Εποχικές είναι οι ανάγκες στα λιμάνια;
    ΧΡΗΣΤΟΣ ΠΡΩΤΟΠΑΠΑΣ: Είπα μόνιμο προσωπικό για τις μόνιμες δουλειές και όταν χρειάζεται κάτι εποχικό, εποχικό προσωπικό. Υπάρχουν και οι διατάξεις για τα εποχικά. Υπάρχουν μέσα στους νόμους σχετικές διατάξεις.
    Εκείνο που δεν θέλουμε είναι να υπάρχει δυσφήμιση και στη λήξη της τετραετίας να διαπιστώσουμε ότι τα πράγματα έχουν μείνει όπως ήταν και απλά και μόνο γινόταν μια φασαρία, η οποία αποσκοπούσε σε άλλα πράγματα. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, το θέμα των λιμενεργατών νομίζω ότι εξαντλήθηκε. Δεν χρειάζεται να το αναλύσουμε περαιτέρω. 
    Εγώ κρατώ την τελευταία αποστροφή του λόγου του Κοινοβουλευτικού Εκπροσώπου του ΠΑΣΟΚ και διαπιστώνω ότι υπάρχει συναίνεση την οποία η Κυβέρνηση θέλει να αξιοποιήσει.
    ΧΡΗΣΤΟΣ ΠΡΩΤΟΠΑΠΑΣ: Συναίνεση διαλόγου υπάρχει, κύριε Υπουργέ. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υπάρχει μια συναίνεση για το διάλογο και οι προτάσεις θα έλθουν και στην Επιτροπή Παραγωγής και Εμπορίου και βεβαίως στη Βουλή για να συζητηθούν, γιατί, βεβαίως, η Βουλή δεν μπορεί να δεχθεί τέτοιου είδους ακραία θέματα και φαινόμενα.
    Όσον αφορά τους ναυτεργάτες, θα σας έλεγα, κύριε συνάδελφε, ότι οι ναυτεργάτες το δουλεύουν το ψωμί τους. Συμφωνώ απόλυτα μαζί σας. Ο άνθρωπος που πηγαίνει από λιμάνι σε λιμάνι και πολύ περισσότερο τη νέα εποχή που τα λιμάνια δεν είναι μέσα στις πόλεις, καταλαβαίνετε ότι κάνει μια πολύ σκληρή δουλειά και το δουλεύει πολύ το ψωμί του σε δύσκολες και αντίξοες συνθήκες. 
    Θα συνηγορήσω απόλυτα μαζί σας ότι αυτό που κάνουμε είναι το ελάχιστο και όπου μπορεί, η πολιτεία θα πρέπει να δείξει το ενδιαφέρον της στους ανθρώπους της θάλασσας που έχουν προσφέρει τα μέγιστα στην ελληνική οικονομία και στα ελληνικά νησιά.
    Εκεί, λοιπόν, δεν έχουμε καμία διαφορά.
    Όσον αφορά την κρουαζιέρα, οφείλω να δώσω κάποιες απαντήσεις. Κοιτάξτε. Εμείς επιδοτούμε τις ασφαλιστικές εισφορές και για 400.000 ευρώ σε πρώτη φάση μόνο δημιουργήσαμε τετρακόσιες θέσεις εργασίας. Αυτό είναι πάρα πολύ σημαντικό. Είπατε τι παίρνουν οι άμοιροι, οι άνεργοι ναυτικοί, όσοι είναι άνεργοι. Καλό δεν είναι να δουλεύουν και να παίρνουν τα δεκαπλάσια, αφού η αγορά αυτό ζητάει; Μιλάω για όλους τους ναυτικούς σ’ όλο τον κόσμο και βεβαίως για τους Έλληνες που είναι οι καλύτεροι ναυτικοί.
    ΔΗΜΗΤΡΙΟΣ ΤΣΙΟΓΚΑΣ: Να παίρνουν, κύριε Υπουργέ, 960 ευρώ από το ταμείο ανεργίας.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μακάρι να πάρουν 1.200 ευρώ, όχι μόνο 960. 
    Ακούστε να σας πω, κύριε συνάδελφε, δεν θα αντιδικήσω μαζί σας, αλλά γνωρίζετε πολύ καλά, γιατί παρακολουθείτε πολύ στενά τα θέματα της ναυτεργασίας, ότι υπήρχε ένα ταμείο, το ΝΑΤ, το οποίο την εποχή του ’80 είχε 400.000.000 δολάρια πλεόνασμα εκείνη την εποχή.  
    Το ευρώ δεν υπήρχε τότε, μιλάμε για δολάρια. Όμως, το δολάριο ήταν πολύ πιο ισχυρό απ’ ό,τι είναι το ευρώ σήμερα σε σχέση με την τότε δραχμή. 
    Το Υπουργείο Εμπορικής Ναυτιλίας έχτισε τότε, πριν από το ’80, ένα ολόκληρο νοσοκομείο στα Μελίσσια, χωρίς να χρειαστεί να πληρώσει ο pροϋπολογισμός ούτε μια δραχμή, από τις εισφορές των Ελλήνων ναυτικών και τις εργοδοτικές εισφορές. Και αυτό βέβαια βρίσκεται στην κατάσταση που βρίσκεται σήμερα. Είναι ένα από τα θέματα που κληρονομήσαμε και πρέπει να λύσουμε.
    ΕΛΠΙΔΑ ΠΑΝΤΕΛΑΚΗ: Ποιος τα έφαγε τα λεφτά;
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σήμερα, ξέρετε πόσο πληρώνει ο κρατικός προϋπολογισμός ετησίως; Πληρώνει έ1.000.000.000 ευρώ ετησίως. Φέτος θα πληρώσει 350.000.000.000 παλιές δραχμές. Και δεν είχε κλείσει ακόμα ο ισολογισμός του ΝΑΤ. Αυτό σας το λέω, γιατί είναι μια άλλη ιστορία αυτή, τεράστια. Ο τελευταίος ισολογισμός του ΝΑΤ έχει κλείσει το ’98. 
    Και βάλαμε ορκωτούς λογιστές μέσα και ανθρώπους πρόσθετους για να κλείσουν ισολογισμούς, να ξέρουμε, δηλαδή, τι γίνεται στο δημόσιο χρήμα. Ο προϋπολογισμός προβλέπει φέτος για το ΝΑΤ 1.000.000.000 ευρώ. Πώς να το πάμε στα 260; Στα 1.500 € θα το πηγαίναμε, εάν παραλαμβάναμε αυτό που παραδώσαμε πριν από είκοσι χρόνια. 
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Γιατί έγινε αυτό, κύριε Υπουργέ; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ανταγωνισμός. Είπε ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ότι ανησυχεί το Κομμουνιστικό Κόμμα, γιατί υπάρχει μια δυναμική κάποιων εταιρειών στο χώρο της ακτοπλοΐας. 
    Εμείς από τη φύση τη δική μας και από την ιδεολογία μας είμαστε αντίθετοι προς τα μονοπώλια και τα ολιγοπώλια. Μονοπωλιακές και ολιγοπωλιακές καταστάσεις προσπάθησαν κάποιοι να δημιουργήσουν στα τέλη της δεκαετίας του 1990. Εμείς θα διασφαλίσουμε τον ανταγωνισμό. Η ρυθμιστική αρχή θαλασσίων ενδομεταφορών μετέφερε τις αρμοδιότητές της στην Επιτροπή Ανταγωνισμού. Η ενίσχυση του ανταγωνισμού είναι ο στόχος μας. 
    Δεν ξέρω βέβαια τι ιδεολογική συζήτηση μπορούμε να κάνουμε εδώ, η οποία πρέπει να γίνεται βέβαια πότε - πότε. Αλλά αν κάτι θετικό έχει ο καπιταλισμός κατά τη δική σας ορολογία και το έχει αποδείξει είτε στην Ευρωπαϊκή Ένωση είτε σε άλλες χώρες της Ευρώπης ή των Ηνωμένων Πολιτειών είναι ότι έχει ισχυρές επιτροπές ανταγωνισμού. Γνωρίζετε πολύ καλά τι έγινε με τα πετρέλαια στην αρχή του αιώνα και τι έγινε πριν μερικά χρόνια με τον Μπιλ Γκέιτς, τον οποίο η Επιτροπή Ανταγωνισμού διέταξε να μοιράσει σε τμήματα την επιχείρησή του, γιατί νόθευε τον ανταγωνισμό.
    Υπάρχουν παραδείγματα στον κόσμο τα οποία λειτούργησαν θετικά. Μάλιστα στη δίκη της Ρώμης υπάρχουν και συγκεκριμένα άρθρα. Ο κ. Παυλίδης τα ξέρει καλύτερα από μένα. Εάν ενθυμούμαι καλά είναι τα άρθρα 89 και 90 της Συνθήκης της Ρώμης. Όλα αυτά, λοιπόν, λειτουργούν. Και εμείς θέλουμε να λειτουργήσει ο ανταγωνισμός. Και βεβαίως έχετε απόλυτο δίκιο ότι η πολιτεία οφείλει να εξασφαλίσει τον υγιή ανταγωνισμό, γιατί αλλιώς δημιουργούνται μονοπώλια και το κάθε μονοπώλιο μπορεί να κυριαρχήσει και στο πώς θα ακολουθήσει μια τιμολογιακή πολιτική που δεν θα είναι βεβαίως προς όφελος της ποιότητας και της εξυπηρέτησης των πολιτών.
    Για τα αιτήματα για την ακινησία θα πω ότι υπάρχει νόμος και ο νόμος τηρείται. Εάν εσείς διαπιστώσετε –που μπορεί και να συμβαίνει ή μπορεί να έχει συμβεί όλα αυτά τα χρόνια- ότι κάποιες ακτοπλοϊκές εταιρείες δεν λειτουργούν όπως πρέπει, εμείς είμαστε ανοικτοί και στον κοινοβουλευτικό έλεγχο βεβαίως και σε οποιαδήποτε δημοσιεύματα εφημερίδων, οι οποίες θα μας αφυπνίσουν ότι κάτι δεν πάει καλά. Υπάρχουν πρωτοβάθμιοι και δευτεροβάθμιοι έλεγχοι. Το Υπουργείο Εμπορικής Ναυτιλίας και η πολιτική του ηγεσία και το Υπουργείο Αιγαίου δεν χρωστάμε σε κανέναν. Θα κάνουμε το σωστό και ο νόμος θα τηρηθεί προς κάθε κατεύθυνση και στα θέματα της ακινησίας. 
    Μου είπατε για τις αυξήσεις των εισιτηρίων. Γνωρίζετε πολύ καλά ότι οι αυξήσεις ήταν πέρυσι στο επίπεδο του 3,5%, πολύ πιο κάτω από την εισοδηματική πολιτική, δηλαδή από 0,18 έως 0,80 του ευρώ. Στα νησιά του βορείου Αιγαίου – και κάποιοι συνάδελφοι οι οποίοι τοποθετήθηκαν σήμερα κατά τη διάρκεια της συζήτησης της επερώτησης κατάγονται απ’ αυτά τα νησιά- γνωρίζουν ότι 0,80 του ευρώ δεν είναι ένα μεγάλο ποσό που δεν μπορεί να πληρώσει η ελληνική οικογένεια. Αυτές ήταν οι αυξήσεις οι περυσινές.
    Φέτος είπαμε ότι θα δώσουμε την αύξηση με βάση τη μελέτη Μασγανά του 1994, αλλά μόνο για το πετρέλαιο. Ενώ, δηλαδή, όλες οι μελέτες έδιναν μια πολύ μεγάλη αύξηση, δυσβάσταχτη για το βαλάντιο του Έλληνα πολίτη, είπαμε ότι τίποτε απ’ αυτά δεν προσμετράται, ούτε η εισοδηματική πολιτική, παρά μόνο η αύξηση του πετρελαίου. Το πετρέλαιο, δυστυχώς για μας, αυξήθηκε από 37 σε 57 δολάρια το βαρέλι. Και εσείς που κινήστε με το αυτοκίνητό σας το γνωρίζετε και όσοι δεν έχουν αυτοκίνητο και κινούνται με τη μηχανή τους ή με οποιοδήποτε άλλο μέσο γνωρίζουν ότι πληρώνουν αυτήν την αύξηση της βενζίνης. Δυστυχώς αυτό το ποσό στο οποίο αναφερθήκατε είναι μόνο για την αύξηση του πετρελαίου και μάλιστα κάτω από την αύξηση του πετρελαίου. Δεν μπορούσε να γίνει διαφορετικά. 
    Καλό είναι βεβαίως να υπηρετήσουμε την πρόσβαση στα νησιά με το χαμηλότερο δυνατό κόμιστρο – και αυτό κάνουμε, τουλάχιστον, αυτούς τους δεκατέσσερις μήνες - αλλά όταν δεν αφήσεις και την ελεύθερη αγορά κάπως να κινηθεί μπορεί να οδηγηθούμε στην απαξίωση των ακτοπλοϊκών εταιρειών.
      Γνωρίζετε ότι πολλές από αυτές βρίσκονται σε δύσκολη  θέση με συνεχή αναχρηματοδότηση των δανείων τους στην Ελλάδα και το εξωτερικό και δεν μπορούμε να διακινδυνεύσουμε να χρεοκοπήσει άλλη μία εταιρεία όπως η ΔΑΝΕ.
      Στο θέμα που δεν θα συμφωνήσω μαζί σας είναι το θέμα των «λαϊκών» συνελεύσεων των ναυτεργατών, που δεν είναι ναυτεργάτες, στους καταπέλτες της ΔΑΝΕ. 
      Στο γραφείο του Υπουργείου Εμπορικής Ναυτιλίας όλοι οι φορείς , όλα τα στελέχη της ΠΝΟ, όλα τα σωματεία παρευρίσκοντο μαζί με την εταιρεία. Συμφωνήσαμε και μέχρι να βγούμε έξω να το ανακοινώσουμε είχαν γίνει λαϊκές συνελεύσεις στον καταπέλτη. Όταν επισκέφθηκα κάποιους που ήταν εκεί φρουροί στα πλοία της ΔΑΝΕ και τους είπα ότι αφού συμφωνήσαμε γιατί καταλάβατε τα πλοία, μου απάντησαν: «επειδή ήλθαν κάποιοι εδώ και τα καταλάβαμε». Τους είπα τότε ότι θα έπρεπε να τους βάλουν στο βαπόρι και να τους πάνε μία βόλτα στα Δωδεκάνησα και να τους γυρίσουν μετά πίσω και να συνεχίσουν. Και μου απάντησαν «έτσι γίνονται αυτά».  
      Αυτό δεν είναι λογικό. Είχε συμφωνηθεί να πληρωθεί η πρώτη δόση των δεδουλευμένων. Είχαμε συμφωνήσει να πληρωθούν σε τέσσερις δόσεις. Βεβαίως η πολιτεία ανέλαβε την υποχρέωση και τα πλήρωσε. Είχαμε υποσχεθεί ότι θα δώσουμε 400.000 ευρώ για τα δεδουλευμένα των ναυτεργατών της ΔΑΝΕ και στο τέλος η πολιτεία πλήρωσε 1.200.000 ευρώ ώστε να πληρωθεί και το τελευταίο ευρώ. Ήταν παραμονή Χριστουγέννων, είχαμε μια ευαισθησία και θέλαμε αυτό το θέμα να λήξει.
      Θέσατε ένα θέμα για τα όρια ηλικίας. Είναι ένα από τα θέματα που συζητούμε με την Ευρωπαϊκή Ένωση. Δεν θέλουμε να ανοίξουμε όλα τα χαρτιά μας με την Ευρωπαϊκή Ένωση, γιατί κάθε φορά που λες κάτι, σου ζητά και κάτι παραπέρα. Έχουμε κάνει κάποιες συζητήσεις. Βεβαίως υπάρχουν τα θέματα τα οποία αναφέρατε. Βεβαίως ένα μεγάλο ποσοστό των πλοίων πρέπει να βγει εκτός λειτουργίας, αλλά εκεί θα πρέπει να μας πείτε τι θα κάνατε εσείς στη θέση τη δική μας αν υπήρχε αυτό το πρόβλημα.
      Δεν θέλουμε, λοιπόν, να το ανοίξουμε, γιατί γίνεται αυτή η διαπραγμάτευση με την Ευρωπαϊκή Ένωση. Αυτό όμως που θα σας πω είναι ότι ανεξαρτήτως από το θέμα που θέτετε, το θέμα της ασφάλειας είναι πρωταρχικό. Η Ελλάδα έχει τραυματικές εμπειρίες από τη δεκαετία του ’60 και τη δεκαετία του 2000 με τα δύο πολύνεκρα ναυάγια. Έτσι και αλλιώς υπάρχει η οδηγία της Ευρωπαϊκής Ένωσης που είμαστε υποχρεωμένοι να ακολουθήσουμε. Είναι η Συνθήκη της Στοκχόλμης, την οποία εμείς θέλουμε να φέρουμε πολύ πιο μπροστά από τις άλλες χώρες της Ευρωπαϊκής Ένωσης. Αυτό θα μας βοηθήσει για να αντλήσουμε κεφάλαια και να μπορέσουμε να βοηθήσουμε τη βελτίωση του ξενοδοχειακού εξοπλισμού και των πλοίων της ακτοπλοϊας. Αυτός είναι ο στόχος μας.
      Επίσης συζητούμε με την Ευρωπαϊκή Ένωση και άλλα προγράμματα, γιατί χρειάζεται ο ξενοδοχειακός εξοπλισμός των πλοίων της ακτοπλοϊας να βελτιωθεί και προς όφελος της ανάπτυξης του τουρισμού και βεβαίως, γιατί το βιοτικό επίπεδο των Ελλήνων πολιτών έχει ανέβει. Και βεβαίως με την επιτυχία της Κυβέρνησης και του κ. Παυλίδη στο αρμόδιο Συμβούλιο Υπουργών έχει μπει στο Ευρωπαϊκό Σύνταγμα συγκεκριμένη διάταξη για τα ελληνικά νησιά και προσδοκούμε τα εκτελεστικά διατάγματα και οι αποφάσεις της Ευρωπαϊκής Ένωσης γι’ αυτό το συγκεκριμένο θέμα να βοηθήσουν και την ανάπτυξη των νησιών και την ανάπτυξη των ακτοπλοϊκών γραμμών.
      ΠΡΟΕΔΡΕΥΩΝ (Γεώργιος Σούρλας): Ο κ. Κολοζώφ έχει το λόγο.
      ΟΡΕΣΤΗΣ ΚΟΛΟΖΩΦ: Κύριε Υπουργέ, όταν η σύντροφός μου, κ. Παντελάκη, έθεσε το θέμα για τη μη καταβολή ασφαλιστικών εισφορών στο Ν.Α.Τ. από τα κρουαζερόπλοια είπατε «όχι». 
      Εγώ θα ήθελα να το διευκρινίσετε στην τριτολογία σας αυτό. Έχουμε μια ανησυχία ότι δεν θα γίνει έτσι. Γιατί από  ό,τι γνωρίζουμε η συμφωνία που έκανε η ΠΝΟ προβλέπει περικοπή οργανικών συνθέσεων των πλοίων. Δηλαδή μη καταβολή ασφαλιστικών εισφορών στο ΝΑΤ.
    Στο νόμο που ετοιμάζετε να καταθέσετε προβλέπονται τέτοια πράγματα; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να σας απαντήσω τώρα; 
    ΠΡΟΕΔΡΕΥΩΝ (Γεώργιος Σούρλας): Όχι. Παρακαλώ να ολοκληρώσετε, κύριε Κολοζώφ και θα κλείσει ο κύριος  Υπουργός απαντώντας σε σας. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μόνο μία φράση, κύριε Πρόεδρε, θα πω.
    ΠΡΟΕΔΡΕΥΩΝ (Γεώργιος Σούρλας): Όχι θα χρειαστεί να πείτε και άλλες. 
      Παρακαλώ συνεχίστε, κύριε Κολοζώφ.
    ΟΡΕΣΤΗΣ ΚΟΛΟΖΩΦ: Τώρα αναφορικά με όλες αυτές τις μεγάλες κινητοποιήσεις που γίνονται και που είναι κινητοποιήσεις διαμαρτυρίας για την κατάσταση που υπάρχει και που από ότι κατάλαβα εν μέρει αναγνωρίζετε, εμείς υποστηρίζουμε τα αιτήματα των κινητοποιήσεων και παλεύουμε για την καθημερινή και απρόσκοπτη σύνδεση των νησιών με την ηπειρωτική Ελλάδα, αλλά και μεταξύ των νησιών καθ’ όλη τη διάρκεια του χρόνου.
    Όμως, θα ήθελα να υπογραμμίσω εδώ και θα έλθω μετά στα συγκεκριμένα αιτήματα, ότι αυτός ο αγώνας των νησιωτών, των ναυτεργατών, γενικότερα των εργαζομένων, θα γίνεται πιο αποτελεσματικός κατά τη γνώμη μας στο βαθμό που θα αλλάξει ο πολιτικός συσχετισμός, ο συσχετισμός δύναμης σε βάρος αυτής της κυρίαρχης πολιτικής και των φορέων της που ανάλυσα στην πρωτολογία μου και που πρώτα απ’ όλα στηρίζει η Νέα Δημοκρατία και το ΠΑΣΟΚ. Και οι δυο σας πάτε προς αυτήν την κατεύθυνση, ανεξάρτητα από τις διαφορές τακτικής που μπορεί να έχετε, ιδιαίτερα αντιπαράθεση για το ποιος θα έχει τη διαχείριση αυτού του συστήματος.
    Πιστεύουμε ότι ο αγώνας θα γίνεται αποτελεσματικός όταν οικοδομεί την συσπείρωση και την συμμαχία των λαϊκών δυνάμεων, αναπτύσσεται με προοπτική και διεκδικεί ριζικές πολιτικές και κοινωνικές αλλαγές, γιατί μόνο όταν η εξουσία –αυτό πιστεύουμε εμείς- περάσει στα χέρια του λαού, τότε τα πλοία θα γίνουν κοινωνική ιδιοκτησία και η οικονομία και η ναυτιλία θα αναπτύσσονται με κριτήριο την ικανοποίηση των λαϊκών αναγκών. Έτσι, θα μπορούν και οι ακτοπλοϊκές συγκοινωνίες να εκπληρώσουν τον κοινωνικό τους ρόλο που πρέπει να εκπληρώνουν. Σ’ αυτά τα πλαίσια λέμε εμείς ότι μπορεί να λειτουργήσει αποτελεσματικά ο Εθνικός Οργανισμός Ακτοπλοϊκών Συγκοινωνιών με εργατικό κοινωνικό έλεγχο ώστε να οργανωθεί η ακτοπλοΐα προς όφελος των λαϊκών στρωμάτων και των ναυτεργατών. Αυτή είναι η προγραμματική μας θέση και προς τα εκεί προσπαθούμε και παλεύουμε να αλλάξουμε τους πολιτικούς συσχετισμούς. 
    ΄Όμως εδώ έχουμε συγκεκριμένα ζητήματα τα οποία μπορούν να λυθούν μέσα και στα πλαίσια αυτού του συστήματος που υπάρχει και που λειτουργεί. Και λέμε ότι ασφαλή και σύγχρονα πλοία μπορούν να γίνουν και τώρα. Επίσης,  να υπάρξει ουσιαστική προστασία της ανθρώπινης ζωής στη θάλασσα –θα πρέπει να παρθούν ιδιαίτερα μέτρα γι’ αυτό- και μείωση της τιμής των εισιτηρίων των επιβατών. Εμείς εκτιμούμε ότι πρέπει να είναι στο 50%. Δεν ξέρω πως θα το αντιμετωπίσετε αυτό, αλλά μόνο έτσι μπορεί να αντισταθμιστεί στις σημερινές ανάγκες που υπάρχουν και τις δυνατότητες που έχει σήμερα ο ελληνικός πληθυσμός, ιδιαίτερα ο νησιώτικος πληθυσμός. Ακόμη ειδικά μέτρα για τα ΑΜΕΑ, για τους πολύτεκνους, για τους συνταξιούχους, τους φοιτητές, που υπήρχαν και τα αναιρέσατε. 
    Σχετικά με τις εργασιακές σχέσεις. Και εδώ ισχύει η γενικότερη θέση που  μπορεί σήμερα να εφαρμοστεί, επτάωρο, πενθήμερο, τριανταπεντάωρο, ιδιαίτερα σ’ αυτούς τους επικίνδυνους τομείς.
    Μισθοί και συντάξεις, εργασιακά και ασφαλιστικά δικαιώματα που να ανταποκρίνονται στις σύγχρονες ανάγκες των εργατών της θάλασσας. Και εσείς αναγνωρίζετε ότι εν πάση περιπτώσει ένα επάγγελμα τόσο δύσκολο, όπως είναι αυτό των ναυτικών, πρέπει να ανταμείβεται. Πέρα από το γεγονός των δυσκολιών που έχουν και το τι προσφέρουν στην ελληνική οικονομία, υπάρχει και το θέμα ότι αυτοί οι άνθρωποι ζουν μακριά από τις οικογένειές τους και έχουν να αντιμετωπίσουν πολλαπλάσια έξοδα, όπως και η πάλη για την ανατροπή της εθνικής και κοινωνικής νομοθεσίας που προβλέπει την απελευθέρωση της ακτοπλοΐας. Αυτή είναι μια γενικότερη θέση δική μας. Όμως και εσείς κάτι αφήσατε να εννοηθεί. Δεν ξέρω, δεν θέλω να αμφισβητήσω αυτό που αφήσατε στο τέλος να εννοείται και που εμείς δυσκολευόμαστε να το πιστέψουμε.
      Υπάρχουν δυνατότητες και μέσα σ’ αυτά τα πλαίσια να υπερασπιστούμε τα συμφέροντα των ναυτεργατών και της χώρας μας και να αντισταθούμε σ’ αυτήν την προσπάθεια που κάνει ιδιαίτερα το εφοπλιστικό κεφάλαιο, το διεθνές αλλά και το δικό μας –γιατί είναι συνυφασμένα αυτά στη χώρα μας- να διευρύνει συνέχεια τα μέτρα και τις παρεμβάσεις που γίνονται για να διευκολυνθεί ακόμη περισσότερο η δράση τους χωρίς κανένα απολύτως εμπόδιο, όχι μόνο για τις εργασιακές σχέσεις, αλλά και για τις συνθήκες με τις οποίες παραλαμβάνουν από το δημόσιο χρήματα που εκβιαστικά αυτοί διεκδικούν.
      Είπατε για τα κρουαζιερόπλοια ότι εν πάση περιπτώσει δημιουργούνται νέες θέσεις εργασίας. Σύμφωνοι, δημιουργούνται. Όμως δεν λύνουν το πρόβλημα. Και το πρόβλημά μας αυτήν τη στιγμή πέρα από τις θέσεις εργασίας είναι και το πώς αυτό που ονομάζουμε «άγονες γραμμές» -αλλά και στην πραγματικότητα είναι άγονες ορισμένες απ’ αυτές- θα έχουν πρόσβαση με τον κορμό της χώρας ή, τουλάχιστον, τα μεγάλα νησιωτικά κέντρα. Αυτά τα κρουαζιερόπλοια δεν το λύνουν. Και δεν μπορεί να συνεχιστεί αυτή η υπόθεση που χάνεται. Φυσικά το σύστημα στο οποίο λειτουργείτε δεν σας αφήνει να αναζητήσετε άλλες λύσεις. Όμως, δεν μπορεί να σου λέει ένας εφοπλιστής –δείχνω ένα ακραίο παράδειγμα για το πού μπορεί να φτάσει αυτή η τάση- ότι η Ρόδος είναι άγονη γραμμή. Και δεν φτάσαμε στη Ρόδο, αλλά φτάσαμε σε μια σειρά από νησιά που κάθε άλλο παρά άγονες γραμμές ήταν και είναι. Έχουν οικονομική δραστηριότητα, είναι ζωντανοί οργανισμοί, προσφέρουν δυνατότητες να καλύψουν τις ανάγκες μιας γραμμής. Κι όμως δεν γίνεται. Και δεν γίνεται όχι γιατί δεν θέλουν να πάνε στο συγκεκριμένο νησί. Δεν γίνεται για να εξασφαλίσουν τη γενικότερη επιδότηση όλο και πιο αυξημένη, εκβιάζοντας το ελληνικό κράτος. Γιατί και εκεί θα πηγαίνουν και χρήματα θα εισπράττουν. Είπατε σεις ότι σκέπτεστε με νομοσχέδιο στις άγονες αυτές γραμμές να πηγαίνουν ελεύθερα οι νησιώτες, χωρίς να πληρώνουν τίποτα. 
      Κύριε Υπουργέ, εξασφαλίστε τη σύνδεση αυτών των νησιών με τα μεγάλα κέντρα της χώρας μας, είτε είναι νησιωτικά, είτε είναι στην ήπειρο και σας διαβεβαιώ ότι δεν θα υπάρχει κανένα παράπονο από τους νησιώτες αν πληρώνουν μία λογική τιμή στα εισιτήρια. Το θέμα δεν είναι να πηγαίνουν τζάμπα. Το θέμα είναι να πηγαίνουν. Και αυτό είναι το πρόβλημα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κολοζώφ.
      Κύριε Υπουργέ, έχετε το λόγο για δύο λεπτά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα είμαι πολύ σύντομος, κύριε Πρόεδρε.
      Το άρθρο 4 του Κανονισμού 3577/92 για την απελευθέρωση, δίνει τη δυνατότητα στην ελληνική πολιτεία να παρεμβαίνει. Γι’ αυτό και κάνουμε τις παρεμβάσεις και το αξιοποιούμε, όπως και εσείς μας προτρέπετε για τα εισιτήρια της οικονομικής θέσης. Μάλιστα στη φετινή απόφαση υπάρχουν δύο νέα στοιχεία. Το ένα στοιχείο είναι ότι θα μπουν γιατροί στα πλοία –γιατί μόνο έτσι θα δοθούν και οι προσαρμογές σε σχέση με το πετρέλαιο, αλλιώς δεν θα τις πάρουν. Και το δεύτερο είναι ότι στα δηλωμένα δρομολόγια, χωρίς να επιβαρυνθεί ο κρατικός προϋπολογισμός, θα πρέπει να καλυφθούν επιπλέον γραμμές για τα νησιά Πάτμος, Λέρος, Κάλυμνος, Ίος, Ύδρα και Αλόννησος.
      Θυμάστε πολύ καλά τα δημοσιεύματα του Τύπου και τα ρεπορτάζ των τηλεοράσεων για την Αλόννησο. Εμείς βρισκόμαστε σήμερα στην ευχάριστη θέση να σας ανακοινώσουμε ότι πήραμε ευχαριστήρια επιστολή από τη δημοτική αρχή της Αλοννήσου. 
      ΠΡΟΕΔΡΕΥΩΝ (Γεώργιος Σούρλας): Αυτό μπορώ να το επιβεβαιώσω και εγώ ως Βουλευτής Μαγνησίας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευτυχώς, έχουμε εδώ και τον Πρόεδρο, ο οποίος κατάγεται από την περιοχή της Μαγνησίας και βέβαια έχει υπό την προστασία του –και δεν μπορούσαμε να κάνουμε άλλωστε και διαφορετικά- τις Σποράδες. 
      ΠΡΟΕΔΡΕΥΩΝ (Γεώργιος Σούρλας): Και με είχατε στεναχωρήσει, όταν δεν είχατε πάρει αποφάσεις ή δεν είχατε προχωρήσει σ’ αυτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το σημαντικό είναι να είναι ευχαριστημένοι οι κάτοικοι, κύριε Πρόεδρε, και αυτό εμάς μας χαροποιεί διπλά, γιατί και τα αιτήματα των Βουλευτών ικανοποιήσαμε, αλλά πολύ περισσότερο των κατοίκων της περιοχής. 
      ΟΡΕΣΤΗΣ ΚΟΛΟΖΩΦ: Τώρα στην Αλόννησο πόσα πλοία πηγαίνουν; 
      ΠΡΟΕΔΡΕΥΩΝ (Γεώργιος Σούρλας): Περισσότερα από κάθε άλλη φορά.
      ΟΡΕΣΤΗΣ ΚΟΛΟΖΩΦ: Δηλαδή, πηγαίνει ένα κάθε τόσο...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τέσσερα μόνο από τον Άγιο Κωνσταντίνο. Ξέρετε ότι, όταν υπάρχει ένα πρόβλημα, είναι εύκολο κανείς να το πει. Όταν λυθεί ένα πρόβλημα χρειάζεται περίσσευμα καρδιάς που την διαθέτουν οι άνθρωποι της Μαγνησίας και των Σποράδων για να σου πουν ένα ευχαριστώ. 
      Σας οφείλω μια απάντηση για τα θέματα της κρουαζιέρας. Το πρώτο πράγμα που έχω να σας πω είναι πως ό,τι έγινε, έγινε με τη σύμφωνη γνώμη όλων των ναυτεργατικών σωματείων. Με ρωτάτε για τη σύνθεση. Είμαι ο τελευταίος που γνωρίζει εάν έγιναν μειώσεις στις συνθέσεις των επιμέρους σωματείων. Οι διαπραγματεύσεις έγιναν μονομερώς με τις εταιρείες και βεβαίως συνολικά με την ΠΝΟ και ό,τι συμφώνησαν το συμφώνησαν οι ίδιοι. Άρα θέματα συνθέσεων δεν τίθενται, γιατί ο νόμος υπάρχει. Υπάρχουν θέματα συμφωνίας μεταξύ των όλων ναυτεργατικών σωματείων και της εταιρείας. 
      ΟΡΕΣΤΗΣ ΚΟΛΟΖΩΦ: Δεν με ενδιαφέρει τι συμφωνήσατε. Εγώ θα ήθελα μια διαβεβαίωση από εσάς...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το δεύτερο που με ρωτήσατε είναι ποιος θα πληρώσει τις ασφαλιστικές εισφορές. Σας λέω, λοιπόν, ότι το κόστος των ασφαλιστικών εισφορών είναι 400.000 € και θα το αναλάβει ο κρατικός προϋπολογισμός. Θεωρώ ότι για τετρακόσιες θέσεις εργασίας αξίζει τον κόπο ο κρατικός προϋπολογισμός να πληρώσει τετρακόσιες χιλιάδες ευρώ πολύ περισσότερο όταν στον προϋπολογισμό του ΝΑΤ η πολιτεία πληρώνει 1.000.000.000 ευρώ για φέτος. 
      ΕΛΠΙΔΑ ΠΑΝΤΕΛΑΚΗ: Κύριε Υπουργέ...
      ΟΡΕΣΤΗΣ ΚΟΛΟΖΩΦ: Δωράκι στους εφοπλιστές...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αλίμονο, στο 1.000.000.000 ευρώ που καλείται σήμερα η πολιτεία να πληρώσει, να σκεφτούμε αν θα πρέπει να δώσουμε 400.000 € για τετρακόσιες θέσεις εργασίας. 
      ΕΛΠΙΔΑ ΠΑΝΤΕΛΑΚΗ: Σταματήστε αυτήν την ιστορία!
      ΟΡΕΣΤΗΣ ΚΟΛΟΖΩΦ: Αρχίσατε με τους εφοπλιστές, θα πάτε στους βιομήχανους...
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, αυτή είναι η άποψη της Κυβέρνησης. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και να σας πω  πώς βγαίνει αυτό. Προσέξτε. Επιδοτώντας την εργασία καλύψαμε το 33% των επιδοτήσεων των ανέργων ναυτικών. Δεν χρειάζεται, δηλαδή, η πολιτεία στο ΓΕΝΕ να πληρώνει το 33% των εισφορών που πρέπει να πληρώσει για τους άνεργους ναυτικούς. Και λύσαμε και καλύψαμε το 12% της συνολικής ανεργίας των ναυτικών. Αυτό, νομίζω, ότι πρέπει να χαροποιεί όλη τη Βουλή. Μακάρι να μηδενίσουμε την ανεργία επιδοτώντας κάποιες εισφορές σε όλο τον ευρύτερο δημόσιο τομέα. Μακάρι με τόσο λίγα λεφτά να μην υπάρχει ούτε ένας νέος άνεργος από τα χιλιάδες παιδιά που σήμερα έχουν σπουδάσει, έχουν τα πτυχία τους και γυρεύουν για χρόνια δουλειά για να δουλέψουν και να προσφέρουν στην ελληνική οικονομία, στις οικογένειές τους και στον εαυτό τους. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Αιγαίου κ. Παυλίδης έχει το λόγο για δύο λεπτά και ολοκληρώνουμε τη συζήτησή μας. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν θα χρειαστώ περισσότερο από δύο λεπτά, διότι η τελευταία τοποθέτηση του κ. Κεφαλογιάννη ήταν τόσο πλήρης που όσα θέματα ετέθησαν από τους επερωτώντες εκαλύφθησαν πλήρως και δεν χρειάζεται άλλη τοποθέτηση επί της ουσίας της επερωτήσεως. 
      Στην κυρία συνάδελφο, την κ. Παντελάκη, θέλω να πω το εξής. Καλώς είπατε ότι από Κάλυμνο μέχρι Ρόδο χρειάζονται εννέα ώρες, αλλά πότε; 
      ΕΛΠΙΔΑ ΠΑΝΤΕΛΑΚΗ: Όχι εννέα. Είχανε διαδρομή μεγάλη. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θα σας τα πω εγώ. Το χωριό μου είναι αυτό. Όταν εκτελείται το λεγόμενο «άγονο» δρομολόγιο, το επιδοτούμενο, Κάλυμνος- Κως- Νίσυρος- Τήλος- Σύμη- Ρόδος, θα ακούσετε πόσα; Στην Πάρο είναι ψηλά. Σ’ αυτό το δρομολόγιο και κρις-κραφτ να έχεις, πολλές θα είναι οι ώρες.
	Πρόβλημά μας σήμερα δεν είναι οι προσεγγίσεις των πλοίων. Τα δύο Υπουργεία καταφέραμε –και επιτρέψτε μου να σας το πω έτσι- και κάναμε καλό κουμάντο σαν καλοί καπετάνιοι. Με τα καράβια που έχουμε, προσεγγίσεις έχουμε. Ατυχώς, κάποια καράβια είναι μειωμένων ταχυτήτων. Αυτά είναι. Μ’ αυτά πάμε επί του παρόντος να τα βγάλουμε πέρα. 
	Θα κάνω μία αναφορά στην παρατήρηση της κυρίας συναδέλφου. Καμποτάζ; Δεν εξεβίασαν, οι εφοπλιστές να κρατήσουμε την αγορά κλειστή για να κερδίσουν. Αυτή ήταν μία υπόθεση όλης της Ευρώπης των δώδεκα. Ήταν υπόθεση υποχρεώσεώς μας έναντι της συνθήκης προσχωρήσεως. 
	ΟΡΕΣΤΗΣ ΚΟΛΟΖΩΦ: Αυτό λέτε, ότι σας εκβιάζουν οι εφοπλιστές και ενδίδετε…
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μπορεί να διαφωνείτε, αλλά διορθώνω με ιστορία. 
	Το τελευταίο. Δεν εκβιάζουν οι εφοπλιστές για να επιδοτηθεί το δρομολόγιο Θεσσαλονίκη- Σάμος…
	ΣΤΑΥΡΟΣ ΣΚΟΠΕΛΙΤΗΣ:…(Δεν ακούστηκε)
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, φωνάζει ο λαός. Τολμήστε να πάτε στη Σάμο και να πείτε το δρομολόγιο αυτό μπαίνει ελεύθερο, πότε μπαίνει καράβι. Εγώ προκήρυξα τη γραμμή ελεύθερη σε συνεννόηση με τον κ. Κεφαλογιάννη με την παροχή δικαιώματος, μέχρι τρία χρόνια, αποκλειστικότητος. Ούτε ένας δε φάνηκε. 
	Φωνάζει ο λαός: «Υπουργέ, πληρώστε για τους νησιώτες όπως πληρώνετε για τις αστικές συγκοινωνίες Κολιάτσου- Παγκράτι. Αυτό κάμαμε.
	ΟΡΕΣΤΗΣ ΚΟΛΟΖΩΦ:…(Δεν ακούστηκε)
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και  Νησιωτικής Πολιτικής): Καθ’ όσον αφορά στις εισφορές, σας δίνω τώρα μία πληροφορία εκ παρελθόντος. Όταν περάσαμε το ν.289 σ’ αυτήν την Αίθουσα για τη ζώνη Ε, με κίνητρα αναπτυξιακά στη ζώνη Ε, νησιά του ανατολικού Αιγαίου συν επάνω Έβρος, ξέρετε ποια διάταξη υπήρχε μέσα; Απαλλαγή για τους επενδυτές από εισφορές υπέρ των βασικών ταμείων, π.χ. του ΙΚΑ. 
	Τότε, αν δεν κάνω λάθος, ζούσε ο μακαρίτης ο μπαρμπαΒασάλος. Περί το 1977-1978 ήταν Βουλευτής.
    Ο Μπαρμπαβασάλος μας είπε μπράβο. Γιατί δημιουργήθηκαν επιχειρήσεις στα νησάκια μας και στον Έβρο και τη Θράκη και απασχολήθηκε κόσμος. Και το κράτος μας πλήρωσε τις εισφορές. Δημιουργήθηκαν θέσεις απασχόλησης. Αυτό κάνει τώρα και ο Μανώλης Κεφαλογιάννης. Και θα δείτε το αποτέλεσμα. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε.
     Ολοκληρώθηκε η συζήτηση επί της υπ’ αριθμόν 82/1.6.2005 επερώτησης των Βουλευτών του Κομμουνιστικού Κόμματος Ελλάδας προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες.  
     Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 2 Ιουνίου 2005 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Πέμπτης 2 Ιουνίου 2005 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με την συναίνεση του Σώματος και ώρα 22:42΄ λύεται η συνεδρίαση για αύριο ημέρα Τρίτη 14 Ιουνίου 2005 και ώρα 18:00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 13/6/05                  ΣΕΛ.3

