      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΣΤ΄
      
      Πέμπτη 16 Φεβρουαρίου 2006
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Ε. Βενιζέλου και K. Μητσοτάκη, σελ.
      3. Ανακοινώνεται ότι τη συνεδρίαση παρακολουθούν μαθητές από το 1ο Λύκειο Παλλήνης, το 15ο Δημοτικό Σχολείο Ν. Σμύρνης και το Δημοτικό Σχολείο Άσσου Κορινθίας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 17 Φεβρουαρίου 2006, σελ.
      4. Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων σχετικά με την επιλογή των στελεχών εκπαίδευσης, σελ.
      β) Προς τον Υπουργό Εμπορικής Ναυτιλίας σχετικά με την αποκατάσταση των ζημιών που υπέστη το λιμάνι της Αλοννήσου από την κακοκαιρία κ.λπ., σελ.
      γ) Προς τον Υπουργό Απασχόλησης και Κοινωνικής Προστασίας σχετικά με το κλείσιμο του εργοστασίου «ΓΙΟΥΛΑ Α.Ε.» στην Ελευσίνα κ.λπ., σελ.
      δ) Προς τον Υπουργό Αγροτικής Ανάπτυξης και Τροφίμων σχετικά με το κλείσιμο του Αγροτικού συνεταιρισμού Ορμύλλιας Χαλκιδικής «Η ΕΛΕΥΘΕΡΙΑ» κ.λπ., σελ.
      ε) Προς τον Υπουργό Μεταφορών και Επικοινωνιών σχετικά με την περικοπή δρομολογίων της Ολυμπιακής Αεροπορίας από και προς Θεσσαλονίκη κ.λπ., σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση Εκθέσεως Διαρκούς Επιτροπής:
      Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις», σελ.
      2. Συζήτηση επί των άρθρων και των τροπολογιών του Σχεδίου Νόμου του Υπουργείου Εθνικής Παιδείας και Θρησκευμάτων: «Τοπικά συμβούλια Νέων και άλλες διατάξεις», σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΚΟΥΜΑΤΟΣ Γ., σελ.
      ΓΚΑΤΖΗΣ Ν., σελ.
      ΚΑΛΟΣ Γ., σελ.
      ΚΕΦΑΛΟΓΙΑΝΝΗΣ Ε., σελ.
      ΚΟΝΤΟΣ Α., σελ.
      ΛΕΒΕΝΤΗΣ Α., σελ.
      ΛΙΑΠΗΣ Μ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΖΕΚΗΣ Α., σελ.
      
      Β. Επί του σχεδίου νόμου του Υπουργείου Εθνικής Παιδείας και Θρησκευμάτων: 
      ΑΗΔΟΝΗΣ Χ., σελ.
      ΑΡΑΠΟΓΛΟΥ Χ., σελ.
      ΒΑΣΙΛΕΙΟΥ Γ., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΓΚΑΤΖΗΣ Ν., σελ.
      ΙΩΑΝΝΙΔΗΣ Ι., σελ.
      ΚΑΚΛΑΜΑΝΗΣ Α., σελ.
      ΚΑΡΠΟΥΖΑΣ Α., σελ.
      ΚΟΥΒΕΛΗΣ Φ., σελ.
      ΛΟΒΕΡΔΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΑΝΩΛΙΑ Χ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΣΤ΄
      Πέμπτη 16 Φεβρουαρίου 2006
      Αθήνα, σήμερα στις 16 Φεβρουαρίου 2006, ημέρα Πέμπτη και ώρα 10.45΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Γεώργιο Βασιλείου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά με την οποία η Φιλαρμονική Πρέβεζας «ΟΡΦΕΥΣ» ζητεί κρατική επιχορήγηση για τη συνέχιση της λειτουργίας της.
      2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Σωματείο Εποχικών Πυροσβεστών Θεσσαλίας ζητεί την πλήρη απασχόληση των μελών του.
      3) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύνδεσμος Βιομηχανιών Βορείου Ελλάδος ζητεί την εγκατάσταση του Κέντρου Καινοτομίας της Microsoft, στη «Ζώνη Καινοτομίας Ανατολικής Θεσσαλονίκης».
      4) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Ένωση Μηχανικών Δημοσίων Υπαλλήλων Διπλωματούχων Ανωτάτων Σχολών Κεντρικής Μακεδονίας διαμαρτύρεται για τις μεταθέσεις συνδικαλιστών.
      5) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Χρήστος Καλογραίας ζητεί τη μετεγγραφή της κόρης του.
      6) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία το Σωματείο Συνταξιούχων Δ.Ε.Η. Επαρχίας Εορδαίας ζητεί την πρόσληψη υγειονομικού και διοικητικού προσωπικού στο ΠΕΚΑ Πτολεμαϊδας κ.λπ..
      7) Ο Βουλευτής Α΄ Θεσσαλονίκης  κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία κάτοικοι Θεσσαλονίκης ζητούν την επαναλειτουργία του Κοιμητηρίου της Ευαγγελίστριας στη Θεσσαλονίκη.
      8) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Διβριωτών Αθήνας καταγγέλλει παράνομη υλοτομία στο ελατοδάσος της ευρύτερης περιοχής του Δήμου Λαμπείας Ηλείας και ζητεί τη λήψη μέτρων διάσωσής του.
      9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χατζηδήμος Κρυστάλλης ζητεί την απομάκρυνση κεραίας κινητής τηλεφωνίας από περιοχή δίπλα στην αγροικία του στον Εξαπλάτανο Πέλλας.
      10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ευαγγελία Χατζηανδρέου ζητεί να επιδοτηθεί για αγορά πρώτης κατοικίας.
      11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ανθή Προγιοπούλου ζητεί τη διευθέτηση χρέους της προς το Ι.Κ.Α..
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχιακό Συμβούλιο του Επαρχείου Μήλου διαμαρτύρεται για την απελευθέρωση των ναύλων και ζητεί την πύκνωση των ακτοπλοϊκών δρομολογίων από και προς τη Νήσο Μήλο.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα νήσου Οίας ζητεί τη διασφάλιση των θέσεων εργασίας των εργαζομένων στο ΚΕΠ Οίας.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί το κόστος διενέργειας συνεδρίων που πραγματοποιούνται εκτός έδρας εταιρειών να εκπίπτει από τα ακαθάριστα έσοδά τους.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Επαγγελματιών Αιγιάλης ζητεί την πύκνωση των ακτοπλοϊκών δρομολογίων από και προς τη Νήσο Αμοργό.
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Τήνου ζητεί τη δρομολόγηση απογευματινού πλοίου στην ακτοπλοϊκή γραμμή Πειραιά – Τήνου – Μυκόνου.
      17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία Δημότες Πύργου Δυρού Λακωνίας ζητούν την επαναανακήρυξη του Δημοτικού Διαμερίσματος Οιτύλου σε αυτοτελή Δήμο Δυρού.
      18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τεχνικό Επιμελητήριο Ηπείρου ζητεί τον επανακαθορισμό και τη μείωση των αντικειμενικών αξιών των ακινήτων της Περιφέρειας Ηπείρου.
      19) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί τη χρηματοδότηση έργων σχολικής στέγης στο Νομό Ιωαννίνων.
      20) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί την επαγγελματική κατοχύρωση των πτυχιούχων του Τμήματος Επιστημών της Τέχνης του Πανεπιστημίου Ιωαννίνων.
      21) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύλλογος Γονέων και Κηδεμόνων Κωφών και Βαρηκόων Παιδιών Κεντρικής Μακεδονίας ζητεί τροποποιήσεις στο σχέδιο νόμου «ειδικής αγωγής» προς όφελος της εκπαίδευσης των βαρήκοων παιδιών.
      22) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Καστριτσίου – Παν/λεως Πατρών Αχαΐας ζητεί τη συνέχιση του προγράμματος της πρόσθετης διδακτικής στήριξης.
      23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Μαρκάκης ζητεί την αναγνώριση πτυχίου του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6615/20-1-06 ερώτηση του Βουλευτή  κ. Αθανασίου Μωραΐτη δόθηκε με το υπ’ αριθμ. 8134/10-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω σχετικής ερώτησης του Βουλευτή κ, Θ. Μωραΐτη, σχετικά με τα Λιμενικά Ταμεία, σας γνωρίζουμε τα ακόλουθα, κατά λόγο αρμοδιότητάς μας:
      Ήδη, λειτουργούν ως δημοτικά λιμενικά ταμεία εκείνα τα νομικά πρόσωπα, για τα οποία ολοκληρώθηκαν. οι διαδικασίες έκδοσης τόσο του π.δ/τος μεταφοράς αρμοδιοτήτων όσο και του αντίστοιχου π.δ/τος κατάργησης του Κρατικού Λιμενικού Ταμείου. Για εκείνα τα λιμενικά ταμεία, για τα οποία δεν εκδόθηκε ακόμα π.δ/μα κατάργησης του Κρατικού Λιμενικού Ταμείου αναμένεται η αποδοχή της αριθμ. 365/2005 γνωμοδότησης της Ολομέλειας του Νομικού Συμβουλίου του Κράτους από τον Υπουργό Εμπορικής Ναυτιλίας, η οποία αφορά την αναγκαιότητα ή μη κατάργησης του υφιστάμενου Κρατικού Λιμενικού Ταμείου με ξεχωριστό Προεδρικό Διάταγμα, μετά τη μεταφορά των αρμοδιοτήτών του σε δημοτικό ή νομαρχιακό νομικό πρόσωπο δημοσίου δικαίου,
      Επιπλέον, σας γνωρίζουμε ότι η διαδικασία της σύστασης των λοιπών δημοτικών, διαδημοτικών ή νομαρχιακών ταμείων είναι σε εξέλιξη και οι αρμόδιες υπηρεσίες των παραπάνω Υπουργείων ευρίσκονται στη διαδικασία επεξεργασίας των εναπομεινάντων σχεδίων προεδρικών διαταγμάτων, σύμφωνα με το ισχύον νομοθετικό πλαίσιο.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 6715/23-1-06 ερώτηση της Βουλευτού  κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 8708/14-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ' αριθμ. 6715/23.1.06 ερώτησης που κατέθεσε στη Βουλή η Βουλευτής κ. Ευαγγελία Σχοιναράκη - Ηλιάκη και σύμφωνα με το υπ' αριθμ. 560/6.2.06 έγγραφο της Περιφέρειας Κρήτης σας γνωρίζουμε τα παρακάτω.
      Στις 21.1.2006 και ώρα 4.30 μ.μ. ειδοποιήθηκε η Περιφέρεια Κρήτης για διάσωση ορειβάτη στην περιοχή Λιμνάκαρο του νομού Λασιθίου. Η Περιφέρεια Κρήτης άμεσα και συγκεκριμένα στις 5.13 μ.μ. ζήτησε από την Γενική Γραμματεία Πολιτικής Προστασίας την αποστολή ελικοπτέρου για τον παραπάνω σκοπό. Η Γενική Γραμματεία Πολιτικής Προστασίας με το υπ' αριθμ. 359/21.1.06 έγγραφό της προς το ΥΕΝ/ΕΚΣΕΔ, ζήτησε τη διάθεση ελικοπτέρου για τον ανωτέρω σκοπό. Ενώ όλα είχαν τακτοποιηθεί για την αναχώρηση του ελικοπτέρου προς την παραπάνω περιοχή με το πρώτο φως της ημέρας (ώρα 7.07 π.μ.), στις 6.15 πρωινή ώρα ειδοποιήθηκε η υπεύθυνη υπάλληλος της Διεύθυνσης Πολιτικής Προστασίας της Περιφέρειας Κρήτης από τα συνεργεία διάσωσης Εθελοντών και της ΕΜΑΚ ότι δεν χρειαζόταν να μεταβεί στην περιοχή ελικόπτερο, καθότι δεν υπήρχε ανάγκη διάσωσης και γιατί ένας από τους τέσσερις ορειβάτες ήταν νεκρός και θα μεταφερόταν από τα συνεργεία χωρίς τη συνδρομή του ελικοπτέρου, όπως τα ίδια είχαν ζητήσει λόγω και των κακών καιρικών συνθηκών που επικρατούσαν στην περιοχή.
      Αναφορικά με το ζήτημα της μόνιμης παραμονής ελικοπτέρου super puma στην Κρήτη, αρμόδιο να απαντήσει είναι το συνερωτώμενο Υπουργείο Άμυνας, στο οποίο και κοινοποιούμε το παρόν έγγραφο.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      3. Στις με αριθμό 6946/27-1-06 και 6977/30-1-06 ερωτήσεις των Βουλευτών κυρίων Ανδρέα Μακρυπίδη και Χρίστου Βερελή δόθηκε με το υπ’ αριθμ. 59-61/13-2-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση των αριθ. πρωτ. 6946/27-01-2006 και 6977/30-01-2006 εγγράφων σας, με τα οποία μας διαβιβάσθηκαν ερωτήσεις των Βουλευτών κ.κ. Α. Μακρυπίδη και Χ. Bερελή αντίστοιχα, που κατατέθηκαν στην Βουλή των Ελλήνων, σας γνωρίζουμε τα ακόλουθα:
      1. Στο πλαίσιο υλοποίησης των στόχων της εθνικής λιμενικής πολιτικής, κατά την πρόσφατη επίσκεψη του Πρωθυπουργού της Ελλάδος στη Λαϊκή Δημοκρατία της Κίνας, υπεγράφη μεταξύ των κυβερνήσεων των δύο χωρών Συμφωνητικό Συνεργασίας για την ανάπτυξη των διμερών σχέσεων, το οποίο μεταξύ άλλων, περιλαμβάνει ειδικό άρθρο που αφορά συνεργασία σε θέματα ανάπτυξης λιμένων. Το Σύμφωνο Συνεργασίας θέτει ένα γενικό πλαίσιο και δεν αναφέρεται σε ειδικές λεπτομέρειες ή σε συγκεκριμένους λιμένες.
      2. Η πολιτική για την ανάπτυξη των λιμένων σχεδιάζεται και υλοποιείται λαμβάνοντας υπόψη τις υφιστάμενες δραστηριότητες, ανάγκες και προοπτικές, στη βάση ενός συνεκτικού και ολοκληρωμένου σχεδιασμού του Ελληνικού λιμενικού συστήματος, αλλά και του γενικότερου αναπτυξιακού σχεδιασμού της χώρας. Στόχοι και βασικές κατευθύνσεις έχουν τεθεί με την Εθνική Λιμενική Πολιτική του ΥΕΝ.
      Η ανάπτυξη των λιμένων της χώρας θα πραγματοποιηθεί στη βάση του Επενδυτικού Προγράμματος του ΥΕΝ 2005-2015, το οποίο αφορά σε ένα ευρύτατο φάσμα έργων και στην παρούσα φάση βρίσκεται σε διαδικασία κατάρτισης. Για την υλοποίηση του Προγράμματος αυτού, το ΥΕΝ προχώρησε στην υπογραφή Χρηματοδοτικού Πρωτοκόλλου με την Ευρωπαϊκή Τράπεζα Επενδύσεων. Στο πλαίσιο της αξιοποίησης του Πρωτοκόλλου για την ανάπτυξη των Ελληνικών λιμένων, το Υπουργείο προωθεί την πρόσληψη Τεχνικοοικονομικού Συμβούλου, για την οποία ολοκληρώθηκε ήδη η φάση της δημόσιας διαβούλευσης και ελήφθησαν υπόψη οι απόψεις και παρατηρήσεις όλων των ενδιαφερομένων.
      3. Στο πλαίσιο της εκπόνησης του Στρατηγικού Σχεδίου Ανάπτυξης των Θαλάσσιων Λεωφόρων της Ανατολικής Μεσογείου (Ελλάδος - Κύπρου - Ιταλίας - Μάλτας - Σλοβενίας), που εγκρίθηκε από την Ευρωπαϊκή Επιτροπή και θα χρηματοδοτηθεί με 2.000.000 ευρώ από τον Κοινοτικό Προϋπολογισμό, αναμένεται να αναδειχθούν οι συνδέσεις και οι υποδομές που απαιτούνται, αλλά και τα έργα που θα συμπεριληφθούν σε προτάσεις που θα υποβληθούν σε επόμενες προσκλήσεις για την ανάπτυξη των Διευρωπαϊκών Δικτύων Μεταφορών. Η Κυβέρνηση έχει εντονότατο ενδιαφέρον για την ανάπτυξη των λιμένων της Δυτικής Ελλάδας και του Αστακού.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      4. Στην με αριθμό 6601/19-1-06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή  κ. Αλέξανδρου Αλαβάνου δόθηκε με το υπ’ αριθμ. Δ1/2902/13-2-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 6601/19-01-06 ερώτησης που κατατέθηκε στη Βουλή από τον Βουλευτή K. Αλαβάνο, σας διαβιβάζουμε τα ΓΔΝΣ/592/08-02-06 και Ο-12864/08-02-06 έγγραφα της ΔΕΗ ΑΕ και της ΡΑΕ αντίστοιχα, τα οποία καλύπτουν το θέμα όσον αφορά τις αρμοδιότητες για θέματα Ηλεκτροπαραγωγής.
      Όσον αφορά το θέμα της επέκτασης του αγωγού Φυσικού Αερίου στην Πελοπόννησο, επισυνάπτουμε το έγγραφο της ΔΕΠΑ 632164/06-02-06 το οποίο καλύπτει πλήρως το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 6877/26-1-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 2/5595/0022/10-2-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αρ.6877/26-1-2006 Ερώτησης, που κατατέθηκε στη Βουλή από τον Βουλευτή κ. Φώτη Κουβέλη, από πλευράς δικής μας αρμοδιότητας, σας πληροφορούμε τα εξής:
      Με τις διατάξεις της §34 του άρθρου 27 του ν.2166/1993 καθώς και του άρθρου 8 του ν.2430/1996 και με την αρ.2055818/5620/0022/1996 κοινή απόφαση των Υπουργών Οικονομικών & ΥΠΕΧΩΔΕ που εκδόθηκε κατ’ εξουσιοδότηση των ανωτέρω διατάξεων, χορηγήθηκε μηνιαίο ειδικό επίδομα (αντισταθμίσματος) ως κίνητρο προσέλκυσης ικανών επιστημόνων, διπλωματούχων μηχανικών στη Δημόσια Διοίκηση για την εξάντληση της θητείας τους, την κατοχή και αποκλειστική χρήση στην υπηρεσία της άδειας άσκησης επαγγέλματος, τις αυξημένες ευθύνες στην εκπόνηση μελετών, την ανάθεση και κατασκευή των δημοσίων έργων και γενικότερα για την υλοποίηση του προγράμματος δημοσίων επενδύσεων και για την ταχύτερη απορρόφηση των διασφαλισμένων κοινοτικών και εθνικών πόρων.
      Δικαιούχοι του επιδόματος αυτού είναι οι μηχανικοί, διπλωματούχοι ΑΕΙ, που υπηρετούν ως μόνιμοι ή συμβασιούχοι αορίστου χρόνου υπάλληλοι στο Δημόσιο στα Ν.Π.Δ.Δ. στις Ν.Α. και στους Ο.Τ.Α. και αμείβονται αποκλειστικά με το Μέρος Α' του ν.3205/2003.
      Τα μέλη του Ειδικού Εργαστηριακού και Διδακτικού Προσωπικού (Ε.Ε.ΔΙ.Π.) των Ανωτάτων Εκπαιδευτικών Ιδρυμάτων ανήκουν στο εκπαιδευτικό προσωπικό των λειτουργών της τριτοβάθμιας εκπαίδευσης και οι αποδοχές του ορίζονται ρητά και περιοριστικά από το άρθρο 3 του Π.Δ. 118/2002 και ως εκ τούτου δεν είναι δικαιούχοι του πιο πάνω επιδόματος.
      Ο Υφυπουργός
      ΠΕΤΡΟΣ ΔΟΥΚΑΣ»
      6. Στην με αριθμό 6486/17-1-06 ερώτηση του Βουλευτή  κ. Κωνσταντίνου Βρετού δόθηκε με το υπ’ αριθμ. Β-166/13-2-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6486/17-1-2006 που κατέθεσε στη Βουλή ο Βουλευτής κ. Nτίνος Βρετός , η οποία μας κοινοποιήθηκε με το με αριθμό 1841/27-1-2006 έγγραφο του Υπουργείου ΠΕΧΩΔΕ, σας αποστέλλουμε το με αριθμό 43309/6-2-2006 έγγραφο του Οργανισμού Σιδηροδρόμων Ελλάδος και τα επισυναπτόμενα σε αυτό, με τα οποία παρέχονται στοιχεία και πληροφορίες, σχετικά με τα θιγόμενα θέματα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 6741/24-1-06 ερώτηση του Βουλευτή  κ. Κωνσταντίνου Ρόβλια δόθηκε με το υπ’ αριθμ. Β-168/13-2-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6741/24-01-2006, που κατέθεσε στη Βουλή ο Βουλευτής κ. Κωνσταντίνος Ρόβλιας, σύμφωνα και με το έγγραφο 1241612/03-02-06 του Οργανισμού Σιδηροδρόμων Ελλάδος (Ο.Σ.Ε.), θέτουμε υπόψη σας ότι :
      Μετά την έναρξη της νέας δρομολογιακής περιόδου, στα μέσα Δεκεμβρίου 2005, και την επιτευχθείσα βελτίωση των επιμέρους δρομολογίων, αυτομάτως επηρεάσθηκε η λειτουργία ενός έκαστου σταθμού και σε ορισμένους από αυτούς κρίθηκε απαραίτητη η αναπροσαρμογή των ωραρίων λειτουργίας, η αναστολή λειτουργίας κάποιων άλλων ή και, αντιστρόφως, η επαναλειτουργία κλειστών σταθμών.
      Στο πλαίσιο της συνεχούς προσπάθειας για την ορθή διαχείριση του ανθρώπινου δυναμικού σε συνάρτηση με την αναπροσαρμογή των προγραμμάτων ωρών εργασίας, το αποτέλεσμα ήταν αλλού να μειωθούν και αλλού να αυξηθούν οι βάρδιες.
      Συγκεκριμένα η εξέταση των σημερινών αναγκών του Σ.Σ. Βόλου στο πλαίσιο της οργάνωσης του σταθμού, υπό το πρίσμα των νέων δρομολογιακών μεταβολών, είχε σαν αποτέλεσμα την αναπροσαρμογή των ωραρίων στα διάφορα τμήματα του συγκροτήματος και την παραγωγική αξιοποίηση του ανθρώπινου δυναμικού που προέκυψε από την μείωση των βαρδιών.
      Επειδή ο Σιδηρόδρομος βρίσκεται σε μια μεταβατική περίοδο, πραγματοποιώντας εκτεταμένα έργα με διαρκώς αναπτυσσόμενη δυναμική, καθίσταται αναγκαία η λήψη διάφορων έκτακτων μέτρων προς αντιμετώπιση των συνεχώς μεταβαλλόμενων κυκλοφοριακών συνθηκών.
      Στα μέτρα αυτά εντάσσονται και οι διάφορες αλλαγές των ωραρίων εργασίας των σταθμών με αυξομειώσεις βαρδιών, άνοιγμα ή κλείσιμο σταθμών, με στόχο πάντα την αναβάθμιση των παρεχόμενων στο επιβατικό κοινό υπηρεσιών, καθώς και την ανάπτυξη των περιοχών, που εξυπηρετούνται από το σιδηρόδρομο.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      8. Στην με αριθμό 6530/17-1-06 ερώτηση του Βουλευτή  κ. Δημητρίου Λιντζέρη δόθηκε με το υπ’ αριθμ. 7977/10-2-06 έγγραφο από τον Υφυπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 6530/17-1-2006 ερώτηση που κατατέθηκε στη Βουλή από τον Βουλευτή κ. Δ. Λιντζέρη σχετικά με κτίριο επί  της οδού Τσόχα 5 στους Αμπελοκήπους, όπου στεγαζόταν επί σειρά ετών το ΠΙΚΠΑ, σας γνωρίζουμε τα εξής:
      Ο ΕΟΦ/ΠΙΚΠΑ είχε στην απόλυτη κυριότητά του το προαναφερόμενο κτίριο στο οποίο στεγάζονταν τα κεντρικά του γραφεία, αλλά σύμφωνα με τις διατάξεις των Ν. 3106/03 και 3172/03, το ΠΙΚΠΑ καταργήθηκε και η κυριότητα του ακινήτου περιήλθε στο Υπουργείο Υγείας και Κοινωνικής Αλληλεγγύης.
      Μετά την κατάργηση του ανωτέρω φορέα απαιτήθηκε ένα μεγάλο χρονικό διάστημα μέχρι να συντελεστεί η φυσική παραλαβή και η μεταγραφή του εν λόγω ακινήτου, ώστε και τυπικά να ολοκληρωθεί η μεταβίβασή του στην κυριότητα του Υπουργείου Υγείας και Κοινωνικής Αλληλεγγύης.
      Παράλληλα απαιτήθηκε και ένα χρονικό διάστημα μέχρι την ψήφιση εξουσιοδοτικής διάταξης Νόμου που να παρέχει τη δυνατότητα στον Υπουργό Υγείας και Κοινωνικής Αλληλεγγύης να παραχωρεί τη χρήση των ακινήτων που ανήκουν στην ιδιοκτησία του Υπουργείου σε ΝΠΔΔ ή άλλους φορείς.
      Έκτοτε υπήρξαν αιτήματα εκ μέρους διαφόρων φορέων για την παραχώρηση του υπόψη κτιρίου και τελικά ελήφθη η αρ. ΔΥ8γ/ΓΠοικ.2520/5-1-06 απόφαση του Υπουργείου Υγείας και Κοινωνικής Αλληλεγγύης στην οποία εμφαίνεται η πρόθεσή του να παραχωρηθεί το κτίριο για τη στέγαση των υπηρεσιών των Α΄ και Β΄ ΔΥΠΕ εντός του παρόντος έτους.
      Η ΔΕΠΑΝΟΜ ΑΕ που είναι φορέας κατασκευής δημοπράτησε το έργο και αναδείχθηκε ανάδοχος η εταιρία «3Κ Τεχνική ΑΕ». Η Σύμβαση εκτέλεσης του έργου υπεγράφη στις 10-1-06 και η συνολική διάρκεια του έργου είναι 5 μήνες, στη δε παρούσα φάση έχουν ξεκινήσει προπαρασκευαστικές εργασίες για την εκκίνηση του έργου.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      9. Στην με αριθμό 6537/18-1-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. 7970/14-2-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 6537/18-1-2006 ερώτηση που κατατέθηκε στη Βουλή από τον Βουλευτή κ. Σ. Ματζαπετάκη σχετικά με τα αντιγριπικά εμβόλια, σας γνωρίζουμε τα ακόλουθα:
      Από το Υπουργείο Υγείας και Κοινωνικής Αλληλεγγύης εκδόθηκε έγκαιρα η εγκύκλιος σχετικά με τον αντιγριπικό εμβολιασμό, με αρ. Υ1/64396/3-10-05, που δίνει σαφείς οδηγίες και ορίζει τις ομάδες υψηλού κινδύνου που θα πρέπει να εμβολιαστούν.
      Οι Δ/νσεις Υγείας των Νομαρχιακών Αυτοδιοικήσεων της χώρας εφοδιάστηκαν από το Υπουργείο Υγείας και Κοινωνικής Αλληλεγγύης με τις απαραίτητες ποσότητες αντιγριπικών εμβολίων, ώστε να εμβολιαστούν άμεσα οι άποροι και ανασφάλιστοι πολίτες. Οι λοιπές ομάδες πληθυσμού μπορούσαν να κάνουν το αντιγριπικό εμβόλιο δωρεάν μέσω του ασφαλιστικού τους φορέα.
      Λόγω πρόσκαιρης αυξημένης ζήτησης του αντιγριπικού εμβολίου, δημιουργήθηκε έλλειψή του στα φαρμακεία. Ύστερα από συνεννόηση με τον Εθνικό Οργανισμό Φαρμάκων, ομαλοποιήθηκε σε σύντομο χρονικό διάστημα η τροφοδοσία των φαρμακείων με τον απαραίτητο αριθμό αντιγριπικών εμβολίων.
      Επιπλέον, το Υπουργείο Υγείας και Κοινωνικής Αλληλεγγύης, με έκτακτη επιχορήγηση του Ε.Ι. Παστέρ, παρέλαβε 40.000 αντιγριπικά εμβόλια, προκειμένου να υπάρχει Εθνικό Απόθεμα εμβολίων γρίπης για την προάσπιση και τη διασφάλιση της δημόσιας υγείας.
      Τέλος έγινε και ομαδική αποστολή αντιγριπικών εμβολίων μέσω των ΔΥΠΕ της χώρας, για την εμβολιαστική κάλυψη των ασθενών στα Ιδρύματα Χρονίων Παθήσεων, καθώς και των ηλικιωμένων στα Γηροκομεία, Προνοιακά Ιδρύματα και γενικότερα σε Μονάδες Κοινωνικής Φροντίδας.
      Ο Υφυπουργός
      Α. ΓΙΑΝΝΟΠΟΥΛΟΣ»
      10. Στις με αριθμό 7022/30-1-06 και 7033/31-1-06 ερωτήσεις των Βουλευτών κυρίων κυρίων Ροδούλας Ζήση, Νικολάου Γκατζή και Δημητρίου Τσιόγκα δόθηκε με το υπ’ αριθμ. 63-67/13-2-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση των με αριθμ. πρωτ. 7022/30-1-2006 και 7033/31-01-2006 εγγράφων σας, με τα οποία μας διαβιβάσθηκαν ερωτήσεις των Βουλευτών κας Ρ. Ζήση και κ.κ. Ν. Γκατζή - Τ. Τσιόγκα αντίστοιχα, που κατατέθηκαν στην Βουλή των Ελλήνων, αναφορικά με την αποκατάσταση ζημιών στις λιμενικές υποδομές Αλοννήσου, σας γνωρίζουμε τα ακόλουθα:
      1. Πάγια πολιτική του ΥΕΝ είναι ο συνεχής εκσυγχρονισμός και η αναβάθμιση των λιμενικών υποδομών της χώρας, καθώς και η βελτίωση των παρεχόμενων λιμενικών υπηρεσιών .
      2. Στο πλαίσιο των αρμοδιοτήτων χάραξης της Εθνικής Λιμενικής Πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους, καθώς και την εκπόνηση σχετικών μελετών βελτίωσης - αναβάθμισης - εκσυγχρονισμού των λιμένων της χώρας. Σημειώνεται ότι το ΥΕΝ σύμφωνα με την κείμενη νομοθεσία δεν έχει αρμοδιότητα εκτέλεσης δημοσίων έργων, τα οποία εκτελούνται από το ΥΠΕΧΩΔΕ, τις αποκεντρωμένες Υπηρεσίες του ή τις αρμόδιες Υπηρεσίες νομαρχιακού επιπέδου.
      3. Κατά την κακοκαιρία στις 23-11-2005, στο λιμένα Αλοννήσου υπέστησαν καθίζηση οι φυσικοί ογκόλιθοι που προστατεύουν το κρηπίδωμα του προσήνεμου μώλου, καταστράφηκε τμήμα της τσιμεντόστρωσης του χερσαίου χώρου και υπέστη ζημιές η αίθουσα αναμονής επιβατών. Το ΥΕΝ, με σχετικό έγγραφό του, ζήτησε από το Λιμενικό Ταμείο Σκοπέλου να προβεί άμεσα, σε συνεργασία με την αρμόδια Τεχνική Υπηρεσία της Ν.Α. Μαγνησίας, σε όλες τις απαιτούμενες ενέργειες και από την οικεία Λιμενική Αρχή να λάβει όλα τα απαραίτητα μέτρα για την ασφαλή λειτουργία του λιμένα.
      4. Κλιμάκιο της Διεύθυνσης Τεχνικών Υπηρεσιών της Ν.Α. Μαγνησίας προέβη σε εκτίμηση των ζημιών, συντάσσοντας μελέτη αποκατάστασης. Ωστόσο, πριν την υλοποίηση της σχετικής μελέτης, μεσολάβησε η νέα κακοκαιρία στις 23 και 24-01-2006 με αποτέλεσμα η ίδια λιθορριπή να υποστεί περαιτέρω καθίζηση.
      Το Λιμενικό Ταμείο Σκοπέλου, ως αρμόδιος φορέας χρήσης, διοίκησης και εκμετάλλευσης των εν λόγω λιμενικών εγκαταστάσεων, έθεσε εκ νέου το θέμα στη Διεύθυνση Τεχνικών Υπηρεσιών Ν.Α. Μαγνησίας, η οποία ζήτησε την άμεση χρηματοδότηση για την αποκατάσταση των ζημιών από την Περιφέρεια Θεσσαλίας.
      5. Σε κάθε περίπτωση η ολοκλήρωση της Β' φάσης του έργου (προέκταση προσήνεμου μώλου) κρίνεται αναγκαία και το ΥΕΝ θα συνδράμει προς την κατεύθυνση αυτή σε συνεργασία με τις αρμόδιες Υπηρεσίες νομαρχιακού και περιφερειακού επιπέδου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ  ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 465/13-2-2006 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό Δημόσιας Τάξης, σχετικά με την ίδρυση Αστυνομίας Περιβάλλοντος κ.λπ. διαγράφεται μετά από συνεννόηση Βουλευτή και Υπουργού.
      Δεύτερη είναι η με αριθμό 468/13-2-2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς την Υπουργό Εθνικής Παιδείας και Θρησκευμάτων, σχετικά με την επιλογή των Στελεχών Εκπαίδευσης κ.λπ..
      Η επίκαιρη ερώτηση της κ. Σχοιναράκη έχει ως εξής:
      «Η Κυβέρνηση της Νέας Δημοκρατίας στα πλαίσια της επανίδρυσης του κράτους ψήφισε το ν.3260/2004 (ΦΕΚ 151/6-8-2004) όπου μεταξύ άλλων καταργούσε τα στελέχη εκπαίδευσης. Σε χρόνο ρεκόρ δύο ημερών το Υπουργείο σας τοποθέτησε προσωρινούς διευθυντές εκπαίδευσης, προϊσταμένους γραφείων, γραφείων φυσικής αγωγής και τεχνικής επαγγελματικής εκπαίδευσης έως τον ορισμό νέων και σε κάθε περίπτωση ο χρόνος αυτός δεν μπορούσε να υπερβεί την 31/8/2005.
      Κατά τη διάρκεια της συζήτησης δε του συγκεκριμένου νόμου η κυρία Υπουργός δεσμεύτηκε για τα εξής: «Θέτουμε όριο στην προσωρινότητα αυτών που θα επιλεγούν με κριτήρια για τα οποία και η Ο.Λ.Μ.Ε. και η Δ.Ο.Ε. δήλωσαν ότι είναι τα γενικώς αποδεκτά κριτήρια. Μέχρι 31 Αυγούστου 2005 πρέπει να έχουν γίνει οι γενικότερες επιλογές με αντικειμενικά κριτήρια τα οποία θα συζητήσουμε…» (Πρακτικά Βουλής, 22.7.2004)
      Στις 21.7.2004 ο Υπουργός κ. Καλός ισχυρίστηκε στη Διαρκή Επιτροπή Δημόσιας Διοίκησης: «Δεν αφήνουμε ανοικτό το διάστημα της προσωρινότητας για να πει κανείς ότι θα κάνουμε τα ίδια που έκανε η προηγούμενη κυβέρνηση. Λέμε ότι η προσωρινότητα δεν μπορεί να ξεπεράσει την 30.8.2005. Πού είναι, λοιπόν, η κακή πρόθεση ώστε να εκτιμάτε ότι θα κάνουμε τα ανάλογα; …»
      Βρισκόμαστε στο Φλεβάρη του 2006. Όχι μόνο έχει παραταθεί η «προσωρινή» θητεία τους με νόμο, αλλά οι διαδικασίες και τα κριτήρια επιλογών δεν έχουν διαμορφωθεί. Τα περιθώρια να γίνουν επιλογές μέχρι τον Αύγουστο του 2006 έχουν στενέψει πολύ.
      Ερωτάται η κυρία Υπουργός:
      Πότε θα διαμορφωθούν, τελικά, τα κριτήρια και θα ανακοινωθούν οι διαδικασίες επιλογής; 
      Ποίο το χρονοδιάγραμμα επιλογής;»
      Στην ερώτηση της κ. Σχοιναράκη θα απαντήσει ο Υφυπουργός Παιδείας κ. Καλός.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα ήθελα να πω στο Σώμα, κύριε Πρόεδρε, ότι μελέτησα με πολλή προσοχή τη δομή της ερωτήσεως της εκλεκτής συναδέλφου. 
      Θέλω να σημειώσω πάνω σε αυτό το πολύ σημαντικό πρόβλημα της επιλογής των  στελεχών διοίκησης της εκπαίδευσης τα εξής: Πρώτον, λέει η εκλεκτή συνάδελφος μεταξύ άλλων ότι η Νέα Δημοκρατία κατήργησε τα στελέχη της εκπαίδευσης και μάλιστα ότι σε χρόνο ρεκόρ δύο ημερών επέλεξε τα νέα στελέχη.
      Είναι ένα γεγονός που το έχουμε συζητήσει το θέμα αρκετά, αγαπητή συνάδελφε, σ’ αυτήν την Αίθουσα με την ευκαιρία, κυρίως, του κοινοβουλευτικού ελέγχου, αλλά και όταν κάναμε το αντίστοιχο θεσμικό πλαίσιο για να γίνουν αυτές οι επιλογές. 
      Θεωρώ ότι είναι άδικη η κρίση, που έγκειται στο ότι αυτά τα στελέχη της εκπαίδευσης επελέγησαν μέσα σε δύο ημέρες και βρίσκω ως μόνο λόγο για να αιτιάσθε κάτι τέτοιο το ότι θέλετε να συμψηφίσετε, ίσως, το δικό σας «εν μια νυκτί» που κράτησε τέσσερα ολόκληρα χρόνια, με συνεχείς παρατάσεις θητειών των στελεχών της εκπαίδευσης. Αυτό νομίζω ότι είναι κάτι που δεν μπορείτε να αρνηθείτε. 
      Ας μπούμε, λοιπόν, στην ουσία. Στο κύριο μέρος της ερωτήσεως αναφέρεται η δήλωση της κυρίας Υπουργού, της κ. Γιαννάκου, και η δική μου από την οποία δεν έχουμε αποστεί καθόλου, κύριε Πρόεδρε, ούτε εκείνη, αλλά ούτε και εγώ.
      Τι έγινε, λοιπόν; Υπάρχει κριτική ότι δεν ήμασταν έτοιμοι στο διάστημα από 30-8-2005 για να δώσουμε το νέο θεσμικό πλαίσιο; Μα γνωρίζει η συνάδελφος, όπως και τα κόμματα της Αντιπολίτευσης ότι υλοποιήσαμε εκείνο που είχαμε υποσχεθεί. Η μικρή καθυστέρηση στη σύνθεση του νέου σχεδίου νόμου και στην κατάθεσή του, κύριε Πρόεδρε, οφείλεται ακριβώς στη διάθεση της Κυβέρνησης, η οποία έγινε και πραγματικότητα, να φέρει και έφερε σε επίπεδο εθνικού διαλόγου για την παιδεία τα βασικά σημεία του νέου σχεδίου νόμου για την επιλογή των στελεχών της εκπαίδευσης που θέλουμε να είναι δημοκρατική, διαφανής και κυρίως στηριγμένη σε αντικειμενικά κριτήρια που να βρίσκουν εκτενέστατη ανταπόκριση μεταξύ όλων των πτερύγων της Βουλής και να συγκεντρώνουν πάνω τους το μέγιστο της συναινέσεως. 
      Αυτό το κάναμε. Έτσι, λοιπόν, δημιουργήθηκε στα βασικά του σημεία ο νέος νόμος και γι’ αυτό δεν συμμερίζομαι καθόλου τη λογική της συναδέλφου ότι τα περιθώρια είναι ήδη ασφυκτικά περιορισμένα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ήδη, λοιπόν, το νομοσχέδιο -και αυτό το έχουμε δηλώσει και προς τις συνδικαλιστικές ενώσεις δασκάλων και καθηγητών- είναι έτοιμο και θα κατατεθεί στη Βουλή. Εκεί θα συζητήσουμε και πάλι δημοκρατικότατα με τη διάθεση να πετύχουμε τη μεγαλύτερη συναίνεση για όλα αυτά που θα γίνουν. Και μη μου πείτε ότι δεν θα φθάσουν οι επόμενοι μήνες για να τα υλοποιήσουμε όλα αυτά, γιατί εμείς πιστεύουμε ότι θα υπερβούμε τον καλύτερο εαυτό μας, γεγονός που έχουμε αποδείξει πάρα πολλές φορές, κυρία Σχοιναράκη, και εδώ στη Βουλή, στα πεπραγμένα μας, όταν μας ελέγχετε, αλλά και στη διαδρομή των δύο ετών ως πολιτική ηγεσία του Υπουργείου Παιδείας. 
      Πιστεύουμε ότι θα κάνουμε το καλύτερο δυνατόν και θα πετύχουμε μέσα σ’ αυτά τα χρονικά πλαίσια -μέχρι την έναρξη της επόμενης σχολικής χρονιάς- εκείνο που υποσχεθήκαμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Ορίστε, κυρία Σχοιναράκη, έχετε το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Κατ’ αρχήν, κύριε Υπουργέ, να σας ευχηθώ καλή συνέχεια και θετικότερες παρεμβάσεις σε ό,τι αφορά το χώρο της παιδείας, μια και έχουμε τον τελευταίο ανασχηματισμό.
      Δεν θα συμφωνήσω μαζί σας, αλλά μια γραμμή θα πω σε σχέση με τον συμψηφισμό των εν μια νυκτί επιλογών. Προφανώς δεν σας έχουν πολύ καλά ενημερώσει. Δεν έγιναν επιλογές εν μια νυκτί, αλλά επιλογές από τα περιφερειακά συμβούλια. Εν πάση περιπτώσει, ακόμη και έτσι έχουν κριθεί όλα αυτά.
      Είπατε, κύριε Υπουργέ, ότι δώσατε το θεσμικό πλαίσιο έως 31 Αυγούστου. Προφανώς, δεν διαβάσατε καλά την ερώτηση ή δεν την ακούσατε και τώρα που τη διάβασε ο Πρόεδρος από την Έδρα. Τον Ιούλιο του 2004 αναφέρατε ότι έως 31/08/2005 θα είχατε κάνει τις επιλογές με αντικειμενικότατα κριτήρια και εσείς και η κυρία Υπουργός. Και όχι μόνο δεν έχει γίνει αυτό, αλλά το σχέδιο νόμου δεν έχει ακόμη κατατεθεί στη Βουλή, δεν έχει ακόμα συνολικά διαμορφωθεί.
      Και θα σας πω και κάτι άλλο, κύριε Υπουργέ. Γνωρίζετε πολύ καλά ότι μετά τις επιλογές των στελεχών της εκπαίδευσης στις θέσεις διευθυντών και προϊσταμένων εκπαίδευσης ακολουθούν οι επιλογές διευθυντών των σχολικών μονάδων, που πρέπει να γίνουν υποχρεωτικά. Εγώ σας λέω, κύριε Υπουργέ, από τώρα ότι δεν θα γίνουν ούτε το καλοκαίρι ούτε καν οι επιλογές των στελεχών της εκπαίδευσης.
      Για ποιους λόγους; Πρώτον, γιατί είναι μπροστά μας οι δημοτικές και νομαρχιακές εκλογές και δεν θέλετε να αναταράξετε μια κατάσταση και θέλετε να διαμορφώσετε θετικούς για σας όρους. Και δεύτερον, τι θα κάνετε με τις επιλογές των διευθυντών των σχολικών μονάδων; Θα κάνετε τις επιλογές με τα παρόντα στελέχη της εκπαίδευσης, έτσι όπως έχουν διοριστεί, ή θα παρατείνετε και αυτών τη θητεία, για να μην αναταράξετε τα λιμνάζοντα ύδατα;
      Εκείνο όμως που θέλω να πω, κύριε Υπουργέ, είναι ότι καλό θα είναι να κάνετε πράξη αυτό που χθες ειπώθηκε μέσα στην ημερίδα της Π.Ο.Σ.Δ.Ε.Π. από πρύτανη πανεπιστημίου, ότι πριν πείτε κάτι, να το σκεφτόσαστε πάρα πολύ καλά. Και σας παραπέμπω στα χθεσινά Πρακτικά.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Σχοιναράκη.
      Ορίστε, κύριε Υπουργέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ελπίζω να μην έχει προσωπική αιτίαση ή λογική αυτό που είπατε. Δεν ξέρω…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Για την ηγεσία ήταν, κύριε Υπουργέ. Προσωπικό ποτέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Α, το είπατε για την ηγεσία του Υπουργείου Παιδείας.
      Ο κάθε πρύτανης, λοιπόν, είναι ελεύθερος να διατυπώνει τις προσωπικές του κρίσεις. Εμείς ακούμε τα πάντα και λαμβάνουμε υπ’ όψιν μας εκείνα τα οποία μας είναι χρήσιμα κατά τη δική μας κρίση.
      Εκείνο που θα ήθελα να σας πω, αγαπητή συνάδελφε, είναι το εξής: είναι βέβαιο ότι τα στελέχη που θα πάρουν τις θέσεις ως διευθυντές των σχολείων θα κριθούν από την υπόλοιπη ιεραρχία, δηλαδή, από το υπόλοιπο «δέντρο», από την υπόλοιπη «πυραμίδα» της εκπαίδευσης, για την οποία εγώ σας είπα ότι δεν συμμερίζομαι την αγωνία σας. Την εκτιμώ, βέβαια, την αγωνία σας, που είναι και αγωνία αρκετών στελεχών της εκπαίδευσης για το πώς θα προλάβουμε τάχα. Εγώ σας διαβεβαιώ ότι θα δώσουμε τον καλύτερο εαυτό μας για να προλάβουμε.
      Και όσον αφορά στην πολιτική σας εκτίμηση ότι δεν θέλουμε να αναταράξουμε τα πολιτικά ύδατα, έτσι όπως το είπατε, εν όψει των δημοτικών και νομαρχιακών εκλογών, θα ήθελα να σας πω ότι η Κυβέρνηση αισθάνεται ισχυρή, κυρία Σχοιναράκη, ισχυρή και έχει μπει με αισιοδοξία ως πολιτικός οργανισμός και ως κόμμα στη διαδικασία αυτής της προσέγγισης για την εκλογή των δημοτικών και νομαρχιακών αρχόντων. Επομένως δεν συγχέει την εκπαιδευτική της πολιτική με το κλίμα, που πρέπει να είναι προφανώς ορθό, για να έχουμε το καλύτερο αποτέλεσμα στην εκλογή των τοπικών αρχόντων.
      Θα ήθελα να σας πω, λοιπόν, ότι δεν συμμερίζομαι, αν και τιμώ την άποψή σας, τη σέβομαι, αλλά δεν τη συμμερίζομαι. Εμείς στο Υπουργείο Παιδείας δεν βάλαμε ποτέ ευρύτερα πολιτικά κριτήρια, για να φτάσουμε σε υλοποίηση υπεσχημένων που είναι καθαρά τεχνοκρατικά, όπως αυτά που συζητούμε για την επιλογή των στελεχών της εκπαίδευσης.
      Θα κάνουμε, λοιπόν, το καλύτερο δυνατό. Εντός των ημερών θα κατατεθεί το νομοσχέδιο με βάση αυτά που σας έχουμε στείλει. Γιατί θα μπορούσα να πω –και δεν θέλω να κάνω, κύριε Πρόεδρε, κριτική τώρα- ότι εμείς στείλαμε εγκαίρως στα κόμματα αυτό το σχέδιο νόμου. Το έχετε, αλλά ο υπεύθυνος του Τομέα Παιδείας από σας δεν μας έστειλε κάποια πρόταση, δεν μας έστειλε κάποια αντίθετη, τέλος πάντων, ρύθμιση, την οποία εισηγείστε. Δεν είχαμε καμία πρόταση από σας.
      Επομένως θα κάνουμε εδώ συζήτηση, θα λάβουμε υπ’ όψιν μας αυτά που θα πείτε και στον κοινοβουλευτικό διάλογο εν όψει της ψήφισης του νομοσχεδίου και θα κάνουμε το παν ως Υπουργείο Παιδείας να πετύχουμε μέσα στο χρονικό διάστημα που έχουμε βάλει, εκείνα που πρέπει να κάνουμε, ώστε η εκπαίδευση να αποκτήσει με αξιοκρατικό και διαφανή τρόπο τα στελέχη που της αναλογούν.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Κυρίες και κυριοι συνάδελφοι, θα συζητηθεί η τρίτη με αριθμό 462/13-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εμπορικής Ναυτιλίας και Αγροτικής Ανάπτυξης και Τροφίμων, σχετικά με την αποκατάσταση των ζημιών που υπέστη το λιμάνι της Αλοννήσου από την κακοκαιρία κ.λπ.
      Το περιεχόμενο της επίκαιρης ερώτησης του κ. Γκατζή έχει ως εξής: 
      «Η αδιαφορία που επέδειξαν οι υπεύθυνοι κυβερνητικοί και αιρετοί παράγοντες όσον αφορά την αποπεράτωση του λιμανιού της Αλοννήσου είναι απαράδεκτη. Αποτέλεσμα αυτής της αδιαφορίας είναι: 
      1. Ο εξωτερικός λιμενοβραχίονας του νέου λιμανιού, από τη σφοδρή κακοκαιρία, να έχει υποστεί ολοκληρωτική καταστροφή. Το λιμάνι πλέον δεν διαθέτει καμία θωράκιση, καθώς υποχώρησαν οι φυσικοί ογκόλιθοι. Έτσι τα κύματα πλέον προκαλούν ζημιές και στην προβλήτα.
      2. Οι ψαράδες με κίνδυνο της ζωής τους, όπως σε κάθε κακοκαιρία, τρεις μέρες πάλευαν ενάντια στα τεράστια κύματα και τους θυελλώδεις ανέμους, για να σώσουν τις περιουσίες τους.
      3. Ζημιές προκαλούνται πλέον και στα καταστήματα μετά τη διάλυση του λιμενοβραχίονα. 
      Επιπλέον, από την κακοκαιρία τεράστιες ζημιές υπέστησαν οι αγροτικοί δρόμοι του νησιού. 
      Μετά τα παραπάνω ερωτώνται οι κ. κ. Υπουργοί ποιος έχει την ευθύνη που μέχρι σήμερα δεν έχουν γίνει τα απαραίτητα έργα για την προστασία του λιμανιού της Αλοννήσου, με αποτέλεσμα τις ζημιές που σημειώθηκαν και τι συγκεκριμένα μέτρα σκοπεύει να πάρει άμεσα η Κυβέρνηση, ώστε να χρηματοδοτηθούν τα έργα ολοκλήρωσης της προστασίας του λιμανιού, πριν οι καταστροφές γίνουν ανεπανόρθωτες, καθώς και να δοθούν οι αντίστοιχες με τις ζημιές αποζημιώσεις στους πληγέντες από τη σφοδρή κακοκαιρία.»
      Στην ερώτηση του κ. Γκατζή θα απαντήσει ο Υπουργός Εμπορικής Ναυτιλίας κ. Κεφαλογιάννης.
      Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αγαπητοί κύριοι συνάδελφοι, το Υπουργείο Εμπορικής Ναυτιλίας, σύμφωνα με την κείμενη νομοθεσία, δεν έχει αρμοδιότητα για την εκτέλεση δημοσίων έργων. Τα έργα εκτελούνται από τις υπηρεσίες του Υ.ΠΕ.ΧΩ.ΔΕ. Στη συγκεκριμένη περίπτωση από τις περιφερειακές υπηρεσίες του Υ.ΠΕ.ΧΩ.ΔΕ. και, βεβαίως, την Νομαρχιακή Αυτοδιοίκηση στην οποία ανήκει το Λιμενικό Ταμείο Σκοπέλου. 
      Έχετε δίκιο και το περιγράφετε και στην ερώτησή σας ότι κατά τη διάρκεια της κακοκαιρίας στις 23 Νοεμβρίου υπέστη σημαντικές ζημιές το λιμάνι της Αλοννήσου. Καταστράφηκε τμήμα της τσιμεντόστρωσης του χερσαίου χώρου και υπέστη ζημιά η αίθουσα αναμονής των επιβατών. Το Υπουργείο Εμπορικής Ναυτιλίας, που έχει την ευθύνη της αστυνόμευσης και της ασφάλειας της μετάβασης των επιβατών, ζήτησε αμέσως από το Λιμενικό Ταμείο Σκοπέλου να προβεί άμεσα, σε συνεργασία με τις τεχνικές υπηρεσίες της Νομαρχιακής Αυτοδιοίκησης Μαγνησίας, σε όλες τις απαιτούμενες ενέργειες αποκατάστασης των ζημιών και έδωσε αυστηρές εντολές στο οικείο Λιμεναρχείο, της Σκοπέλου, για να προστατεύσει την ασφάλεια της επιβίβασης, αποβίβασης και γενικότερα της λειτουργίας του λιμένα. Κλιμάκιο της Νομαρχιακής Αυτοδιοίκησης προέβη σε εκτίμηση των ζημιών και υπάρχει μια μελέτη αποκατάστασης.
      Έγινε και δεύτερη κακοκαιρία πριν από μερικές μέρες, στις 23-24 Ιανουαρίου, στη συγκεκριμένη περιοχή, με αποτέλεσμα να γίνουν και επιπλέον ζημιές στο λιμάνι. Το Λιμενικό Ταμείο, που είναι αρμόδιο για τη χρήση, τη διοίκηση και την εκμετάλλευση των λιμενικών εγκαταστάσεων, έκανε εκ νέου μελέτη, αυτοψία και παρέπεμψε το θέμα στην Περιφέρεια της Θεσσαλίας. Νομίζω ότι έγινε μία ευρεία σύσκεψη με τους τοπικούς φορείς, τους αρμοδίους της Νομαρχιακής Αυτοδιοίκησης, όπου ανήκει το λιμάνι, την Περιφέρεια Θεσσαλίας, που έχει τη δυνατότητα να χρηματοδοτήσει αυτό το έργο και είναι απαραίτητο. 
      Εμείς, από τη μεριά μας, από τη μεριά του Υπουργείου Εμπορικής Ναυτιλίας, μέσω της αρμόδιας υπηρεσίας της Γενικής Γραμματείας Λιμένων και Λιμενικής Πολιτικής, θα συνδράμουμε σε ό,τι μας αφορά σε κάθε περίπτωση, για να ολοκληρωθεί και η δεύτερη φάση επέκτασης του έργου, που έχει προγραμματιστεί εδώ και καιρό και, βεβαίως, στην άμεση αποκατάσταση των ζημιών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Γκατζή. Έχετε το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Υπουργέ, τρία είναι τα θέματα που βάζουμε. Πολύ σωστά μας είπατε ότι δεν έχετε αρμοδιότητα με το λιμάνι, Νομαρχιακή Αυτοδιοίκηση, λιμενική επιτροπή κ.λπ., κ.λπ..
      Το θέμα είναι ότι αυτές οι αρμοδιότητες που έχουν να κάνουν, αν θέλετε, και με εθνικής σημασίας θέματα και πολύ περισσότερο με τα συγκοινωνιακά προβλήματα που αντιμετωπίζουν τα νησιά, έχουν εναποτεθεί στην καλή διάθεση ή τη δυνατότητα –γιατί καλή διάθεση μπορεί να υπάρχει- της Νομαρχιακής ή της  Τοπικής Αυτοδιοίκησης για να λυθούν. Πού να τα βρουν τα λεφτά; Μέσω της περιφέρειας. Η περιφέρεια λέει «έκλεισαν τα προγράμματα». Εγώ μίλησα με τον ίδιο τον περιφερειάρχη. 
      Το έργο αυτό, κύριε Υπουργέ, είναι ένα έργο κακοφτιαγμένο με ελλιπή μελέτη, με τεράστιες, θα έλεγα, κακοτεχνίες, με μελέτη χωρίς τα βασικά στοιχεία εμπέδωσής του και έχει τρομερά προβλήματα. Θα έλεγα ότι σήμερα δεν υπάρχει λιμάνι. Είναι στο έλεος του καιρού. Να φαντασθείτε ότι οι ογκόλιθοι που προστάτευαν το λιμάνι έχουν παραμεριστεί τελείως, έχουν διαλυθεί, τόνοι ογκόλιθοι έχουν φύγει. Τα μπλόκια είναι στο έλεος του καιρού. Με έναν άσχημο καιρό θα διαλυθούν και τα μπλόκια, θα φύγουν. Το λιμάνι και πέρα η χερσαία ζώνη είναι τελείως απροστάτευτα, γιατί τα κύματα μπαίνουν ζωντανά μέσα. 
      Το ένα θέμα είναι αυτό και πρέπει να γίνει άμεσα το έργο ή η αποκατάστασή του και έπεται η μελέτη, η οποία έχει γίνει εδώ και ένα χρόνο και δεν μπορεί να υλοποιηθεί.
      Το δεύτερο -είναι στην αρμοδιότητά σας- είναι οι λιμενοβραχίονες για το αλιευτικό καταφύγιο. Εκεί τι γίνεται; Με τον παραμικρό καιρό είναι υποχρεωμένοι οι ψαράδες να κάθονται μέσα στα καΐκια για να προστατεύσουν την περιουσία τους. Είναι τρομερά τα προβλήματα.
      Και τρίτον, οι ζημιές -είναι εδώ και ο Υπουργός Αγροτικής Ανάπτυξης, δεν έχει φυσικά αρμοδιότητα ο Υπουργός, είναι οι αγροτικοί δρόμοι που έχουν καταστραφεί τελείως- που έχουν πάθει οι άνθρωποι στα μαγαζιά τους που βρίσκονται στο λιμάνι. Όλα αυτά προκαλούν, τελικά και το αίσθημα της ανασφάλειας για την επιβίωση στο νησί, γιατί με δέκα μποφόρ κακοκαιρία δεν θα έχει λιμάνι η Αλόννησος, θα αποκλειστεί τελείως και δεν θα μπορούν να πιάσουν λιμάνι ούτε τα ταχύπλοα γιατί ο μόλος είναι εκτεθειμένος και άρχισε να κουνιέται, από ό,τι λένε οι νησιώτες, με τον παραμικρό καιρό. Καταλαβαίνετε ότι το πρόβλημα είναι πολύ επείγον για την επίλυσή του. Πρέπει να πάρετε όλα τα μέτρα. Φυσικά προβλέπεται και από τη νομοθεσία και τις συμβάσεις που έχουν υπογράψει οι προηγούμενες κυβερνήσεις με την  Ευρωπαϊκή Ένωση όσα έργα χρηματοδοτούνται από την Ευρωπαϊκή Ένωση και παθαίνουν ζημιές να αποκαθίστανται άμεσα από τον κρατικό κορβανά. Εδώ πρέπει να λυθεί και αυτό το  πρόβλημα. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όσον αφορά την κατάσταση του λιμανιού, θα συμφωνήσω απόλυτα μαζί σας ότι χρειάζεται άμεση αποκατάσταση και για λόγους οικονομίας και για λόγους ασφάλειας. Δεν υπάρχει καμία αμφιβολία γι’ αυτό που λέτε. 
      Όσον αφορά τις κακοτεχνίες, πιστεύω ότι και εγώ προσωπικά, αλλά και η Νέα Δημοκρατία και μαζί με σας και με άλλα στελέχη της Αντιπολίτευσης, σήμερα της ελάσσονος Αντιπολίτευσης, δώσαμε μεγάλες μάχες για το πώς γίνονται τα δημόσια έργα. Δεν είναι μία δική μας ευθύνη. Τι να κάνουμε; Τώρα τα κληρονομήσαμε.
      Όσον αφορά την αρμοδιότητα του Υπουργείου, δεν υπάρχει ούτε στο αλιευτικό καταφύγιο. Υπάρχει μία παραδοσιακή διένεξη μεταξύ Υπουργείου Εμπορικής Ναυτιλίας και Κ.Ε.Δ.Κ.Ε. ποιος έχει την ευθύνη των λιμανιών. 
      Εγώ δεν έχω καμία αντίρρηση εάν οι τοπικοί φορείς της Μαγνησίας συμφωνήσουν τα Λιμενικά Ταμεία της Αλοννήσου, της Σκιάθου και όλων των άλλων περιοχών του Νομού Μαγνησίας να συνεργαστούν ή να ενταχθούν στον Οργανισμό Λιμένος Βόλου -γιατί εκεί έχουμε  αποκλειστική αρμοδιότητα, έχουμε τη δυνατότητα είτε με δάνεια από την ανώνυμη εταιρεία του Οργανισμού Λιμένος Βόλου να χρηματοδοτήσουμε τέτοια προγράμματα-  ή να απευθυνθείτε σε άλλο Υπουργείο, ή το θέμα να λυθεί σε επίπεδο Περιφέρειας και Νομαρχιακής Αυτοδιοίκησης. Γιατί δεν μπορεί από τη  μια μεριά η Νομαρχιακή και Τοπική Αυτοδιοίκηση να θέλει να έχει την ευθύνη των λιμανιών και από την άλλη να μη βρίσκει τα χρήματα και κτυπάτε και παραβιάζεται ανοιχτές πόρτες. 
      ΝΙΚΟΛΑΟΣ ΓΚΑΤΖΗΣ: Και για τα καταφύγια;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως. Δεν έχει το Υ.Ε.Ν. αρμοδιότητα. Εμείς έχουμε αρμοδιότητα για τα δώδεκα εθνικής σημασίας λιμάνια και για την αστυνόμευση όλων των άλλων λιμανιών. Έρχεστε σε μας με την ερώτησή σας σαν αστυνομία για την ασφάλεια. Εμείς από τη μεριά μας έχουμε ήδη συνηγορήσει στο αίτημα της εκτέλεσης της δεύτερης φάσης. Είμαστε στη διάθεση των τοπικών φορέων προς αυτήν την κατεύθυνση.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητηθεί η τέταρτη με αριθμό 467/13.2.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το κλείσιμο του εργοστασίου «ΓΙΟΥΛΑ Α.Ε.» στην Ελευσίνα κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Με ανακοίνωσή της στις 6 Φεβρουαρίου η διοίκηση της υαλουργικής βιομηχανίας «ΓΙΟΥΛΑ Α.Ε.» ανακοίνωσε το κλείσιμο της μονάδας της Ελευσίνας. Περισσότεροι από διακόσιοι δέκα εργαζόμενοι μένουν χωρίς εργασία, ενώ η επιχείρηση έχει ήδη προσανατολίσει τις δραστηριότητές της σε γειτονικές χώρες χαμηλού κόστους εργασίας.
      Το φαινόμενο πλέον λαμβάνει καταιγιστικές διαστάσεις με τραγικές συνέπειες για τους εργαζόμενους και ανυπολόγιστο κόστος για την εθνική οικονομία. Η Κυβέρνηση παρακολουθεί απαθής και αμέτοχη την κατάσταση, χωρίς να λαμβάνει κανένα μέτρο ακόμα και για επιχειρήσεις που έχουν χρηματοδοτηθεί αφειδώς από εθνικά και κοινοτικά κεφάλαια για επενδύσεις που ποτέ δεν έγιναν.
      Τα μέτρα που λαμβάνονται εκ των υστέρων μοιάζουν περισσότερο με μνημόσυνο παρά βοηθούν στην αντιμετώπιση του πραγματικού προβλήματος που είναι η αποβιομηχάνιση, η αποσάθρωση της οικονομικής βάσης της ελληνικής οικογένειας και η διατάραξη του κοινωνικού ιστού.
      Με βάση όλα τα παραπάνω ερωτώνται οι κ.κ. Υπουργοί :
      Ποια μέτρα προτίθενται να λάβουν ώστε να αποτραπεί το κλείσιμο του εργοστασίου της «ΓΙΟΥΛΑ  Α.Ε.» στην Ελευσίνα; Ποιες πρωτοβουλίες θα αναλάβουν ώστε να προστατευθεί το δικαίωμα των εργαζομένων στην εργασία και τα εργασιακά τους δικαιώματα στο σύνολό τους; 
      Σε ποιες νομοθετικές πρωτοβουλίες προτίθεται να προβούν ώστε να αποτραπεί η περαιτέρω μετακόμιση βιομηχανιών σε χώρες χαμηλού κόστους;».
      Στην ερώτηση του κ. Λεβέντη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ξέρετε πολλές φορές με το πες-πες ή με το ψέμα-ψέμα-ψέμα αυτά διαχέονται και μένουν άλλες εντυπώσεις. Αντιλαμβάνεστε, δηλαδή, κύριε Λεβέντη, ότι άλλος διαπράττει το έγκλημα και άλλος πληρώνει για το φόνο.
      Διαπράττετε και εσείς αυτό το λάθος σ’ αυτήν την επίκαιρη ερώτηση. Λέτε επί λέξει, ότι η επιχείρηση «ΓΙΟΥΛΑ» που κλείνει προσανατολίζεται σε δραστηριότητες στη γειτονική χώρα. Αγνοείτε, κύριε Λεβέντη, ότι η «ΓΙΟΥΛΑ» εδώ και δέκα ολόκληρα χρόνια έχει τρία εργοστάσια στη Βουλγαρία; 
      Εν πάση περιπτώσει, ο Συνασπισμός είναι ένα κόμμα με πολλά χρόνια παρουσίας στη Βουλή. Κύριε Λεβέντη, τρεις χιλιάδες τριακόσιες επτά επιχειρήσεις μετανάστευσαν μέχρι το 2004. Αυτά είναι επίσημα στοιχεία από το βουλγαρικό επιμελητήριο. Η νέα διακυβέρνηση ισχύει από το Μάρτιο του 2004 μέχρι σήμερα. Επειδή λέτε ότι το φαινόμενο λαμβάνει καταιγιστικές διαστάσεις, θα σας πω ότι το φαινόμενο είχε λάβει καταιγιστικές διαστάσεις. Αυτή είναι η αλήθεια και μόνο η αλήθεια. 
      Έχω –να μην πω προκαλέσει, δεν μου αρέσει- παρακαλέσει και το κόμμα σας και άλλα κόμματα -και τα συνδικάτα και τα εργατικά κέντρα- να μου υποδείξετε, επειδή εγώ μπορεί να μην ξέρω, μία επιχείρηση -στην τελευταία διετία που έχουμε την ευθύνη της διακυβέρνησης- η οποία να έφυγε στα Βαλκάνια. 
      Έρχεστε μονότονα στη Βουλή κάθε φορά και λέτε ότι φεύγει η μία ή η άλλη, δηλαδή τις «φευγάτες». Αυτό, κύριε Λεβέντη, κύριε καθηγητά μου, δεν είναι η αλήθεια. Η αλήθεια είναι ότι η Κυβέρνηση κάνει αγώνα και παρακολουθεί όλες αυτές τις επιχειρήσεις.
      Η δεύτερη ανακρίβεια, κύριε Λεβέντη –είστε και γιατρός- είναι η εξής: Λέτε ότι η Κυβέρνηση παρακολουθεί απαθής και αμέτοχη. Σας ενημερώνω, λοιπόν, ότι στις 13 Φεβρουαρίου –ήσασταν παρόν, είχατε έρθει, κύριε Λεβέντη- με το που παρουσιάστηκε το θέμα της «ΓΙΟΥΛΑ», η Κυβέρνηση κάλεσε άμεσα τους ιδιοκτήτες και τους εργαζόμενους, με την παρουσία τη δική σας και άλλων κομμάτων και επιλήφθηκε του θέματος. 
      Κατέθεσα στα Πρακτικά, κύριε Λεβέντη, το πρωτόκολλο συμφιλίωσης, αν και το ξέρετε πολύ καλά. Μάλιστα θα το καταθέσω ξανά. Όμως λέτε «άλλα λόγια να αγαπιόμαστε» και κάνετε αντιπολίτευση για την αντιπολίτευση και για να έχουμε κάτι να πούμε. Αυτή δεν είναι σοβαρή, δεν είναι εποικοδομητική αντιπολίτευση. Δεν βοηθάτε την Κυβέρνηση, όχι τη Νέα Δημοκρατία, αλλά την εκάστοτε κυβέρνηση. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Λέει ότι ύστερα από τη συμφιλιωτική διαδικασία στο Υπουργείο και ύστερα από ενδελεχή έλεγχο που κάναμε στην επιχείρηση, με αυστηρό τόνο εφαρμόζουμε τους νόμους προς πάσα κατεύθυνση. Αυτή είναι η γραμμή άλλωστε του Πρωθυπουργού, αυτή είναι η άποψη της Κυβέρνησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Η απόφαση που έχει υπογραφεί και από τους εργοδότες και από τους εργαζόμενους και από εσάς λέει το εξής: «Να ακολουθηθούν οι νόμιμες διαδικασίες του ν. 1387».
      Η εταιρεία, δηλαδή, δεν έκανε αυτό που επέβαλε ο νόμος. Θεωρήσαμε άκυρες τις απολύσεις, δώσαμε τη διαδικασία του νόμου για να εφαρμοστεί και παρακολουθούμε με μεγάλο ενδιαφέρον τις εξελίξεις όσον αφορά αυτήν την επιχείρηση. Άρα, λοιπόν, μην εγκαλείτε την Κυβέρνηση ούτε για το ότι έφυγε στη Βουλγαρία τώρα -αφού έχει φύγει εδώ και δέκα χρόνια- μην λέτε στην Κυβέρνηση ότι παραμένει απαθής, διότι άμεσα, την ίδια στιγμή, αντέδρασε. Και μάλιστα, κύριε Λεβέντη, είναι η πρώτη φορά σ’ αυτά τα δύο χρόνια που δίνεται η δυνατότητα και στο κόμμα σας και στα άλλα κόμματα και στους υπολοίπους να παρακολουθούν ανοικτές διαδικασίες στις συμφιλιωτικές. Τώρα, αν κύριε Λεβέντη,…
      ΠΡΟΕΔΡΕΥΩΝ (Σωτήρης Χατζηγάκης): Θα τα πείτε και στη δευτερολογία σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μια ανοχή, κύριε Πρόεδρε, για μισό λεπτό.
      Αν, κύριε Λεβέντη, κλείνουν επιχειρήσεις, γιατί τόσα χρόνια στο μεγάλο φαγοπότι που γινόταν με τα θαλασσοδάνεια, όπως στη «SEX FORM», δεν είχατε ψηλά την παντιέρα της αντίστασης σ’ αυτούς οι οποίοι έπιναν το αίμα του ελληνικού λαού και έδιναν στους αετονύχηδες και είχαμε τη «SEX FORM» με 150.000.000 ευρώ δάνεια; Δυστυχώς, χρησιμοποιήθηκαν ως όχημα οι εργαζόμενοι. Αυτή είναι η αλήθεια, κύριε Λεβέντη, και η αλήθεια πρέπει να λέγεται εδώ μέσα για καλό και επ’ ωφελεία του ελληνικού λαού. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Είστε σαφής. 
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εσείς είπατε ότι πίνουν το αίμα του ελληνικού λαού και εμείς δεν θα διαφωνήσουμε. Το θέμα είναι εσείς τι κάνετε. Εμείς, ασφαλώς, πάντοτε και όταν ήταν το ΠΑ.ΣΟ.Κ. -και τώρα- καταγγέλλαμε και αγωνιζόμαστε για να μην περάσει αυτή η πολιτική.
      Είπατε να σας πω μια επιχείρηση που έφυγε στο εξωτερικό. Είμαστε μαζί στο Υπουργείο προχθές, κύριε Υπουργέ, και σας λέει ότι δήθεν η επιχείρηση έχει παθητικό τα τελευταία δέκα χρόνια. Και σ’ αυτά τα τελευταία δέκα χρόνια αγόρασε τρία εργοστάσια -ή έφτιαξε τρία εργοστάσια- στη Βουλγαρία και σας λέει ότι πέρυσι έφτιαξε δύο εργοστάσια στην Ουκρανία και ένα στη Ρουμανία. Επομένως δεν γινόταν μόνο πριν. Και τώρα, επί των ημερών σας, γίνεται αυτό το πράγμα.
      Λέτε: «Εμείς παρακολουθούμε και αγωνιζόμαστε». Θα έλεγα ότι θαύμασα την «αγωνιστικότητά» σας προχθές, που ρωτάτε τον ιδιοκτήτη: «Δεν μου λες, θέλεις να το κλείσεις το εργοστάσιο;». «Θα το κλείσω, βεβαίως» λέει. «Ε, τι να κάνω, αφού θέλει να το κλείσει;». Ρωτήσατε: «Δεν μου λες, έχεις πάρει επιδοτήσεις;». «Δεν έχω πάρει τίποτα». Και λέτε: «Αφού δεν έχει πάρει τίποτα, τι να κάνω εγώ;» Επομένως εσείς νίπτετε, κυριολεκτικά, τας χείρας σας. Και έτσι όπως εξελίσσονται τα πράγματα, κύριε Υπουργέ, έχουμε άλλους εκατόν ογδόντα έναν εργαζομένους, άλλες εκατόν ογδόντα μία οικογένειες να ακολουθούν το δρόμο που ακολουθήσανε οι χιλιάδες και στη Νάουσα και στη Βέροια και στη Θεσσαλονίκη και στο Θριάσιο, το οποίο Θριάσιο με τρεις χιλιάδες επιχειρήσεις έχει από τα υψηλότερα ποσοστά ανεργίας της χώρας. Και, δυστυχώς, η ανεργία αυξάνει, καλπάζει, σε μια περίοδο που υπάρχει και ακρίβεια και πληθωρισμός. Και ο λαός υποφέρει. Αυτό θα πρέπει να το καταλάβετε. Τι θα πρέπει να πούμε σ’ αυτούς τους εργαζόμενους, κύριε Υπουργέ, που είδατε πώς ήταν το πρόσωπό τους; Σαν να θάβανε τον πατέρα τους ήταν. Έκλεισε η επιχείρηση. Ήσαν είκοσι πέντε, είκοσι οκτώ χρόνια σ’ αυτήν την επιχείρηση και τώρα βρίσκονται στο δρόμο. Ποια είναι η λύση, ποια είναι η διέξοδος γι’ αυτούς;
      Αυτό το Υπουργείο ονομάζεται «Υπουργείο Απασχόλησης και Κοινωνικής Προστασίας». Μήπως θα πρέπει αντί Απασχόλησης, αντί Εργασίας να ονομαστεί «Υπουργείο Ανεργίας»; Γιατί δεν βλέπω αυτήν τη στιγμή να παίρνει κανένα θετικό μέτρο. Εγώ δεν θέλω να αμφισβητήσω το ενδιαφέρον σας, το ειλικρινές σας ενδιαφέρον. Δυστυχώς όμως τα αποτελέσματα είναι τραγικά, κύριε Υπουργέ. Τα ζουν οι εργαζόμενοι, τα ζει ο ελληνικός λαός και είναι υπεύθυνη η Κυβέρνηση. Ευθύνες στο ΠΑ.ΣΟ.Κ. υπάρχουν πάμπολλες. Εμείς δεν θα του δώσουμε συγχωροχάρτι. Δύο χρόνια τώρα όμως εσείς κυβερνάτε κι εσείς έχετε την ευθύνη και σ’ αυτό το διάστημα έχουν κλείσει πάρα πολλές επιχειρήσεις και συνεχίζουν να κλείνουν. Έρχονται τα «Φωσφορικά Λιπάσματα» και ακολουθούν και άλλοι πολλοί. Εδώ τι κάνουμε, εδώ τι μέτρα παίρνει η Κυβέρνηση;
      Λέτε ότι πήραν θαλασσοδάνεια. Και τώρα, κύριε Υπουργέ, εσείς με τις διάφορες νομοθετικές ρυθμίσεις, με την καταστρατήγηση και την κατεδάφιση του ωραρίου, του οκταώρου, του πενθημέρου και όλων των εργασιακών νόμων, έχετε εξαπολύσει έναν εργασιακό Μεσαίωνα. Σ’ αυτό πρέπει να μας απαντήσετε και να μας πείτε συγκεκριμένα τι μέτρα θα πάρετε. 
      ΠΡΟΕΔΡΕΥΩΝ (Σωτήρης Χατζηγάκης):Ευχαριστούμε, κύριε Λεβέντη.  
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καλά θα κάνετε, κύριε Λεβέντη, να μεταφέρετε στο κόμμα σας να σας επιτρέψει να κάνετε μία επερώτηση επί του θέματος του ωραρίου και των μεσαιωνικών σχέσεων εργασίας, για να πάρετε την απάντηση ολοκληρωμένα. Δεν θα απαντήσω τώρα. 
      Όμως, σε αυτό σφάλετε οικτρά. Μιλήσατε για ανεργία και αυτό είναι αντικείμενο επερώτησης. Κατά την EUROSTAT η ανεργία πρέπει να σας πω πως από το Μάρτη του 2004 που αναλάβαμε από 11,3% έχει πτωτική τάση. Υπάρχουν απολύσεις αλλά το ζητούμενο για την Κυβέρνηση είναι το ισοζύγιο προσλήψεων και απολύσεων, είναι θετικό υπέρ των προσλήψεων; Ναι, είναι θετικό. Βέβαια δεν είναι του παρόντος να συζητήσουμε. 
      Όσο για το συγχωροχάρτι που είπατε, κύριε Λεβέντη, εμείς το κάνουμε πράξη και δεν το λέμε στα λόγια. Όλες αυτές οι περιπτώσεις των θαλασσοδανείων έχουν οδηγηθεί στον εισαγγελέα με κατηγορία της απιστίας κατά του δημοσίου σε βαθμό κακουργήματος. Ήδη έξι-επτά μεγαλοπαράγοντες και αετονύχηδες του χτες, σήμερα κάθονται στο σκαμνί του κατηγορουμένου και έχει αναλάβει η δικαιοσύνη, και πέρα απ’ αυτό δεν είναι δικό μας το θέμα. 
      Όμως θέλω να σας διαβεβαιώσω ότι για τους εκατόν ογδόντα ένα εργαζόμενους αφού υποβληθεί το αίτημα της επιχείρησης στο Υπουργείο, γιατί δεν έχει γίνει αυτό επίσημα, θα μελετηθεί. Εμείς πάντως είμαστε κατά των ομαδικών απολύσεων, να το ξέρετε αυτό, αλλά από εκεί και πέρα όταν μια επιχείρηση έχει επί δέκα χρόνια συνεχώς ζημιές, εμείς δεν έχουμε τη δυνατότητα, το νομικό πλαίσιο, να επιβάλουμε σε ιδιωτική επιχείρηση να μην κλείσει. Σου λέει δεν έχω και δεν μπορώ να πληρώσω. Είναι απλό. 
      Σας έχω πει και άλλες φορές θα χαρώ πολύ να μας φέρετε ένα πρότυπο, μηδενός εξαιρουμένου, ακόμα και της Κούβας, του Φιντέλ Κάστρο, όπου η ιδιωτική επιχείρηση συντηρείται από το κράτος. Να μου πείτε μία περίπτωση και αν μας φέρετε ένα τέτοιο παράδειγμα θα αποτελέσει και για μας σκέψη μπας και κάνουμε καμία αλλαγή στο νόμο. 
      Όσο για τις εκατόν ογδόντα μία οικογένειες, κάθε ένας απ’ αυτούς για μας είναι και ένα δράμα, μια οικογένεια ολόκληρη. Σ’ αυτό θα επέμβει το Υπουργείο κοινωνικής προστασίας με την δεύτερη ιδιότητά του και θα κάνει ό,τι μπορεί. Θέλω να σας πω ότι για να αντιμετωπίσουμε όλες αυτές τις περιπτώσεις και αυτό το «τσουνάμι» που μας ήρθε από το χθες και αυτή την πολιτική που τόσα χρόνια είχε διαμορφώσει ένα περιβάλλον όπου είχε εικονικές θέσεις απασχόλησης και εικονική ανάπτυξη, σύντομα θα έρθει η τροπολογία του κ. Παυλόπουλου, αυτή την εβδομάδα μάλιστα, όπου λέει ότι για ομαδικές απολύσεις ένα μεγάλο κομμάτι θα προσλαμβάνεται εκεί και σχεδόν όλοι θα προσλαμβάνονται. Άρα προσπαθεί το κράτος και με κρατικό παρεμβατισμό να βοηθήσει γι’ αυτές τις απολύσεις, πέρα από τις άλλες πολιτικές όπως είναι το έκτακτο επίδομα και η κάλυψη για τα τελευταία πέντε χρόνια. Προ ημερών είδα μία κυρία στην τηλεόραση, μια ξανθιά η οποία ωρυόταν γιατί ήθελε μόνο ένα χρόνο για να βγει στη σύνταξη και φώναζε τι θα κάνω. Τη διαβεβαιώνω ότι τέτοιες περιπτώσεις της τελευταίας πενταετίας για σύνταξη τις καλύπτει το κράτος. Αυτή είναι η αλήθεια και όλα τα άλλα είναι εκ του πονηρού. 
      ΑΓΓΕΛΟΣ ΤΖΕΚΗΣ: Είναι έκφραση αυτή «για την ξανθιά κυρία»; Είναι ντροπή, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Τι είπε κύριε συνάδελφε; Εν πάση περιπτώσει επανερχόμαστε. 
      Έχω την τιμή να σας ανακοινώσω ότι ο συνάδελφος Βουλευτής Α΄ Περιφέρειας Θεσσαλονίκης κ. Ευάγγελος Βενιζέλος ζητεί άδεια απουσίας στο εξωτερικό από 17-2-2006 έως 18-2-2006. Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε. 
      Επίκαιρες ερωτήσεις δεύτερου κύκλου:
      Η πρώτη με αριθμό 469/13-2-2006 επίκαιρη ερώτηση του  Βουλευτή του ΠΑ.ΣΟ.Κ. κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τις μετατάξεις υπαλλήλων στο Υπουργείο κ.λπ., διαγράφεται λόγω κωλύματος του κυρίου Υπουργού.
      Θα συζητηθεί τώρα η δεύτερη με αριθμό 463/13-2-2006 επίκαιρη ερώτηση του Βουλευτή του Κ.Κ.Ε.  κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με το κλείσιμο του αγροτικού συνεταιρισμού Ορμύλιας Χαλκιδικής «Η ΕΛΕΥΘΕΡΙΑ» κ.λπ.. 
      Η επίκαιρη ερώτηση του κυρίου συναδέλφου σε περίληψη έχει ως εξής:
      «Ο Αγροτικός Συνεταιρισμός Ορμύλιας Χαλκιδικής «Η ΕΛΕΥΘΕΡΙΑ», λόγω της αντισυνεταιριστικής πολιτικής των κυβερνήσεων (ΠΑ.ΣΟ.Κ.-Ν.Δ.), οδηγείται στη χρεοκοπία και στο κλείσιμο. 
      Η απροθυμία της Κυβέρνησης, παρά τις υποσχέσεις της να ρυθμίσει τα χρέη του και να τον χρηματοδοτήσει, είχε αποτέλεσμα η Δ.Ο.Υ. Πολυγύρου να στείλει τα πρώτα κατασχετήρια τόσο στον Συνεταιρισμό (κατάσχεση του κονσερβοποιείου βρώσιμης ελιάς και του ελαιουργείου) όσο και στον πρόεδρο και αντιπρόεδρο του συνεταιρισμού (κατάσχεση της προσωπικής τους περιουσίας). 
      Οι όποιες διαχειριστικές ευθύνες των διοικούντων, που πρέπει να καταλογίζονται ύστερα από ενδελεχή έλεγχο, δεν μπορούν να αποτελούν αφορμή για το κλείσιμο του συνεταιρισμού. 
      Το αποτέλεσμα αυτής της πολιτικής απόφασης, είναι χίλια περίπου μέλη του Συνεταιρισμού να αφήνονται στην εκμετάλλευση των εμπόρων με τις εξευτελιστικές τιμές που δίνουν για τις ελιές της περιοχής, λόγω της οικονομικής αδυναμίας του συνεταιρισμού να παρέμβει. 
      Ερωτώνται οι κύριοι Υπουργοί:
      Αν θα παρέμβει η Κυβέρνηση ώστε να σταματήσει τις κατασχέσεις των περιουσιακών στοιχείων του συνεταιρισμού, του προέδρου και του αντιπροέδρου του Δ.Σ..
      Αν θα ρυθμίσει με ευνοϊκούς όρους, και όχι τοκογλυφικούς, τα χρέη του συνεταιρισμού και θα τον χρηματοδοτήσει για να συνεχίζει την παραγωγική του δραστηριότητα προς όφελος των αγροτών της περιοχής». 
      Ο κύριος Υφυπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι  αληθινά δεν αντιλαμβάνομαι, όταν αναφέρεται ο συνάδελφος σε αντισυνεταιριστική πολιτική της δικής μας Κυβέρνησης –διότι η δική μας Κυβέρνηση ερωτάται σήμερα- σε τι αναφέρεται. Διότι όπως λένε και όλοι οι συνεταιριστικοί κύκλοι με τους οποίους έχουμε άριστες σχέσεις, ουδέποτε υπήρξε τέτοιας μορφής συνεργασία μεταξύ του Υπουργείου Αγροτικής Ανάπτυξης και Τροφίμων και των εκπροσώπων των συνεταιριστικών οργανώσεων. Και θέλω να σας διαβεβαιώσω ότι καμία σοβαρή απόφαση, που αφορά διαχείριση προϊόντων, που αφορά διαχείριση επιδοτήσεων, που αφορά μείζονα αγροτικά θέματα, λαμβάνεται χωρίς να πάρουμε πολύ σοβαρά υπ’ όψιν τις απόψεις των εκπροσώπων των συνεταιριστικών οργανώσεων.
      Χαίρομαι δε ιδιαίτερα που για πρώτη φορά τουλάχιστον εγώ συναντώ ερώτηση δική σας που στηρίζει αγροτικό συνεταιρισμό. Είναι η πρώτη ερώτηση στήριξης αγροτικού συνεταιρισμού που κατατίθεται. Μέχρι τώρα παρακολουθούσα όλες τις τοποθετήσεις σας όπου λέγατε ότι το συνεταιριστικό κίνημα δεν λειτουργεί σωστά, να το καταργήσουμε, να πάμε σε άλλες μορφές συνεταιριστικών οργανώσεων και πραγματικά μου κάνει σήμερα ευχάριστη εντύπωση το γεγονός ότι στηρίζετε ένα πρωτοβάθμιο αγροτικό συνεταιρισμό στην Ορμύλια, ο οποίος όμως φαίνεται ότι αντιμετωπίζει σοβαρά οικονομικά προβλήματα.
      Ο συγκεκριμένος οργανισμός οφείλει περίπου 889.000 ευρώ ληξιπρόθεσμα. Έχει ήδη υπαχθεί στις ευεργετικές διατάξεις του ν. 3259/2004 για ρύθμιση του χρέους σε εξήντα δόσεις και σε 50% μείωση των προσαυξήσεων. Δυστυχώς όμως έχει απολέσει τα  ευεργετικά δικαιώματα του νόμου διότι δεν πλήρωσε δυο συνεχόμενες δόσεις. Θέλω να σας πω ότι υπάρχουν και άλλοι νόμοι όπου μπορεί να υπαχθεί όπως ο ν. 2648 και να πάμε και σε άλλες ρυθμίσεις. 
      Επίσης θέλω να σας διαβεβαιώσω ότι σε εμάς δεν έχουν έρθει να μας αναφέρουν το πρόβλημα αυτό το συγκεκριμένο. Πριν από δυο χρόνια περίπου είχε έρθει ο πρόεδρος και κάναμε μια γενικότερη συζήτηση για τη λειτουργία του συνεταιρισμού, για την προσφορά του στην περιοχή εκεί αλλά για το συγκεκριμένο πρόβλημα δεν μας έχει αναφερθεί τίποτα. Σας λέω ότι θα επικοινωνήσουμε με τον αρμόδιο Υφυπουργό, τον κύριο Μπέζα, για να δούμε πως μπορούμε να στηρίξουμε αυτή τη συνεταιριστική προσπάθεια. 
      Επίσης στο ερώτημά σας αν θα προχωρήσουν πιστωτικά ιδρύματα σε στήριξη του συνεταιρισμού θέλω να σας πω ότι με βάση το ν. 2810 οι συνεταιρισμοί είναι νομικά πρόσωπα ιδιωτικού δικαίου και έχουν εμπορική ιδιότητα. Κατά συνέπεια θα πρέπει ο συνεταιρισμός να πάει στα πιστωτικά ιδρύματα, να κάνει αίτηση και να ζητήσει στήριξη. Δεν γνωρίζω τα ακριβή οικονομικά στοιχεία του συγκεκριμένου συνεταιρισμού, σας λέω όμως, κύριε συνάδελφε, ότι θα στηρίξουμε το συνεταιρισμό, θα κάνουμε επαφές με άλλα Υπουργεία αλλά δεν είναι δυνατόν και όποιοι συνεταιρισμοί, εξαιτίας λαθών των διοικούντων τους –επαναλαμβάνω, λαθών των διοικούντων τους- έχουν οικονομικά προβλήματα να έρχεται το κράτος και να διαγράφει χρέη και να τους στηρίζει, οι οποίοι ουσιαστικά αφού δεν μπορούν να εξυπηρετήσουν τις ίδιες τις ανάγκες τους, καλούνται να στηρίξουν τους αγρότες οι οποίοι υπάγονται στους συνεταιρισμούς αυτούς. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Πρέπει να ξεκαθαρίσω από την αρχή ότι όλοι έχουν παρελθόν –και η σημερινή Κυβέρνηση έχει παρελθόν- και να υπενθυμίσω στον κύριο Υφυπουργό ότι το 1990-93 ήταν η αντισυνεταιριστική πολιτική της Νέας Δημοκρατίας που οδήγησε στο κλείσιμο την τριτοβάθμια οργάνωση Κ.Υ.Δ.Ε.Π., τη Σ.Ε.ΚΟ.Β.Ε., την Α.Σ.Ε. και ακολούθησαν οι μετέπειτα κυβερνήσεις για άλλες οργανώσεις. 
      Επί των ημερών σας, στην ειδική διαχείριση, και κλείνει η ομοσπονδία Θεσσαλονίκης, αλλά οδηγείται στην εκκαθάριση και η Καρδίτσα. Διαχρονική λοιπόν η αντισυνεταιριστική διαχειριστική πολιτική σας που έχει οδηγήσει τους συνεταιρισμούς σε αυτό το επίπεδο που είναι σήμερα.
      Μιλάω τώρα συγκεκριμένα για το Συνεταιρισμό και μη μας πείτε ότι αυτή που σας κάνουμε είναι η πρώτη ερώτηση για συνεταιρισμούς. Σε όλη την περίοδο για τους συνεταιρισμούς μιλάμε και για την Ομοσπονδία για τους συνεταιρισμούς μιλούσαμε, για την «ΑΓΝΟ» για τους συνεταιρισμούς μιλούσαμε, ακόμα και για τη Σ.Ε.Β.Α.Θ. για τους συνεταιρισμούς μιλούσαμε, κύριε Υπουργέ.
      Έρχομαι τώρα σε αυτά που είπατε ότι δεν έχετε γνώση. Να σας πω ότι με αναφορά καταθέσαμε στα δύο Υπουργεία το υπόμνημα του Γεωργικού Συνεταιρισμού Ορμύλιας στις 14/10/2004. Να σας πω ότι τον Απρίλιο του 2005 με συνοδεία η διοίκηση του Συνεταιρισμού με τον κ. Βαγιωνά και με τον κ. Παπαθεμελή επισκέφθηκαν τον Υπουργό Οικονομίας, τον κ. Αλογοσκούφη και εκεί πήραν τη δέσμευση ότι πραγματικά σε συνεργασία με το δικό σας το Υπουργείο θα προχωρήσουν στη ρύθμιση των χρεών για να μην προχωρήσουν τα κατασχετήρια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γιατί, κύριε Υπουργέ, και θα τα καταθέσω εδώ στα Πρακτικά -κύριε Πρόεδρε, δώστε μου λίγο χρόνο ακόμα- είναι κατασχετήρια για την περιουσία του Συνεταιρισμού και προσωπικά του Προέδρου και του Αντιπροέδρου. Αυτά θα τα καταθέσω στα Πρακτικά.
      Επίσης θα καταθέσω στα Πρακτικά και το εξής, κύριε Πρόεδρε. Όταν ήταν αντιπολίτευση η Νέα Δημοκρατία έλεγε γι’ αυτόν το συνεταιρισμό –και έχω εδώ την απάντηση του κ. Αγγέλου που ήταν διευθυντής του Γραφείου του κ. Καραμανλή, τότε Προέδρου της Νέας Δημοκρατίας- ότι πραγματικά στέκεται στο πλευρό του Συνεταιρισμού και έχω και την απάντηση του κ. Πάππα, Βουλευτή τότε της Αξιωματικής Αντιπολίτευσης. Άρα, λοιπόν, είναι σε πλήρη γνώση του ζητήματος η σημερινή Κυβέρνηση και δεν μπορεί να επικαλείται ο κύριος Υπουργός ότι δεν έχει γνώση. 
      Εμείς θέλουμε να μας απαντήσει στο εξής: Θα παρθούν πίσω τα κατασχετήρια; Είναι συγκεκριμένα, είναι για υλοποίηση. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      ΑΓΓΕΛΟΣ ΤΖΕΚΗΣ: Πρόσφατα μάλιστα –και κλείνω με αυτό, κύριε Πρόεδρε- μου είπαν ότι και η Αγροτική Τράπεζα πηγαίνει για κατάσχεση περιουσιακών στοιχείων. Άρα, το πρώτο βασικό ζήτημα είναι η Κυβέρνηση αύριο να δώσει εντολή στην Εφορία Πολυγύρου να σταματήσει τις κατασχέσεις.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη.
      ΑΓΓΕΛΟΣ ΤΖΕΚΗΣ: Και ολοκληρώνω με αυτό, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ναι, αλλά δεν ολοκληρώνετε. 
      ΑΓΓΕΛΟΣ ΤΖΕΚΗΣ: Θα καταθέσω στα Πρακτικά και το ν. 2538/1997 που με ευθύνη της προηγούμενης κυβέρνησης δεν μπήκε μέσα στη ρύθμιση των χρεών ο Συνεταιρισμός. Θα καταθέσω βέβαια και δύο γνωματεύσεις της Υπηρεσίας Προστασίας Φυτών και Ποιοτικού Ελέγχου για να δείτε πώς χτυπήθηκε αυτός ο Συνεταιρισμός. Τη μια φορά έβγαλε κατάλληλη την ποσότητα για εξαγωγή και μετά από τέσσερις μήνες την έβγαλε ακατάλληλη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη. Τελειώσατε!
      ΑΓΓΕΛΟΣ ΤΖΕΚΗΣ: Άρα, με αυτό θέλω να πω το εξής: Αποδείξτε σήμερα ότι πραγματικά έχετε το ενδιαφέρον να ρυθμίσετε τα χρέη αυτά και να πάρετε πίσω τα κατασχετήρια…
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, δεν θέλω να σας διακόψω. Παρακαλώ! 
      ΑΓΓΕΛΟΣ ΤΖΕΚΗΣ: …διαφορετικά θα είστε μια Κυβέρνηση των μεγαλοεμπόρων.
      Ευχαριστώ, κύριε Πρόεδρε. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να τηρείτε τους χρόνους. Με ευχαριστείτε, αλλά μου βγάζετε την ψυχή μέχρι να με ευχαριστήσετε!
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αυτά τα περί μεγαλοαγροτών και μικρών αγροτών και για προστασία των αγροτών να τα πείτε κάπου αλλού, κύριε συνάδελφε. 
      Και επειδή μιλάμε για ιστορία –και εμείς την ιστορία μας την ξέρουμε- θα πρέπει να σας θυμίσω ότι η Κ.Υ.Δ.Ε.Π., η Σ.Ε.ΚΟ.Β.Ε. και οι υπόλοιπες συνεταιριστικές οργανώσεις έκλεισαν διότι κάποιοι τις έκαναν προβληματικές. Κάποιοι τις οδήγησαν σε χρεοκοπία. Και επειδή πρέπει να ξέρετε, το συνεταιριστικό κίνημα…
      ΑΓΓΕΛΟΣ ΤΖΕΚΗΣ: Στελέχη δικά σας και του ΠΑ.ΣΟ.Κ. αθωώθηκαν!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με να σας τα πω! Δεν τα ξέρετε καλά!
      ΑΓΓΕΛΟΣ ΤΖΕΚΗΣ: Τα ξέρουμε γιατί τα ζήσαμε!
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, παρακαλώ!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν τα ξέρετε καλά!
      ΑΓΓΕΛΟΣ ΤΖΕΚΗΣ: Αυτά να τα πείτε στους αγρότες!
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, παρακαλώ!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και ούτε συνεταιριστική πολιτική είχατε ούτε τώρα έχετε! Δεν είχατε ποτέ συνεταιριστική πολιτική, διότι έπρεπε να κάνετε κριτική σ’ αυτούς που τα έκαναν προβληματικά, σε αυτούς που τα κομματικοποίησαν, σε αυτούς που δημιούργησαν τα τεράστια προβλήματα και τα χρέη.
      ΑΓΓΕΛΟΣ ΤΖΕΚΗΣ: Κάντε τους ελέγχους! Γιατί δεν τους κάνετε;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Να σας πω και κάτι ακόμη για το συγκεκριμένο Συνεταιρισμό;
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε, κύριε Υπουργέ. 
      Κύριε Τζέκη, δεν μπορεί να συνεχιστεί η συζήτηση έτσι. Σας παρακαλώ πάρα πολύ. Εσείς είστε ψύχραιμος. 
      ΑΓΓΕΛΟΣ ΤΖΕΚΗΣ: Ακολουθώ την ψυχραιμία του κυρίου Υπουργού!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Επειδή λοιπόν είπατε για την ομοσπονδία –εγώ δεν θα αφήσω να πέσει τίποτα κάτω- σας έχω πει πολλές φορές εδώ ότι οδηγήθηκε σε ειδική εκκαθάριση εν λειτουργία.
      Παράλληλα δημιουργείται ένα νέο σχήμα έτσι ώστε απαλλαγμένη χρεών πλέον η συνεταιριστική βιομηχανία να περάσει στο νέο συνεταιριστικό σχήμα για να μπορέσει να έχει μια προοπτική και να μπορεί να στηρίζει πλέον ουσιαστικά τους τοματοπαραγωγούς της Θεσσαλονίκης και της ευρύτερης περιοχής. 
      Όσον αφορά την Καρδίτσα που είπατε, πρέπει να ξέρετε ότι έχει σωρεία οικονομικών προβλημάτων ότι οι διοικήσεις οδηγούνται στον εισαγγελέα, ότι συνεχώς οδηγούνται στα δικαστήρια, ότι κινδυνεύουν οι διοικούντες να χάσουν την προσωπική τους περιουσία για λάθη που έκαναν άλλοι στο παρελθόν. Και στην Καρδίτσα όμως πρέπει να ξέρετε ότι δημιουργείται ένα υγιές νέο σχήμα το οποίο θα στηρίξει ουσιαστικά τους εκεί αγρότες.
      ΝΙΚΟΛΑΟΣ ΓΚΑΤΖΗΣ: Στηρίζετε το νέο σχήμα; Από τους ίδιους απατεώνες γίνεται. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Βεβαίως. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, τι θα γίνει τώρα; Υπάρχει ένας Κανονισμός!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και ήρθε η Κυβέρνηση και ρύθμισε με νόμο τα χρέη του συγκεκριμένου Συνεταιρισμού. Εάν ο συγκεκριμένος Συνεταιρισμός όμως δεν ήταν συνεπής στις υποχρεώσεις του και στα έγγραφα τα οποία υπέγραψε για το Υπουργείο Οικονομικών, γι’ αυτό δεν φταίει η Κυβέρνηση. Εγώ όταν σας είπα ότι δεν είμαι γνώστης του συγκεκριμένου προβλήματος σας είπα για τα κατασχετήρια τα οποία τώρα καταθέτετε. Και μου κάνει εντύπωση που η διοίκηση του συνεταιρισμού αντί να απευθυνθεί στα αρμόδια υπουργεία έρχεται και με ερωτήσεις στη Βουλή προσπαθεί να λύσει το πρόβλημα αυτό.
      ΝΙΚΟΛΑΟΣ ΓΚΑΤΖΗΣ: Ο κ. Αλογοσκούφης έδωσε την υπόσχεσή του, παρουσία του κυρίου Βαγιωνά και του κυρίου Παπαθεμελή!
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, λογοκρισία θα του κάνουμε; Δεν έχει δικαίωμα να πει αυτό που θέλει;
      ΝΙΚΟΛΑΟΣ ΓΚΑΤΖΗΣ: Δεν μπορούμε να συνεννοηθούμε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! Κάντε δηλώσεις μετά ότι δεν συμφωνείτε. Εσείς και το κόμμα σας είστε ψύχραιμοι εδώ μέσα και τοποθετείστε σωστά. Γιατί το κάνετε αυτό τώρα; 
      ΝΙΚΟΛΑΟΣ ΓΚΑΤΖΗΣ: Δεν μπορούμε να ακούμε ότι πρώτη φορά τα ακούει ο κύριος Υπουργός! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Γκατζή, μην διακόπτετε!
      Συνεχίστε, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας είπα, ότι για τα προηγούμενα χρέη πριν γίνει η ρύθμιση ήμασταν γνώστες. Γι’ αυτά που αναφέρετε τώρα δεν είμαστε γνώστες διότι ο συγκεκριμένος Συνεταιρισμός δεν ήρθε να μας πει ότι εφόσον δεν ήταν συνεπής στις υποχρεώσεις του έχουν στείλει η Δ.Ο.Υ και η Αγροτική Τράπεζα -μου λέτε τώρα- ειδοποιητήρια και κατασχετήρια. Εκείνο λοιπόν που σας λέω για να κλείσει το θέμα είναι το εξής: Θα γίνει επικοινωνία με το Υπουργείο Οικονομίας και Οικονομικών με τον κ. Μπέζα θα επικοινωνήσουμε με την διοίκηση του Συνεταιρισμού να δούμε πως μπορούμε να υπαγάγουμε τα προβλήματα αυτά στις ευεργετικές διατάξεις άλλου νόμου να εξαντλήσουμε όλα τα περιθώρια που μας δίνει ο νόμος για να στηριχθεί ο συγκεκριμένος Συνεταιρισμός. Νομίζω ότι είναι ξεκάθαρη η απάντηση που σας δίνω και θα καταβάλουμε κάθε προσπάθεια γιατί γνωρίζουμε ότι ο συγκεκριμένος Συνεταιρισμός παίζει ένα ουσιαστικό ρόλο στη στήριξη των αγροτών της περιοχής. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 17 Φεβρουαρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου κύκλου (άρθρα 129 παράγραφοι 2 και 3, 130 παράγραφοι 2 και 3 του Κανονισμού της Βουλής).
      1. Η με αριθμό 472/28/13.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κόμματος κ. Μιλτιάδη Παπαϊωάννου προς τον Πρωθυπουργό, σχετικά με το πρόσφατο θέμα των υποκλοπών κ.λπ..
      (Θα απαντήσει ο Υπουργός Δικαιοσύνης).
      2. Η με αριθμό 477/14.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς.
      3. Η με αριθμό 471/27/13.2.2006 επίκαιρη ερώτηση του Βουλευτή και πρώην Προέδρου του Συνασπισμού της Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με το πρόσφατο θέμα των υποκλοπών κ.λπ..
      (Θα απαντήσει ο Υπουργός Δικαιοσύνης).
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παράγραφοι 2 και 3 του Κανονισμού της Βουλής).
      1. Η με αριθμό 473/14.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Αγροτικής Ανάπτυξης και Τροφίμων, σχετικά με τις επιπτώσεις στον κλάδο της πτηνοτροφίας από την γρίπη των πτηνών κ.λπ..
      2. Η με αριθμό 478/14.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με το κλείσιμο του εργοστασίου «ΓΙΟΥΛΑ Α.Ε.» κ.λπ..
      3. Η με αριθμό 475/14.2.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Εθνικής Παιδείας και Θρησκευμάτων, σχετικά με την αναστολή χορήγησης φαρμάκων σε απόρους ψυχασθενείς στο Αιγινήτειο Νοσοκομείο.
      Τελευταία για σήμερα είναι η τρίτη με αριθμό 466/13.2.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τον Υπουργό Μεταφορών και Επικοινωνιών, σχετικά με την περικοπή δρομολογίων της Ολυμπιακής Αεροπορίας από και προς Θεσσαλονίκη κ.λπ..
      Η επίκαιρη ερώτηση της κ. Ξηροτύρη έχει ως εξής:
      «Η μέχρι τώρα αδιέξοδη, συντηρητική πορεία που έχει επιλέξει και η νέα Κυβέρνηση για τον εθνικό αερομεταφορέα, την φέρνει μπροστά σε νέα αδιέξοδα και αντιφάσεις, οξύνει τα προβλήματα στις Ολυμπιακές Αερογραμμές και τις οδηγεί μαθηματικά στην περιθωριοποίηση, εν όψει μάλιστα και της θερινής περιόδου.
      Αναφορές εργαζομένων και στελεχών στην επιχείρηση, όπως και οι ανακοινώσεις συνδικάτων στο χώρο μας πληροφορούν ότι έχει δοθεί εντολή και μάλιστα προφορική!!! να κλείσουν οι πτήσεις από Αθήνα και Θεσσαλονίκη προς τις πόλεις Ντύσσελντορφ και Στουτγκάρδη. Από τις 26.3.2006 δεν θα πραγματοποιούνται πλέον πωλήσεις και κρατήσεις προς τους δύο προαναφερόμενους προορισμούς. Οι τελευταίες μάλιστα πληροφορίες λένε ότι από την Θεσσαλονίκη προγραμματίζεται και το κλείσιμο των επιπλέον γραμμών του Λονδίνου, Βρυξελλών και στο εσωτερικό δίκτυο Μυτιλήνης και Ρόδου. Οι πληροφορίες αυτές για την κατάργηση νευραλγικών για τη Θεσσαλονίκη πτήσεων, απασχόλησαν έντονα την προχθεσινή συνεδρίαση του Νομαρχιακού Συμβουλίου Θεσσαλονίκης, το οποίο και εξέδωσε ψήφισμα διαμαρτυρίας προς τη διοίκηση των Ολυμπιακών Αερογραμμών, δηλώνοντας ότι αυτός ο απαράδεκτος σχεδιασμός δεν θα περάσει.
      Αναρωτιέται κανείς αν τα 50.000.000.000 δραχμές που το ελληνικό δημόσιο δαπάνησε ήδη για την αναβάθμιση του αεροδρομίου της Θεσσαλονίκης και το υπό κατασκευή μεγάλο έργο της επέκτασης, δαπανήθηκαν για να αναπτυχθεί η αεροπορική συγκοινωνία προς την Κεντρική Ευρώπη και την Ευρω-Ασία ή για να οδηγηθεί η Ολυμπιακή Αεροπορία στον απόλυτο μαρασμό με απρόβλεπτες συνέπειες για τη βόρεια Ελλάδα, τον τουρισμό της, το εμπόριο, την περικοπή θέσεων εργασίας και ένα ακόμη πλήγμα εγκατάλειψης για τους κατοίκους στην περιοχή μας.
      Μετά τα παραπάνω ερωτάται ο κύριος Υπουργός:
      1. Θα υλοποιηθεί η κατάργηση των παραπάνω τόσο νευραλγικών για τη Θεσσαλονίκη πτήσεων και παρά τις έντονες αντιδράσεις των φορέων και των κατοίκων της περιοχής;
      2. Στη βάση ποιας μελέτης σκοπιμότητας προχωρά η Κυβέρνηση σε μία ακόμη πράξη απαξίωσης και συρρίκνωσης της Ολυμπιακής Αεροπορίας; Έχει υπολογίζει ότι μια τέτοια πολιτική θα ενεργοποιήσει τους ανταγωνιστές της Ολυμπιακής Αεροπορίας, στο εσωτερικό και στο εξωτερικό, ώστε να εκμεταλλευτούν άμεσα την κάλυψη του κενού που θα δημιουργηθεί στην αεροπορικά αγορά;».
      Την ερώτηση της κ. Ασημίνας Ξηροτύρη-Αικατερινάρη θα την απαντήσει ο Υπουργός Μεταφορών και Επικοινωνιών κ. Λιάπης.
      Ορίστε, κύριε Υπουργέ, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, θα πρέπει κατ’ αρχάς να κάνω την αναγκαία διάκριση ότι η εταιρεία «Ολυμπιακές Αερογραμμές» είναι μία ανώνυμος εταιρεία και ως εκ τούτου λειτουργεί στο ελεύθερο ανταγωνιστικό περιβάλλον των αερομεταφορών και οφείλει να αξιολογεί με ιδιωτικοοικονομικά κριτήρια τις επιλογές της σε κάθε χρονική στιγμή. Οφείλει να αναπροσαρμόζει το δίκτυό της στις ανάγκες της αγοράς, όπως είναι άλλωστε και η διεθνής πρακτική. Σ’ αυτό το πλαίσιο κάθε γραμμή αξιολογείται. 
      Η διοίκηση των Ολυμπιακών Αερογραμμών προβαίνει στις σχετικές οικονομοτεχνικές μελέτες εξετάζοντας τη βιωσιμότητα κάθε γραμμής και εξετάζοντας φυσικά και την τελική συνεισφορά στις δαπάνες και στο συνολικό οικονομικό αποτέλεσμα.
      Αυτή η αξιολόγηση, κ. Ξηροτύρη, γίνεται δύο φορές το χρόνο. Δηλαδή, προ της εκπόνησης του θερινού προγράμματος και προ της αντίστοιχης εκπόνησης του χειμερινού προγράμματος. Η αξιολόγηση γίνεται με τα εξής κριτήρια: Λαμβάνοντας υπ’ όψιν τις δυνατότητες της εταιρείας και τις υλικοτεχνικές της υποδομές, αναλύοντας τα πραγματικά στοιχεία επιβατικής κίνησης, αλλά και της απόδοσης κάθε γραμμής και τέλος, μελετώντας τις επιπτώσεις στο συνολικό αποτέλεσμα επιμέρους ενεργειών όπως: Παραδείγματος χάρη, η ένταξη νέων γραμμών, το κλείσιμο ζημιογόνων, η αύξηση ή η μείωση συχνοτήτων κ.ο.κ..
      Το δικαίωμα, λοιπόν, μιας ανωνύμου εταιρείας για αξιολόγηση των αποτελεσμάτων και η ανάληψη πρωτοβουλιών για βελτιστοποίηση του αποτελέσματος –ουσιαστικά, δηλαδή, για μείωση των ζημιών- είναι ουσιώδες και αναφαίρετο.
      Επίσης, οφείλω με έμφαση να υπογραμμίσω ότι οι Ολυμπιακές Αερογραμμές ασφαλώς και λαμβάνουν υπ’ όψιν στο σχεδιασμό τους τις ανάγκες του κοινωνικού συνόλου, όπως μνημονεύετε στην ερώτησή σας, και γενικότερα στηρίζουν την ανάπτυξη της ελληνικής περιφέρειας. Είναι, δηλαδή, εταιρεία που καλύπτει σε μεγάλο βαθμό τις ανάγκες του απόδημου ελληνισμού και έχει ένα ιδιαίτερα διευρυμένο δίκτυο κάλυψης σε διεθνές και εθνικό επίπεδο μέχρι και τις πλέον απομακρυσμένες περιοχές της χώρας μας.
      Κυρία Ξηροτύρη, η ουσία είναι ότι η διοίκηση των Ολυμπιακών Αερογραμμών εκπονεί αυτή την περίοδο το καλοκαιρινό πρόγραμμα δρομολογίων για το 2006. Ακόμη αυτό δεν έχει οριστικοποιηθεί. Εξ όσων γνωρίζω, συνεχίζονται οι αξιολογήσεις και οι οριστικές αποφάσεις της εταιρείας, με βάση τα κριτήρια τα οποία μόλις σας ανέπτυξα, θα ανακοινωθούν μέσα στις επόμενες ημέρες. Από τα δεδομένα, τα οποία υπάρχουν, θα είναι ένα πρόγραμμα το οποίο θα περιλαμβάνει στην πλειοψηφία του τόσο τις πτήσεις όσο και τους προορισμούς της αντίστοιχης περσινής περιόδου και ασφαλώς από τη Θεσσαλονίκη.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, εγώ θα ήθελα πολύ περισσότερο να υποστηρίξω το δεύτερο μέρος της τοποθέτησής σας: αυτό που αφορά στο ότι οι Ολυμπιακές Αερογραμμές εντάσσονται στον εθνικό αερομεταφορέα της χώρας και μεταξύ των άλλων, βασική τους υποχρέωση είναι να συμβάλουν στον όλο σχεδιασμό της ανάπτυξης της περιοχής, στις ανάγκες του κοινωνικού συνόλου, στις ανάγκες του απόδημου ελληνισμού, σε πάρα πολλές άλλες ανάγκες και να μην υπερισχύουν μόνο τα κριτήρια μιας ανώνυμης εταιρείας.
      Δίνοντας έμφαση σ’ αυτό, θέλω να σας πω ότι έχουν κουραστεί οι Θεσσαλονικείς και οι βορειοελλαδίτες να ακούν -και από την προηγούμενη κυβέρνηση και από τη σημερινή- ότι η Θεσσαλονίκη και γενικότερα η περιοχή θα είναι το κέντρο των Βαλκανίων, θα είναι διακομιστικό κέντρο μεταξύ νοτιοανατολικής Ευρώπης, Ευρώπης-Ασίας κ.λπ., ότι θα υπάρξει ανάπτυξη στην περιοχή.
      Υπάρχει μία μεγάλη διαμάχη αυτή τη στιγμή και εμείς υποστηρίζουμε το έργο της επέκτασης του αεροδρομίου. Δόθηκαν αρκετά χρήματα και θα δοθούν για ένα μεγάλο έργο. Το έργο αυτό το πληρώνει ο ελληνικός λαός. Άρα, το θετικό αντίκρισμα που θέλει να έχει ο ελληνικός λαός και ο λαός της Θεσσαλονίκης είναι πρώτα και κύρια στον εθνικό του αερομεταφορέα, όχι στις άλλες εταιρείες. Δηλαδή θα αρχίσουν να παίρνουν το φιλέτο από αυτή την αναβάθμιση του αεροδρομίου οι άλλες εταιρείες που θα μπουν στον ανταγωνισμό; Το λέω, γιατί εγώ φοβούμαι ότι θα κοπούν αυτά τα πολύ σημαντικά δρομολόγια.
      Και θα έρθω και στα οικονομικά κριτήρια μιας ανώνυμης εταιρείας. Δεν είναι έτσι τα πράγματα. Υπάρχει μία μικρή μείωση στις πτήσεις Ντίσελντορφ και Στουτγάρδης, αλλά είναι πολύ μικρή αυτή η μείωση και κάθε φορά, η κάθε εταιρεία, αν λειτουργεί με εντελώς ιδιωτικοοικονομικά κριτήρια, μπορεί να κάνει τις σχετικές βελτιώσεις, ούτως ώστε να αποκομίσει πάλι το έργο το οποίο είχε. 
      Οι πτήσεις προς Μύκονο, Ρόδο, προς Κρήτη κ.λπ. δεν έχουν μείωση, παρ’ όλο, κύριε Υπουργέ, που πρέπει να σας υπενθυμίσω ότι τελικά η Ολυμπιακή, τουλάχιστον για την Κρήτη, εγκατέλειψε τις πτήσεις με τα αεροπλάνα Μπόινγκ κ.λπ. και από το 2004 κινείται με ελικοφόρα. Επομένως, δεν είναι ανταγωνιστική. Παρόλα αυτά, εγώ και από προσωπική εμπειρία σας διαβεβαιώνω ότι δεν βρίσκουν οι Θεσσαλονικείς εύκολα εισιτήρια με την Ολυμπιακή και επιμένουν με τα ελικοφόρα της Ολυμπιακής και για τη Μύκονο και για τη Ρόδο και για την Κρήτη.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μισό λεπτό, κύριε Πρόεδρε. 
      Μάλιστα, οι πτήσεις για Βρυξέλλες και για άλλους προορισμούς παρουσιάζουν σταθερότητα, η πτήση για Ρόδο παρουσιάζει αύξηση. 
      Και θέλω να τονίσω και πάλι, κύριε Υπουργέ, να δείτε και την έκτακτη συνεδρίαση του Νομαρχιακού Συμβουλίου που έθεσε αυτό το θέμα, να δείτε και τα προβλήματα που αντιμετωπίζουν σήμερα οι εργαζόμενοι στην περιοχή της Θεσσαλονίκης. Δεν γίνεται να περιορίσουμε άλλο, ούτε τις θέσεις εργασίας, αλλά ούτε και το αναπτυξιακό έργο για την περιοχή του εθνικού αερομεταφορέα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Ο κύριος Υπουργός έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Καταρχάς, κυρία Ξηροτύρη, πρέπει να σας πω και να τονίσω ότι δεν τίθεται θέμα απαξίωσης της Ολυμπιακής από την Κυβέρνηση. Το αντίθετο γίνεται. Νομίζω ότι αυτό έχει γίνει απόλυτα ξεκάθαρο στους πάντες, την ώρα που προωθούμε τη μοναδική βιώσιμη και ρεαλιστική λύση που έχει επιχειρήσει ποτέ ελληνική κυβέρνηση για την εταιρεία, μια λύση που στηρίζεται στο Κοινοτικό Δίκαιο, μια λύση που είναι πραγματική και όχι προσχηματική, μια λύση για την οποία υπάρχουν αισιόδοξα μηνύματα για την υλοποίησή της. 
      Επιτρέψτε μου τώρα να σας πω για τα συγκεκριμένα δρομολόγια, όπως τα μνημονεύσατε και εσείς στην ερώτησή σας, προς το Ντίσελντορφ και τη Στουτγάρδη.
      Πρώτον –και αυτή είναι η αλήθεια- είναι δρομολόγια με χαμηλή πληρότητα. Δεύτερον δημιουργούν, κυρία Ξηροτύρη, ετήσιες ζημιές της τάξης των 3,6 εκατομμυρίων ευρώ για την εταιρεία. Τρίτον, καταγράφεται μία διαρκής μείωση της ζήτησης των εισιτηρίων της τάξης του 20% περίπου και όλες οι αναλύσεις που έχουμε κάνει δεν προβλέπουν κάποια σχετική ανάκαμψη. 
      Ως εκ τούτου, δεν ξέρω αν πραγματικά κάποιος θα ήθελε να μην ακολουθήσουμε το δρόμο του εξορθολογισμού, αλλά της ασύστολης σπατάλης των χρημάτων Ελλήνων φορολογουμένων, όταν μάλιστα απαγορεύεται η επιδότηση αυτών των δρομολογίων ως γνωστόν από την Ευρωπαϊκή Ένωση. Υπάρχουν άλλα επιδοτούμενα δρομολόγια, για τα νησιά μας παραδείγματος χάρη, τα οποία, όμως, διέπει ένα σαφές ευρωπαϊκό καθεστώς. 
      Επίσης, πρέπει να σας πω ότι εκτός από τις δύο αυτές πτήσεις που μνημονεύσατε προς τη Γερμανία, υπάρχουν άλλες τρεις και είναι και καλά δρομολόγια. Είναι η Φραγκφούρτη, το Βερολίνο και το Μόναχο.
      Όσον αφορά τα άλλα δρομολόγια που αναφέρετε στην ερώτησή σας, δηλαδή για τα δρομολόγια Θεσσαλονίκη–Λονδίνο, καθώς και για τα δρομολόγια Θεσσαλονίκη–Ρόδος–Μυτιλήνη, επιτρέψτε μου να σας πω ότι δεν υπάρχουν αξιόπιστες πληροφορίες. Αυτά τα δρομολόγια είναι βιώσιμα, αποφέρουν κέρδη και δεν υπάρχει καμία περίπτωση –και το λέω κατηγορηματικά- να τα καταργήσουμε. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις». 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Τοπικά Συμβούλια Νέων και άλλες διατάξεις». 
      Το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα του νομοσχεδίου σε μία ενότητα, καθώς και οι τροπολογίες. Το νομοσχέδιο έχει δεκατρία άρθρα και υπάρχουν πέντε υπουργικές τροπολογίες και τρεις εμπρόθεσμες τροπολογίες Βουλευτών. Με το άρθρο 9 θα συζητηθεί από κοινού και η υπουργική τροπολογία με γενικό αριθμό 538 και ειδικό αριθμό 113. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, να σας θυμίσω καταρχάς ότι το νομοσχέδιο ψηφίστηκε χθες επί της αρχής κατά πλειοψηφία. 
      Όμως, θέλω να ρωτήσω: Θα συζητηθούν τα άρθρα και οι τροπολογίες μαζί; Ας συζητήσουμε, κύριε Πρόεδρε, πρώτα τα άρθρα και μετά τις τροπολογίες. Είναι δυνατόν σε οκτώ ή δέκα ή δώδεκα λεπτά, όσα τέλος πάντων μας δώσετε, να συζητήσουμε και τα άρθρα και τις τροπολογίες; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, μαζί με τα άρθρα θα συζητηθεί και η τροπολογία με γενικό αριθμό 538/113, η οποία θα ενταχθεί ως παράγραφο 4 στο άρθρο 9. Σε αυτήν την τροπολογία αναφέρθηκα.
      ΝΙΚΟΛΑΟΣ ΓΚΑΤΖΗΣ: Αυτή η τροπολογία είναι για τους Κυπρίους; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, για την αξιολόγηση των Ε.Σ.Υ.Π.. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο εισηγητής της Νέας Δημοκρατίας κ. Βασιλείου. 
      ΓΕΩΡΓΙΟΣ ΒΑΣΙΛΕΙΟΥ: Η χθεσινή συζήτηση στο Σώμα επί της αρχής του νομοσχεδίου για τα Τοπικά Συμβούλια των Νέων υπήρξε ιδιαίτερα γόνιμη και κατέδειξε μία βασική ανάγκη της κοινωνίας μας, να εμφυτεύσουμε στους νέους μέσα από την ενεργή και συνεχή συμμετοχή τους στα τοπικά κοινά δημοκρατικά ιδεώδη. 
      Αυτή η προσπάθεια πανηγυρικά διατυπώνεται στην πρώτη διάταξη του νομοσχεδίου. Έργο των Τοπικών Συμβουλίων, που συγκροτούνται σε κάθε δήμο ή κοινότητα, είναι ο εντοπισμός, η ανάδειξη και η παρακολούθηση των προβλημάτων της νεολαίας σε τοπικό επίπεδο, ενώ βέβαια έχουμε και την ανάληψη σε συνεργασία με τον οικείο Οργανισμό Τοπικής Αυτοδιοίκησης πρωτοβουλιών και δραστηριοτήτων. 
      Θεμελιώδης σκοπός αυτής της προσπάθειας είναι η ελεύθερη ανάπτυξη της προσωπικότητας των νέων και η ενεργή και αποτελεσματική συμμετοχή τους στην τοπική κοινωνία, σε εθνικό και ευρωπαϊκό επίπεδο. Για την εκπλήρωση αυτού του σκοπού δημιουργείται και τηρείται με ευθύνη του οικείου δήμου ή κοινότητας μητρώο νέων, στο οποίο εγγράφονται προαιρετικά νέοι ηλικίας δεκαπέντε έως είκοσι οκτώ ετών που είναι εγγεγραμμένοι στα οικεία δημοτολόγια. Δημιουργείται, έτσι, ένα μητρώο νέων, από το οποίο διαγράφονται από το νόμο αυτοδικαίως μόλις οι εγγεγραμμένοι συμπληρώσουν το εικοστό όγδοο έτος της ηλικίας τους. 
      Η συγκρότηση των Τοπικών Συμβουλίων γίνεται, σύμφωνα με τη διάταξη του άρθρου 2 του νομοσχεδίου, με απόφαση του δημοτικού ή κοινοτικού συμβουλίου μετά τις πρώτες εκλογές για την ανάδειξη των συμβουλίων τους. 
      Τα όργανα του Τοπικού Συμβουλίου Νέων είναι η Συνέλευση, το Συμβούλιο και ο Πρόεδρος του Συμβουλίου. Η Συνέλευση, σύμφωνα με το άρθρο 4 του νομοσχεδίου, είναι το κυρίαρχο όργανο και με αυτό συμμετέχει το σύνολο των εγγεγραμμένων στο μητρώο νέων. Είναι αρμόδια η Συνέλευση για τη χάραξη κατευθυντηρίων γραμμών και πολιτικών ως προς τη δράση του Συμβουλίου Νέων και συγκαλείται τακτικά τουλάχιστον μια φορά το χρόνο και έκτακτα, όταν προκύψει σοβαρό ζήτημα. Σε όλες τις συνεδριάσεις, οι οποίες είναι δημόσιες, καλείται υποχρεωτικά ο δήμαρχος ή ο πρόεδρος της κοινότητας, ο οποίος συμμετέχει χωρίς δικαίωμα ψήφου. Εκφράζει, όμως, τη γνώμη του για όλα τα θέματα. 
      Τα μέλη του Συμβουλίου προσδιορίζονται κλιμακωτά, ανάλογα με τους κατοίκους του οικείου δήμου ή κοινότητας. Έτσι, μπορεί να είναι πενταμελές, επταμελές, εννεαμελές ή ενδεκαμελές. Στην πρώτη του συνεδρίαση εκλέγονται με μυστική ψηφοφορία τα όργανα του Τοπικού Συμβουλίου, δηλαδή ο πρόεδρος, ο αντιπρόεδρος, ο γραμματέας και ο ταμίας. Η θητεία τους λήγει με την ανάδειξη των μελών του νέου Συμβουλίου. 
      Σε όλες τις συνεδριάσεις τηρούνται πρακτικά των οποίων γνώση λαμβάνει και το οικείο δημοτικό, κοινοτικό συμβούλιο. Ενώ μπορεί να συγκροτεί επιτροπές για ειδικά ζητήματα. Προβλέπεται ρητά το ασυμβίβαστο ως προς την ιδιότητα του δημάρχου- προέδρου κοινότητας, νομάρχη -προέδρου συμβουλίου  δημοτικού ή κοινοτικού νομαρχιακού διαμερίσματος με την ιδιότητα μέλους του τοπικού συμβουλίου. Η ανάδειξη των Τοπικών Δημοτικών ή Κοινοτικών Συμβουλίων Νέων γίνεται με άμεσες εκλογές την ευθύνη των οποίων έχει ο οικείος Οργανισμός Τοπικής Αυτοδιοίκησης. Και εδώ έγκειται ο θεσμικός πυρήνας του νομοσχεδίου. 
      Περνάει βασικά και θεμελιώδη ζητήματα δημοκρατίας στους νέους οι οποίοι αύριο θα αναλάβουν τη διακυβέρνηση της χώρας μας. 
      Οι εκλογές προκηρύσσονται εντός των τριών πρώτων μηνών από την έναρξη του πρώτου και του τρίτου έτους κάθε δημοτικής και κοινοτικής περιόδου και διενεργούνται σε ένα μήνα από την ημερομηνία δημοσίευσης σχετικής προκήρυξης σε όλους τους δήμους και κοινότητες της χώρας. Οι εκλογές διενεργούνται με άμεση και μυστική ψηφοφορία με ενιαία ψηφοδέλτια και δικαίωμα εκλέγειν έχουν όλοι οι εγγεγραμμένοι ως την ημέρα προκήρυξης των εκλογών στα αντίστοιχα μητρώα νέων του δήμου ή της κοινότητας. 
      Ο Πρόεδρος του Τοπικού Συμβουλίου Νέων είναι ο βασικός του εκπρόσωπος και υπεύθυνος για την ομαλή και απρόσκοπτη λειτουργία του. Με τη διάταξη του άρθρου 8 του νομοσχεδίου προβλέπεται η χρηματοδότηση των οικείων δήμων και κοινοτήτων για να ανταπεξέλθουν στις ανάγκες εφαρμογής και λειτουργίας των Τοπικών Συμβουλίων Νέων, ενώ παρέχεται νομοθετική εξουσιοδότηση για την ρύθμιση θεμάτων που θα ανακύψουν κατά την εφαρμογή του νέου αυτού θεσμού. Σκοπός μάλιστα του νόμου είναι να δημιουργήσει ένα ευρύτερο φορέα εκπροσώπησης σε εθνικό επίπεδο, μια μίνι θα έλεγα Κ.Ε.Δ.Κ.Ε.. 
      Η διάταξη που προκάλεσε τις περισσότερες αντιδράσεις είναι το άρθρο 9 του νομοσχεδίου με το οποίο επέρχεται αλλαγή στη θητεία οργάνων της τριτοβάθμιας εκπαίδευσης. Ειδικότερα ορίζεται ότι η θητεία των Πρυτάνεων, Αντιπρυτάνεων, Κοσμητόρων και Προέδρων, Αντιπροέδρων και Διευθυντών Σχολών είναι πλέον τετραετής από τριετής που ήταν. Αλλαγή επέρχεται και στην επανεκλογή των οργάνων αυτών. Τίθεται όριο με βάση το οποίο μπορούν να εκλέγονται το πολύ για δυο θητείες συνολικά όχι όμως συνεχόμενες. Ενώ η θητεία των Προέδρων των τμημάτων και των προϊσταμένων γίνεται διετής και μπορεί να ανανεωθεί για μια ακόμη συνεχή φορά. Δεν μπορούν όμως να επανεκλεγούν αν δεν περάσουν δυο έτη από την λήξη της θητείας τους. Μπορούν τέλος να εκλέγονται ως και τέσσερις θητείες. 
      Για να προστατέψει την απρόσκοπτη λειτουργία των Πανεπιστημίων και των Τ.Ε.Ι. ο νομοθέτης περιέχει ειδική πρόβλεψη και ορίζει ότι η θητεία των ενεργεία αρχών θα ολοκληρωθεί σύμφωνα με το μέχρι σήμερα ισχύον καθεστώς ενώ οι αρχές που διανύουν τη δεύτερης συνεχή τους θητεία εμπίπτουν στους παραπάνω περιορισμούς καθώς και οι Πρόεδροι Τμημάτων και οι προϊστάμενοι των ΤΕΙ. 
      Με ειδικές διατάξεις αντιμετωπίζεται η περίπτωση που πρύτανης και αντιπρύτανης παραιτηθεί ή εκλείψει. Το κενό αυτό καλύπτεται με ειδική νομοθετική πρόβλεψη με σκοπό την χωρίς πρόβλημα λειτουργία των Πανεπιστημίων και των Τ.Ε.Ι.. 
      Τέλος, ορίζεται ενιαίος χρόνος για την ανάδειξη Πρυτανικών Αρχών και Προέδρων και Αντιπροέδρων σε εθνικό επίπεδο. Οι πρώτες διενεργούνται στο χρονικό διάστημα από 15-31 Μαΐου ενώ για τα Τ.Ε.Ι. από 15-30 Ιουνίου του ακαδημαϊκού έτους που λήγει η θητεία τους. 
      Νομίζω ότι ενστάσεις για παραβίαση του άρθρου 16 του Συντάγματος δεν ευσταθούν καθώς βασικός σκοπός της διάταξης αυτής είναι οι δάσκαλοι των Πανεπιστημίων και Τ.Ε.Ι. να μην αποπροσανατολίζονται από το βασικό τους έργο -το οποίο είναι η διδασκαλία των νέων- και όχι να μετατρέπονται εξ αντικειμένου σε διοικητικά όργανα. Άλλωστε οι αλλαγές αυτές πρέπει να τονιστεί ότι είχαν γίνει δεκτές από πρόσφατη Σύνοδο των Πρυτάνεων. 
      Με τη διάταξη του άρθρου 10 ρυθμίζονται οικονομικά ζητήματα που αφορούν στη συγγραφή νέων βιβλίων και την παραγωγή εκπαιδευτικού υλικού. Με τη διάταξη του άρθρου 11 στους φορείς που επιχορηγούνται από το Υπουργείο για την κάλυψη δαπανών για την σίτιση προπτυχιακών φοιτητών ή σπουδαστών προστίθεται και το Εθνικό Ίδρυμα Νεότητας. Ουσιαστικά εδώ δεν θίγονται οι χρηματοδοτήσεις των πανεπιστημίων αφού ως τώρα τα χρήματα που λάμβανε το Εθνικό Ίδρυμα Νεότητας δίνονταν από τα Πανεπιστήμια. Συνεπώς τα χρήματα με τα οποία τα πανεπιστήμια θα επιχορηγηθούν θα είναι λιγότερο κατά το ποσό αυτό. ΜΕ την διάταξη του άρθρου 12 του νομοσχεδίου η ισχύς του άρθρου 20 του ν. 3369/2005 επεκτείνεται και στις συμβάσεις που είχαν λήξει πριν την ισχύ του νόμου αυτού και αφορούν μισθώσεις σχολικών κτιρίων από νομαρχιακές αυτοδιοικήσεις. 
      Ας περάσουμε τώρα στις τροπολογίες. 
      Με άλλη τροπολογία προβλέπεται η καθιέρωση επίσημης ημέρας υπέρ των θυμάτων της τρομοκρατίας από εγκληματικές οργανώσεις. Είναι ο ελάχιστος φόρος τιμής που οφείλουμε να αποτείουμε σε όλους αυτούς που έπεσαν θύματα από πολέμιους της Δημοκρατίας. Η μνήμη μας για τα πρόσωπα αυτά, πρέπει να μείνει εναργής και να αποτελεί μνημείο αναφοράς για όλους μας. 
      Με άλλη τροπολογία καταργείται η διάταξη της παραγράφου 1 του άρθρου 2 του νόμου 2525/97 όπως ισχύει και καταργείται η δυνατότητα εισαγωγής χωρίς εισαγωγικές εξετάσεις των κατόχων απολυτηρίου ημερήσιου ή εκκλησιαστικού  ενιαίου λυκείου στο πανεπιστήμιο της Κύπρου. Η ρύθμιση αυτή υπαγορεύεται από την ένταξη της Κύπρου στην Ευρωπαϊκή Ένωση. Απόφοιτοι ελληνικών λυκείων μπορούν να εισάγονται πλέον στα πανεπιστήμια των κρατών μελών της Ευρωπαϊκής Ένωσης σύμφωνα με το σύστημα εισαγωγής που σε αυτά ισχύει. 
      ΝΙΚΟΛΑΟΣ ΓΚΑΤΖΗΣ: Μια τροπολογία συζητάμε κύριε συνάδελφε.
      ΓΕΩΡΓΙΟΣ ΒΑΣΙΛΕΙΟΥ: Κύριε συνάδελφε, εσείς συζητείστε τη μια τροπολογία. Εγώ ως εισηγητής όλου του νομοσχεδίου θα πρέπει να αναφερθώ σε όλα τα άρθρα. Αν δεν συμφωνείτε ή δεν σας αρέσει, εσείς τοποθετηθείτε με τον δικό σας τρόπο. 
      Με άλλη επίσης τροπολογία αντικαθίσταται η διάταξη του άρθρου 1 παράγραφος 6 του νόμου 3283/2004 που ρυθμίζει θέματα μετεγγραφής σπουδαστών εσωτερικού. Ειδικότερα επανακαθορίζεται η διαδικασία με την οποία διαπιστώνεται η αντιστοιχία του Τμήματος προέλευσης με το Τμήμα του Πανεπιστημίου ή Τ.Ε.Ι. που είναι πλησιέστερο στον τόπο κατοικίας των γονέων, ή στην πόλη όπου ήδη φοιτά ένας αδελφός του φοιτητή ή σπουδαστή και είναι δυνατή η μετεγγραφή του, εφ’ όσον βέβαια πληρούνται οι νόμιμες προϋποθέσεις. Σε περίπτωση που τελικά προκύψει κάποια ασυμφωνία αντιστοιχίας, επιλύεται από το Σ.Α.Π.Ε. που είναι Τμήμα του Ε.Σ.Υ.Π., ουσιαστικά δηλαδή από τους πρυτάνεις. 
      Τέλος, με τροπολογία τροποποιούνται και συμπληρώνονται οι διατάξεις του άρθρου 14 παράγραφος 5 του νόμου πλαίσιο 1262/82 και ορίζεται ότι πλέον δεν απαιτείται η συνδρομή του όρου της διδακτικής εμπειρίας μεταπτυχιακών σπουδών για την εκλογή ή εξέλιξη σε θέση καθηγητή πανεπιστήμιου για μέλη Δ.Ε.Π. Μουσικών Τμημάτων και για τους υποψηφίους που το έργο τους είναι εξαιρετικής και αδιαμφισβήτητης ιδιαιτερότητος. 
      Τελειώνοντας, κύριε Πρόεδρε, επανέρχομαι στο βασικό σκοπό του νομοθέτη, τη θωράκιση με δημοκρατικά ιδεώδη των νέων και την ανάληψη πρωτοβουλίας για τη συμμετοχή τους στα κοινά. 
      Ακούστηκαν σοβαρές ενστάσεις για το θέμα της αλλαγής στη θητεία των πρυτάνεων, πλην όμως εκτιμώ, μια και αναφέρεστε στις διατάξεις του άρθρου 9 κύριε συνάδελφε, ότι δεν συμπορεύεται με τη γενικότερη ανάγκη για την απρόσκοπτη λειτουργία των Πανεπιστημίων και Τ.Ε.Ι.. Ας απαντήσουν, λοιπόν, σε μας, στα παιδιά μας και στις οικογένειές τους, ας απαντήσουν στο ερώτημα: Θέλουμε τους πανεπιστημιακούς δασκάλους ή θέλουμε μάνατζερς; Και θα μου επιτρέψετε, χωρίς να έχω ειδικές γνώσεις νομικές ή συνταγματολογικές, να πω ότι εδώ διαπράττετε ένα ηθικό συνταγματικό ολίσθημα. Η φράση που εκτοξεύθηκε απ’ αυτό το Βήμα χθες «ή αποσύρετε το άρθρο 9 ή εμείς δεν ψηφίζουμε το νομοσχέδιο στο σύνολό του», κυρίες και κύριοι συνάδελφοι της Αντιπολίτευσης να μου επιτρέψετε να σας πω ότι το θεωρώ ως πολιτικό εκβιασμό. Αν νομίζετε ότι με αυτό τον τρόπο αντιπολιτεύεστε, ο λαός θα μας κρίνει.
      Δεν ξέρω, κυρίες και κύριοι συνάδελφοι, πόσοι από εμάς θα βρισκόμαστε στην επόμενη Βουλή σε αυτή την Αίθουσα. Εκείνο που ξέρω σίγουρα είναι ότι Πρωθυπουργός θα είναι ο Κώστας Καραμανλής.
      Ευχαριστώ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι δύο μαθητές και μαθήτριες από το 1ο Λύκειο Παλλήνης συνοδευόμενοι από έναν καθηγητή. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο εισηγητής της Μείζονος Αντιπολιτεύσεως κ. Χρήστος Αηδόνης. 
      ΧΡΗΣΤΟΣ ΑΗΔΟΝΗΣ: Κυρίες και κύριοι συνάδελφοι, χθες υποστηρίξαμε ότι το συγκεκριμένο νομοσχέδιο θα μπορούσε, αν και εφ’ όσον είχε πραγματοποιηθεί ένας ουσιαστικός διάλογος, να αποτελέσει και μια ουσιαστική διεργασία που θα αφορά τη νέα γενιά και φυσικά να μπορέσει να βγάλει και πιο σημαντικά και ουσιαστικά αποτελέσματα.
      Θέλαμε να πιστεύουμε ότι το Υπουργείο θα ήθελε να κινηθεί σ’ αυτήν την κατεύθυνση. Επίσης, θα μπορούσε το συγκεκριμένο νομοσχέδιο να τύχει μιας ευρύτερης συναίνεσης, για να μπορέσει να διασφαλίσει και μεγαλύτερα πολιτικά αποτελέσματα. Θα μπορούσαμε πραγματικά μ’ αυτό το νομοσχέδιο που αφορά τη νέα γενιά να την κάναμε και αυτή συμμέτοχο έτσι, ώστε να μπορέσουμε να εξασφαλίσουμε ένα μεγαλύτερο πολιτικό αποτέλεσμα. Δυστυχώς, μέχρι σήμερα τουλάχιστον όλα αυτά δεν έγιναν δυνατά. 
      Σε ό,τι αφορά τη συζήτηση επί των άρθρων, έχω να πω τα εξής. Στο άρθρο 1 δημιουργούνται και συγκροτούνται τα αντίστοιχα Δημοτικά και Κοινοτικά Συμβούλια Νέων. Το ερώτημα το οποίο θέσαμε και στην επιτροπή είναι γιατί να μην υπάρχει επέκτασή του στα Νομαρχιακά Συμβούλια. Η απάντηση βέβαια είναι ότι αυτά ορίζονται με προεδρικό διάταγμα. Πιστεύουμε  όμως ότι μπαίνει ένα θέμα εδώ, ποια θα είναι η μορφή τους, πώς θα προκύπτουν, αν θα προκύπτουν με καθολική διαδικασία, όπως προκύπτουν τα Δημοτικά Συμβούλια Νέων, ή αν θα είναι αντιπροσωπευτικά. Είχαμε και έχουμε την άποψη ότι πρέπει να υπάρχει μια αντιπροσωπευτικότητα που πιθανόν να προκύπτει από τους προέδρους των Δημοτικών Συμβουλίων Νέων, μια και μιλάτε μέσα στο νομοσχέδιο, κύριε Υπουργέ, και λέτε στην παρ. 2 ότι θα υπάρχει ανάπτυξη σχέσεων συνεργασίας με αντίστοιχα τοπικά συμβούλια σε εθνικό και ευρωπαϊκό επίπεδο. Άρα ,λοιπόν, εάν και εφόσον υπήρχε αυτή η συγκρότηση, πιθανόν να εξυπηρετούσε περισσότερο σε μια τέτοια μορφή συνεργασίας. Αυτό θα μπορούσε να αποτελέσει και μια σημαντική βάση για μια άλλη οργάνωση.
      Στο άρθρο 2 ορίζεται η αποστολή των Τοπικών Συμβουλίων. Το μητρώο νέων δημιουργείται με αυτούς που κάνουν την αίτησή τους. Χθες στη συζήτηση επί της αρχής, όπως και στην επιτροπή, θέσαμε έναν προβληματισμό που έχει να κάνει με το ότι υπάρχει μια πληθυσμιακή κατάσταση, όπου το 7% του ελληνικού πληθυσμού είναι μετανάστες. Αυτήν τη στιγμή υπάρχει μια δεδομένη ευρωπαϊκή εμπειρία, καθώς υπάρχουν Συμβούλια Νέων μέσα από τα οποία σήμερα οι ευρωπαϊκές χώρες δίνουν τη δυνατότητα συμμετοχής στους μετανάστες. Από τη στιγμή που υπάρχει αυτή η πραγματικότητα θα έπρεπε να εξετάσουμε πώς θα γίνει η ένταξη αυτών των νέων ανθρώπων που έχουν τη δυνατότητα, γιατί αποτελούν ένα μέρος της κοινωνίας. Μάλιστα οι προβληματισμοί τους είναι ουσιαστικοί και μας αφορούν, γιατί τα προβλήματα που έχουν οι ίδιοι είναι εκείνα που αγγίζουν κατά κάποιον τρόπο και εμάς. 
      Το άρθρο 3 έχει να κάνει με τον προσδιορισμό των οργάνων. Εδώ τίθεται ένα θέμα που αφορά και το άρθρο 4 που αγγίζει την καθολική ψηφοφορία. Θα προκύψουν όργανα, τα οποία αναφέρονται μέσα στο νομοσχέδιο, αλλά υπάρχουν και οι μη κυβερνητικές οργανώσεις που δεν είναι πεπεισμένες για το συγκεκριμένο εγχείρημα. Θα πρέπει να εξετάσουμε πώς όλες αυτές οι οργανώσεις που είναι εγνωσμένου κύρους θα διασφαλίσουν τη συμμετοχή τους και πιθανόν μήπως συγκροτούσαμε ένα όργανο διαβούλευσης που δεν θα είχε αποφασιστικό χαρακτήρα, αλλά θα έδινε τη δυνατότητα συμμετοχής στα εκλεγμένα όργανα, να έχουν μια γνωμοδοτική άποψη.
       Επίσης, υπάρχει ένα μείζον θέμα το οποίο θίξαμε και έχει να κάνει με το πώς θα προκύπτει εκλογικά το συγκεκριμένο Σώμα, κύριε Υπουργέ. Έχει να κάνει με το ποσοστό πριμοδότησης. Δηλαδή, για να γίνω κατανοητός, αν εκλέγεται ένα εντεκαμελές όργανο, ποιος θα είναι ο αριθμός των ψήφων; Και αν μιλάμε για δυνατότητα ψήφου έντεκα ως αριθμό, καταλαβαίνετε ότι θα προκύψει ένα όργανο μονομερές και δεν θα μπορέσει να έχει αυτήν την πολυεκπροσώπηση που είναι απαραίτητη, για να μπορέσουμε να πάμε σε ένα όργανο το οποίο θα εκφράζει όχι τα προβλήματα μιας μόνο μερίδας νέων ανθρώπων, αλλά τα προβλήματα όλων αυτών.
       Επίσης, υπάρχει ένα μείζον θέμα με τις εκλογικές διαδικασίες που έχει να κάνει με το ποιος είναι εκείνος ο οποίος θα έχει την ευθύνη των εκλογών και ποιος θα αναδεικνύει το αποτέλεσμα. Το έχουμε ζήσει στις φοιτητικές παρατάξεις και σήμερα ακόμη υπάρχει ως πρόβλημα. Βλέπουμε, λοιπόν, ότι κανείς δεν αναγνωρίζει κανένα αποτέλεσμα. Ας μη δημιουργήσουμε ένα όργανο ακόμη στο οποίο δεν θα υπάρχει συμφωνία για το ποιος πραγματικά είναι εκείνος ο οποίος εκλέγεται και έχει την πλειοψηφία. Θεωρώ λοιπόν ότι πιθανόν η παρουσία δικαστικών εκπροσώπων στη συγκεκριμένη διαδικασία θα ήταν πάρα πολύ χρήσιμη, για να διασφαλίσει το τελικό αποτέλεσμα.
      Στο άρθρο 5, όπου γίνεται η κατάτμηση για το ποιος είναι ο αριθμός των Συμβουλίων, θα ήθελα να πω το εξής. Το θέσαμε και χθες και το θέσαμε και στην επιτροπή, αλλά δυστυχώς δεν έγινε κατανοητό από κάποιους συναδέλφους και θέλω να το διευκρινίσω. Εδώ ο ανώτατος αριθμός που προσδιορίζεται είναι το ενδεκαμελές Συμβούλιο. Συγκεκριμένα, μιλάει για δήμους και κοινότητες άνω των εκατό χιλιάδων. Δηλαδή, είπα και χθες στην τοποθέτησή μου ότι η Αθήνα είναι ένας δήμος του ενός εκατομμυρίου. Δεν μπορεί να εκπροσωπείται από ένα εντεκαμελές όργανο. Είναι αδιανόητο. Το ίδιο ισχύει για τη Θεσσαλονίκη και τον Πειραιά. Πρέπει να υπάρχει μια διαμερισματική εκπροσώπηση, για να μπορούμε πραγματικά να λέμε ότι αυτά τα όργανα θα μπορούν να ακουμπούν στα πραγματικά προβλήματα. Είναι ένα θέμα που πρέπει να το εξετάσετε και νομίζω ότι πάρα πολύ εύκολα μπορείτε να το αντιμετωπίσετε.
      Σε ό,τι αφορά το άρθρο 6 θα ήθελα να κάνω μία παρατήρηση –την οποία έκανα και χθες- που έχει να κάνει με την πρόβλεψη –εντός τριών μηνών- για την εκλογική διαδικασία. Θα θέλαμε να υπάρχει συγκεκριμένος χρόνος για την εκλογική διαδικασία, ώστε να μην υπάρχει καμία αμφισβήτηση για την επιλογή ενός επιλεκτικού χρόνου, ο οποίος εκ των πραγμάτων όταν και εφόσον δεν υπάρχει, δημιουργεί και υποψίες και ερωτηματικά.
      Στο άρθρο 8 θέσαμε μία σειρά από παρατηρήσεις που έχουν να κάνουν με τη χρηματοδότηση. 
      Συγκεκριμένα, θέσαμε τα εξής ερωτήματα: Ποιος θα είναι ο τρόπος κατανομής των τακτικών κρατικών χρηματοδοτήσεων των Τοπικών Συμβουλίων; Με ποια κριτήρια θα γίνεται αυτή η χρηματοδότηση; Θα υπάρχει κάποιο πλαφόν; Ποιος θα αποφασίζει για τη νομιμότητα της έγκρισης; Ποιος θα είναι ο ρόλος της Τοπικής Αυτοδιοίκησης, που ουσιαστικά έχει την αρμοδιότητα;
      Είναι ερωτήματα τα οποία, όταν μπαίνεις σε μία σοβαρή συζήτηση ενός νομοσχεδίου, οφείλεις να τα λύνεις. Δεν μπορούν αυτά τα ζητήματα να τρέχουν στο διηνεκές και να λύνονται με επιμέρους υπουργικές αποφάσεις.
      Σε ό,τι δε αφορά το επίμαχο άρθρο αυτού του νομοσχεδίου, όπου πραγματικά είναι η ουσία –διότι αν μιλάμε σήμερα εσπευσμένα γι’ αυτό το νομοσχέδιο, μιλάμε γιατί υπάρχει ένα άρθρο το οποίο ουσιαστικά θέλει να προσδιορίσει συγκεκριμένα πράγματα- δηλαδή το άρθρο που έχει να κάνει με τις Πρυτανικές Αρχές, θέλω να πω το εξής: Πιστεύουμε ότι αυτό έχει να κάνει με τη διευθέτηση θεμάτων εκλογής πρυτάνεων και πως έρχεται σε ένα νομοσχέδιο άσχετο.
      Ο μόνος στόχος, λοιπόν, αυτού του άρθρου είναι ο εξής: Υπάρχει μία φωτογραφική παρέμβαση και εξυπηρετεί κομματικά συμφέροντα. Το Υπουργείο ουσιαστικά προσπαθεί να ξεμπερδέψει με όσους αντιλαμβάνεται ως πολιτικούς του αντιπάλους. Δεν έχει καμία σχέση με την αναβάθμιση του Πανεπιστημίου, που χρησιμοποιείτε ως επιχειρηματολογία. Μέσα από μία αυταρχική μέθοδο προσπαθεί να εξυπηρετήσει ουσιαστικά την κομματική αντίληψη.
      Το επιχείρημα, που ουσιαστικά αναπτύχθηκε, ότι με τις δύο συνεχείς τριετίες αποκόπτεται κανείς από τα ακαδημαϊκά του καθήκοντα ή ότι αναπτύσσει σχέσεις περίεργες και συνεργασίες, θεωρούμε ότι δεν είναι ισχυρό, για να μην το χαρακτηρίσουμε διαφορετικά. 
      Εξίσου αβάσιμη είναι και η θέσπιση της τετραετούς θητείας, επειδή σε αυτή τη βάση γίνονται –λέει- δήθεν οι προγραμματισμοί. Σημαντικό ζήτημα ηθικής τάξης είναι ότι οι προτεινόμενες ρυθμίσεις εμφανίζονται σε μία περίοδο που έχουν ήδη διαφανεί οι υποψηφιότητες για τις πρυτανικές εκλογές του 2006. Έτσι αποκλείονται υποψήφιοι, που δεν μπορούν να εκτίσουν τη θητεία τους λόγω του ορίου ηλικίας.
      Επίσης, δεν μπορεί να αντιμετωπίζεται μια τέτοια διαδικασία με έναν κανονιστικό χαρακτήρα, παρεμβατικό, όπου εκείνο το οποίο τελικά περιορίζει είναι η δημοκρατική έκφραση και η συνταγματικά κατοχυρωμένη ακαδημαϊκή αυτοτέλεια. 
      Ακόμη, είναι αποτρεπτική για την αξιοκρατική ανάδειξη ικανών υποψηφίων, στελεχών της ακαδημαϊκής αυτοδιοίκησης. 
      Επίσης, παραβιάζεται κατάφορα και η αρχή που έχει να κάνει με τη δημοκρατική επιλογή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Θεωρώ, λοιπόν, ότι το συγκεκριμένο άρθρο πρέπει να αφαιρεθεί από το νομοσχέδιο -δεν έχει καμία σχέση με το νομοσχέδιο- γιατί επιτέλους πρέπει να σταματήσουμε να εξυπηρετούμε τις κομματικές σκοπιμότητες.
      Για την τροπολογία, η οποία εντάσσεται στο άρθρο, μπορώ να έχω ένα λεπτό, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Ναι, κύριε συνάδελφε.
      ΧΡΗΣΤΟΣ ΑΗΔΟΝΗΣ: Σε ό,τι αφορά, λοιπόν, την τροπολογία περί αξιολόγησης, η οποία εντάσσεται, έχουμε καταθέσει τις απόψεις μας. Θεωρούμε ότι είναι μία ατελέσφορη διαδικασία. Δεν έχει κανένα αποτέλεσμα. Βέβαια, η συγκεκριμένη τροπολογία ρυθμίζει και εντάσσει τα Στρατιωτικά Ιδρύματα στη διαδικασία της αξιολόγησης. Για λόγους ισότητας και ισονομίας φυσικά θεωρούμε ότι από την πλευρά σας είναι αυτονόητο και δεδομένο. Επιτρέψτε μας, όμως, να συνεχίσουμε να έχουμε ενστάσεις για τη διαδικασία που ακολουθήσατε σε ό,τι αφορά την αξιολόγηση των πανεπιστημιακών μονάδων.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αηδόνη.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, χθες στη συζήτηση επί της αρχής είπαμε τη γνώμη μας για το χαρακτήρα του νομοσχεδίου. 
      Κατά την άποψή μας είναι ένα νομοσχέδιο το οποίο θέλει να χειραγωγήσει τη νεολαία ώστε να λειτουργήσει μέσα στους κανόνες της αγοράς, να πάρει όλη τη φιλοσοφία που σήμερα εισάγεται στην Τοπική Αυτοδιοίκηση, η οποία έχει μεταβληθεί σε μία μεγάλη ανώνυμη εταιρεία και ότι δεν θα πρέπει να διεκδικούν τίποτα περισσότερο από αυτά τα οποία θεσμοθετεί καθημερινά η Κυβέρνηση κ.λπ..
      Είπα και χθες, θα το πω και σήμερα: Η νεολαία σήμερα έχει όργανα έκφρασης. Είναι πολιτικές, οι νεολαίες. Είναι τα συνδικάτα μέσω των οποίων έχουν δημιουργηθεί επιτροπές νέων. Είναι τελικά οι μαθητικοί, οι φοιτητικοί σύλλογοι κ.λπ.. Και αυτοί έχουν επαφές, έχουν διεκδικήσεις, έχουν συναντήσεις με την Τοπική και Νομαρχιακή Αυτοδιοίκηση, με τις Κυβερνήσεις, με τους Περιφερειάρχες κ.λπ.. 
      Βάζουν αιτήματα, διεκδικούν, διαπαιδαγωγούνται μέσα στην πάλη που κάνει η εργατική τάξη, για να κατοχυρώσει δικαιώματα και αξίες. Και δεν μπορεί σήμερα να έρχεται εδώ η Νέα Δημοκρατία με αυτό το νομοσχέδιο και μάλιστα ο εισηγητής να λέει χαρακτηριστικά ότι γίνεται μία μεγάλη προσπάθεια εκδημοκρατισμού της νεολαίας με τα Τοπικά Συμβούλια των Νέων κ.λπ..
      Κυρίες και κύριοι Βουλευτές, με το νομοσχέδιο αυτό απομακρύνεται η πολιτική δράση της νεολαίας, χωρίς ουσιαστικές αρμοδιότητες. Γιατί οι αρμοδιότητες που θα δώσει ο Υπουργός με το προεδρικό διάταγμα θα είναι αντίστοιχες της αντίληψης, του περιεχομένου και του στόχου του νομοσχεδίου. Γιατί δεν μεταφέρει, παραδείγματος χάρη, τις αρμοδιότητες, να τις δώσει η κάθε Τοπική Αυτοδιοίκηση, που νομίζει ότι για την περιοχή της μπορεί να τις μεταφέρει στη νεολαία; Και με ποιον θα συζητήσει; Προεδρικό διάταγμα; Μάλιστα. Για αυτό δεν έχει καμία γνώμη η Βουλή. Θα το διαμορφώσει, όπως θέλει. Γιατί δεν παίρνουμε το παράδειγμα των συνοικιακών συμβουλίων, τα οποία λειτούργησαν την πρώτη τετραετία, τον πρώτο χρόνο, το δεύτερο και μέχρι τον τέταρτο είχαν απονευρωθεί τελείως, γιατί δεν είχαν καμία αρμοδιότητα;
      Κυρίες και κύριοι Βουλευτές, εμείς λέμε ότι το νομοσχέδιο αυτό για τη νεολαία με το εκλογικό σύστημα και με το μητρώο που κρατείται, αλλά ιδιαίτερα με το εκλογικό σύστημα, θέλει να μην ακούσει ενοχλητικές φωνές, εκτός του περιορισμένου αριθμού, γιατί νομίζω ότι δεν θα κάνει τίποτε ένα εντεκαμελές συμβούλιο, για παράδειγμα, στην Αθήνα. Πώς να γεφυρώσει τις διαφορές της παλιάς γενιάς με τη νέα; Πώς να λύσει τα προβλήματα, όπως είπε ο εισηγητής της Νέας Δημοκρατίας, που έχει νεολαία; Ποια προβλήματα μπορεί να λύσει; Θα μπορεί να λύσει κανένα πρόβλημα για την ανεργία, τον πολιτισμό, τον αθλητισμό; Θα μπορέσει να λύσει προβλήματα της παιδείας, της φτώχειας; Ποια προβλήματα μπορεί να λύσει; Τίποτε από αυτά, όταν δεν μπορούν οι ίδιες οι τοπικές αυτοδιοικήσεις, αλλά και το συνδικαλιστικό κίνημα που παλεύει. 
      Αυτά για το άρθρο 1. Εμείς είμαστε αντίθετοι με το θεσμό, ο οποίος διαμορφώνεται και λέμε ότι έχει σκοπό να αποπροσανατολίσει το νεολαιίστικο κίνημα από τα καυτά υπαρκτά προβλήματα της νεολαίας. 
      Όσο για την αντιπροσωπευτικότητα σας είπα ότι ο εκλογικός νόμος, όπως ακριβώς θεσπίζεται, δεν έχει καμία σχέση με την αντιπροσωπευτικότητα. Και εδώ δεν είναι ιδεοληψίες, κύριε Υπουργέ, όπου αναφερθήκατε χθες. 
      Η νεολαία είναι κομμάτι της εργατικής τάξης, είναι κομμάτι του λαού μας, εμφορείται από ιδεολογίες. Έχει, επομένως, αντιπαράθεση με την άλλη αντίληψη, την παλεύει και την παλεύει σε όλα τα επίπεδα, είτε αυτό είναι στο σχολείο είτε είναι στο πανεπιστήμιο είτε είναι μέσα στο σωματείο είτε είναι τελικά μέσα στην Τοπική Αυτοδιοίκηση. Και δεν μπορείτε να πείτε «όχι, κύριε, με αυτό το πρόσχημα, μακριά από παρατάξεις». Δεν τελείωσε η ιστορία τελικά, όπως θέλετε να πείτε, της διαπάλης των τάξεων, δεν τελείωσε η ιστορία των θεωριών, των πολιτικών αντιλήψεων κ.λπ.. 
      Γι’ αυτό εμείς λέμε ότι και αυτό το εκλογικό σύστημα, που επιβάλλετε, είναι ένα σύστημα αναχρονιστικό πέρα για πέρα. Είναι ένα αντιλαϊκό, ένα αντιδημοκρατικό, ένα δεξιό πέρα για πέρα σύστημα, που θέλει να επιβάλει την άποψή του. Η απλή αναλογική είναι το μόνο που μπορεί. Τουλάχιστον, δεν θέλετε στη Βουλή; Κλέβετε τις ψήφους; Δεν θέλετε στην Τοπική Αυτοδιοίκηση; Κι εκεί κλέβετε τις ψήφους; Αλλάζετε τους συσχετισμούς, αλλάζετε την έκφραση των πολιτών και των πολιτικών δυνάμεων; Αλλά να διαπαιδαγωγείτε και τη νεολαία προς αυτή την κατεύθυνση; Κι εκεί δεν θέλετε να ακούτε ούτε μία αντίθετη φωνή με το σύστημα, το οποίο υπηρετείτε; 
      Για το μητρώο τα είπα. Νομίζω ότι είναι ένα εργαλείο του όλου συστήματος ως θέλει να δουλέψει. Εμείς πιστεύουμε ότι δεν θα λειτουργήσει όλο το σύστημα και το μητρώο θα δυσκολέψει ακόμα περισσότερο τα πράγματα, όπως λέει ότι πρέπει να είναι δημότες κ.λπ..
      Στο άρθρο 3: Λέει ότι η συνέλευση παίρνει αποφάσεις. Δεν παίρνει, δεν λέει τίποτε ότι μπορεί να πάρει αποφάσεις. Ούτε για εκλογικό σύστημα λέει. Γιατί κάποιος είπε χθες από την Πλειοψηφία, από τη Νέα Δημοκρατία δηλαδή, ότι μέσα από τη συνέλευση  μπορεί να αλλάξει το εκλογικό σύστημα. Μα, δεν μπορεί να το αλλάξει. Αφού είναι από το νόμο, πώς θα το αλλάξει; Θα μπορούσε να αλλαχθεί το εκλογικό σύστημα, θα μπορούσε δηλαδή να γίνει απλή αναλογική. 
      Δικός σας Βουλευτής τα είπε αυτά, κύριε Υπουργέ, και μάλιστα νομίζω ο κ. Γεωργιάδης, ο νέος συνάδελφος. 
      Όταν επιτρέπεται η απλή αναλογική, κύριε Βασιλείου, μπορούν, εάν το αποφασίσουν, όλες οι νεολαίες να κάνουν ένα κοινό ψηφοδέλτιο. Αλλά όταν αποφασίζεται δια νόμου ένα ψηφοδέλτιο, δεν επιτρέπεται να κάνουν άλλα ψηφοδέλτια. 
      ΓΕΩΡΓΙΟΣ ΒΑΣΙΛΕΙΟΥ: Φυσικά! Δημοκρατική διαδικασία, λοιπόν.
      ΝΙΚΟΛΑΟΣ ΓΚΑΤΖΗΣ: Αυτή είναι δημοκρατική διαδικασία; Μάλιστα! Έτσι την αντιλαμβάνεστε. Να είστε καλά! Εύγε!
      ΓΕΩΡΓΙΟΣ ΒΑΣΙΛΕΙΟΥ: Ελεύθερη πολιτική σκέψη, κύριε συνάδελφε. 
      ΝΙΚΟΛΑΟΣ ΓΚΑΤΖΗΣ: Μα, αυτή είναι η πολιτική σκέψη της Νέας Δημοκρατίας. Εσείς θέλετε να χειραγωγήσετε τη νεολαία με ένα ψηφοδέλτιο. 
      ΓΕΩΡΓΙΟΣ ΒΑΣΙΛΕΙΟΥ: Δεν καθοδηγούμε τους νέους.
      ΠΡΟΕΔΡΕΥΩΝ ( Σωτήρης Χατζηγάκης): Σας παρακαλώ, κύριε Βασιλείου, μη διακόπτετε.
      ΝΙΚΟΛΑΟΣ ΓΚΑΤΖΗΣ: Καταργείτε τα δικαιώματα που έχουν κατακτήσει μετά τη χούντα οι Έλληνες πολίτες, την απλή αναλογική, και έρχεστε τώρα να μας πείτε ότι αυτό είναι δημοκρατική διαδικασία. Να είστε καλά να τη χαίρεστε! Εύγε! Τουλάχιστον σας ακούει ο ελληνικός λαός.
      Στο άρθρο 3, βλέπουμε ότι καλείται μόνο ο Δήμαρχος. Άλλες παρατάξεις δεν επιτρέπεται να βρίσκονται στη Γενική Συνέλευση. Γιατί; Ποιος το αποφασίζει αυτό; Γιατί καλείται μόνο ο δήμαρχος και όχι ο πρόεδρος του δημοτικού συμβουλίου και όχι οι εκπρόσωποι των παρατάξεων; 
      Φυσικά τώρα με το νέο νομοσχέδιο πάνε να καταργηθούν και οι παρατάξεις, κυρίες και κύριοι Βουλευτές. Δεν ξέρω εάν έχετε διαβάσει το νέο Κώδικα, αλλά δεν θα υπάρχουν παρατάξεις. Θα υπάρχουν ομάδες και αν είναι πάνω από τρεις, θα λέγονται δημοτικές ομάδες. Πάμε με το σύστημα της Ευρωβουλής, για να μην έχουν έκφραση οι παρατάξεις. Με το εκλογικό σύστημα που υπάρχει, το καλπονοθευτικό, μία παράταξη με ποσοστό 10%, 15%, θα βγάζει μόνο έναν.
      Στο άρθρο 4 φτιάχνεται ένας ελεγχόμενος γραφειοκρατικός μηχανισμός.
      Στο άρθρο 5 τη σύνθεση του δημοτικού συμβουλίου με τα έντεκα μέλη, όπως είπαμε και στην αρχή, τη συνδέουμε με το όλο σύστημα της αντίληψης που έχει το εκλογικό σύστημα και με το πώς θέλετε να χειραγωγήσετε τη νεολαία να σταματήσει κάθε δράση και διεκδίκηση.
      Το άρθρο 8 βάζει την οικονομική ενίσχυση των Τοπικών Συμβουλίων με προεδρικό διάταγμα. Σήμερα λέει ότι θα επιχορηγούνται, αλλά αργότερα, όπως συνήθως γίνεται, αφού μεταφέρθηκε η αρμοδιότητα στην Τοπική Αυτοδιοίκηση, θα πάρει και αυτό. 
      Προηγουμένως είχαμε μία ερώτηση προς το Υπουργείο Εμπορικής Ναυτιλίας για τα λιμάνια. «Μα, τα λιμάνια», λένε, «ανήκουν στην Τοπική Αυτοδιοίκηση. Γιατί ζητάτε από εμάς λεφτά;». Ποιος θα τα πληρώσει, όμως; Ο πολίτης πού θα τα βρει; Είναι, βλέπετε, οι ιδιώτες που πρέπει να βάλουν χέρι και σ’ αυτά.
      Στο άρθρο 9, γίνεται τροποποίηση της παραγράφου 2 του άρθρου 12 του νόμου-πλαίσιο 1268/1982 και από τριετία γίνεται τετραετία. Γιατί; Ποια σκοπιμότητα υπάρχει; Ένας πρύτανης ο οποίος έχει διανύσει τον τρίτο χρόνο, τον τέταρτο τι θα κάνει; Θα περικοπεί;
      Όπως είπα και χθες, με τα επιχειρήματα που ακούστηκαν, φαίνεται η δημοκρατική δυσπιστία αυτής της Κυβέρνησης. Δεν έχει πάρει καν τη γνώμη των πανεπιστημιακών αρχών. Οι πρυτάνεις ήρθαν στην επιτροπή και το κατήγγειλαν. Ζήτησαν μία αναβολή χρόνου, για να γίνει συζήτηση και να έρθει μία ολοκληρωμένη για τα πανεπιστήμια ρύθμιση, που θα έκανε η Σύνοδος των Πρυτάνεων και η Κυβέρνηση το απέρριψε. Φυσικά έχει όλη τη σοφία η Κυβέρνηση και δεν παίρνει και καμία γνώμη. Αυτό θα πει τελικά δημοκρατικές αρχές, όπως υποστηρίζουν κατά τα άλλα οι κύριοι συνάδελφοι.
      Κύριοι Βουλευτές, με τις αλλαγές στη θητεία, ακούστηκε και γράφτηκε σε φιλοκυβερνητικές εφημερίδες ότι θα λυθεί το πρόβλημα της απάτης και της εκμετάλλευσης, δηλαδή της κακής διαχείρισης με πολλά υπονοούμενα. Αυτό δεν πρόκειται να γίνει. Ιδιαίτερα σήμερα θα αναπτυχθεί ακόμα περισσότερο, όταν μέσα στα πανεπιστήμια μπαίνει ο ιδιώτης, μπαίνει τελικά ο κανόνας της αγοράς στη λειτουργία και χάνονται αξίες. Η διαφθορά και στα ιδρύματα γεννιέται από αυτές τις αξίες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Αντίθετα, οι ρυθμίσεις για την ευελιξία και τη μεγαλύτερη ελευθερία στα πανεπιστήμια, όπως είπε και ο κύριος Υπουργός, δεν ευσταθούν. Εμείς πιστεύουμε ότι αυτό το άρθρο πρέπει να φύγει τελείως και να έρθει με άλλες διαδικασίες και σε συνεννόηση με την Πρυτανεία. 
      Η τροπολογία για τα Στρατιωτικά Εκπαιδευτικά Ιδρύματα βάζει την αξιολόγηση.
      Ποιος θα την κάνει; Και γιατί; 
      Είναι η κατεύθυνση -όπως και σε όλα τα πανεπιστήμια- μέσω της αξιολόγησης να έχουμε πρώτη, δεύτερη, τρίτη και τέταρτη διαλογή πανεπιστήμια, σχολεία, δημοτικά, γυμνάσια, λύκεια κ.λπ. και να μπει μέσα ο ιδιώτης να αλωνίζει, να χορεύει και να κάνει πανεπιστημιακές σχολές κ.λπ..
      Εμείς είμαστε αντίθετοι με αυτήν την εισβολή που γίνεται, με την εμπορευματοποίηση της παιδείας σε όλα τα στάδια όπως είναι και οι στρατιωτικές σχολές.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έχω να αναφερθώ ακόμη σε δύο, τρία άρθρα.
      ΠΡΟΕΔΡΕΥΩΝ (Σωτήρης Χατζηγάκης): Δεν γίνεται. Έχετε ήδη μιλήσει δώδεκα λεπτά.
      ΝΙΚΟΛΑΟΣ ΓΚΑΤΖΗΣ: Μισό λεπτό. Τι να κάνω;
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό να σας δώσω, αλλά όχι παραπάνω. Πρέπει να καταλάβετε και τη θέση των άλλων συναδέλφων που περιμένουν να μιλήσουν. Δέστε τις σημειώσεις σας. Έχετε μισό λεπτό.
      ΝΙΚΟΛΑΟΣ ΓΚΑΤΖΗΣ: Θα τελειώσω, αλλά έχει γίνει κανόνας η εξαίρεση να συζητάμε όλα τα άρθρα μέσα σε οκτώ λεπτά.
      ΠΡΟΕΔΡΕΥΩΝ (Σωτήρης Χατζηγάκης): Δεν θα τα λύσουμε τώρα αυτά.
      ΝΙΚΟΛΑΟΣ ΓΚΑΤΖΗΣ: Ο Κανονισμός προβλέπει εξαιρέσεις. Εσείς το έχετε κάνει σύστημα. Εντάξει, αλλά τουλάχιστον αφήστε να εκφραστούν τα κόμματα. Έναν εισηγητή έχουμε.
      Όσον αφορά το άρθρο 10, αν διαβάσετε, κύριοι Βουλευτές, θα δείτε ότι πρώτα έγιναν οι συμβάσεις και μετά εκδόθηκε το πρόγραμμα για την έκδοση των σχολικών βιβλίων κλπ.
      Εμείς λέμε ότι πρέπει να υπάρχει ένας δημόσιος οργανισμός έκδοσης σχολικών βιβλίων και πανεπιστημιακών συγγραμμάτων. 
      Το άρθρο 11 αφορά τη σίτιση και τη στέγαση των φοιτητών του Εθνικού Ιδρύματος Νεότητας. Όλοι ξέρουμε τις απαράδεκτες συνθήκες που επικρατούν σ’ αυτούς τους χώρους. Δεν μπορεί όμως να έρχεται η Κυβέρνηση και να λέει με την κατάσταση που υπάρχει ότι και με ιδιωτικοοικονομικά κριτήρια θα λειτουργεί και το Εθνικό Ίδρυμα Νεότητας.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Είναι απαράδεκτο το άρθρο 12 που αφορά τη μίσθωση των σχολικών κτηρίων. Μεταφέρετε αρμοδιότητες στην Τοπική Αυτοδιοίκηση χωρίς πόρους. Θέλει 70.000 ευρώ το χρόνο η Νομαρχία Μαγνησίας για σχολεία και μάλιστα ακατάλληλα. Πρέπει να δείτε σε πόσο ακατάλληλα κτήρια στεγάζονται νηπιαγωγεία κλπ. Είναι τελείως τριτοκοσμικά.
      Για όλους αυτούς τους λόγους εμείς καταψηφίζουμε όλα τα άρθρα και κυρίως καταδικάζουμε τη φιλοσοφία. Καλούμε τους εργαζόμενους να βγουν στο δρόμο να παλέψουν. Ιδιαίτερα οι πολιτικές νεολαίες και οι νεολαίες των συνδικάτων να πάρουν την υπόθεση των δικών τους θεμάτων στα δικά τους χέρια.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή.
      Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι προφανές μετά τα όσα στην επί της αρχής συζήτηση επισημάναμε, ότι καταψηφίζουμε το σύνολο των άρθρων του σχεδίου νόμου που συζητάμε.
      Θα επαναλάβω, κύριε Υπουργέ, για άλλη μια φορά την επισήμανση ότι πρόκειται για ένα στερεότυπο που προωθείται για την έκφραση των Τοπικών Συμβουλίων των Νέων συγκεντρωτικό, αφυδατωμένο, χωρίς αρμοδιότητες και κατά συνέπεια, καθόλου ελκυστικό για τους νέους ανθρώπους οι οποίοι είναι αναγκαίο να μετέχουν στη συλλογική δράση αυτής της κοινωνίας. Αλλά μη θεωρείτε ότι είναι δυνατόν να εξασφαλιστεί αυτή η συμμετοχή με τα Τοπικά Συμβούλια Νέων όπως το νομοσχέδιο θέλει να τα ορίζει.
      Επιλέγω, όμως, κύριε Πρόεδρε, για άλλη μια φορά να αναφερθώ με έμφαση στο άρθρο 9 του σχεδίου νόμου με το οποίο ρυθμίζονται θέματα των Ιδρυμάτων Ανωτάτης Εκπαίδευσης. Πρόκειται για μία ρύθμιση η οποία είναι προσαρμοσμένη στις πολιτικές και κομματικές επιδιώξεις της Κυβέρνησης χωρίς επιχειρηματολογία, με αοριστίες, με διάφορα νέφη να πλανώνται αναφορικά με τη διαφάνεια και τη χρηστή διοίκηση. Επιχειρεί να ρυθμίσει το θέμα της θητείας των πρυτανικών αρχών μ’ έναν τρόπο επαναλαμβάνω εξαιρετικά προσαρμοσμένο στις κομματικές και πολιτικές επιλογές της Κυβέρνησης.
      Αντί τρία, τέσσερα χρόνια και μάλιστα σε μία περίοδο όπου πράγματι –και είναι ακριβές αυτό που ακούστηκε- έχουν αρχίσει να μορφοποιούνται τα σχήματα που θα διεκδικήσουν με την ψήφο των πανεπιστημιακών της πρυτανείας των Ανωτάτων Εκπαιδευτικών Ιδρυμάτων.
      Δεν πείθετε με τα όσα έχετε πει, κύριε Υπουργέ. Και είναι αναγκαίο να αποσύρετε το άρθρο 9, να συζητήσετε με τους καθηγητές των Ανωτάτων Εκπαιδευτικών Ιδρυμάτων, με τις πρυτανικές αρχές, για να βρεθεί, επαναλαμβάνω, ο χρήσιμος κοινός τόπος.
      Περαιτέρω ήθελα να αναφερθώ στην τροπολογία-προσθήκη στο άρθρο 9 για την αξιολόγηση των Ανωτάτων Εκπαιδευτικών Στρατιωτικών Ιδρυμάτων σύμφωνα με το ν. 3374/2005. Εσείς καλά κάνετε από τη μεριά σας και θέλετε να υπάρξει αυτή η αξιολόγηση γι’ αυτά τα ιδρύματα διότι έτσι έχετε μία συνέπεια προς την αντίληψη την οποία προωθήσατε με το συγκεκριμένο νόμο. Ακριβώς και εμείς για λόγους συνέπειας και ταυτότητας πολιτικού λόγου, σας λέμε επειδή διαφωνούμε συνολικότερα με το ζήτημα της αξιολόγησης, ότι διαφωνούμε και με τη συγκεκριμένη τροπολογία-προσθήκη την οποία φέρατε σήμερα προς ψήφιση.
      Τέλος, θα αναφερθώ σε μία τροπολογία η οποία ορίζει την τρίτη Κυριακή του Ιανουαρίου ως ημέρα μνήμης των θυμάτων της εγκληματικής δράσης της τρομοκρατίας στην Ελλάδα κατά τις τελευταίες δεκαετίες. Να συνεννοηθούμε, κύριε Υπουργέ, στο βαθμό που αυτό είναι δυνατόν. Όλοι μας είμαστε εναντίον της τρομοκρατίας. Όμως, πιστεύετε ότι με τέτοια πανηγυρικά είναι δυνατόν να ανακαλείτε τη μνήμη και να ενεργοποιείτε διαθέσεις κατά της τρομοκρατίας; Αυτά είναι πυροτεχνήματα. Η τρομοκρατία αντιμετωπίζεται με άλλο τρόπο. Με αναζήτηση των πολιτικών στοιχείων και με αντιμετώπιση των πολιτικών θεμάτων και βεβαίως με κάποια διοικητικά μέτρα, στα οποία σε κάθε περίπτωση δεν μπορεί να είναι προσβλητικά των ελευθεριών των πολιτών.
      Δεν μπορώ να αντιληφθώ ποια σκοπιμότητα εξυπηρετεί αυτή η ρύθμιση την οποία εισάγει η τροπολογία. Και βέβαια είναι αυτονόητο ότι δεν πρέπει να σας περάσει από το μυαλό ότι όσοι δεν ψηφίζουν την τροπολογία συντάσσονται ευμενώς υπέρ της τρομοκρατίας. Άλλο είναι το ζήτημα ό,τι αυτοί οι πανηγυρισμοί και αυτές οι τυμπανοκρουσίες και τα πυροτεχνήματα τι εξυπηρετούν; Ότι η Κυβέρνηση σθεναρά αντιστέκεται στην τρομοκρατία και την αποκρούει;
      Καταψηφίζουμε την τροπολογία, κύριε Πρόεδρε, διότι αν ζητήσουμε να την αποσύρει η Κυβέρνηση δεν θα το κάνει. Όμως, την καταψηφίζουμε με αυτές τις επισημάνσεις λέγοντας για άλλη μια φορά, αγαπητέ, κύριε συνάδελφε, εισηγητά της Πλειοψηφίας ότι είναι πανηγυρισμοί, είναι πυροτεχνήματα.
      ΓΕΩΡΓΙΟΣ ΒΑΣΙΛΕΙΟΥ: Είναι φόρος τιμής.
      ΦΩΤΗΣ ΚΟΥΒΕΛΗΣ: Πρέπει να σας πω ότι ο φόρος τιμής δεν απονέμεται με νομοθετικές διατάξεις. Ο φόρος τιμής, η έκφραση λύπης και η πολιτική οργάνωση εναντίον της τρομοκρατίας με άλλες διαδικασίες προωθούνται.
      ΓΕΩΡΓΙΟΣ ΒΑΣΙΛΕΙΟΥ: Δεν διαφωνώ καθόλου σ’ αυτό. 
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, ζήτησα το λόγο γιατί μου έκανε κατάπληξη το άρθρο 9, διότι η Κυβέρνηση αποφασίζει να φέρει ένα άρθρο άσχετο με το υπόλοιπο νομοσχέδιο προκειμένου να ασχοληθεί με τα Ανώτατα Πανεπιστημιακά Ιδρύματα. Και βεβαίως, δεν το κάνει αυτό για  να κάνει πράγματα που έχουν ανάγκη αυτά τα ιδρύματα, όπως για παράδειγμα την έρευνα σε μια χώρα που έχουμε ανάγκη μεταπήδησης και όσμωσης μεταξύ έρευνας και παραγωγής για να δώσουμε τη δυνατότητα η ερευνητική προσπάθεια να αποκτήσει ένα περιεχόμενο που θα μπορεί να δώσει μια διέξοδο σε δεκάδες χιλιάδες μεταπτυχιακών φοιτητών οι οποίοι αποκτούν τίτλους και σε χιλιάδες διδακτόρων. Τελικά όλα αυτά γίνονται μόρια Α.Σ.Ε.Π.. Δηλαδή γίνονται μόρια Α.Σ.Ε.Π. η δική τους προσωπική και η προσπάθεια των οικογενειών τους, όπως και τα χρήματα τα οποία επενδύει το δημόσιο. 
      Εσείς δεν ασχολείστε με αυτό. Δεν ασχολείστε με τα θέματα της εσωτερικής ανάδειξης που υπάρχουν μόνο στη χώρα μας απ’ όλες σχεδόν τις χώρες της Ευρωπαϊκής Ένωσης. Τι σημαίνει εσωτερική ανάδειξη; Σημαίνει ότι μπαίνει κάποιος με το βαθμό του λέκτορα στο πανεπιστήμιο και σταθερά εξελίσσεται εκεί από λέκτορα σε επίκουρο, από επίκουρο σε αναπληρωτή και από αναπληρωτή σε τακτικό καθηγητή. 
      Πώς; Δημιουργώντας βεβαίως προϋποθέσεις στις πολλές των περιπτώσεων –όχι πάντοτε- προκειμένου να ανελιχθεί κάνοντας συνδικαλισμό, μία από τις μεγάλες ασθένειες της Ανώτατης Παιδείας στην Ελλάδα. Δεν ασχολείστε όμως μ’ αυτό και δεν σας ενδιαφέρει αυτό. Ασχολείστε με το να αυξηθεί η θητεία από τα τρία χρόνια στα τέσσερα. Δηλαδή, ασκείτε κυβερνητικό συνδικαλισμό επί του «σώματος» της Ανωτάτης Παιδείας. Αυτό είναι λάθος και με εκπλήσσει πραγματικά αρνητικά, διότι άλλα πράγματα περίμενα. Βεβαίως, έχετε τους λόγους σας και βεβαίως έχετε θέματα τα οποία ενδεχομένως σας ταλανίζουν. 
      Βεβαίως, υπάρχουν πανεπιστημιακά ιδρύματα τα οποία στην πάροδο των ετών έχουν γίνει ιδρύματα «εξυπηρέτησης» των πανεπιστημιακών αναγκών της παράταξής σας και αυτό είναι βαρύ και θλιβερό, αλλά είναι αληθινό. Θα σας πω ένα παράδειγμα. Είχα την τιμή να αποφοιτήσω από το Πανεπιστήμιο της Θεσσαλονίκης στις πρυτανικές αρχές του οποίου και επί πολλές τριετίες βρίσκονται άνθρωποι που πρόσκεινται στη Νέα Δημοκρατία. Και δεν το λέω έτσι απλά, δεδομένου ότι όλοι οι πρυτάνεις των τελευταίων ετών έχουν βρει δυνατότητα να κάνουν μία επιπλέον πολιτική καριέρα, όταν δηλαδή τελειώνει η θητεία τους, με την υποστήριξη της Νέας Δημοκρατίας. 
      Τι είναι λοιπόν αυτό που δεν θέλετε να χάσετε; Δεν θέλετε να χάσετε την διοίκηση αυτού του πανεπιστημίου! Το ερώτημα είναι γιατί. Υπάρχουν «πτώματα» στα ντουλάπια της πρυτανείας του Πανεπιστημίου της Θεσσαλονίκης τα οποία δεν θέλετε να αποκαλυφθούν; Επειδή γνωρίζετε ότι αυτήν τη φορά υπάρχει υποψήφιος ο οποίος θα μπορούσε για πρώτη φορά μετά από πολλά χρόνια να κερδίσει αυτές τις επερχόμενες εκλογές και να αναδειχθεί Πρύτανης του Πανεπιστημίου Θεσσαλονίκης; Άλλωστε, αναφέρομαι σε συγκεκριμένο πρόσωπο. Πρόκειται για τον κ. Βασίλη Παπαγεωργίου, Καθηγητή του Πολυτεχνείου. 
      Δεν το θέλετε, λοιπόν, αυτό και φέρνετε μία φωτογραφική διάταξη για να το παρεμποδίσετε, όπως παρεμποδίζετε και μία σειρά από άλλες λογικές διαδικασίες. Δεν σας ενδιαφέρει δημοκρατικά να ακούσετε τη Σύνοδο των Πρυτάνεων. Σας είναι αδιάφορο. Η λογική σας είναι ότι «ο σκοπός αγιάζει τα μέσα».
      Εγώ πραγματικά λυπάμαι και ταυτίζομαι με την άποψη του εισηγητή μας κ. Αηδόνη. Θα πρέπει να ξέρετε ότι ιδιαίτερα αυτό το άρθρο είναι –δυστυχώς- μία παράγραφος φαυλότητας, μία παράγραφος η οποία έχει ως μόνο σκοπό να εξακολουθήσει να ισχύει ένα σύστημα το οποίο σας εξυπηρετεί πολιτικά και κομματικά και ορισμένους βεβαίως τούς έχει εξυπηρετήσει και απολύτως προσωπικά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βερελή.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Θα ήθελα να σας ενημερώσω προκαταβολικά ότι, όπως και άλλοι συνάδελφοι, στο τέλος θα αναφερθώ και στην τροπολογία. Το λέω επειδή ειπώθηκε ότι οι τροπολογίες και αυτή που αφορά την τρομοκρατία, θα συζητηθούν χωριστά.
      Κυρίες και κύριοι συνάδελφοι, κύριε Υπουργέ, όσον αφορά τα βασικά άρθρα του νομοσχεδίου επισημαίνω τα ερωτήματα που έθεσε ο εισηγητής μας. Ιδιαίτερα όσον αφορά το άρθρο 2 για τη συμμετοχή των μεταναστών, όσον αφορά το άρθρο 6 και ό,τι άλλο έχει σχέση με τις εκλογές -και αναφέρομαι και στο χρόνο διενέργειας των εκλογών, αλλά και στο εκλογικό σύστημα- και ακόμα όσον αφορά το άρθρο 5 και την ανεπάρκεια του εντεκαμελούς συμβουλίου για μεγάλους δήμους. Θα ήθελα να πω ότι δεν είναι δυνατόν να υπάρχει πλήρης εκπροσώπηση σ’ ένα εντεκαμελές συμβούλιο σε πολύ μεγάλους δήμους. Και στην περιφέρεια της Β΄ Αθήνας, δεν είναι μόνο οι μεγάλοι Δήμοι Αθήνας, Πειραιώς και Θεσσαλονίκης, υπάρχουν μεγάλοι δήμοι.
      Τέλος, όσον αφορά το άρθρο 8 για τη χρηματοδότηση των τοπικών συμβουλίων μέσω επιχορηγήσεων που καθορίζονται από τα Υπουργεία. Επαναλαμβάνω, κυρίες και κύριοι συνάδελφοι, ότι αυτά τα ερωτήματα που τέθηκαν είναι βασικά και αν δεν απαντηθούν ή αν δεν διευκρινιστούν μέσα από συμπλήρωση των διατάξεων, μπορούν πραγματικά, κύριε Υπουργέ, σε συνδυασμό και κατά συρροή –να το πω έτσι- να μετατρέψουν έναν σημαντικό θεσμό για την ενεργή συμμετοχή των νέων στα κοινά, για τη συμμετοχή τους στη διαχείριση των τοπικών υποθέσεων, δηλαδή ουσιαστικά έναν θεσμό έκφρασης πρωτοβουλιών των νέων και αυτοδιαχείρισης, σε μηχανισμό χειραγώγησης των νέων με βάση κομματικές ή παραταξιακές –γιατί μιλάμε για τους δήμους- σκοπιμότητες. Αυτό ειλικρινά θα πρέπει να το προσέξουμε πολύ.
      Και ο θεσμός αυτός όπως και κάθε θεσμός σίγουρα θα μπορούσε να παράγει καλύτερα αποτελέσματα, ως προϊόν διαβούλευσης και συναίνεσης. Εδώ όμως δεν έγινε διαβούλευση ούτε με τους φορείς των νέων, αναφέρομαι και στις πολιτικές νεολαίες και σε μη κυβερνητικές οργανώσεις. Δεν κατάλαβα γιατί δεν προηγήθηκε για έναν τέτοιο θεσμό η διαβούλευση. Τελικά γίνεται μόνιμο σύνδρομο της Κυβέρνησης ο φόβος από τη διαβούλευση, ο φόβος από το διάλογο. 
      Συνεπώς σ’ αυτά τα ερωτήματα σε σχέση με τα άρθρα αυτά, κύριε Υπουργέ, οφείλετε να απαντήσετε. Να τροποποιηθούν στα κρίσιμα εκείνα σημεία οι διατάξεις για να υπάρχει μία σαφήνεια και να λειτουργήσει ανεμπόδιστα αυτός ο θεσμός.
      Στο πρώτο κεφάλαιο θέλω ακόμα να εκφράσω την καθολική αντίρρησή μας στο άρθρο 9. Αλλάζει το χρόνο θητείας των πρυτάνεων χωρίς τη συμφωνία των πρυτανικών αρχών. Τι παρέμβαση είναι αυτή; Δεν το κατάλαβα. Και είπαν στην επιτροπή –διάβασα τα Πρακτικά- οι εκπρόσωποι των πρυτανικών αρχών και Α.Ε.Ι. και Τ.Ε.Ι. ότι αν είχε προηγηθεί διάλογος θα μπορούσαν να συζητηθούν κάποια ζητήματα. Γιατί το κάνετε και επιμένετε; Το κάνετε κατ’ αρχήν σ’ ένα χρόνο ύποπτο εν όψει πρυτανικών εκλογών και είναι σαφές ότι υπάρχει «φωτογραφία» και για πανεπιστήμιο και για πρόσωπα. Θέλετε να αποκλείσετε συγκεκριμένα πρόσωπα. Αυτή η κίνηση είναι βλαπτική για την ίδια την πανεπιστημιακή κοινότητα παρεμβαίνει στην αυτονομία των Α.Ε.Ι. και είναι μια διάταξη που ουσιαστικά κρύβει κομματικές σκοπιμότητες και υστεροβουλίες σε βάρος της λειτουργίας των Α.Ε.Ι.. Οφείλετε να αποσύρετε αυτήν τη διάταξη.
      Στα τρία λεπτά που μου μένουν, κύριε Πρόεδρε, θα ήθελα να αναφερθώ στην τροπολογία για την τρομοκρατία. Καθιερώνεται ημέρα μνήμης για τα θύματα τρομοκρατικών ενεργειών. Ακούστε, κυρίες και κύριοι συνάδελφοι: Καμία πτέρυγα πιστεύω, κανένας Βουλευτής και κανένας στην κοινωνία μας δεν θα μπορούσε να έχει αντίρρηση όσον αφορά τη μνήμη αθώων ανθρώπων, θυμάτων της χειρότερης βίας που είναι η τρομοκρατία. Ούτε θα είχε αντίρρηση στην ευκαιρία που δίνεται σε όλους με την καθιέρωση της ημέρας για την καταδίκη και την αποδοκιμασία της τρομοκρατίας.
       Έρχεται όμως μια διάταξη σ’ ένα νόμο για τα Τοπικά Συμβούλια των Νέων, βιαστικά, δεν υπογράφει μάλιστα ούτε ο Υπουργός Δημόσιας Τάξης. Και θα εξηγήσω γιατί λέω για την υπογραφή. Υπάρχουν κάποιες εκκρεμότητες που έχουν σχέση με τα θύματα τρομοκρατίας για επέκταση των ευεργετικών μέτρων που θεσπίστηκαν κατά καιρούς. Υπήρχαν κάποιες «ουρές» που δεν καλύπτουν οι ισχύουσες νομοθετικές διατάξεις και πιστεύω ότι αν η Κυβέρνηση πραγματικά είχε τη βούληση σ’ αυτήν την περίπτωση θα μπορούσε να λύσει τα ζητήματα. Αλλά επί πλέον φέρνετε αυτήν την τροπολογία σε μια εποχή πραγματικά έντασης της τρομοκρατίας, αλλά και της τρομο-υστερίας. Θέλω να πω καθαρά και μετά λόγου γνώσεως και με την ευθύνη αυτών που λέω και απευθύνομαι ιδιαίτερα στους συναδέλφους της κυβερνητικής παράταξης: Δεν θα πολεμήσουμε την τρομοκρατία με καθιέρωση ημερών μνήμης.
      Όταν καθιερώνουμε ημέρα μνήμης της τρομοκρατίας, είναι ασφαλώς απότιση φόρου τιμής προς τα θύματα της τρομοκρατίας, και ταυτόχρονα υπενθύμιση και ανάδειξη της καθολικής στάσης της κοινωνίας στήν καταδίκη της τρομοκρατίας. 
      Όταν, όμως, από την άλλη μεριά, η πολιτική που ακολουθούμε για την τρομοκρατία έχει αποδείξει ότι βρισκόμαστε σε λάθος δρόμο, τότε υποκρινόμαστε. Τα γεγονότα και οι διεθνείς εξελίξεις επιβεβαιώνουν παταγώδη αποτυχία της επικρατούσας την τελευταία δεκαετία –και μιλάω σε παγκόσμιο επίπεδο- ρητορικής και λογικής για την αντιμετώπιση της τρομοκρατίας, όπως εκφραζόταν με το επικίνδυνο και ατελέσφορο δόγμα των προληπτικών πολέμων και την άνευ ορίων ενίσχυση και επέκταση των κατασταλτικών μέτρων. 
      Το λέω αυτό, γιατί έσπευσε η Κυβέρνηση να υιοθετήσει εν θερμώ κινήσεις που έγιναν στην Ευρώπη. Οι σύγχρονες κοινωνίες οδηγούμαστε σε «συμπληγάδες πέτρες». Από την μια μεριά οι «Μπιν Λάντεν», που μπορεί να παίζουν και το άλλοθι εκείνων που θέλουν να επιβάλουν στο κόσμο τη δική τους εξουσία, και από την άλλη μεριά οι «Μπιγκ Μπράδερ». Είδατε τι έγινε εδώ, πού οδηγηθήκαμε και αναφέρομαι στα θέματα των Πακιστανών, και στις υποκλοπές. 
      Ο κ. Μπούς έχει βάλει τριακόσιες είκοσι πέντε χιλιάδες τηλέφωνα να παρακολουθούνται. Δεν θα αντιμετωπιστεί έτσι η τρομοκρατία! Πρέπει να το καταλάβει και η Κυβέρνηση. Εμείς πιστεύουμε ότι δεν υπάρχει ελευθερία χωρίς ασφάλεια ούτε ασφάλεια χωρίς ελευθερία. Όμως, με τα όπλα της δημοκρατίας, με πολιτικά μέσα και με μέτρα που οικοδομούν ασφάλεια στο σταθερό έδαφος της ελευθερίας και της δικαιοσύνης θα ξεριζώσουμε το φαινόμενο στον κόσμο. Αλλιώς ματαιοπονούμε και ουσιαστικά εξυπηρετούμε αυτούς και τα άλλοθί τους που θέλουν να επιβάλουν τη δική τους νέα τάξη πραγμάτων. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
      Έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες από το 15ο Δημοτικό Σχολείο Ν. Σμύρνης, συνοδευόμενοι από δύο δασκάλους.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες της Βουλής)
      Το λόγο τώρα έχει ο κ. Ιωαννίδης.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, με το σχέδιο νόμου που συζητάμε εισάγεται ένας σημαντικός νέος θεσμός, τα Τοπικά Συμβούλια Νέων. Το ΠΑ.ΣΟ.Κ. πράγματι είχε κινηθεί ως προς τα Συμβούλια Νέων, αλλά δεν είχε θεσμοθετήσει ποτέ αυτόν τον θεσμό. 
      Αυτά τα Τοπικά Συμβούλια Νέων θα συγκροτηθούν σε κάθε δήμο και κοινότητα της χώρας μας και θα μπορούν να μετάσχουν νέοι από δεκαπέντε έως είκοσι οχτώ ετών. Εγώ το είπα και στην επιτροπή. Πιστεύω ότι θα έπρεπε να είναι μέχρι είκοσι πέντε ετών. Είναι πολύ μεγάλο το άνοιγμα από δεκαπέντε έως είκοσι οχτώ, δηλαδή δεκατρία χρόνια διαφορά. Πιστεύω ότι είναι πολύ μεγάλοι είκοσι οχτώ ετών. 
      Ο βασικός στόχος των συμβουλίων αυτών είναι να ενθαρρυνθεί η ενασχόληση των νέων με τα κοινά. Θέλουμε η νεολαία του τόπου μας να έρχεται σε επαφή -ήδη από τη σχολική ηλικία- με τα κοινά, αρχικά σε επίπεδο τοπικής κοινωνίας και, βέβαια, να συμμετέχει με τον τρόπο αυτό ενεργά στο σύστημα της αντιπροσωπευτικής δημοκρατίας. 
      Είναι –νομίζω- κοινή διαπίστωση ότι οι νέοι μας σήμερα τείνουν να απομακρύνονται από την πολιτική, να αποστασιοποιούνται από την πολιτική και τους πολιτικούς και να διατηρούν μια επιφυλακτική στάση έναντι του πολιτικού κόσμου της χώρας. 
      Θεωρώ πως η θέσπιση αυτών των Συμβουλίων θα μπορέσει να φέρει τους νέους κοντά στα κοινά, θα προκαλέσει το ενδιαφέρον τους, μέσω της ενεργούς συμμετοχής τους, στην ανάδειξη των προβλημάτων που τους αφορούν και, βέβαια, στην επίλυση των προβλημάτων αυτών.
      Μέσω αυτού του νέου θεσμού η νεολαία μας θα έρχεται σε επαφή με τους τοπικούς φορείς και τις τοπικές αρχές, θα εντοπίζει τα προβλήματα που απασχολούν τους νέους και θα συμβάλει στην επίλυση τους.
      Ενθαρρύνεται, επίσης, η συνεργασία και η ανάπτυξη σχέσεων με τα αντίστοιχα συμβούλια άλλων χωρών, πράγμα ιδιαίτερα σημαντικό για την ανάπτυξη της προσωπικότητας των ίδιων των νέων μας, για την απόκτηση εμπειριών, αλλά και γνώσεων για την πραγματικότητα άλλων ευρωπαϊκών χωρών.
      Βάζουμε τα θεμέλια ώστε οι νέοι μας να γίνουν ολοκληρωμένοι πολίτες του δήμου και της κοινότητάς τους. Να ξέρουν ποια είναι τα προβλήματα των τοπικών κοινωνιών, να υιοθετούν κριτική στάση, να δραστηριοποιούνται και να συμμετέχουν. 
      Κυρίες και κύριοι συνάδελφοι, με το σχέδιο νόμου που συζητάμε ρυθμίζονται και μία σειρά θεμάτων που αφορούν τα Α.Ε.Ι.. Αναφέρομαι στο άρθρο 9 για το οποίο έγινε πολύς θόρυβος εχθές όπως και σήμερα. Πρώτον, υλοποιούμε το κυβερνητικό μας πρόγραμμα. 
      Επίσης αυξάνεται κατά ένα έτος η θητεία των πρυτάνεων, αντιπρυτάνεων, αντιπροέδρων, κοσμητόρων και διευθυντών σχολών, δίνοντας τη δυνατότητα ενιαίας θητείας τεσσάρων χρόνων για τις παραπάνω θέσεις και βέβαια μεγαλύτερης αποτελεσματικότητας στην ανάδειξη και ανάπτυξη του έργου των διοικητικών αρχών των Α.Ε.Ι.. Οι πρυτάνεις, αντιπρυτάνεις και κοσμήτορες σχολών δεν μπορούν να εκλεγούν για  δύο συνεχείς θητείες, ενώ το μέγιστο είναι δύο θητείες συνολικά. 
      Τέλος, ορίζεται σαφώς η χρονική περίοδος κατά την οποία διενεργούνται οι εκλογές για την ανάδειξη των αρχών διοίκησης των πανεπιστημίων και Τ.Ε.Ι., γεγονός που επιτρέπει καλύτερο προγραμματισμό, αποτρέποντας προβλήματα δυσλειτουργίας στα ιδρύματα. 
      Με τις παραπάνω διατάξεις επιδιώκουμε  κυρίως να δώσουμε τη δυνατότητα στα μέλη Δ.Ε.Π. και Ε.Ε.Π. (που ασκούν και διοικητικά καθήκοντα) να μην αποξενώνονται από το κύριο έργο τους που είναι η διδασκαλία και η έρευνα. 
      Επίσης προτείνεται η ψήφιση της διάταξης αυτής τώρα, ώστε να αποτραπεί τυχόν αιφνιδιασμός των υποψηφίων, ενώ μεταβατικές διατάξεις ρυθμίζουν θέματα για τα ήδη υπηρετούντα όργανα διοίκησης των ιδρυμάτων ανώτατης εκπαίδευσης. 
      Ο κ. Βερελής προηγουμένως ανέφερε ότι στο Πανεπιστήμιο Θεσσαλονίκης για πάρα πολλές τριετίες βγαίνει πρύτανης ο οποίος πρόσκειται στη Νέα Δημοκρατία. Ας μην ξεχνάμε ότι κανένας δεν διορίστηκε, γίνονται εκλογές και ότι εμείς φέρνουμε αυτό το νομοσχέδιο για να μη χάσουμε το Πανεπιστήμιο Θεσσαλονίκης, γιατί με τη διάταξη όπου την τριετία την κάνουμε τετραετία -που εγώ το συζήτησα στην επιτροπή αυτό το θέμα- θέλουμε να απομακρύνουμε το Βασίλη Παπαγεωργίου, τον οποίο είχα καθηγητή στη Χημεία και είναι πολύ φίλος μου, για να μη χάσει η Νέα Δημοκρατία την κομματική ταυτότητα στο Πανεπιστήμιο Θεσσαλονίκης. Ο Βασίλης Παπαγεωργίου λοιπόν, είναι ο πιο ένθερμος οπαδός από όλους τους Πρυτάνεις που υπάρχουν της Νέας Δημοκρατίας. Οπότε αυτά που είπε ο κ. Βερελής είναι ανυπόστατα  γιατί την προηγούμενη φορά που βγήκε ο νυν πρύτανης έγινε μάχη μαζί με τον κ. Παπαγεωργίου που και οι δύο ανήκαν στην ίδια παράταξη.
       Επομένως με αυτό το νομοσχέδιο, επειδή πρέπει να λέμε τα πράγματα με το όνομά τους θίγονται δύο άνθρωποι, ο κ. Παπαγεωργίου και ένας αντιπρύτανης στο Πανεπιστήμιο Αθηνών. Εάν πιστεύετε ότι για την κομματική ταυτότητα η Νέα Δημοκρατία το έκανε αυτό, είστε γελασμένοι. 
      Όσο για την τρομοκρατία και ότι δεν λύνονται  τα θέματα της τρομοκρατίας με μια μέρα μνήμης, συμφωνούμε. Από κει και πέρα είναι πολύ σοβαρό, όπως είναι η αγάπη της μάνας που τη γιορτάζουμε μια μέρα το χρόνο, ή η μέρα του παιδιού που και αυτήν τη γιορτάζουμε. Δεν αγαπάμε το παιδί μας εκείνη την ημέρα μόνο, ούτε την έχουμε για να μας θυμίζει ότι πρέπει να το αγαπάμε. Επομένως αυτός ο λαϊκισμός κάποτε πρέπει να εκλείψει. Όπως έχουμε τη μέρα του παιδιού πάμε δώρο στο παιδί ή στη μάνα μας πάμε ένα λουλούδι ή ακόμα τη μέρα της γυναίκας που πάμε στη γυναίκα μας δώρα, αυτό δεν σημαίνει ότι τριακόσιες εξήντα τέσσερις μέρες τους έχουμε ξεχάσει και τους θυμόμαστε μόνο εκείνη την ημέρα και πρέπει να αγαπάμε το παιδί μας, τη μάνα μας, ή τη γυναίκα μας. 
      Σίγουρα δεν λύνονται τα προβλήματα αυτά με την ημέρα αυτή, αλλά είναι μία μέρα μνήμης προς τιμήν των ανθρώπων οι οποίοι υπήρξαν θύματα της τρομοκρατίας. 
      ΓΕΩΡΓΙΟΣ ΒΑΣΙΛΕΙΟΥ:  …τους εχθρούς της δημοκρατίας.
      ΙΩΑΝΝΗΣ ΙΩΑΝΝΙΔΗΣ: Είναι σοβαρά τα αίτια, είναι μιας άλλης συζήτησης, είναι διαφορές κοινωνιών, αδικίες που γίνονται, συμφωνώ απόλυτα. Όλα αυτά δεν μπορεί κανείς να μη τα παραδέχεται.
      Αλλά δεν είναι και λόγος αυτός να μην ψηφίζουμε. Συμφωνούμε εναντίον της τρομοκρατίας, αλλά καταψηφίζουμε αυτήν την τροπολογία. Δεν το καταλαβαίνω αυτό με τίποτα.
      Κλείνοντας, θα ήθελα να επαναλάβω πως πρόκειται για ένα νομοσχέδιο, που επιδιώκει να προκαλέσει το ενδιαφέρον και τη συμμετοχή των νέων μας στα κοινά, να δώσει μια νέα πνοή στη νεολαία και μια νέα ώθηση στις πολιτικές που την αφορούν.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ιωαννίδη.
      Το λόγο έχει η συνάδελφος κ. Χρυσάνθη Μανωλιά.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
      Αγαπητοί συνάδελφοι, είχα τη χαρά στο νομό μου να βιώσω τη λειτουργία των Τοπικών Συμβουλίων Νεολαίας, που παρ’ όλο το άτυπο της λειτουργίας τους, απέδειξαν τη σημασία τους και σε σχέση με την ενεργοποίηση της νεολαίας και σε σχέση με τη δυναμική που μπορούν να αναπτύξουν στην αυτοδιοίκηση και στην κοινωνία. Σήμερα, μετά από χρόνια άτυπης λειτουργίας τους, είμαστε μπροστά στη θεσμοθέτησή τους, κάτι που αποτελούσε και βασικό αίτημά τους. Ούτε βιαστικά, λοιπόν, προέκυψε μια τέτοια απόφαση, ωρίμανση υπήρχε, πλούσια εμπειρία υπήρχε.
      Γι’ αυτό και εκπλήσσει πραγματικά το ότι δεν προηγήθηκε διάλογος των αρμόδιων Υπουργείων, του Υπουργείου Παιδείας και του Υπουργείου Εσωτερικών, με τα λειτουργούντα Τοπικά Συμβούλια Νεολαίας και την κεντρική ένωσή τους, αλλά ούτε και με την Κ.Ε.Δ.Κ.Ε.. Αν προηγούνταν ένας τέτοιος ειλικρινής διάλογος, θα μπορούσαν στ’ αλήθεια να αποφευχθούν πολλές παραλείψεις και αστοχίες, που εμφανίζονται στο παρόν νομοσχέδιο.
      Μας εκπλήσσει επίσης ότι παρατηρήσεις που κάναμε κατά τη διάρκεια της συζήτησης στην αρμόδια επιτροπή σχετικά με διατάξεις του νομοσχεδίου –πολλές απ’ αυτές αυτονόητα αναγκαίες και λειτουργούσες στην κατεύθυνση βελτίωσης- δεν ελήφθησαν υπ’ όψιν.
      Οφείλω να επισημάνω πρώτα-πρώτα ότι αποτελεί αδυναμία και αυτοακύρωση του νομοσχεδίου η παραπομπή τόσων θεμάτων σε κοινές υπουργικές αποφάσεις και προεδρικά διατάγματα, που είναι απαραίτητο να εκδοθούν, για να εφαρμοστεί το νομοσχέδιο. Και δεν ξέρουμε ούτε πότε θα εκδοθούν ούτε το ακριβές περιεχόμενό τους, γεγονός που μετατρέπει το νομοσχέδιο σε ευχολόγιο.
      Και εις επίρρωση αυτού θα ήθελα να αναφέρω μια προ ημερών εμπειρία μου, που σχετίζεται τον αναπτυξιακό νόμο. Αγαπητοί συνάδελφοι, μέχρι προ ημερών για κάποια θέματα, που αφορούν τον αναπτυξιακό νόμο, συμπεριλαμβάνονται στον αναπτυξιακό νόμο και προβλέπονταν με προεδρικό διάταγμα να ολοκληρωθούν. Δεν είχαν βγει, όμως, ακόμη τα προεδρικά διατάγματα, ενώ σε λίγους μήνες εκπνέει ο αναπτυξιακός αυτός νόμος. Το αποτέλεσμα ήταν να μην μπορούν συμπολίτες μας να ωφεληθούν απ’ αυτόν και να μένει πίσω η επιχειρηματική δυναμική στην περιοχή μας. Αυτά, λοιπόν, προς γνώσιν και συμμόρφωσιν.
      Επίσης, σας επισημαίνουμε ότι λειτουργεί αυτοακυρωτικά στη λειτουργία των Τοπικών Συμβουλίων Νεολαίας το ότι δεν αποδίδεται σ’ αυτά νομική προσωπικότητα, νομική οντότητα. Δεν έχουν έτσι καμιά αυτονομία. Πώς θα δέχονται επιχορηγήσεις; Πώς θα γίνεται η συμμετοχή τους σε ευρωπαϊκά προγράμματα;
      Επισημαίνουμε επίσης την ανάγκη, στο άρθρο 2, που αφορά τη συγκρότηση των Τοπικών Συμβουλίων Νεολαίας, να δίνεται η δυνατότητα να συμμετέχουν σ’ αυτά, όχι μόνο όσοι είναι εγγεγραμμένοι στο δημοτολόγιο του οικείου δήμου και κοινότητας, αλλά και δυναμικά κομμάτια νεολαίας που διαμένουν εκεί –παραδείγματος χάριν φοιτητές, μετανάστες- από τη στιγμή που τα Τοπικά Συμβούλια Νεολαίας δεν ασχολούνται μόνο με τα της διαχείρισης θεμάτων ανάπτυξης, αλλά και με προβλήματα και ζητήματα που απασχολούν γενικότερα τη νεολαία.
      Επίσης, στο άρθρο 5 ορίζεται ο αριθμός των μελών των Τοπικών Συμβουλίων Νεολαίας κλιμακωτά, ανάλογα με τον πληθυσμό του δήμου και της κοινότητας. Τα θεωρούμε πολύ ολιγομελή. Πώς δίνεται η δυνατότητα, να εξασφαλίζεται με τόσο λίγα μέλη η γεωγραφική και η κοινωνική αντιπροσωπευτικότητα, παραδείγματος χάριν; 
      Εξ άλλου, επισημαίνουμε ότι δεν φαίνεται πουθενά να έχει κατοχυρωθεί η εκπροσώπηση των γυναικών, που αποτελεί κατάκτηση και συνεχές ζητούμενο και δεν θέλουμε σ’ αυτό το ζήτημα να γίνονται βήματα προς τα πίσω. 
      Επίσης, αν στα αλήθεια πιστεύουμε στη σημασία της λειτουργίας και των Τοπικών Συμβουλίων Νεολαίας, αν θέλουμε να δώσουμε έμφαση σ’ αυτά και δεν θέλουμε να εκφυλιστούν, πρέπει να προβλεφθεί η συμμετοχή τους δι’ εκπροσώπων σε διάφορα όργανα, όπως παραδείγματος χάριν στις δημοτικές επιχειρήσεις, στις δημοτικές επιτροπές, στις σχολικές επιτροπές, σε φορείς που ασχολούνται με τα ναρκωτικά κ.ο.κ., όπου η παρουσία τους μπορεί να είναι και ουσιαστική και ζωογόνα. 
      Και μια τελευταία παρατήρηση: Το νομοσχέδιο δεν ρυθμίζει τα της δημιουργίας και λειτουργίας των Νομαρχιακών Συμβουλίων Νεολαίας. Τα παραπέμπει σε προεδρικό διάταγμα. Αυτό είναι λάθος. Το νομοσχέδιο πρέπει να ρυθμίζει ενιαία τα Νομαρχιακά Συμβούλια Νεολαίας, την Κεντρική Ένωση και τα Τοπικά Συμβούλια Νεολαίας.
      Αγαπητοί συνάδελφοι, τα Τοπικά Συμβούλια Νεολαίας μπορούν να παίξουν καταλυτικό ρόλο στην κατεύθυνση ενεργοποίησης και συμμετοχής της νεολαίας στα κοινά και εμπλουτισμού, με τη φρεσκάδα, τις ιδέες, τις απόψεις τους, πολλών πτυχών και της αυτοδιοίκησης και της κοινωνίας. Μην ακυρώνουμε, λοιπόν, αυτήν τη δυναμική και αυτή την προοπτική τους με προχειρότητες και εμμονές. 
      Δυστυχώς, κύριε Υπουργέ, είχατε την ευκαιρία να κάνετε ένα ολοκληρωμένο βήμα μπροστά και δεν το κάνατε. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τη συνάδελφο κ. Μανωλιά.
      Η κ. Ευαγγελία Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υπουργέ, νομίζω ότι τελικά εμείς «θέλουμε να αγιάσουμε», αλλά δεν μας αφήνει η Κυβέρνηση. Φέρνει και σήμερα για ψήφιση στην Ολομέλεια της Βουλής ένα νομοσχέδιο για τα Τοπικά Συμβούλια Νέων, όπου η βασική του φιλοσοφία μας βρίσκει όλους σύμφωνους, αφού πρόκειται για ένα σημαντικό συμμετοχικό δημοκρατικό θεσμό. Προσθέτει όμως το «και άλλες διατάξεις» -και εκεί είναι το σημαντικό, γιατί γι’ αυτόν τον λόγο έφερε το νομοσχέδιο- εισάγοντας μ’ έναν εντελώς απαράδεκτο τρόπο μέσα σ’ αυτό το νομοσχέδιο μια άσχετη με το θέμα τροπολογία, που ως μόνο στόχο έχει τον κομματικό, κυβερνητικό, θα έλεγα, έλεγχο των πανεπιστημίων. 
      Και βεβαίως, εκείνο που κάνει η Κυβέρνηση είναι να μας παραπληροφορεί συνεχώς για δήθεν διάλογο που κάνει με τους εμπλεκόμενους φορείς. Ερχόμενοι, όμως, στην επιτροπή οι φορείς απογυμνώνεται η Κυβέρνηση και αποδεικνύεται ότι έχει ξεγελάσει το ελληνικό Κοινοβούλιο, μιλώντας για διάλογο με τους φορείς, έναν διάλογο που δεν έγινε ποτέ. 
      Και σ’ αυτό θα πρέπει να μας απαντήσετε, κύριε Υπουργέ, γιατί τελικά αποδεικνύεται με κάθε σας κίνηση ότι δεν σέβεστε, όχι τους φορείς, αλλά τους εκπροσώπους της κοινωνίας, τους εκπροσώπους των Ελλήνων μέσα στις θεσμοθετημένες διαδικασίες του Κοινοβουλίου, όπως προφανώς, και τόσους άλλους θεσμούς, αλλά και τον ελληνικό λαό. Όπως αποδεικνύεται και με τον προχθεσινό ανασχηματισμό, που δεν έχετε πάρει τα μηνύματά του, «μας γράφετε όλους στα παλαιότερα των υποδημάτων σας».
      Όσον αφορά τα Τοπικά Συμβούλια, το ΠΑ.ΣΟ.Κ., όπως γνωρίζετε, υποστηρίζει με όλες του τις δυνάμεις κάθε κίνηση και κάθε θεσμό που προάγει τη συμμετοχική δημοκρατία. Από εκεί και μετά, το νομοσχέδιο πάσχει σε πολλά σημεία και αυτό οφείλεται στο γεγονός -και αυτό αποδεικνύεται από εμάς- ότι δεν προηγήθηκε διάλογος με τους νέους και τα Συμβούλια Νεολαίας, δεν ρυθμίζεται η νομική προσωπικότητα των Συμβουλίων Νεολαίας και δεν γίνεται ενιαία ρύθμιση σ’ ένα νομικό κείμενο για τα Νομαρχιακά Συμβούλια Νεολαίας, την Κεντρική Ένωση και τα Τοπικά Συμβούλια Νέων, αλλά παραπέμπονται στην έκδοση ενός προεδρικού διατάγματος. 
      Θα μου επιτρέψετε να πω, λαμβάνοντας υπόψη και την τροπολογία που έχετε για την αντιστοίχιση των τμημάτων πανεπιστημίων και Τ.Ε.Ι., ότι λειτουργείτε και εδώ με προχειρότητα, αφού στους είκοσι δύο, είκοσι τρεις μήνες που είστε Κυβέρνηση έχετε φέρει τουλάχιστον τέσσερις φορές ρυθμίσεις για τις μετεγγραφές.
      Μ’ αυτόν τον τρόπο δείχνετε καθαρά ότι λειτουργείτε αποσπασματικά και με προχειρότητα, γιατί ακριβώς δεν έχετε έναν ολοκληρωμένο σχεδιασμό, όχι μόνο σε ό,τι αφορά την παιδεία συνολικά –γιατί εκεί αποδεικνύεται καθημερινά ότι δεν έχετε σχέδιο και όραμα- αλλά ακόμα και για μικρά θέματα, εξειδικευμένα για κάθε περίπτωση.
      Κυρίες και κύριοι συνάδελφοι, το πιο βασικό ζήτημα μέσα στην όλη ρύθμιση, στο όλο νομοσχέδιο, είναι το άρθρο 9. Μέσα απ’ αυτό, κατ’ αρχάς, φαίνεται το πόσο φωτογραφική και υποκριτική είναι αυτή η διάταξη του άρθρου 9, όπως φαίνεται και από το γεγονός ότι, εφόσον επιτρέπει στις σημερινές πρυτανικές αρχές να είναι και για δεύτερη και ενδεχομένως και για τρίτη συνεχόμενη φορά υποψήφιες, ο στόχος της απαγόρευσης των συνεχόμενων θητειών, όχι απλά δεν επιτυγχάνεται, αλλά τελικά στην πράξη γίνεται εντελώς το αντίθετο. 
      Το πιο σημαντικό, όμως, είναι το εξής: Δεν προηγήθηκε διάλογος με την πανεπιστημιακή κοινότητα. Δεν προηγήθηκε διάλογος και αυτό παρ’ ότι ήταν μέρες γιορτών. Στις 5 Ιανουαρίου 2006 περίτρανα στην ολομέλειά τους οι πρυτανικές αρχές σας το είπαν και μάλιστα ξεκάθαρα.
      Τι λένε δηλαδή; «Οι διοικήσεις των πανεπιστημίων ουδέποτε συζήτησαν ούτε συμφώνησαν με την προτεινόμενη ρύθμιση του τρόπου εκλογής των πρυτανικών αρχών. Η απουσία διαλόγου επί του θέματος και η γενικότερη αντιμετώπιση των πρυτανικών αρχών από την ηγεσία του Υπουργείου Παιδείας δείχνει αδικαιολόγητη έλλειψη εμπιστοσύνης προς τις εκλεγμένες διοικήσεις των πανεπιστημίων, για την οποία η Σύνοδος εκφράζει έντονη δυσαρέσκεια». 
      Συνεχίζει, φυσικά, με την άποψή της για την προτεινόμενη ρύθμιση, όπου τονίζει ότι προκαλεί πλήθος προβλημάτων, όπως παραδείγματος χάριν «η διάσπαση της συνέχειας και η αχρήστευση της εμπειρίας στη διαχείριση σύνθετων οικονομικών θεσμικών και άλλων θεμάτων των πανεπιστημίων, με την καθιέρωση διαλείμματος τετραετίας στην επανεκλογή των πρυτανικών αρχών, πράγμα που εκτός των υπολοίπων, επιφέρει επίσης αδυναμία των μικρότερων κυρίως πανεπιστημίων» –και αυτά δεν είναι άλλα, κύριε Υπουργέ, από τα περιφερειακά πανεπιστήμια- «για να έχουν εκλέξιμους υποψήφιους για τις πρυτανικές αρχές». 
      Η λογικά ανεξήγητη αυτή δέσμευση ενός πρύτανη να εκλέγεται υποχρεωτικά μόνο ως αντιπρύτανης, αν διεκδικήσει δεύτερη θητεία στις πρυτανικές αρχές, είναι και αυτή ένα σοβαρό πρόβλημα, όπως βεβαίως –το πιο σημαντικό- η αποθάρρυνση έμπειρων και ικανών στελεχών να ασχοληθούν με την πανεπιστημιακή διοίκηση υπό τους όρους που μπαίνει –και έτσι όπως μπαίνει- μέσα στη διάταξη.
      Θα σας μεταφέρω εδώ και πρόσφατες απόψεις των πανεπιστημιακών δασκάλων, κύριε Υπουργέ. Στη χθεσινή ημερίδα της Π.Ο.Σ.Δ.Ε.Π. καταφέρθηκαν σαφώς εναντίον αυτής της συγκεκριμένης διάταξης και είπαν ότι χειραγωγεί, ότι είναι διάταξη σκοπιμότητας, προκειμένου να διαμορφωθεί ένα θολό τοπίο ή ένα συγκεκριμένο τοπίο κατά το δοκούν -όπως θέλει δηλαδή η κυρία Υπουργός- που όχι μόνο δεν λύνει προβλήματα, αλλά μάλλον δημιουργεί πολλά περισσότερα. 
      Ειπώθηκε μάλιστα εκεί χαρακτηριστικά και ξεκάθαρα από πρύτανη –ο οποίος έχει δυνατή άποψη και την εκφράζει και ο οποίος δεν ανήκει, κύριε Υπουργέ, στο δικό μας χώρο, θα έλεγα- ότι είναι η πρώτη φορά που ηγεσία Υπουργείου Παιδείας παρεμβαίνει στις αποφάσεις των γενικών συνελεύσεων των πανεπιστημίων, επιστρέφοντας πίσω αποφάσεις τους –παρεμβαίνοντας δηλαδή στις αποφάσεις των διοικήσεων, των γενικών συνελεύσεων των πανεπιστημίων-για το πώς αυτές θα είναι διαμορφωμένες κατά την άποψη της κυρίας Υπουργού, πολλές φορές και σε περιπτώσεις που έχει να κάνει με επιλογές. Είναι η πρώτη φορά, είπε ο κύριος Πρύτανης, στα χρονικά. 
      Δεν σας τιμά, κύριε Υπουργέ, όταν θέλετε να λέτε ότι λειτουργείτε με όρους διαφάνειας, όταν λέτε ότι έχετε σηκώσει τη σημαία της κάθαρσης και μάλιστα, όταν αυτό λέγεται από τον ίδιο τον Πρωθυπουργό. Δεν μπορείτε να παρεμβαίνετε σε τέτοια ζητήματα. Έχει να κάνει με τη δημοκρατία.
      Το δεύτερο που είπε ο εν λόγω πρύτανης και ήταν το πιο σημαντικό νομίζω, κύριε Υπουργέ, -όταν μάλιστα προέρχεται από χείλη ανθρώπων που έχουν δώσει το μεγαλύτερο μέρος της προσφοράς τους στην πανεπιστημιακή εκπαίδευση και θεωρούνται από τους σοβαρούς- είναι ότι πριν μιλήσει η ηγεσία του Υπουργείου Παιδείας θα πρέπει να σκέφτεται πάρα πολύ καλά τι ακριβώς λέει.
      Έτσι, λοιπόν, φαίνεται, κύριε Υπουργέ, ότι λειτουργείτε, όπως πάντα, αποσπασματικά, δεν βάζετε τα ζητήματα όπως ακριβώς είναι, αλλά όπως ακριβώς σας βολεύει. Λειτουργείτε μικροκομματικά, μικροπολιτικά και με συγκεκριμένες σκοπιμότητες, βάζοντας στο περιθώριο ανθρώπους που αξίζουν πραγματικά να συνεχίσουν να προσφέρουν στο χώρο της τριτοβάθμιας εκπαίδευσης ή, αν θέλετε, που μπορούν να συμβάλουν στη διαμόρφωση θέσεων και θεσμικού πλαισίου καλύτερου, για τις επόμενες μέρες στο χώρο της τριτοβάθμιας εκπαίδευσης. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σχοιναράκη-Ηλιάκη. 
      Ο κ. Καρπούζας έχει το λόγο.
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
      Ο εκσυγχρονισμός της Πολιτείας και η εφαρμογή κανόνων λειτουργίας απαιτούν τη σωστή οργάνωση των πολιτών στα πλαίσια της Δημοκρατίας, του σεβασμού του Συντάγματος και του ευρωπαϊκού κεκτημένου. Η δημιουργία μιας κοινωνίας δημοκρατικής, ευρωπαϊκής, υπεύθυνης, είναι απαραίτητη προϋπόθεση για την πρόοδο της χώρας μας. Μιας κοινωνίας που θα στηρίζεται σε αρχές και αξίες, απαλλαγμένης από τα βαρίδια του παρελθόντος και τα στενά κομματικά πλαίσια, μιας κοινωνίας ευαισθητοποιημένης, με την ανάλογη παιδεία, που θα λειτουργεί σε πλαίσια αλληλεγγύης, στηριζόμενη στις αρχές και τις παραδόσεις αλλά και την επικουρικότητα. 
      Η διαμόρφωση της πολιτικής προσωπικότητας του ατόμου θα πρέπει να στηρίζεται στις επιλογές, στις εμπειρίες αλλά και την καταγραφή όλων των μηνυμάτων μιας σύγχρονης εποχής που θέλει ικανούς, άξιους και ενεργούς πολίτες, πολίτες που θα αναδεικνύονται μέσα από την παρουσία τους αλλά και την προσφορά στον τόπο, που θα προβληματίζονται ανάλογα με την ηλικία τους, λειτουργώντας υπεύθυνα, αλλά και παράλληλα με τη δική μας προσπάθεια στον αγώνα της μόρφωσης, της εκπαίδευσης, της επαγγελματικής αποκατάστασης, της κοινωνικής καταξίωσης. 
      Η ψήφιση αυτού του νομοσχεδίου είναι η αρχή για τη δόμηση μιας κοινωνίας που θα στηρίζεται σε σωστές βάσεις. Παράλληλα, θα πρέπει όλοι εμείς, ανεξαρτήτως παράταξης, να στηρίξουμε αυτή την προσπάθεια, να αναλογιστούμε και να καταγράψουμε τις δικές μας εμπειρίες και να αποτρέψουμε την καταστρατήγηση αυτού του τόσο σημαντικού εγχειρήματος. Δεν πρέπει να «καπελώσουμε» τους νέους αυτούς κομματικά, αλλά θα πρέπει να τους αφήσουμε, μέσα από τις εμπειρίες τους, να επιλέξουν μόνοι τους την κομματική ή ιδεολογική κατεύθυνση που θα ακολουθήσουν. 
       Ο κομματισμός των νέων, που επιχειρήθηκε από το ΠΑ.ΣΟ.Κ., με την ανάλογη κομματική οργάνωση στα γυμνάσια και τα λύκεια –και σε αντιπερισπασμό έκανε και η Νέα Δημοκρατία- όχι μόνο δεν τους ωφέλησε, αλλά δημιούργησε την αποστροφή τους για την πολιτική και τη συμμετοχή τους στα κοινά. 
      Τα συνοικιακά συμβούλια είναι ένα άλλο ακόμη κακό παράδειγμα που ενδεχομένως μπορεί να εξυπηρέτησε το ΠΑ.ΣΟ.Κ., αλλά έβλαψε την κοινωνία. Δημιούργησε αντιπαραθέσεις και κόντρες, καλλιέργησε το φανατισμό, χώρισε τα καφενεία των χωριών σε «πράσινα» και «μπλε». 
      Σίγουρα θα υπάρξει προσπάθεια εκτροπής από τους στόχους αυτού του νομοσχεδίου. Είμαι, όμως, αισιόδοξος για την επιτυχία του, και αυτό το στηρίζω στην ιδιοσυγκρασία και τη συμπεριφορά των νέων, που στην συντριπτική τους πλειοψηφία απορρίπτουν αυτό που χρόνια τώρα επικρατούσε, δηλαδή την αναξιοκρατία και την κοινωνική αδικία. Οι νέοι σήμερα ζητούν ίσες ευκαιρίες, το δικαίωμα στη μόρφωση και την εργασία, κοινωνική δικαιοσύνη. Ζητούν τη λειτουργία του κράτους, τη σωστή διαχείριση του δημοσίου χρήματος. Αποδέχονται ότι υπάρχει καλύτερος από τον εαυτό τους και όποτε χρειαστεί, διεκδικούν με τόλμη το δίκαιό τους.  Αυτό, κυρίες και κύριοι συνάδελφοι, είναι ενθαρρυντικό και δίνει το δικαίωμα σ’ όλους μας να ελπίζουμε σε κάτι καλύτερο, στη δημιουργία μιας νέας κοινωνίας αξιών και ικανοτήτων. 
      Παρά τις δυσκολίες ανάδειξης της χώρας μας, μετά από μία περίοδο προσπάθειας επιβίωσης, πολιτικών και κοινωνικών αγώνων, πολιτικών αντιπαραθέσεων, δοκιμασιών, αμφισβητήσεων, πολιτικών αμφισβητήσεων και δημοκρατικών εκτροπών, απολαμβάνουμε σήμερα τη δημοκρατία, που εδραίωσε ο Εθνάρχης Κωνσταντίνος Καραμανλής και ενίσχυσαν φυσικά, διαδοχικά, όλες οι μετέπειτα κυβερνήσεις.
      Σήμερα έχουμε την πολυτέλεια να αναζητούμε κάτι καλύτερο, συμμετέχοντας σε μια ευρωπαϊκή οικογένεια, στοχεύοντας στο ανώτερο. Αυτό θα επιτευχθεί αν στηριχθούμε στους νέους, δημιουργώντας συνθήκες που θα βοηθήσουν στην κατεύθυνση αυτή. Η αλλαγή της νοοτροπίας κηδεμονίας που επικρατεί στη συμπεριφορά των γονέων προς τα τέκνα, είναι επιβεβλημένη. Η υπερβολική προστασία εκφράζει την έλλειψη συγκεκριμένου πολιτικού και κοινωνικού ενδιαφέροντος και εφαρμογή μιας πρακτικής εκ μέρους της πολιτείας, αλλά και την απαράδεκτη συμπεριφορά που εκφράζεται από τους γονείς και οδηγεί πολλές φορές στη διαμόρφωση άβουλων, αδρανών και εξαρτημένων προσωπικοτήτων.
      Αυτό αποδεδειγμένα προσφέρει τις χειρότερες υπηρεσίες στους νέους ανθρώπους, στους οποίους δημιουργεί την αίσθηση της ανασφάλειας και του φόβου, με πάρα πολύ κακές συνέπειες. Ο νέος θα πρέπει να αισθάνεται ελεύθερος σ’ ένα φυσικό και κοινωνικό περιβάλλον, γνωρίζοντας τα θετικά και τα αρνητικά της πραγματικότητας. 
      Η πρόσφατη κακοκαιρία απέδειξε, δυστυχώς για άλλη μία φορά, την υπερβολή και την ανευθυνότητα των πολιτών σε φυσιολογικά για την εποχή φαινόμενα. Σχολεία δεν λειτούργησαν λόγω του ψύχους και του χιονιού, δηλαδή για θερμοκρασίες ελάχιστων βαθμών και εξαιτίας μερικών εκατοστών χιονιού. Υπάλληλοι δεν παρουσιάστηκαν στις εργασίες τους. Και όλα αυτά, με τις ευλογίες και της κοινωνίας και δυστυχώς, και την ανοχή της πολιτείας.
      Μπορεί μια κοινωνία, κύριοι συνάδελφοι, ένα κράτος, να πάει μπροστά μ’ αυτή τη λογική, όταν οι νέοι πολύ νωρίς, από παιδιά, γαλουχούνται σ’ ένα περιβάλλον υπερπροστατευτικό που καλλιεργεί και η οικογένεια και η πολιτεία, με λίγες ευκαιρίες ανάληψης πρωτοβουλιών και με την υιοθέτηση εύκολης στάσης ζωής απέναντι σε προβλήματα; Αυτή η νοοτροπία θα τους συνοδεύει και στο μέλλον, με αποτέλεσμα να μην χαρακτηρίζονται από υπευθυνότητα απέναντι σε παραδοσιακές αξίες, θεσμούς και νόμους και να αισθάνονται ανασφαλείς και ανίκανοι πολλές φορές να αντιμετωπίσουν τις προκλήσεις και τις δυσκολίες της ζωής ή να διαδραματίσουν ενεργό ρόλο στην τοπική κοινωνία και τα κοινά, γενικότερα. 
      Αντίθετα, οι νέοι θα πρέπει να γίνουν κοινωνοί των δυσκολιών που τους επιφυλάσσει το μέλλον, να γνωρίσουν δυσχέρειες, επιτυχίες και αποτυχίες, να εκπαιδευτούν στην πορεία των εμπειριών, της σωματικής και ψυχικής αντοχής και να θωρακιστούν ανάλογα, ώστε να μπορούν να αντιμετωπίσουν όποιες αντιξοότητες προκύψουν στην πορεία της ζωής τους.
      Αυτό ακριβώς προσπαθεί, κύριοι συνάδελφοι, να πετύχει το παρόν νομοσχέδιο, θέτοντας νέες βάσεις. Θέλω να συγχαρώ το Υπουργείο Εθνικής Παιδείας και Θρησκευμάτων για τη σύνταξη αυτού του νομοσχεδίου, όπου αναλυτικά αναφέρονται και νομοθετικά καλύπτονται όλα τα επιμέρους ζητήματα. Ιδιαίτερα θέλω να επισημάνω τον τρόπο με τον οποίο ορίζονται οι εκλογές και η καθιέρωση ενιαίου ψηφοδελτίου κάτι που έχει μεγάλη σημασία για την επιλογή ικανών προσώπων με αξιοκρατία. Η δημιουργία ουσιαστικών ευκαιριών για τη σφαιρική ανάπτυξη της προσωπικότητας των νέων και την ανάληψη πρωτοβουλιών και δραστηριοτήτων για θέματα που τους αφορούν σε τοπικό επίπεδο αλλά και σε εθνικό, και ευρωπαϊκό, αποτελεί έμπρακτη απόδειξη του ενδιαφέροντος της Κυβέρνησής μας για την ενεργό και υπεύθυνη συμμετοχή τους στη λήψη αποφάσεων και τη διαμόρφωση του άμεσου περιβάλλοντος.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Τζάκρη έχει το λόγο.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, όσον αφορά τα επιμέρους άρθρα, το σχέδιο νόμου προβλέπει την καθολική ψηφοφορία, η οποία κατά το παρελθόν είχε προταθεί αλλά τότε είχαν τεθεί νομικά προβλήματα. Ωστόσο, πρέπει και αυτό να συζητηθεί εκτενώς, γιατί δημιουργεί εύλογο προβληματισμό στις νεανικές ΜΗ.ΚΥ.Ο.. Προτείνει τη δημιουργία ενός οργάνου διαβούλευσης, δίπλα στο Δημοτικό Συμβούλιο Νεολαίας, ως συμβούλιο των φορέων, με αρμοδιότητα συναπόφασης για τα σημαντικά θέματα της νέας γενιάς του τόπου. 
      Περαιτέρω, το σχέδιο νόμου δεν επιλύει πρακτικά ζητήματα, όπως η νομική προσωπικότητα των δημιουργούμενων συμβουλίων νεολαίας. Τα Συμβούλια, μετά από αυτό το σχέδιο νόμου, θα είναι σωματεία ή θα είναι πρόσωπα δημοσίου δικαίου; Είναι πολύ σημαντικό, σύμφωνα με την μέχρι τώρα εμπειρία και τα διεθνή πρότυπα, τα Συμβούλια να έχουν αυτόνομη προσωπικότητα για να μπορούν να κινούνται αυτόνομα σε εκδηλώσεις, σε προγράμματα και σε δραστηριότητές τους.
      Το σχέδιο δεν ρυθμίζει ενιαία τα Νομαρχιακά Συμβούλια Νεολαίας, την Κεντρική Ένωση και τα Τοπικά Συμβούλια Νέων. Τα παραπέμπει σε προεδρικό διάταγμα. Η θέση μας είναι ότι όλα αυτά τα συμβούλια νέων, ακόμη και το Εθνικό Συμβούλιο Νεολαίας θα πρέπει να ρυθμίζονται από ένα νομικό κείμενο κατά τρόπο ενιαίο. Το σχέδιο νόμου δεν προβλέπει επίσης, μεταξύ των τοπικών συμβουλίων και τα διαμερισματικά συμβούλια νέων για τους μεγάλους δήμους της χώρας.
      Από τη μέχρι τώρα εμπειρία έχει φανεί ότι τα Συμβούλια Νέων λειτουργούν ορθότερα όταν είναι κοντά στη γειτονιά και στους νέους και όχι στο απρόσωπο περιβάλλον των μεγάλων δήμων. Η διαφορά του αριθμού των μελών του διοικητικού συμβουλίου των Δημοτικών Συμβουλίων Νεολαίας των μικρών και των μεγάλων δήμων, κρίνεται πολύ μικρή και είναι μεταξύ των πέντε μελών ο μικρότερος και των έντεκα μελών ο μεγαλύτερος.
      Το σχέδιο ορίζει ότι οι εκλογές θα προκηρύσσονται εντός του πρώτου τριμήνου της πρώτης και της δεύτερης δημαρχιακής περιόδου. Ωστόσο, η απόφαση για τον ακριβή μήνα διεξαγωγής των εκλογών θα λαμβάνεται από κοινού από το Υπουργείο Παιδείας και το Υπουργείο Εσωτερικών. Η αυτονομία αυτού του νεανικού θεσμού διαφυλάσσεται ορθότερα και περισσότερο με τον εξ αρχής ορισμό ενός συγκεκριμένου μήνα για τη διεξαγωγή των εκλογών. Η πρόταση της Κ.Ε.ΔΗ.ΝΟ.ΣΥ.Ν.Ε. παραμένει και είναι να οριστεί μια ημέρα κάθε δύο χρόνια ως ημέρα δημοτικών εκλογών των νέων. Θα δώσει μεγαλύτερη ισχύ στο θεσμό και θα έχει περισσότερη επικοινωνιακή επιτυχία.
      Η προϋπόθεση να είναι κάποιος εγγεγραμμένος ή εγγεγραμμένη στο οικείο δημοτολόγιο αποτελεί αρνητικό στοιχείο, αφού αποκλείει τη συμμετοχή της μεγάλης ομάδας των νέων που σπουδάζουν ή εργάζονται μακριά από το δήμο στον οποίο είναι εγγεγραμμένοι. Η άμεση, χωρίς προηγούμενη εγγραφή σε μητρώο, συμμετοχή όλων των νέων από δεκαέξι έως είκοσι οκτώ ετών κρίνεται ότι θα συμβάλει θετικά στη δημοκρατική εκλογή των οργάνων. Το ανώτατο ηλικιακό όριο των είκοσι οκτώ ετών είναι πολύ χαμηλό και δεν στηρίζεται στα διεθνή πρότυπα. 
      Η Ευρωπαϊκή Ένωση, που σήμερα έχει ανώτατο ηλικιακό όριο για τα προγράμματα που αφορούν τους νέους το εικοστό πέμπτο έτος για κάποια από αυτά και το τριακοστό για κάποια άλλα, έχει ήδη λάβει απόφαση για το σύνολο σχεδόν των προγραμμάτων μετά το 2007 και καθορίζει ως ηλικιακό όριο της νεότητας τα τριάντα έτη. Ο Ο.Η.Ε. και το Συμβούλιο της Ευρώπης ορίζουν ως ηλικιακό όριο τα τριάντα πέντε έτη.
      Από την άλλη πλευρά, η ελληνική πραγματικότητα με τους νέους και τις νέες να σπουδάζουν, κατά μέσο όρο, μέχρι το εικοστό πέμπτο έτος της ηλικίας τους, καθιστά τα Συμβούλια με το όριο στα είκοσι οκτώ έτη μη βιώσιμα, ιδιαίτερα στους περιφερειακούς καποδιστριακούς δήμους.
      Η χρηματοδότηση των Συμβουλίων Νεολαίας πρέπει να καθοριστεί με περισσότερες λεπτομέρειες στα πλαίσια του νόμου. Στο νόμο πρέπει να ορισθεί ότι κάθε Συμβούλιο Νέων θα λαμβάνει ένα μίνιμουμ χρηματικό ποσό, προκειμένου να καλύψει τις στοιχειώδεις δαπάνες λειτουργίας του. Είναι ανάγκη να τεθούν μεταβατικές διατάξεις στο σχέδιο αυτό, ούτως ώστε να μην υπάρχει καμία σκιά στη λειτουργία και στην εκπλήρωση των διεθνών υποχρεώσεων των ήδη υπαρχόντων Συμβουλίων Νεολαίας και της Κ.Ε.ΔΗ.ΝΟ.ΣΥ.Ν.Ε., μέχρι τις πρώτες δημοτικές εκλογές των νέων συμβουλίων.
      Σχετικά με το άρθρο 9 του νομοσχεδίου θα ήθελα να πω κατ’ αρχάς ότι πρόκειται για μια εντελώς αποσπασματική και μεμονωμένη ρύθμιση, που ήρθε μάλιστα όλως εσπευσμένως, χωρίς να έχει προηγηθεί κανένας διάλογος μεταξύ των πρυτανικών αρχών και του Υπουργείου Παιδείας. Η πρόταση της Συνόδου των Πρυτάνεων είναι, η ρύθμιση της διαδικασίας εκλογής των πρυτανικών αρχών να ενταχθεί και να συνεξετασθεί με τη μελετώμενη ήδη από το Υπουργείο Παιδείας συνολική ρύθμιση.
      Περαιτέρω, το διάλειμμα της τετραετίας στην επανεκλογή των πρυτανικών αρχών, με το επιχείρημα ότι με τις δύο συνεχείς τριετίες αποκόπτεται κανείς από τα ακαδημαϊκά του καθήκοντα, δεν ευσταθεί γιατί δεν έχουν όλοι οι ακαδημαϊκοί την ίδια θητεία στο πανεπιστήμιο. Έτσι δημιουργείται πολύ μεγαλύτερο πρόβλημα, διότι δεν είναι ανεξάντλητο το ικανό δυναμικό που δείχνει την προθυμία να αναλάβει το βάρος της διοίκησης στα πανεπιστήμια.
      Εγείρεται επίσης ένα μείζον πρόβλημα ηθικής τάξεως, εφόσον η ρύθμιση αυτή εμφανίζεται σε μια περίοδο που έχουν ήδη γίνει γνωστές οι υποψηφιότητες για τις προσεχείς πρυτανικές εκλογές του 2006 και έτσι αποκλείονται, λόγω ανωτάτου ορίου ηλικίας, κάποιοι –εν πάση περιπτώσει- ακαδημαϊκοί που έχουν εκδηλώσει ήδη το ενδιαφέρον να συμμετέχουν στις πρυτανικές εκλογές.
      Περαιτέρω σοβαρά επιχειρήματα θέτει και η Σύνοδος των Πρυτάνεων, καθώς επίσης και ο κ. Ανδρεόπουλος, όπως γνωστοποίησε σε όλους μας και στον Τύπο. Θεωρείται, από πλευράς των γενικών αρχών, ότι ο έντονος κανονιστικός παρεμβατισμός στις εκλογικές διαδικασίες, αναμφίβολα περιορίζει τη δημοκρατική έκφραση και τη συνταγματικά κατοχυρωμένη ακαδημαϊκή αυτοτέλεια. Επίσης, η διάταξη αυτή θεωρείται από τους ίδιους τους πρυτάνεις αποτρεπτική για την αξιοκρατική ανάδειξη ικανών υποψήφιων στελεχών στην ακαδημαϊκή αυτοδιοίκηση.
      Αυτά, κύριε Πρόεδρε, ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
      Το λόγο έχει η συνάδελφος κ. Αράπογλου.
      ΧΡΥΣΗ ΑΡΑΠΟΓΛΟΥ: Ευχαριστώ πολύ, κύριε Πρόεδρε. 
      Είναι πάνδημο το αίτημα και το αντιμετωπίζουμε καθημερινά στη δημόσια λειτουργία μας και στο δημόσιο διάλογο, ότι οι πολιτικοί θα πρέπει να αντιμετωπίζουμε με ιδιαίτερη προσοχή, σοβαρότητα και βάθος σκέψης το καθήκον μας.
      Βεβαίως, το ίδιο ισχύει και για τη Βουλή, αφού πάρα πολύ συχνά ακούγεται η έκφραση «και τι κάνετε εσείς οι Βουλευτές»; 
      Τα λέω αυτά ως εισαγωγή για να κάνω μια παρατήρηση, η οποία δεν αφορά μόνο το παρόν νομοσχέδιο, αλλά σ’ αυτό το νομοσχέδιο βρίσκουμε την πιο χαρακτηριστική της εκδοχή, αυτό που λέγεται «έλλειψη ποιότητας του νομοθετείν». 
      Κρατώ στα χέρια μου, λοιπόν, το νομοσχέδιο των τεσσάρων σελίδων το οποίο έχει 14 άρθρα με τη μεταβατική διάταξη και που έχει τον τίτλο: «Τοπικά Συμβούλια Νέων και άλλες διατάξεις». Εκτός του ότι έρχεται σε απόλυτη αντίθεση με όσα η Νέα Δημοκρατία κατά καιρούς -και όταν ήταν αντιπολίτευση- έλεγε για το ότι δεν πρέπει να εμπλέκονται τα διαφορετικά θέματα μεταξύ τους στη νομοθεσία, υπάρχουν και διατάξεις –άσχετες με το κεντρικό θέμα- δηλαδή τα Τοπικά Συμβούλια Νέων- οι οποίες δεσμεύουν την ψήφο των Βουλευτών, με τρόπο που δεν γνωρίζω αν και οι Βουλευτές της Συμπολίτευσης το έχουν αντιληφθεί. 
      Λυπάμαι, λοιπόν, που λέω για άλλη μία φορά –και αποδεικνύεται- ότι το νομοθετικό έργο της Κυβέρνησης δύο ολόκληρα χρόνια μετά την ανάληψή της από τη Νέα Δημοκρατία, με έτοιμες προτάσεις, όπως προεκλογικά διατείνονταν, χαρακτηρίζεται από αποσπασματικότητα και από μία διάθεση ευκαιριακής διευθέτησης ζητημάτων και πολλές φορές φωτογραφική διευθέτηση ζητημάτων, όπως ακριβώς αυτό το νομοσχέδιο. Δηλαδή, πολλές φορές το νομοθετικό μας έργο είναι και πολιτικά ύποπτο, κύριε Υπουργέ και δεν ξέρω πόσο υπερήφανοι μπορεί να αισθάνεστε γι’ αυτό.
      Για όλους αυτούς τους λόγους είναι πολιτικά αφυδατωμένο –δηλαδή, χάνεται η ουσία του νομοθετικού έργου που δεν είναι παρά η κωδικοποίηση, ο εκσυγχρονισμός και η ενεργοποίηση νέων δυνάμεων στην κοινωνία- και βεβαίως, είναι χωρίς όραμα και προσωπικότητα.
      Θέλω, λοιπόν, να σας ρωτήσω: Για ποιο λόγο στα Τοπικά Συμβούλια Νέων βάζετε αυτό το περιβόητο άρθρο 9, που αφορά στις εκλογές των πρυτανικών αρχών, τις οποίες μάλιστα τις έχουμε μπροστά μας, σε δύο μήνες; Δηλαδή, έχουν διαμορφωθεί τα σχήματα και έχουν αρχίσει να γίνονται συζητήσεις. Και προς τι όλος αυτός ο ντόρος για το δημόσιο διάλογο, για την παιδεία –τον οποίο εσείς τον έχετε εντελώς υποβαθμίσει, βεβαίως- όταν ένα από τα σημαντικότερα θέματα του δημοσίου διαλόγου είναι ο τρόπος εκλογής των πρυτανικών αρχών, η συμμετοχή των φοιτητών και των άλλων εκλεκτορικών σωμάτων όπου γι’ αυτά ακούγονται, ψιθυρίζονται διάφορα πράγματα; 
      Θέλετε λοιπόν να φωτογραφίσετε κάποιους συγκεκριμένους καθηγητές; 
      ΑΝΔΡΕΑΣ ΛΟΒΕΡΔΟΣ: Προφανώς. 
      ΧΡΥΣΗ ΑΡΑΠΟΓΛΟΥ: Για ποιο λόγο δεν το λέτε; Μπορείτε να τους ονοματίσετε κιόλας. Είναι πιο έντιμο εκ μέρους σας, να τους ονοματίσετε. Να πείτε ότι αυτό το πράγμα το κάνουμε για τον τάδε κύριο στο Αριστοτέλειο, για τον άλλο κύριο στο Μετσόβιο ή όπου αλλού πιστεύετε ότι πρέπει να κάνετε αυτή την ταπεινή διευθέτησή σας; Γιατί πρόκειται για μία ταπεινή μικροδιευθέτηση.
      Θα σας ρωτήσω και κάτι άλλο για το άρθρο 11. Λέτε: «Τη σίτιση και στέγαση φοιτητών μέσω του Ε.Ι.Ν., του Εθνικού Ιδρύματος Νεότητας». Μπορείτε να μου πείτε για ποιο λόγο φέρνετε αυτή τη διάταξη; 
      Σας παρακαλώ πολύ να απαντήσετε στην ερώτησή μου. Για ποιο λόγο φέρνετε αυτή τη διάταξη, με την οποία θέλετε να κάνετε διευθέτηση σε συγκεκριμένο πανεπιστήμιο της χώρας, αναιρώντας και καταργώντας αποφάσεις γενικών συνελεύσεων τμημάτων και αποφάσεις των πρυτανικών οργάνων; 
      Και για να σας προλάβω να μην πείτε οτιδήποτε περί της μέριμνάς σας στο δημόσιο ότι, δηλαδή, θέλετε να τα δώσετε στο Εθνικό Ίδρυμα Νεότητας και όχι σε ιδιώτες, θα ήθελα να σας ρωτήσω: Γιατί δεν το κάνετε για όλα τα πανεπιστήμια αυτό; Αυτό που προσπαθείτε να κάνετε στο Δημοκρίτειο, γιατί δεν το κάνετε στο Αριστοτέλειο; 
      Καταλαβαίνετε ότι είστε υπόλογοι, όχι μόνο πολιτικά, αλλά πιθανόν και για άλλους λόγους; Αυτό το οποίο θέλετε να κάνετε στις σχολές του Δημοκριτείου γιατί δεν το κάνετε σε όλο το Δημοκρίτειο; Γιατί δεν το κάνετε στο Αριστοτέλειο; Γιατί δεν το κάνετε στο Πανεπιστήμιο Αθηνών;
      Γελάτε; Θα χαρώ πάρα πολύ να ακούσω την απάντησή σας. Να το κάνετε για όλα τα εκπαιδευτικά ιδρύματα της χώρας. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Μου επιτρέπετε ένα λεπτό, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Θα ήθελα να πω ότι η κυρία συνάδελφος δεν έχει διαβάσει τη ρύθμιση. Η ρύθμιση αφορά όλα τα πανεπιστήμια και τα Τ.Ε.Ι. της πατρίδας μας.
      ΧΡΥΣΗ ΑΡΑΠΟΓΛΟΥ: Κάνετε λάθος, αν λέτε ότι αφορά όλα τα πανεπιστήμια και τα Τ.Ε.Ι. της πατρίδας μας και εννοείτε την τελευταία παράγραφο που λέει «αν το ζητήσουν και αν συμφωνήσουν οι φορείς και αν συμφωνήσουν τα όργανα». Γιατί φαντάζομαι ότι αυτό εννοείτε. Και καταλαβαίνετε ότι το έχω διαβάσει και μάλιστα πάρα πολλές φορές. Κάνετε λάθος. Θα αποφασίσετε ποιος είναι ο ρόλος του Ε.Ι.Ν. στην Ελλάδα και αυτός ο ρόλος θα αφορά το σύνολο των πανεπιστημίων. Και μπορεί να συμφωνήσουμε και μαζί σας, αλλά θα αφορά όλα τα πανεπιστήμια. Δεν θα είναι διαφορετική η ρύθμιση για τη μια σχολή ή για την άλλη σχολή ή για το άλλο πανεπιστήμιο. 
      Επαναλαμβάνω, λοιπόν, ότι μ’ αυτά και μ’ αυτά, με τον τρόπο που νομοθετείτε βεβαίως, τι να πω; Γιατί σ’ αυτή την Κυβέρνηση υπήρξε Υπουργός και ο κ. Αβραμόπουλος, ο οποίος ήταν Υπουργός καινούριου Υπουργείου, του Υπουργείου Τουρισμού και ήρθε και παρήλθε, χωρίς να φέρει ένα νόμο, χωρίς να λάβει μια νομοθετική πρωτοβουλία. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ας ψήφιζε αυτά που είχαμε έτοιμα. 
      ΧΡΥΣΗ ΑΡΑΠΟΓΛΟΥ: Ούτε καν αυτά. Διότι όταν φέραμε εμείς το νόμο για τα ιαματικά, θυμάστε τι μας είχε πει. Μας είχε πει ότι το 2004 θα έφερνε το δικό του νόμο. Ακόμα τον περιμένουμε, μεσούντος του 2006. 
      Βεβαίως, μπροστά σ’ αυτή την απόλυτη έλλειψη νομοθετικών πρωτοβουλιών, μπορεί αυτά τα νομοθετήματα να μοιάζουν έως και ικανά. Αλλά να ξέρετε ότι είναι νομοθετήματα, τα οποία προσβάλλουν την ίδια την ανάγκη της δημόσιας παιδείας για ολοκληρωμένες μελέτες, για σοβαρές νομοθετικές πρωτοβουλίες, για κωδικοποίηση, για ενιαίο τρόπο αντιμετώπισης και εν πάση περιπτώσει, υποβαθμίζουν την ισχνή σας πρωτοβουλία για τα Τοπικά Συμβούλια Νέων. 
      Αλλά τι να πει κανείς, όταν την ίδια τη Γενική Γραμματεία Νέας Γενιάς την έχετε απολύτως υποβαθμίσει, καταργώντας και απολύοντας εν μία νυκτί όλα τα στελέχη που εκπαιδεύονταν για χρόνια στο βωμό της διευθέτησης και της κάλυψης των αναγκών των πολύ δικών σας παιδιών!
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αράπογλου. 
      Ο κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Κύριε Πρόεδρε, κυρίες και κύριοι συνάδελφοι, χθες ο Πρωθυπουργός, μιλώντας στην πανηγυρική συνεδρίαση του νέου Υπουργικού Συμβουλίου, έδωσε δύο εντολές προς παλιούς και νέους Υπουργούς: Συντονισμός, συνεννόηση και μακριά η Κυβέρνηση από το κράτος. 
      Ήταν δύο θέματα, για τα οποία πολλές φορές η Κυβέρνηση αυτούς τους είκοσι τρεις- είκοσι τέσσερις μήνες κατηγορήθηκε από τους Έλληνες πολίτες, από τα κόμματα της Αντιπολίτευσης, από τους οργανωμένους κοινωνικούς φορείς, ότι επολιτεύετο χωρίς ταυτότητα, χωρίς προσανατολισμό, ότι συναρμόδια Υπουργεία έπρατταν τα αντίθετα και φυσικά η κομματικοποίηση του κράτους, η άμεση παρέμβαση ήταν καθημερινό φαινόμενο. Το τόνισε και ο Πρόεδρός μας, ο κ. Γιώργος Παπανδρέου, μιλώντας σήμερα στην Κοινοβουλευτική μας Ομάδα, με έναν πολύ σαφή και καθαρό τρόπο, εκφράζοντας και την αγανάκτηση αλλά και την αγωνία των Ελλήνων πολιτών. 
      Όσον αφορά τώρα το συντονισμό της Κυβέρνησης, που από ό,τι φαίνεται ήταν το μεγάλο ζητούμενο και το προηγούμενο διάστημα, δεν τον είδαμε ήδη από το πρώτο εικοσιτετράωρο. Δεν είδαμε, δεν διαβάσαμε και δεν ακούσαμε μόνο τις συνηθισμένες πικρίες από τους απερχόμενους Υπουργούς και Υφυπουργούς, αλλά είδαμε πρωτόγνωρους ανταγωνισμούς που ήδη διαμορφώνονται στο νέο κυβερνητικό σχήμα. 
      Δεν είναι καλό σημάδι για τον τόπο και τη χώρα αυτοί οι ανταγωνισμοί, κύριε Πρόεδρε, γιατί μπορεί να διαφωνούμε με την κυβερνητική πολιτική, μπορεί η ελληνική κοινωνία να αντιδρά, να δυσφορεί με τα αποτελέσματα της εφαρμοζόμενης κυβερνητικής πολιτικής, σε κάθε περίπτωση, όμως, για την υγεία του πολιτικού συστήματος, απαιτούμε στοιχειώδη συντονισμό από την Κυβέρνηση. Αφήνω, όμως, το θέμα αυτό. 
      Έρχομαι στο δεύτερο θέμα, στην παραίνεση, στην κατεύθυνση-συμβουλή του Πρωθυπουργού πως η Νέα Δημοκρατία πρεσβεύει τις σταθερές αποστάσεις ανάμεσα στην κυβέρνηση και το κράτος. 
      Εγώ το εκλαμβάνω ως αυτοκριτική και περίμενα ότι κάτι άλλο θα πράξει η Κυβέρνηση. Το πρώτο, που έπρεπε να πράξει, ήταν να αποσύρει το συζητούμενο νομοσχέδιο ως έμπρακτη αυτοκριτική. Διότι εδώ τι κάνει η Κυβέρνηση με το άρθρο 9; Επεμβαίνει στη λειτουργία των πανεπιστημίων και των τεχνολογικών ιδρυμάτων άμεσα, κατασταλτικά αλλά και προληπτικά. Αυτή είναι μία πάγια φιλοσοφική αρχή και αντίληψη, μία πάγια πρακτική της συντηρητικής παράταξης. Παλαιότερα επενέβαινε στους εκλογικούς νόμους και, ούσα μειοψηφία, κέρδιζε την πλειοψηφία και μάλιστα συντριπτικά στο Κοινοβούλιο. Έγιναν μεγάλες κινητοποιήσεις, πολλές θυσίες και αγώνες από τον ελληνικό λαό, για να κατοχυρωθεί επιτέλους και συνταγματικά ένα εκλογικό σύστημα, το οποίο θα αντανακλά κάθε φορά τις επιθυμίες του ελληνικού λαού και θα δίνει σταθερές και συμπαγείς κυβερνήσεις. Αυτό δεν μπορεί να το αλλάξει. Επεχείρησε με τα λευκά και τα άκυρα ως ένα βαθμό. Είχαμε μία λαθροχειρία εκεί, μία παραβίαση αρχών. Άλλη η ερμηνεία των λευκών την άνοιξη -γιατί έτσι βόλευε τότε στην κυβερνώσα παράταξη- και άλλη πριν από λίγο καιρό μπροστά στις επερχόμενες δημοτικές και νομαρχιακές εκλογές και τη συντριβή που περιμένει την παράταξη. 
      Όμως, αυτήν την επέμβαση την είχαμε ήδη με την αλλαγή του εκλογικού νόμου στην εκλογή δημάρχων και νομαρχών. Σταθερή η επιλογή και η κατεύθυνση της Κυβέρνησης δεν ακολουθεί το πνεύμα και την ουσία του Συντάγματος, αν και ως αντιπολίτευση η Νέα Δημοκρατία υποστήριξε ότι τα εκλογικά συστήματα πρέπει να είναι σταθερά και ότι, αν πρόκειται να αλλάξουν -γιατί ίσως πάντα χρειάζονται κάποιες προσαρμογές- να ισχύουν από τη μεθεπόμενη εκλογική διαδικασία. Άλλωστε, δεν είναι ήσσονος σημασίας οι εκλογές για τους δήμους και τις νομαρχίες, εκτός και αν απροκάλυπτα παραδέχεται η Κυβέρνηση ότι δεν έχουν καμία σημασία αυτές οι εκλογές.  
      Παρενέβη, λοιπόν, και νομοθέτησε το 42%, για να διασωθεί από την πολιτική της συντριβή. Εδώ κάνει ακριβώς αυτό και μάλιστα σε αυτοδιοικούμενα νομικά πρόσωπα δημοσίου δικαίου, όπως είναι τα Ανώτατα Εκπαιδευτικά Ιδρύματα τα οποία έχουν μία ιδιότυπη αυτοδιοίκηση, αλλά και ρύθμιση των εσωτερικών υποθέσεων. Παρεμβαίνει παραμονές εκλογών και αλλοιώνει ουσιαστικά το εκλογικό σύστημα, φωτογραφίζοντας συγκεκριμένα Ανώτατα Εκπαιδευτικά Ιδρύματα και συγκεκριμένες πρωτοβουλίες που έχουν αναπτυχθεί για τη συγκρότηση των ψηφοδελτίων των επερχόμενων πρυτανικών και προεδρικών εκλογών.
      Μένει σταθερή, λοιπόν, στις αρχές και στις απόψεις της. Άρα είναι κενό περιεχομένου το χθεσινό μήνυμα του Πρωθυπουργού που έλεγε «μακριά η Κυβέρνηση από το κράτος». Εδώ ξεπερνάτε το κράτος και πάτε πιο βαθιά, στην ίδια την κοινωνία και μάλιστα στα Ανώτατα Εκπαιδευτικά Ιδρύματα. Αυτή η ασυνέπεια και η αντίφαση ανάμεσα στα λόγια και στα έργα και στην πρακτική σας δεν έχει όριο. Μέχρι πότε νομίζετε ότι με όλα αυτά τα επικοινωνιακά τρικ και τεχνάσματα μπορείτε τεχνητά να κυβερνάτε και να εφαρμόζετε την πολιτική που εφαρμόζετε; Μέσα σε λίγες ώρες αυτοδιαψεύστηκαν ο Πρωθυπουργός και η Κυβέρνηση. Δείξτε στοιχειώδη συνέπεια, τουλάχιστον για λίγα εικοσιτετράωρα. 
      Θα πάω και σε ένα άλλο θέμα, στην τροπολογία που έχετε καταθέσει όσον αφορά την εισαγωγή στα ελληνικά πανεπιστήμια των Κυπρίων και γενικότερα των υπηκόων από τις χώρες της Ευρωπαϊκής Ένωσης, αλλά και της αλλοδαπής που εμμέσως πλην σαφώς επηρεάζει Κυπριόπουλα που έχουν ένα γονέα ελληνικής καταγωγής, ανεξάρτητα από το ποια υπηκοότητα έχουν. Εδώ νομοθετείτε τελείως επιπόλαια και πρόχειρα, χωρίς να έχετε εξετάσει όλες τις παραμέτρους. Θα δημιουργήσετε πολλά προβλήματα ιδιαίτερα στα Ελληνόπουλα της ομογένειας, διότι περιορίζεται η δυνατότητα και ο αριθμός των εισακτέων, θρυμματίζεται και υπονομεύεται μία γέφυρα επικοινωνίας και επαφής της ομογένειας και ιδιαίτερα της νεότερης γενιάς με το μητροπολιτικό κέντρο –αυτό θα έχει πολλές συνέπειες, διότι σας πληροφορώ, κύριε Υπουργέ, ότι βράζει η ομογένεια- και ειδικότερα πλήττεται ο Ελληνισμός της Κύπρου.
      Μάλιστα έχετε επικαλεστεί και στην επιτροπή, απ’ ό,τι  έχω δει στα Πρακτικά, ότι έχετε τη σύμφωνη γνώμη των κυπριακών κομμάτων και της κυπριακής κυβέρνησης. 
      Κύριε Υπουργέ, δεν θα πω τίποτα περισσότερο. Θα καταθέσω μόνο την επιστολή που σας έχει στείλει ο Υπουργός Παιδείας της Κύπρου, ο κ. Γεωργιάδης. Φαντάζομαι ότι την έχετε, διότι η ημερομηνία είναι προγενέστερη, δεν είναι σημερινή. Απευθύνεται στην κ. Γιαννάκου και ζητάει εκ μέρους όλου του πολιτικού κόσμου της Κύπρου και της ομογένειας της Κύπρου να ανακαλέσετε ή να επαναδιατυπώσετε τη συγκεκριμένη τροπολογία. Αν και αυτό δεν θα σας πείσει να αλλάξετε το περιεχόμενο της τροπολογίας, τότε πράγματι είστε άξιοι των επιλογών σας. 
      (Στο σημείο αυτό ο Βουλευτής κ.  Ιωάννης Μαγκριώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη. Το λόγο έχει ο κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Ο ανασχηματισμός, ο οποίος πραγματοποιήθηκε τις προάλλες, δείχνει σίγουρα πως ο ίδιος ο Πρωθυπουργός αξιολογεί το κυβερνητικό έργο. Στο χώρο της παιδείας βλέπουμε ότι δεν έκανε κάποιες αλλαγές. Αυτό προφανώς είναι μια αξιολόγησή του ότι στα εκπαιδευτικά ζητήματα της χώρας υπάρχει ένα καλό έργο και δείχνει την εμπιστοσύνη του σ’ αυτό το καλό έργο. 
      Η εκτίμηση όμως της εκπαιδευτικής και πανεπιστημιακής κοινότητας είναι τελείως διαφορετική, κύριε Πρόεδρε. Πρέπει να ομολογήσουμε ότι αυτήν τη στιγμή στο χώρο των πανεπιστημίων βράζει το κλίμα από την αγανάκτηση που νιώθει η πανεπιστημιακή κοινότητα, καθηγητές, φοιτητικός κόσμος για τις ενέργειες και την πολιτική της Κυβέρνησης, που αυτά τα δύο χρόνια ξεδιπλώθηκε. Αποσπασματικές νομοθετικές ρυθμίσεις οι οποίες το μόνο που έχουν καταφέρει μέχρι στιγμής είναι να δείξουν ένα καθαρά κομματικό πρόσωπο, μια προσέγγιση με σκληρή κομματική και μικροκομματική αντίληψη. 
      Ο κύριος Υφυπουργός ο οποίος παρίσταται εδώ μπορώ να πω ότι είναι ένα καλό παράδειγμα ανθρώπου ο οποίος δείχνει μια επιμέλεια και ο οποίος προσπαθεί. Κύριε Υφυπουργέ, όμως δεν διασώζεται το σχήμα. Το κλίμα και το πνεύμα αυτή τη στιγμή της πολιτικής ηγεσίας γίνεται εύκολα κατανοητό αν συζητήσεις με τους ανθρώπους της εκπαιδευτικής κοινότητας, αν συζητήσεις με τη νεολαία. Επειδή το Υπουργείο Παιδείας όπως και το Υπουργείο Απασχόλησης είναι βασικά Υπουργεία τα οποία άπτονται της νεολαίας, εκεί διαπιστώνεις ότι οι προεκλογικές εξαγγελίες είναι όλες φρούδες, είναι όλες ανυπόστατες, αστήρικτες. Δεν έχει προχωρήσει καμία πολιτική για τη νεολαία είτε είναι για την ανεργία είτε είναι για την εκπαίδευση. 
      Χθες φέρατε το νομοσχέδιο το οποίο διαμορφώνει και θεσμοποιεί πλέον μια παλιά υπόθεση των Τοπικών Συμβουλίων Νεότητας. Αυτό μόνο του ως γεγονός δεν μπορούμε να το χαρακτηρίσουμε ως αρνητικό. Είναι μια παλιά υπόθεση η οποία έχει λειτουργήσει στο επίπεδο της κοινωνίας επί πολλά χρόνια. Μια πρωτοβουλία και μια έμπνευση που επί των κυβερνήσεων του ΠΑ.ΣΟ.Κ. είχε γίνει απτή πραγματικότητα σε δεκάδες δήμους στη χώρα μας. Μια πρωτοβουλία της Νέας Γενιάς εκείνα τα χρόνια που σήμερα έρχεται η Κυβέρνηση, η τωρινή ηγεσία της Νέας Γενιάς, η κ. Κόλλια -η οποία το πιστώνεται αυτό- να το φέρει στη Βουλή. Αυτό σαν μια κίνηση μπορούμε να πούμε ότι είναι θετικό. Βέβαια αναιρείται αυτή η κίνηση όταν υπάρχει μέσα στο νομοσχέδιο μια τελείως διαφορετική ρύθμιση η οποία αφορά την πανεπιστημιακή λειτουργία και ιδιαίτερα το θέμα των πρυτανικών εκλογών. 
      Εγώ θα σας κάνω κάποιες παρατηρήσεις επί των άρθρων καθώς πιστεύω ότι θα μπορούσε να γίνει η προσέγγιση αυτών των Συμβουλίων με διαφορετικό όριο ηλικίας. Έχετε βάλει τα είκοσι οκτώ χρόνια στο άρθρο 2, ενώ θα μπορούσαμε να βάλουμε τα τριάντα χρόνια καθώς πιστεύω ότι ο νέος άνθρωπος μέχρι την ηλικία των τριάντα ετών μπορεί να συμμετάσχει σ’ αυτά τα συμβούλια, ως εκλογικό σώμα και ως εκπρόσωπος.
      Είπαν και οι προηγούμενοι συνάδελφοι ότι το ζήτημα της αναλογικότητας αυτών των συμβουλίων, του αριθμού των μελών των συμβουλίων με τον πληθυσμό των δήμων πάσχει. Δεν μπορώ να καταλάβω πώς μπορεί να λειτουργήσει ένα τέτοιο ενδεκαμελές συμβούλιο στο Δήμο Αθηναίων. Σίγουρα εκεί θα πρέπει να υπάρξει μία πρόνοια σε σχέση με διαμερισματικά συμβούλια νεολαίας. Άλλωστε, αυτό το οποίο έχει μεγαλύτερη αξία και σημασία είναι η άμεση επαφή αυτών των συμβουλίων με το εκλεκτορικό τους σώμα, δηλαδή τους νεολαίους που είναι σ’ αυτόν το χώρο που λειτουργούν.
      Έχετε αφήσει έξω απ’ αυτήν την εκπροσώπηση δύο πολύ σημαντικά στοιχεία του νεολαιΐστικου κόσμου. Κατ’ αρχάς έχετε αφήσει τους νέους μετανάστες. Δηλαδή, σε ένα δήμο, όπου υπάρχουν μετανάστες νέας ηλικίας, αυτοί δεν μπορούν να εκφραστούν. Και είναι παιδιά τα οποία ζουν για πολλά χρόνια σ’ αυτές τις κοινότητες και τους δήμους. Θα σας πω ένα άλλο παράδειγμα. Υπάρχουν πόλεις ειδικά της περιφέρειας –εδώ στην Αθήνα ή στη Θεσσαλονίκη ίσως να χάνεται η σημασία αυτού του στοιχείου- με πανεπιστήμια ή Τ.Ε.Ι., όπου η φοιτητική σπουδάζουσα κοινότητα είναι κυρίαρχη. Ας πάρουμε ως παράδειγμα την Κομοτηνή. Μπορώ να σας πω ότι η νεολαία, η οποία είναι η φοιτητιώσα νεολαία στην Κομοτηνή, κυριαρχεί. Αυτή δε θα έχει λόγο για τα θέματα της νεολαίας της πόλεως; Αυτή δίνει το πνεύμα και τον τόνο. Υπάρχει, λοιπόν, εδώ μία παράλειψη. Πρέπει και μπορούν -και θα πρέπει να το προβλέψετε, κύριε Υπουργέ- και αυτοί οι νεολαίοι, οι οποίοι ζουν για μεγάλο χρονικό διάστημα, τουλάχιστον μία πενταετία σ’ αυτήν την πόλη, να έχουν λόγο γι’ αυτά τα συμβούλια. 
      Έθεσε ο εισηγητής και άλλοι συνάδελφοι το ζήτημα πότε γίνονται αυτές οι εκλογές. Πρέπει να το προσδιορίσετε, κύριε Υπουργέ. Δεν μπορείτε να το αφήσετε σ’ αυτό το μεγάλο χρόνο του τριμήνου. Πρέπει να είναι σε συγκεκριμένο χρόνο που θα γίνεται σε όλη την Ελλάδα και θα ξέρει όλη η Ελλάδα ότι η νεολαία ψηφίζει γι’ αυτά τα συμβούλια ανά δήμο. Και βέβαια προξενεί μεγάλη εντύπωση, γιατί δεν ρυθμίζετε, αφού πήρατε αυτήν την πρωτοβουλία σήμερα, και τα νομαρχιακά συμβούλια. Αυτή η αβλεψία, το να μη ρυθμίζονται και να αφήνετε αυτό το θέμα μέσω προεδρικού διατάγματος, νομίζω ότι δείχνει μία δειλία, μία ατολμία στο να αντιμετωπίσετε συνολικά αυτήν την πρωτοβουλία που πήρατε. Αφού μπήκατε σ’ αυτήν την υπόθεση, να τη ρυθμίσετε συνολικά. 
      Βέβαια, υπάρχουν πάρα πολλά στοιχεία, τα οποία προβληματίζουν, γιατί δίνετε τη δυνατότητα μόνο με προεδρικά διατάγματα ή με υπουργικές αποφάσεις να ρυθμιστούν. Εγώ πιστεύω ότι θα έπρεπε σήμερα στη νομοθετική σας πρωτοβουλία αυτά τα ζητήματα να τα είχατε λήξει. Και επειδή δείχνετε μια βιασύνη, η οποία δεν πιστεύω ότι αφορά αυτά καθαυτά τα τοπικά συμβούλια, αλλά το άρθρο 9 που έπρεπε λόγω συγκυρίας να το λήξετε, βάλατε και τα θέματα των τοπικών συμβουλίων εσπευσμένα και τα φέρατε με αρκετές ατέλειες. 
      Για το άρθρο 9 εγώ θα σας πω μόνο δύο παρατηρήσεις, ενθυμούμενος τις ρυθμίσεις και τις καθαρά κομματικές προσεγγίσεις, που κάνατε για τους εκπαιδευτικούς σε σχέση με τους προϊστάμενους. Θυμόμαστε πώς προσεγγίσατε το ζήτημα των προϊσταμένων των διευθύνσεων εκπαιδεύσεως. Είχε δημιουργηθεί σάλος τότε και υπήρχε μεγάλη αντίδραση. Σήμερα για τον αυτοδιοικούμενο χώρο των πανεπιστημίων έρχεστε και κάνετε πάλι παρέμβαση. Αυτές οι παρεμβάσεις δεν είναι μόνο αποσπασματικές, έρχονται χωρίς διάλογο, έρχονται τη στιγμή, κύριε Υπουργέ, που βράζει η πανεπιστημιακή κοινότητα. Σας το ξαναλέω. Θα βρεθείτε πολύ σύντομα μπροστά σε μεγάλες κινητοποιήσεις και σε μεγάλες αρνητικές καταστάσεις στο χώρο της εκπαίδευσης και ειδικά στο χώρο των πανεπιστημίων.
      Αν αυτή είναι η προσέγγισή σας για την αντιμετώπιση της θύελλας που έρχεται, τότε νομίζω ότι είστε μικρότεροι των περιστάσεων. Θα τα βρείτε μπροστά σας. Εμείς από το Βήμα της Βουλής σας προειδοποιούμε. Μετά, αν εσείς προχωρείτε αμέριμνα το σκάφος με τρόπο χαλαρό και μακάριο, είναι δική σας ευθύνη. Θα κριθείτε από το λαό. Παρά ταύτα, αφού ακούμε διάφορες προτάσεις περί των πανεπιστημίων, περί των διοικήσεών τους και περί του πώς θα λειτουργούν, θα μπορούσατε να το βάλετε εκεί στη συνολική ρύθμιση που περιμένουμε και όχι τώρα. Η σημερινή σας εγρήγορση δείχνει μια κομματική σκοπιμότητα και αναιρεί όλη τη προσπάθεια για τα Τοπικά Συμβούλια Νεολαίας. Καθιστά αυτό το νομοσχέδιο άκαιρο και δίνει μια κακή εικόνα στην πανεπιστημιακή κοινότητα. Και σε μας δίνει το δικαίωμα να πούμε ότι κινείστε μόνο στη βάση για του πώς θα επιφέρετε μικρά εκλογικά κέρδη τα οποία δεν έχουν καμία αξία στο μεγάλο ζήτημα της παιδείας και της εκπαίδευσης. 
      ΠΡΟΕΔΡΕΥΩΝ (Γεώργιος Σούρλας): Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Ο εξορθολογισμός των διαδικασιών της λειτουργίας του Κοινοβουλίου μας όπως και των κοινοβουλίων όλου του κόσμου έχει δώσει ορισμένα θετικά αποτελέσματα όσον αφορά τις διαδικασίες κωλυσιεργίας. Από την άλλη πλευρά όμως έχει δημιουργήσει ζητήματα έλλειψης ζωντάνιας στο διάλογό μας.
      Χθες στη συζήτηση επί της αρχής τρεις Βουλευτές της Μείζονος Αντιπολιτεύσεως και ο εισηγητής μας έθεσαν θέμα απόσυρσης του άρθρου 9. Το ίδιο ζήτησε και ο Κοινοβουλευτικός Εκπρόσωπος της παράταξής μας κ. Καστανίδης. Η ειδησεογραφική κάλυψη σήμερα από την «ΚΑΘΗΜΕΡΙΝΗ», από την «ΕΛΕΥΘΕΡΟΤΥΠΙΑ» για το θέμα των Τοπικών Συμβουλίων Νεότητας αντί να αφορά αυτά αφορά το άρθρο 9. Σκιάζει με την παρουσία του το συνολικό σχέδιο νόμου.
      Επιμένουμε, κύριε Υπουργέ, να το αποσύρετε. Θέλω να απαντήσω στα χθεσινά σας επιχειρήματα και να προσθέσω νέα δικά μου. Κύριοι συνάδελφοι  της Συμπολίτευσης, που επαινέσατε αυτήν τη νομοθετική πρωτοβουλία, έπρεπε να έχετε αναρωτηθεί για τη διάταξη του άρθρου 9. Μιλώ με όση ειλικρίνεια διαθέτω. Το άρθρο 9 από το σύνολο των θεμάτων που αφορούν τη διοίκηση και τη λειτουργία των πανεπιστημίων τραβά το θέμα της θητείας, κύριε Υπουργέ, όχι τον Οκτώβριο που είπατε στην τοποθέτησή σας χθες, αλλά τώρα και στο τέλος Φεβρουαρίου, ψηφίζεται για να εφαρμοστεί δύο μήνες μετά.
      Να εφαρμοστεί δύο μήνες μετά εν όψει των επερχόμενων πρυτανικών εκλογών και να αποτελέσει προσπάθεια διαμόρφωσης του αποτελέσματός τους εν όψει μάλιστα –το είπαμε χθες θα το επαναλάβουμε και σήμερα, αφού απαντήσατε με τον τρόπο που απαντήσατε- συγκεκριμένων γνωστών εδώ και καιρό κυοφορουμένων, υπαρκτών και τον Οκτώβριο που συλλάβατε τη ρύθμιση, υποψηφιοτήτων στα πανεπιστήμια και μάλιστα στα μεγάλα. 
      Η υποψηφιότητα Παπαγεωργίου που εμφανίζεται ως νικηφόρα στο Αριστοτέλειο Πανεπιστήμιο Θεσσαλονίκης ή η υποψηφιότητα Δερμιτζάκη νυν αντιπρυτάνεως στο Αθήνησι είναι υποψηφιότητες που θέλετε να τις αποφύγετε γι’ αυτό και ανασύρετε από το σύνολο της ύλης των διοικητικών και λειτουργικών θεμάτων την πρυτανική θητεία. 
      Και υποστηρίζει η κυρία Υπουργός στη Διαρκή Επιτροπή, «δεν έχετε δίκιο κύριοι του ΠΑ.ΣΟ.Κ.. Οι πρυτάνεις συμφωνούν μαζί μας». Και η έκτακτος Σύνοδος των Πρυτάνεων διαψεύδει αυτό το επιχείρημα. Σας λένε ότι ουδέποτε το συζήτησαν μαζί σας. Αυτό στις 5 Ιανουαρίου του 2006. Ούτε συμφώνησαν με την προτεινόμενη ρύθμιση του τρόπου εκλογής των πρυτανικών αρχών.
      Σας μέμφονται για αδικαιολόγητη έλλειψη εμπιστοσύνης στις εκλεγμένες διοικήσεις των πανεπιστημίων. Σας επισημαίνουν ότι με τη ρύθμιση αυτή προκαλείτε πλήθος προβλημάτων και σας παρακαλούν να αποσύρετε αυτό το σχέδιο νόμου και να εντάξετε αυτήν τη ρύθμιση στη συνολική συζήτηση των θεμάτων τα οποία υποτίθεται ότι συζητούνται από επιτροπές του Υπουργείου για να βρουν μια νομοθετική λύση. 
      Καταθέτω αυτό το κείμενο, κύριε Πρόεδρε, για την απόδειξη των λόγων μου. 
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι δυνατόν μετά απ’ αυτήν την ομόφωνη απόφαση πρυτάνεων σ’ όλα τα πανεπιστήμια της χώρας –πλην ενός- και ξέροντας και την ανθρωπογεωγραφία -καταλαβαίνουμε και μπορούμε να κάνουμε και πολιτικούς συνειρμούς χρήσιμους για μας τους πολιτικούς- να επιμένετε σ’ αυτήν τη ρύθμιση, δυο μήνες προ των εκλογών και να επικαλείστε εδώ στην απάντησή σας -μακάρι να μπορούσαμε να ζωντανέψουμε το χθεσινό διάλογο, αλλά έπρεπε να περιμένουμε για να σας απαντήσουμε- την περίπτωση του κ. Τρακατέλη και της νομοθετικής παρέμβασης του ΠΑ.ΣΟ.Κ. τότε, που δήθεν είχε σκοπό να μην είναι υποψήφιος και πάλι ο κ. Τρακατέλης; 
      Κατ’ αρχάς, εκείνη η ρύθμιση αφορούσε τον περιορισμό των θητειών των πρυτανικών αρχών σε δύο, δηλαδή τρία συν τρία, έξι χρόνια. Αυτή, λοιπόν, είναι μια καλή ρύθμιση, δεδομένου ότι επιτρέπει την ανανέωση της έκφρασης επιλογής των ανθρώπων των πανεπιστημίων, ενώ επιτρέπει και τη διοίκηση για έξι χρόνια, γεγονός που σημαίνει ότι δίνει στοιχεία αποτελεσματικότητας σε ένα χώρο του οποίου οι ακαδημαϊκοί παράγοντες -οι δάσκαλοι- είναι και διοικητές. Αυτοδιοικούνται –είπα χθες- τα πανεπιστήμια και διοικούνται από τους ίδιους τους ανθρώπους τους, δηλαδή τα μέλη του διδακτικού και ερευνητικού προσωπικού τους. 
      Επιτρέπεται, λοιπόν, να αναφέρετε το όνομα ενός τέως πρυτάνεως -νυν πολιτικού στο χώρο σας- απέναντι στον οποίο και σε προσωπικό επίπεδο το ΠΑ.ΣΟ.Κ. έχει δείξει ότι δεν έχει ούτε εκδικητικές βλέψεις ούτε τέτοιου είδους στάσεις; 
      Εμείς είμαστε ένα κόμμα που από εδώ και πέρα θα κάνουμε πολύ σκληρή αντιπολίτευση στην Κυβέρνηση, γιατί πλέον έχουμε δείγμα γραφής σε όλα τα επίπεδα, όπως και σε αυτό της εκπαίδευσης. Ο Πρόεδρός μας έχει δώσει σαφέστατο μήνυμα –και σήμερα στην τοποθέτησή του, στην ομιλία του, στην Κοινοβουλευτική Ομάδα- ότι μετά απ’ αυτήν την ιστορία του «ανασχηματισμού οπερέτα», θα αντιμετωπίσετε μια πολύ σκληρή αντιπολίτευση, αλλά όχι εισαγγελική και εκτός ορίων πολιτικής και ευπρέπειας, αλλά εντός του πλαισίου των πολιτικών επιχειρημάτων. 
      Σας λέω, κύριε Υπουργέ, όπως άλλωστε και όλοι, ότι πρόκειται για φωτογραφική διάταξη, και εσείς λέτε ότι δεν είναι. Όμως, θα πρέπει να το αποδείξετε. Εδώ είμαστε ένας χώρος που λειτουργεί με βάση την απόδειξη των συλλογισμών με βάση την ορθότητά τους και με βάση τους αρμούς σύνδεσης μεταξύ τους. Είναι φωτογραφική ρύθμιση και σας το λένε όλοι! Ταυτόχρονα επικαλείστε το δικό μας παρελθόν επικαλούμενοι αναλήθειες και αναφέρετε και ένα πρόσωπο το οποίο το ΠΑ.ΣΟ.Κ. έχει τιμήσει. 
      Πρέπει, λοιπόν, να είμαστε σοβαροί και σας παρακαλώ να μου δώσετε μια απάντηση που να εδράζεται σε λογικά πολιτικά επιχειρήματα.
      Ακόμη, τα ίδια ψεύδη ειπώθηκαν και στη Διαρκή Επιτροπή Μορφωτικών Υποθέσεων -δεν ήσασταν παρών, κύριε Υφυπουργέ- πριν από επτά, οκτώ μέρες όπου κάναμε τη συζήτηση για τη διαπολιτισμική εκπαίδευση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ να μου δώσετε ένα λεπτό ακόμη για να ολοκληρώσω το συλλογισμό μου. 
      Εκεί, ήρθαν και συνάδελφοι από την Επιτροπή Απόδημου Ελληνισμού, οι οποίοι μαζί με μας, της Επιτροπής Μορφωτικών Υποθέσεων, είπαν ότι αυτή η υπόθεση με την αλλαγή της κατηγοριοποίησης των Κύπριων φοιτητών που έχουν και την ελληνική ιθαγένεια και την ένταξή τους στα ποσοστά που δεν αφορούν τους αλλογενείς, αλλά σ’ αυτά που αφορούν τους ομογενείς, δημιουργεί προβλήματα και στους ομογενείς, οι οποίοι όταν προέρχονται από άλλες χώρες -όπου εκεί τα παιδιά έχουν ως πρώτη γλώσσα τη γλώσσα του κράτους και τα ελληνικά ως δεύτερη- έχουν μια δυσκολία, δεδομένου ότι τους βάζετε τους Κυπρίους της διπλής ιθαγένειας που μιλούν τα ελληνικά ως μητρική τους γλώσσα και δημιουργείτε προβλήματα στο συναγωνισμό. 
      Βάζετε τους Κύπριους της διπλής ιθαγένειας, που μιλούν τα ελληνικά ως μητρική τους γλώσσα και δημιουργείτε προβλήματα στον ανταγωνισμό. 
      Από την άλλη πλευρά, όμως, τους βάζετε στο μικρό ποσοστό, στο 1.5% έναντι του 8% που αφορά τους άλλους κοινοτικούς, και έτσι δυσαρεστείτε όλο τον κόσμο, και τους ομογενείς και τους Κυπρίους. Και λέει η κυρία Υπουργός στην επιτροπή: «Όχι, η Κύπρος συμφωνεί». Μα, η Κύπρος διαφωνεί. Και όχι μόνο διαφωνεί αλλά έχει προκληθεί και μεγάλη αναστάτωση. 
      Καταθέτει ο κ. Μαγκριώτης σήμερα ευτυχώς την απόφαση του Κύπριου Υπουργού Παιδείας, η οποία, κύριε Πρόεδρε, επικαλείται παρακλητική προς την Ελλάδα απόφαση του Συμβουλίου Παιδείας της Κύπρου, που σας λέει να το πάρετε αυτό πίσω και να το ξαναδείτε, γιατί δημιουργείτε προβλήματα. Ενώνουμε τη φωνή μας με τη φωνή της Κύπρου και σας το ζητάμε και εμείς, υπογραμμίζοντας, όμως, ότι δεν είναι σωστό να εκφράζουμε ως κόμματα, ως Βουλευτές και ως Υπουργοί αναλήθειες. Δεν μπορεί για δύο κείμενα που έχουμε μπροστά μας αδιάψευστους μάρτυρες ότι το Συμβούλιο Παιδείας της Κύπρου είπε τα άλφα και η Έκτακτη Σύνοδος Πρυτάνεων είπε τα βήτα, εσείς να ισχυρίζεστε ότι οι δύο αυτοί φορείς, και οι κυπριακοί και οι ελληνικοί, έχουν πει τα αντίθετα και να σας διαψεύδουμε στη Βουλή με την κατάθεση των εγγράφων.
      Κύριε Υπουργέ, θέλουμε ορθό, ευθύ λόγο και πάνω απ’ όλα την αλήθεια, όταν συζητάμε στο Κοινοβούλιο.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λοβέρδο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, υπάρχουν δύο ομιλητές ακόμη, ο κ. Σγουρίδης και ο κ. Φούσας, για προτασσόμενες δευτερολογίες, αλλά αν θέλετε μπορείτε να πάρετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, να εξαντληθεί πρώτα ο κατάλογος.
      ΠΡΟΕΔΡΕΥΩΝ (Γεώργιος Σούρλας): Θα μιλήσετε αμέσως μετά.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε, όπως ευχαριστώ και τον Πρόεδρο κ. Κακλαμάνη, που μας δίνει την ευκαιρία να μιλήσουμε, γιατί με βάση τον Κανονισμό, όπως ξέρετε, ο πρώην Πρόεδρος της Βουλής, όπως και οι πρώην Πρωθυπουργοί, όποτε ζητήσει το λόγο, μπορεί να τον έχει.
       Κυρίες και κύριοι συνάδελφοι, είναι γεγονός ότι η νεολαία έχει αποστραφεί την πολιτική, έχει γυρίσει την πλάτη της στην πολιτική, πράγμα που φαίνεται και από τις δημοσκοπήσεις. Πολλές φορές μπλέκει την πολιτική με τον κομματισμό και οι λόγοι είναι πολλοί, κυρίως όμως είναι ο ευτελισμός και η απαξίωση της πολιτικής και των πολιτικών από τα Μέσα Μαζικής Ενημέρωσης. Εμείς δεν είμαστε άμοιροι ευθυνών. Όταν βρισκόμαστε σε πάνελ, πολλές φορές για λόγους ενοχοποίησης του αντίπαλου κόμματος, αποδεχόμαστε το παιχνίδι των αλληλοκατηγοριών. Ειδικά η Νέα Δημοκρατία το θέμα της διαπλοκής και της διαφθοράς το έχει κάνει σημαία της.
      Θα έλεγα ότι υπάρχει τρόπος και αντίδοτο για όλη αυτήν την κατάσταση, για όλον αυτόν τον ευτελισμό, αν πολλές φορές αντί να αποδεχόμαστε τις κατηγορίες και να τις αντιστρέφουμε, πούμε προς τη μεριά των δημοσιογράφων - συνομιλητών μας ποιου συμφέροντα καλύπτουν και ποιου συμφέροντα εξυπηρετούν την ώρα εκείνη θέτοντας κάποια ζητήματα στα πάνελ.
      Για όλους αυτούς τους λόγους που προανέφερα, δεν θα μπορούσαμε να έχουμε αντίθετη άποψη για το νομοθέτημα αυτό, που προσπαθεί να εμπλέξει τη νεολαία, να βοηθήσει τη νεολαία να ασχοληθεί με τα κοινά. Ούτως ή άλλως, τα Τοπικά Συμβούλια Νέων ατύπως λειτουργούσαν σε πολλούς δήμους και κοινότητες της χώρας μας. Τα άρθρα που αφορούν στα Τοπικά Συμβούλια, όπως είπε και ο εισηγητής μας, εμείς τα ψηφίζουμε. Καταψηφίσαμε το νομοσχέδιο επί της αρχής, γιατί δεν αποσύρατε το άρθρο 9 και όχι για τα άρθρα που αφορούν στα Τοπικά Συμβούλια Νέων.
      Θα μπορούσε, αγαπητέ κύριε Υφυπουργέ, να υπάρξει μεγαλύτερος διάλογος με τους φορείς. Θα μπορούσαν οι οικονομικοί μετανάστες να είναι ένας παράγοντας που σε ορισμένες περιοχές θα λαμβάνεται υπ’ όψιν. Θα μπορούσαν οι φοιτητικές κοινότητες, οι οποίες σε κάποιες πόλεις υπερτερούν στα θέματα της νεολαίας, να ληφθούν και αυτές υπ’ όψιν στα Τοπικά Συμβούλια Νέων.
      Θα μπορούσε η συνταγματική επιταγή συμμετοχής των γυναικών να ληφθεί και αυτή υπ’ όψιν. Θα μπορούσε η λειτουργία των Τοπικών Συμβουλίων να μη γίνει με προεδρικό διάταγμα, αλλά να προβλεφθεί με αυτόν το νόμο. Θα μπορούσε να υπάρχει μεγαλύτερος διάλογος και θα μπορούσε να υπάρχει λιγότερη προχειρότητα σε κάποια άρθρα. 
      Κύριε Υπουργέ, θα σας πω ότι εντάσσεται στο άρθρο 4 την παράγραφο που λέει ότι τα Ανώτατα Στρατιωτικά Εκπαιδευτικά Ιδρύματα υπόκεινται στην αξιολόγηση. Ποιος είναι αντίθετος με το θέμα της αξιολόγησης των Α.Ε.Ι.; Κανένας. Όλοι μας θέλουμε τα Α.Ε.Ι. και Τ.Ε.Ι. να υπόκεινται στην αξιολόγηση. Γιατί όχι και οι Στρατιωτικές Ακαδημίες; 
      Κύριε Υπουργέ, οι Αστυνομικές Σχολές εντάσσονται στην αξιολόγηση; Η Πυροσβεστική Σχολή εντάσσεται στην αξιολόγηση; Πρόκειται να φέρουμε νομοθέτημα για τις ακαδημίες του Εμπορικού Ναυτικού. Εντάσσονται και αυτές στην αξιολόγηση; Εδώ υπάρχει κάποια διαφορά που πρέπει κάποια στιγμή να τη λύσουμε και πρέπει να ξεκαθαρίσουμε ότι όσοι απόφοιτοι σχολών εντάσσονται και απορροφώνται από τις διευθύνσεις του εκάστοτε Υπουργείου ένστολες, ναι, να είναι εκτός του Υπουργείου Παιδείας. Όμως όσοι μπορούν να βγουν στην ελεύθερη αγορά, αυτές οι σχολές δεν μπορεί να επιβλέπονται απλώς και μόνο από το αντίστοιχο Υπουργείο αλλά να εντάσσονται στο Υπουργείο Παιδείας. 
      Έτσι θα μπορέσουμε να γλιτώσουμε πολλά από θέματα διδακτορικών, μεταπτυχιακών και όλων αυτών που από το Σύνταγμά μας δεν μπορούμε να τα πάρουμε. Αναφέρομαι στις ακαδημίες του Εμπορικού Ναυτικού. 
      Κύριε Υπουργέ, αυτό που κάνετε πρέπει να γραφτεί στο Βιβλίο Γκίνες. Ποιο είναι αυτό; Σε νομοσχέδιο που θα μπορούσαμε να συμφωνήσουμε, φέρνετε άσχετες διατάξεις, στις οποίες εμείς λέμε ότι πρέπει να τις αποσύρετε. Μας οδηγείτε να καταψηφίσουμε το νομοσχέδιο, που θα μπορούσαμε ομόφωνα από την Ολομέλεια της Βουλής να ψηφίσουμε. 
      Έρχομαι στο άρθρο 9. Θήτευσα επί έντεκα χρόνια ως Αντιπρόεδρος της Βουλής υπό την προεδρία του Απόστολου Κακλαμάνη. Σας πληροφορώ ότι έχω δει κάποιες φωτογραφικές ρυθμίσεις, αλλά αυτή η φωτογραφική διάταξη θα έπρεπε να έχει ονόματα. Να πείτε είναι ο τάδε και ο τάδε, για να μην πω ονόματα. Στο Πανεπιστήμιο, ας πούμε, «Μακεδονία» και στο «Αριστοτέλειο». Έπρεπε να βάλετε τα ονόματά τους και αυτό θα ήταν το πιο τίμιο. Δεν θα λέγαμε όχι, αν το θέλετε κάντε το. 
      Θα κλείσω την ομιλία μου και ευχαριστώ τον Προεδρεύοντα κ. Σούρλα, ο οποίος δείχνει κατανόηση. 
      ΑΝΔΡΕΑΣ ΛΟΒΕΡΔΟΣ: Προς όλους, ανεξαρτήτως κομμάτων. 
      ΠΑΝΑΓΙΩΤΗΣ ΣΓΟΥΡΙΔΗΣ: Θα πω δυο λόγια για την τροπολογία που φέρνετε για τους Κυπρίους. 
      Κύριε Υπουργέ, ακούστε με, γιατί πρώτα - πρώτα διχάζετε την Κύπρο. Δεύτερον, αφαιρείτε ένα δικαίωμα από την υπόλοιπη ομογένεια. Θα γίνω σαφής. Κύπριος, Κύπριος πάει στο 8%. Κύπριος, Ελλαδικής καταγωγής ή διπλής υπηκοότητας, πάει στο 1,5%. Η μεν Κύπρος χωρίζεται στους Κυπρίους με κυπριακή υπηκοότητα και στους Κυπρίους που έχουν ελληνική υπηκοότητα. Η Κύπρος διχάζεται στα δύο και παράλληλα στο 1,5%, αυτοί που τελειώνουν γερμανικά σχολεία, αμερικάνικα σχολεία και κατεύθυνση στα ελληνικά. Αυτοί δεν μπορούν να ανταγωνιστούν και να συναγωνιστούν τους Κυπρίους Ελλαδίτες που τελείωσαν τα κυπριακά σχολεία.
      Κύριε Υπουργέ, σας παρακαλούμε αυτήν την τροπολογία, όπως σας λέει και το Υπουργείο της Κύπρου, πάρετέ την πίσω. Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Κυριάκος Μητσοτάκης ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε, τη ζητηθείσα άδεια. 
      Ο κ. Αντώνιος Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, αφού σας ευχαριστήσω πρώτα γιατί μου δίνετε το λόγο, θεώρησα υποχρέωσή μου να τοποθετηθώ και εγώ, διότι αυτό το νομοσχέδιο διεξέρχεται δύο ιδιαίτερα σοβαρά θέματα: Το πρώτο θέμα, όπως είναι γνωστό, είναι των Τοπικών Συμβουλίων των νέων σε κάθε δήμο. Και το δεύτερο θέμα που επίσης είναι γνωστό είναι της εκλογής των πρυτανικών αρχών. 
      Άκουσα την κριτική από πλευράς των αξιότιμων Βουλευτών του ΠΑ.ΣΟ.Κ. με ιδιαίτερη προσοχή. Πέραν του ότι μετέτρεψαν αυτή τη συζήτηση σε μια γενικευμένη επερώτηση κατά της Κυβέρνησης –ανέμειξαν και τον ανασχηματισμό και άλλα επιχειρήματα- πρέπει να δοθεί  μια απάντηση με ιδιαίτερη προσοχή από τους κυρίους Βουλευτές του ΠΑ.ΣΟ.Κ. Συμφωνούν με το γεγονός, ότι πράγματι δεν υπήρχαν μέχρι τώρα τέτοια τοπικά συμβούλια σε κάθε δήμο; Συμφωνούν ότι πράγματι αυτά τα τοπικά συμβούλια έχουν να προσφέρουν έργο για τους νέους μας σε κάθε δήμο; Εάν συμφωνούν, οι οποιεσδήποτε αιτιάσεις, τις οποίες διατύπωσαν και μάλιστα συνδέουν αυτή τη ρύθμιση με τη γενικότερη μη ψήφιση του νομοσχεδίου εκ του λόγου ότι είναι το άρθρο 9, πρέπει να δώσουν δύο απαντήσεις: Τι εισηγούνται οι ίδιοι για το μεγάλο αυτό θέμα των νέων σε κάθε δήμο και ένα δεύτερο γιατί επί τόσα χρόνια δεν σκέφτηκαν να ρυθμίσουν αυτό το μεγάλο θέμα. Εγώ πρέπει να σας πω, ότι αισθάνομαι ιδιαίτερα υπερήφανος, διότι η Κυβέρνηση αυτή η Κυβέρνηση του Κόμματός μου είχε αυτή την ιδέα, ώστε επιτέλους να οργανωθούν σωστά και οι νέοι μας σε κάθε δήμο.
      Το πρόβλημα, κυρίες και κύριοι συνάδελφοι του ΠΑ.ΣΟ.Κ., δεν είναι ασφαλώς η Αθήνα, δεν είναι ασφαλώς οι μεγάλες πόλεις, γιατί εκεί έτσι και αλλιώς, υπάρχουν σχετικές οργανώσεις.  Το πρόβλημα είναι οι μικρότεροι δήμοι και εκεί έχει να προσφέρει σπουδαίο έργο αυτή η ρύθμιση.
      Θα είχα όμως, κύριε Υπουργέ, και εγώ να παρατηρήσω ότι δεν θα με έβρισκε πολύ σύμφωνο το όριο ηλικίας 15-28. Δεν βρίσκω από ποια νομοθετική ρύθμιση γίνεται αυτή η διάκριση. Είναι γνωστό ότι στον Αστικό μας Κώδικα υπάρχει η διάκριση των 18 των 21 ετών. Θα ήταν ίσως σκόπιμο, και δείτε το μήπως θα μπορούσε να γίνει, από 13 ετών μέχρι και 30 ετών. Είναι ένα θέμα που θα μπορούσε κάποιος να το συζητήσει. Σε κάθε όμως περίπτωση επαναλαμβάνω είναι μια θαυμάσια ρύθμιση και θα βρει μεγάλη ανταπόκριση στους νέους των δήμων μας και ιδίως των μικρότερων δήμων.
      Τώρα το άρθρο 9. Κυρίες και κύριοι συνάδελφοι, είστε ευχαριστημένοι με τον τρόπο που σήμερα λειτουργούν τα πανεπιστήμιά μας και ιδίως με τον τρόπο που διοικούνται; Είστε ικανοποιημένοι με τον τρόπο που εκλέγονται πράγματι σήμερα οι ηγεσίες των πανεπιστημιακών μας ιδρυμάτων; Εγώ πρέπει να σας πω ευθέως ότι δεν είμαι καθόλου ικανοποιημένος. Θεωρώ, ότι υπάρχει μεγάλο πρόβλημα και πρέπει να δώσουμε μια λύση. Και δεν είναι σωστό αυτό που λέτε, ότι δήθεν είναι φωτογραφική διάταξη. Διότι δεν αλλάζει τον τρόπο εκλογής των πρυτανικών αρχών παρά μόνο βάζει μερικές προϋποθέσεις που εγώ τις βρίσκω απόλυτα σωστές και ότι είναι προς τη σωστή κατεύθυνση. Δηλαδή από δω και πέρα ο Πρύτανης και οι άλλες αρχές θα έχουν μια θητεία τεσσάρων ετών. Αυτό σημαίνει ότι μπορούν να σχεδιάζουν, μπορούν να προγραμματίζουν, μπορούν να εφαρμόζουν ένα πρόγραμμα, μπορούν να υλοποιήσουν αυτό το οποίο θέλουν να κάνουν στην Πανεπιστημιακή Σχολή και στο κάθε Πανεπιστήμιο. Εάν δώσουμε και δεύτερη τετραετία, ξέρετε ποιο είναι το πρόβλημα; Το πρόβλημα είναι πράγματι οι συναλλαγές, και δεν εννοώ κατ’ ανάγκη οικονομικές ή άλλες συναλλαγές, αλλά εννοώ αυτά που όλοι μας γνωρίζουμε στα Πανεπιστήμια, δηλαδή τον κομματισμό. 
      Λέτε λοιπόν και γιατί δεν πρέπει να έχει μια τετραετία και μια δεύτερη συνεχόμενη; Διότι βλέπουμε τα πολλά προβλήματα που υφίσταται στο χώρο αυτόν η πανεπιστημιακή μας εκπαίδευση.
      Θα έλεγα, κύριε Υπουργέ, ότι πρέπει να πάρετε και άλλα μέτρα. Σας μιλάω με πολλή ειλικρίνεια. Ως προς τον τρόπο της εκλογής των πανεπιστημιακών μας αρχών πρέπει να πάρετε και άλλα μέτρα ώστε επιτέλους να φτάσουμε στο σημείο να μην έχουμε καθόλου κομματικοποίηση και να έχουμε Πρυτανικές Αρχές, οι οποίες να εργάζονται συστηματικά και αποδοτικά για κάποιο χρονικό διάστημα. Και, επιτέλους, αυτός ο Πανεπιστημιακός δάσκαλος ας επιστρέψει στα έδρανα των φοιτητών μετά από μια τετραετία που θα είναι, ελπίζω, πετυχημένη και δεν θα σκοπεύει με κάθε τρόπο να εκλεγεί ξανά. Και μετά από μια τετραετία εδώ είμαστε πάλι, αν θέλει και είναι ικανός, να προσφέρει έργο.
      Τελειώνω, κύριε Υπουργέ. Δεν έχω μεγάλη διαφωνία με την τροπολογία σας. Θέλω, όμως, να παρατηρήσω ένα γενικότερο θέμα. Μεγάλη η προσφορά των φοιτητών της Κύπρου. Καλώς κάνουμε και τους βοηθάμε με κάθε τρόπο. Δίκαιο είναι. 
      Επιτέλους, όμως, κάποτε πρέπει να αντιμετωπίσουμε με ίσους όρους όλους τους φοιτητές και άλλων περιοχών, οι οποίοι πραγματικά είναι ομογενείς. Επαναλαμβάνω πως δεν έχω καμιά αντίρρηση να βοηθήσουμε -όσο μπορούμε- τους Κυπρίους φοιτητές. 
      Υπάρχουν, όμως, και άλλοι φοιτητές που δικαιούνται να έχουν την ίδια αντιμετώπιση. Εννοώ ομογενείς άλλων χωρών. Περί αυτού σας υποβάλω παράκληση. Σας παρακαλώ να το δείτε. Γιατί αυτό πρέπει να γίνει και είναι δίκαιο να γίνει. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα. 
      Το λόγο έχει ο πρώην Πρόεδρος της Βουλής κ. Κακλαμάνης. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, επιτρέψτε μου να εκφράσω τη βαθύτατη λύπη μου, γιατί τόσο η Κυβέρνηση όσο και το νομοθετικό μας Σώμα αποδεικνύουν σήμερα πόσο μακριά βρισκόμαστε απ’ αυτό που λέγεται «υπόθεση των  νέων ανθρώπων», που σημαίνει πόσο μακριά βρισκόμαστε από το αύριο αυτού του τόπου. 
      Η Κυβέρνηση φέρνει ένα νομοσχέδιο, από τις διατάξεις του οποίου φαίνεται ότι αυτό που την ενδιαφέρει και αυτό που, δυστυχώς, απασχόλησε κατά κύριο λόγο και πάρα πολλούς συναδέλφους, είναι τα μικροκομματικά ενδιαφέροντα για τις διοικήσεις των πανεπιστημίων και των Τ.Ε.Ι.. Είναι χαρακτηριστικό ότι το σχετικό άρθρο είναι ένας αχταρμάς επιμέρους διατάξεων. 
      Εγώ, κυρίες και κύριοι συνάδελφοι, δεν το διάβασα. Αρνούμαι να τοποθετηθώ σε διατάξεις, που ουσιαστικά αποτελούν το κύριο σώμα του νομοσχεδίου, στις οποίες προστίθεται ως τσόντα, σε ένδειξη και απόδειξη ακριβώς αυτής της αντίληψης που διακατέχει την Κυβέρνηση, τη νέα διακυβέρνηση -τώρα θα πρέπει να σας λέμε «νέα συγκυβέρνηση Καραμανλή-Μητσοτάκη»- για τους νέους. 
      Εάν πράγματι υπήρχε στοιχειώδης αίσθηση της πραγματικότητας, για το τι συμβαίνει δηλαδή στην ελληνική κοινωνία και ειδικότερα στους νέους ανθρώπους –και αυτή ήταν η πρότασή μου στη Διάσκεψη των Προέδρων- θα έπρεπε να αφιερώσουμε δύο-τρεις συνεδριάσεις, για να μιλήσουμε για τους νέους, για τα προβλήματά τους, για τις αγωνίες τους, για τα άγχη τους, για τις απελπισίες τους, αλλά και για τις δυνατότητες, που έχει κάθε νέα γενιά, αν σταθεί δίπλα της η πολιτεία, αν οι γνήσιες, πραγματικά προοδευτικές, κοινωνικές και πολιτικές δυνάμεις αγκαλιάσουν τους νέους ανθρώπους, επίσης και για το πόσα πράγματι μπορούν να προσφέρουν στον τόπο και πώς μέσα απ’ αυτήν την προσφορά τους μπορούμε να βάλουμε καλύτερα θεμέλια για το αύριο!
      Κυρίες και κύριοι συνάδελφοι, η λογική της εκτόνωσης και στη συνέχεια της κοινωνικής, πολιτικής και ιδεολογικής ενσωμάτωσης κάθε νέας γενιάς είναι δύο, δυστυχώς, από τα κύρια χαρακτηριστικά ενός συντηρητικού πια πολιτικού συστήματος, όπως κατάντησε το δικό μας πολιτικό σύστημα, 
      Το οποίο συρρικνώθηκε σ’ ένα συνεχώς ενισχυόμενο πρωθυπουργοκεντρικό χαρακτήρα. Οι θεσμοί δεν λειτουργούν. Αυτήν τη στιγμή η μία από τις τρεις συντεταγμένες εξουσίες, η δικαιοσύνη, δεν λειτουργεί –το καταθέτω απ’ αυτήν τη θέση υπεύθυνα- όταν επί ένα χρόνο το φάσγανο των εκκαθαρίσεων, των παραπομπών, των ανακρίσεων επικρέμαται πάνω από τους ανεξάρτητους, λειτουργικά και προσωπικά, δικαστές.
      Και δεν λειτουργεί, όταν ο αρμόδιος Υπουργός, παραβιάζοντας συγκεκριμένη διάταξη του νόμου περί ευθύνης Υπουργών, κατ’ εξακολούθηση παρεμβαίνει στο έργο της δικαιοσύνης, πληροφορείται το περιεχόμενο των διενεργούμενων διαδικαστικών, ανακριτικών και άλλων πράξεων και ανακοινώνει δημοσία τι θα ακολουθήσει, γεγονός που δεν δικαιούται να το κάνει ούτε ο επικεφαλής της εισαγγελικής αρχής, ο Πρόεδρος του Αρείου Πάγου.
      Θα θυμίσω για άλλη μια φορά ότι στην υπόθεση της δολοφονίας Λαμπράκη, όταν ο τότε εισαγγελέας του Αρείου Πάγου και μετέπειτα Πρωθυπουργός της Δικτατορίας Κωνσταντίνος Κόλλιας, πήγε στη Θεσσαλονίκη για να πληροφορηθεί την πορεία των ανακρίσεων, αυτό απετέλεσε πειθαρχικό παράπτωμα, για το οποίο διώχθηκε πειθαρχικώς από τον τότε Υπουργό Δικαιοσύνης, έναν πολιτικό, που με τη σεμνότητα και τη δημιουργικότητά του άφησε εποχή και τουλάχιστον αποτέλεσε και αποτελεί παράδειγμα για όσους θέλουμε να συνεχίσουμε να φοιτούμε σε αυτήν τη σχολή.
      Οι θεσμοί οι υπόλοιποι περιφρονούνται, καταφρονούνται. Εδώ μιλάμε –η ίδια η δικαιοσύνη- για ανεξάρτητες αρχές. Είναι χαρακτηριστικό εδώ του δόλου, με τον οποίον αντιμετωπίστηκε όλη αυτή η υπόθεση των υποκλοπών. Μία είναι η ανεξάρτητη αρχή η αρμόδια για το θέμα αυτό, η Αρχή Διασφάλισης του Απορρήτου των Επικοινωνιών, σύμφωνα με το άρθρο 9 του Συντάγματος.
      Υπάρχει και μία άλλη αρχή, που προεβλέπετο και αυτή να ορίζεται ομοφώνως, όπως η πρώτη, από τη Βουλή, από τη Διάσκεψη των Προέδρων, αλλά με το σχετικό νόμο, από την προηγηθείσα νέα διακυβέρνηση, καταργήθηκε αυτό και ορίζεται από το Υπουργικό Συμβούλιο. Τον Πρόεδρο αυτής της αρχής παρουσίασαν προχθές να μιλήσει εκ μέρους των ανεξαρτήτων αρχών για θέμα για το οποίο δεν είναι αρμόδιος.
      Η υπόθεση των υποκλοπών έχει βάθος. Τα ονόματα, τα οποία έχουν δοθεί μέχρι τώρα δεν είναι αυτά και μόνον. Οι υποθέσεις δεν αφορούν μόνο την εθνική ασφάλεια. Αλλά και μόνο αυτό αντιλαμβάνεται καθένας τι σημαίνει. Και για μόνο αυτόν το λόγο θα όφειλε η Κυβέρνηση να καλέσει αμέσως τους τρεις Αρχηγούς των κομμάτων και με αυτούς να συναποφασίσει, εάν θα χειριστεί έτσι ή αλλιώς το θέμα.
      Δυστυχώς για την Κυβέρνηση, αφορά και άλλα ζητήματα και φαίνεται ότι τα άλλα ζητήματα είχαν για τις αποφάσεις της μεγαλύτερο βάρος από τα θέματα εθνικής ασφαλείας. Και είναι ζητήματα, για τα οποία βέβαια δεν θα είχε τη συναντίληψη των Αρχηγών των κομμάτων της Αντιπολιτεύσεως να τα βάλει όλα στο «ψυγείο», όπως έκανε επί έντεκα μήνες, με αποτέλεσμα εδώ και λίγες μέρες να πληροφορούμεθα περί τίνος πρόκειται.
      Αυτά βλέπουν οι νέοι, κύριε Υπουργέ, αυτά και πάρα πολλά άλλα και ασφαλώς ενοχλούνται. Αγανακτούν, εξοργίζονται, όταν τους αντιμετωπίζετε και αυτούς, όπως το εκλογικό σώμα των ενηλίκων, των ψηφοφόρων, στους οποίους είπατε ότι «σεμνότητα» και «ταπεινότητα» είναι η προμετωπίδα αυτής της νέας διακυβέρνησης. Είδαν, όμως, μια φρικτή αλαζονεία.
      Είπε προχθές ο Πρωθυπουργός «ο πολίτης δικαιούται να μάθει όλη την αλήθεια» και βλέπουν την υποκρισία, την έλλειψη πολιτικής τόλμης, την έλλειψη πολιτικής γενναιότητας. Οι νέοι είναι τολμηροί, είναι η ίδια η φύση, η ορμή της νεότητας που τους κάνει τολμηρούς και γενναίους και διαισθάνονται από την πρώτη στιγμή την ατολμία, την έλλειψη πολιτικής γενναιοψυχίας.
      Κυρίες και κύριοι συνάδελφοι, σας είπα ότι δεν θα ασχοληθώ με καμία διάταξη αυτού του νόμου. Δεν μέμφομαι όσους από σας ασχολήθηκαν, διότι και η υπόθεση των πανεπιστημίων είναι σοβαρή. Είναι χαρακτηριστικό ποια είναι η εκπαιδευτική πολιτική της Κυβέρνησης, από το πώς αντιμετωπίζει αυτά τα θέματα. Έχει άλλωστε τη λογική ότι θα «ανοίξουμε», θα έρθουν ξένα πανεπιστήμια. Οι νοήμονες καταλαβαίνουν τι σημαίνουν όλα αυτά. Άλλωστε στις πιο προηγούμενες εκλογές, που έχασε τελικά η Νέα Δημοκρατία, είχαμε συναγερμό των διευθυντών, των επιχειρηματιών των διαφόρων κέντρων, που μετονομάστηκαν μετά σε ιδρύματα –πώς λέγονται;- σε εκπαιδευτικά κέντρα. Ειλικρινά έχω αλλεργία προς την παραπαιδεία, αλλεργία προς αυτής της ποιότητας την  παιδεία, παρ’ ότι ήμουν τέσσερα χρόνια Υπουργός Παιδείας. Αυτά τα καταλαβαίνουν οι νέοι. 
      Θα συζητάμε εδώ για τους Κυπρίους σπουδαστές; Αυτό είναι το στοιχειώδες. Δεν θα έπρεπε καν να συζητάμε εδώ. Θα έπρεπε να συνεννοηθείτε με την Κυβέρνηση της Κύπρου και να κάνετε αυτό το ελάχιστο. 
      Κύριε Υπουργέ -και κλείνω με αυτήν την πρόταση που θέλω να σας κάνω- σταματήστε αυτήν τη διαδικασία, να κάνουμε μια συζήτηση, να δουν οι Έλληνες νέοι ότι δεν αποφασίζουμε έξι Βουλευτές για να κάνουμε τα Συμβούλια των Νέων, αυτό το θεσμό, να δουν ότι εδώ κατατίθενται απόψεις, υπάρχουν αντιπαραθέσεις, να δοθεί η δυνατότητα σε όλους να διατυπώσουν απόψεις. 
      Καταφρονείται, όπως ξέρετε, ο θεσμός της Βουλής των Εφήβων. «Τι λένε τα παιδιά; Τα παιδιά θα μας μάθουν, τα παιδιά θα μας πουν τι θα κάνουμε;» Και, όμως, διακόσιες χιλιάδες νέοι στέλνουν εδώ τις εργασίες τους για τα προβλήματα που τους απασχολούν, τι σκέπτονται για το περιβάλλον, για τον υπόλοιπο κόσμο, για τους πολέμους, για την ειρήνη, για την οικονομία, αλλά εμείς οι μεγάλοι, οι κυβερνώντες, οι ηγεσίες, τα ξέρουμε όλα! Ε, φυσικά, αυτή η περιφρόνηση είναι μια άλλη συντηρητική λογική, η περιφρόνηση των όποιων δυνατοτήτων έχουν οι νέοι, των δικαιωμάτων τους, πρώτο το δικαίωμα της αμφισβήτησης. 
      Εγώ χάρηκα όταν ο πρώτος νέος που ανέβηκε πριν δέκα χρόνια στο Βήμα στη Βουλή των Εφήβων, μας είπε καθαρά και ξάστερα αυτά που λέει όλος ο κόσμος, έστω και αν σε αρκετά απ’ αυτά δεν έχει δίκιο. Όμως, η δημοκρατία αυτή είναι και αυτό θέλουν κυρίως οι νέοι, το δικαίωμα της έκφρασης, όχι καπελώματα μέσα από κομματικές διαδικασίες. 
      Και αυτό το Εθνικό Συμβούλιο Νεολαίας, κύριε Γκατζή -και απευθύνομαι σε σας- να το βοηθήσετε, γιατί η κομματική σας νεολαία είναι η μόνη που δεν συμμετέχει. Είναι ένας καλός θεσμός, να τα λένε εκεί μέσα όλα μαζί και να διαφωνούν και να συμφωνούν. 
      Κύριε Υπουργέ, δείτε αυτό το κεντρικό συμβούλιο, που έχουν αυτά τα εκατό έστω Τοπικά Συμβούλια, συζητήστε μαζί τους. Δεν βλάπτει να συζητήσετε. Ίσως κάποια πράγματα να τα καταλάβετε καλύτερα.
      Κυρίες και κύριοι συνάδελφοι, εγώ θα καταψηφίσω αυτό το νομοσχέδιο, αλλά εξηγώ ότι δεν είμαι αντίθετος σε θεσμούς που αφορούν τους νέους. 
      Λέω, όμως, στα παιδιά ότι από δεκατριών ή δεκαπέντε χρονών μέχρι και είκοσι οκτώ χρονών θα ψηφίζετε σ’ ένα ενιαίο ψηφοδέλτιο, που μια παρέα θα βάζει έντεκα σταυρούς. Αυτά είναι τα κόλπα που κάνουμε εμείς, τα κόμματά μας, τα κόλπα που κάνουμε στο συνδικαλισμό, στην Αυτοδιοίκηση, γι’ αυτό έχουν εξανεμισθεί αυτοί οι θεσμοί που ήταν –όπως έλεγε ο Ανδρέας Παπανδρέου και το πίστευαν όλοι- τα βάθρα της δημοκρατίας. 
      Τα ξεζουμίσαμε όλα, τα κόμματα, το Κοινοβούλιο, την Αυτοδιοίκηση, τα συνδικάτα. Τα κάναμε σφραγίδες για να τα έχουμε στην «κωλότσεπη» προς χρήση του κάθε κομματικού ή κυβερνητικού υπεράρχοντα. Γι’ αυτό, λοιπόν, και εγώ, μόνος από τους τριακοσίους, θα καταψηφίσω το νομοσχέδιό σας. 
      Ξέχασα επίσης να σας πω κάτι, κύριε Υφυπουργέ, για το οποίο μάλιστα είχα ρωτήσει μια κυρία συνάδελφο, να μου πει πώς λέγεται αυτή η σχετική βαλβίδα. Αυτά που σας είπα, τα οποία αφορούν όχι μόνο τη νεολαία, αλλά και ολόκληρη την κοινωνία, σε μένα δίνουν την εικόνα μιας χύτρας ταχύτητας, η οποία βράζει, βράζει, βράζει. Εμείς δεν ξέρουμε τι γίνεται μέσα και δεν έχουμε καν βαλβίδα ασφαλείας. Κάποια στιγμή το καπάκι θα φύγει. Εμείς σαν τους ταξιδιώτες του «Τιτανικού» νομίζουμε ότι δεν τρέχει τίποτα, ότι όλα πάνε καλά και άγια. Θα το πληρώσουμε όμως, όπως θα το πληρώσει και ο τόπος. Θα το πληρώσουμε εμείς, κακό του κεφαλιού μας, αλλά ο τόπος; 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Το λόγο έχει ο Υφυπουργός κ. Ταλιαδούρος.  
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, θα ήθελα να πω ότι η Κυβέρνησή μας τόλμησε και προχώρησε, με πολιτική γενναιότητα, να ανοίξει όλα τα προβλήματα, που όλα αυτά τα χρόνια ταλάνιζαν την πατρίδα μας, να εξυγιάνει την δικαιοσύνη, να βάλει το μαχαίρι στις προμήθειες και τα κυκλώματα, να εξυγιάνει το δημόσιο βίο, εκεί που έπασχε.
       Αυτό το βλέπει η νεολαία μας, διότι στη νεολαία δεν αρέσει η υποκρισία, δεν της αρέσουν τα μεγάλα λόγια και οι παχιές κουβέντες, δεν της αρέσει η αβελτηρία, δεν της αρέσει η αδράνεια. Βλέπει σήμερα την Κυβέρνηση να μάχεται, να προχωράει μπροστά με δυσκολίες, που διάφοροι υψώνουν, διότι τους χαλάμε τα κακώς κείμενα, τα συμφέροντα και όλα εκείνα, τα οποία επί μακρόν υπήρχαν στον τόπο μας. 
      Όλη η παράταξη της Νέας Δημοκρατίας θα προχωρήσει αταλάντευτη και ενωμένη, μαζί με τους πολίτες. Θα προχωρήσουμε για να τους δικαιώσουμε και να πετύχουμε τους στόχους μας, που είναι στο βάθος του μυαλού όλων των πολιτών, ανεξάρτητα σε ποια παράταξη ανήκουν.
      Παρακολούθησα με ιδιαίτερη προσοχή τις αγορεύσεις των συναδέλφων και λυπούμαι που δεν παρευρίσκονται στην Αίθουσα. Δεν είχαν την υπομονή να μείνουν για να ακούσουν τις απαντήσεις, μολονότι εκόπτοντο περί διαλόγου, περί ποιότητας του διαλόγου. Και στην ποιότητα του διαλόγου –και ο κύριος Πρόεδρος θα συμφωνήσει- συνίσταται το να ακούσουμε και την άλλη άποψη προτού προχωρήσουμε. Οι συνάδελφοι ήρθαν εδώ, μίλησαν και αποχώρησαν. Δεν έμειναν να ακούσουν την άλλη άποψη και να δευτερολογήσουν, όπως προβλέπεται από τον Κανονισμό.
      Προτού μπω στο νομοσχέδιο, θα αναφερθώ στη τροπολογία περί Κυπρίων. Είναι σαφές ότι οι κύριοι συνάδελφοι που μίλησαν δεν διάβασαν την τροπολογία. Εμείς αναφερόμαστε όχι στους Κυπρίους, αλλά στους Έλληνες πολίτες, οι οποίοι με το σύστημα των πανελληνίων εξετάσεων εισάγονται στο Πανεπιστήμιο της Κύπρου. Δεν κατανόησαν και την επιστολή του Υπουργού Παιδείας της Κυπριακής Δημοκρατίας, ο οποίος αναφέρεται σε άλλο θέμα. Την έχω εδώ.
      Άλλο είναι το θέμα της εισαγωγής των αποφοίτων ελληνικών λυκείων σε πανεπιστήμια του εξωτερικού, που μέχρι σήμερα καθορίζαμε με ποιο τρόπο θα εισαχθούν στο Πανεπιστήμιο της Κύπρου -αυτό είναι θέμα του κυπριακού πανεπιστημίου, το πώς θα εισαχθούν οι αλλοδαποί, Έλληνες ή άλλοι- και άλλο το θέμα που ετέθη, όσον αφορά στο ποσοστό, αν θα είναι στους αλλοδαπούς ή στους κοινοτικούς οι Κύπριοι, είτε και οι δύο γονείς τους είναι Κύπριοι είτε ο ένας. 
      Και  βεβαίως, όπως είπε και η κυρία Υπουργός στην επιτροπή, το θέμα αυτό θα ρυθμιστεί με ξεχωριστή υπουργική απόφαση, με αυξημένο ποσοστό για τους Κύπριους, που έχουν ένα γονέα ή και τους δύο γονείς και θέλουν να μπουν στα ελληνικά πανεπιστήμια με άλλο τρόπο πλην των πανελληνίων εξετάσεων. Αλλά άλλο θέμα ρυθμίζει η τροπολογία, που έχουμε καταθέσει.
      Σε ό,τι αφορά το θέμα του διαλόγου, της ενεργού συμμετοχής, εμείς με το σχέδιο νόμου που καταθέσαμε και συζητάμε σήμερα στη Βουλή τι επιδιώκουμε; Επιδιώκουμε να ενισχύσουμε την ενεργή συμμετοχή των νέων σε μία διαδικασία πολιτικής φύσης. Δεν πρωτοτυπούμε. Είναι μία διαδικασία, η οποία στην Ευρωπαϊκή Ένωση έχει προχωρήσει και αποτελεί βασική προτεραιότητα.
      Άκουσα ότι αυτό αποτελούσε όραμα της προηγούμενης κυβέρνησης. Δεν το είδα, όμως, να έρχεται στη Βουλή με νόμο. Δεν είδα το όραμα να γίνεται πράξη. Χαίρομαι που υπήρχε όραμα. Λυπούμαι, όμως, που τόσα χρόνια δεν έγινε πράξη με νομοθέτημα. Εμείς ερχόμαστε εδώ σήμερα και το κάνουμε πράξη και φέρνουμε τη θεσμοθέτηση των Τοπικών Συμβουλίων των Νέων. 
      ΑΠΟΣΤΟΛΟΣ ΚΑΚΛΑΜΑΝΗΣ: Ως τσόντα στην τροπολογία για τα πανεπιστήμια, για τους Κυπρίους.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, τώρα τι λέτε;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεύτερον, κατηγορηθήκαμε ότι δεν υπήρξε διάλογος γι’ αυτό το νομοσχέδιο. Η Γενική Γραμματεία Νέας Γενιάς, επί ενάμιση χρόνο, συζητά και ανταλλάσσει απόψεις με όλα τα υπάρχοντα, τα λίγα έστω, άτυπα, τα εκατό μόνο Τοπικά Συμβούλια Νέων, προκειμένου να δημιουργηθεί ένα θεσμικό πλαίσιο μέσα στο οποίο θα ωθούνται, θα διαπαιδαγωγούνται μέσα από δημοκρατικές διαδικασίες οι νέοι μας.
      Άκουσα, σε ό,τι αφορά το νομοσχέδιο, περί εκλογικών διαδικασιών. Γιατί ενιαίο ψηφοδέλτιο και όχι με παρατάξεις και γιατί μητρώο των νέων; Το ενιαίο ψηφοδέλτιο θεωρούμε ότι είναι μια σημαντική πρόοδος, ένα δημοκρατικό στοιχείο, γιατί διασφαλίζει τη συνεργασία μεταξύ των νέων, που έχουν διαφορετικές απόψεις, που τους επιτρέπει να κάνουν σύνθεση. Στοιχείο του δημοκρατικού διαλόγου είναι η σύνθεση και όχι απλώς η αντίθεση για την αντίθεση, για να έχουμε μια «σημαία» κομματική και πίσω από αυτήν να κρυβόμαστε. Η σύνθεση, η συναίνεση, είναι η πεμπτουσία του διαλόγου και της δημοκρατίας και αυτό θέλουμε να το καλλιεργήσουμε στα νέα παιδιά, στους νέους της πατρίδας μας, να τους δώσουμε αυτό το διαφορετικό στοιχείο. Και γι’ αυτό θέλουμε και προωθούμε αυτήν τη ρύθμιση, το μητρώο νέων. Δεν θέλουμε να εξαναγκάσουμε κανένα νέο να συμμετάσχει σε μια διαδικασία, αν δεν τη θέλει. Οραματιζόμαστε, λοιπόν, μία συμμετοχική δομή, που θα έρθουν αυτοί οι οποίοι θα ενδιαφέρονται και όχι κάποιοι που θα τους το επιβάλουν κάποιοι άλλοι.
      Όσοι από τους μετανάστες είναι δημότες ενός δήμου ή μιας κοινότητας κι έχουν ηλικία από δεκαπέντε έως είκοσι οκτώ ετών έχουν το δικαίωμα του εκλέγειν και εκλέγεσθαι στα Τοπικά Συμβούλια Νέων. Δεν αποκλείουμε κανέναν. 
      Το Εθνικό Συμβούλιο Νέων που, όπως γνωρίζετε, εκφράζει το σύνολο των μη κυβερνητικών οργανώσεων, έχει χαιρετίσει τη θεσμοθέτηση των Τοπικών Συμβουλίων Νέων. Και αυτό έχει τη σημασία του. Από την άλλη πλευρά εμείς θέλουμε να απευθυνθούμε και σ’ εκείνους τους νέους, που δεν συμμετέχουν σε μη κυβερνητικές οργανώσεις. Αυτό είναι το ενδιαφέρον μας και αυτός είναι ο στόχος του νομοσχεδίου. Και βεβαίως κανένας δεν μπορεί να απαγορεύσει σε κάποιο νέο ή νέα, που είναι μέλος σε μια μη κυβερνητική οργάνωση, να συμμετέχει παράλληλα, ενεργά και σ’ ένα δημοτικό ή Τοπικό Συμβούλιο Νέων. 
      Όσον αφορά τους πόρους -γιατί αναφέρθηκε και για τους πόρους- είναι σαφές στο άρθρο 8, παράγραφος 2 ότι θα υπάρξει συγχρηματοδότηση, από το Υπουργείο Παιδείας και από το Υπουργείο Εσωτερικών, των Δημοτικών και Κοινοτικών Συμβουλίων Νέων. Δεν το αφήνουμε απλά στην τύχη του ούτε στην όποια χρηματοδότηση θα δώσει ο δήμος. Το ύψος της χρηματοδότησης θα είναι ανάλογο με τα πληθυσμιακά δεδομένα του δήμου ή της κοινότητας. Άρα δεν λέμε: Έχουμε ένα δήμο μ’ ένα Τοπικό Συμβούλιο Νέων που είναι φιλικό, να του δώσουμε περισσότερα χρήματα ή λιγότερα. Υπάρχουν κριτήρια αντικειμενικά, τα οποία συναρτώνται απόλυτα με τα πληθυσμιακά κριτήρια. 
      Ελέχθη: Ποιος έχει την ευθύνη των εκλογών; 
      Το σχέδιο νόμου λέει ότι την ευθύνη των εκλογών την έχει ο κάθε Ο.Τ.Α.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα ήθελα λίγο χρόνο για να δώσω απαντήσεις σ’ όλα τα θέματα. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Άρα, την ευθύνη για την ομαλή διεξαγωγή των εκλογών την έχουν οι Ο.Τ.Α.. Για επιμέρους θέματα λειτουργίας των Τοπικών Συμβουλίων προβλέπεται να εκδοθεί υπουργική απόφαση.
      Γιατί δεν γίνονται νομικά πρόσωπα αυτά τα Τοπικά Συμβούλια Νέων. Εμείς δεν θέλουμε ούτε αστικές εταιρείες να γίνουν ούτε νομικά πρόσωπα. Τι κάνουμε: Θεσμοθετούμε μη γραφειοκρατικές δομές ουσιαστικής και αποτελεσματικής συμμετοχής και η χρηματοδότηση, όπως είπα πριν, γίνεται μέσω του δήμου. Γιατί; Διότι διαφορετικά θα έπρεπε σε παιδιά δεκαπέντε-είκοσι ετών να δώσουμε και έναν αριθμό φορολογικού μητρώου και να ελέγχονται για τη χρηματοδότηση. Αυτά τα θέτουμε υπό την ευθύνη των δήμων.
      Θα έρθω στο άρθρο 9 όπου ελέχθη ότι εμείς «φωτογραφίζουμε», ότι εμείς κομματικοποιούμε, ότι εμείς...
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, πριν προχωρήσετε στο άρθρο 9, αν έχετε την καλοσύνη, με την άδεια του Προέδρου, να κάνω μια παρατήρηση.
        Επιμένετε στο ενιαίο ψηφοδέλτιο -σωστό είναι- αλλά σας είπα,  μια παρέα, ένα κόμμα μπορεί να βγάζει ολόκληρο αυτό το όργανο. Τότε τι διάλογος θα γίνεται και ποια σύνθεση και ποια έκφραση;
      ΝΙΚΟΛΑΟΣ ΓΚΑΤΖΗΣ: Και ποια αντιπροσωπευτικότητα; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Θεωρούμε ότι δεν θα έχουμε ένα κόμμα ή μια παρέα. Και αν βάζαμε μονοσταυρίες ή δισταυρίες θα εντείναμε πάλι τον ανταγωνισμό ενώ με το μεγαλύτερο αριθμό των σταυρών και το ενιαίο ψηφοδέλτιο επιτρέπουμε να ακούγεται και η ανεξάρτητη φωνή, η οποία δεν μπορεί να καθοδηγηθεί και να κατευθυνθεί.
      ΑΠΟΣΤΟΛΟΣ ΚΑΚΛΑΜΑΝΗΣ: Πώς, κύριε Υπουργέ, θα ακουστεί η ανεξάρτητη φωνή; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Επιτρέψτε μου να ολοκληρώσω. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ σας ρώτησα κάτι. 
      ΠΡΟΕΔΡΕΥΩΝ (Γεώργιος Σούρλας): Δόθηκε μία απάντηση. Αν δεν θέλει να πει κάτι άλλο τι να κάνουμε;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Τώρα θα έρθω στο άρθρο 9.
      ΑΠΟΣΤΟΛΟΣ ΚΑΚΛΑΜΑΝΗΣ: Με δικαιώνετε με την απάντησή σας αυτή για όσα σας είπα πριν. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αυτή είναι η απάντηση. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Κατηγορηθήκαμε με το άρθρο 9 ότι ερχόμαστε τώρα λίγο πριν από τις εκλογές τους και αιφνιδιάζουμε, ποδηγετούμε και προσπαθούμε να στηρίξουμε ανθρώπους, οι οποίοι προέρχονται από την παράταξή μας. Είναι λάθος. Γιατί:
      Πρώτον, γιατί η παρούσα ρύθμιση προβλέπεται στο πρόγραμμα της Νέας Δημοκρατίας, το οποίο κρίθηκε και επικυρώθηκε από τον ελληνικό λαό πριν από δύο χρόνια. Είχαμε πει ξεκάθαρα στο πρόγραμμα ότι θα βάλουμε τετραετία στη θητεία για όλους, και για τους πρυτάνεις και για τους αντιπρυτάνεις και για τους προέδρους των Τ.Ε.Ι.,  σε όλα τα ανώτατα εκπαιδευτικά ιδρύματα. Γνωρίζαμε εμείς πριν από δύο χρόνια ή μας ενδιέφερε ποιος θα είναι τι;
      Άρα και μόνο από αυτό είναι αίολο το επιχείρημα ότι θέλαμε να αιφνιδιάσουμε ή να φωτογραφίσουμε κάποιον. 
      Δεύτερον, η πρόθεσή μας ανακοινώθηκε στις 7 Οκτωβρίου 2005 στη Σύνοδο των Πρυτάνεων ότι με νομοσχέδιο θα έρθουν και θα ρυθμιστούν χωριστά από τις άλλες ρυθμίσεις του νόμου πλαισίου τα θέματα της εκλογής των πρυτανικών αρχών. Γιατί χωριστά; Πολύ απλά, διότι εάν δεν το φέρουμε πριν από τις εκλογές, η όποια ρύθμιση θέλουμε, που αφορά τον τετραετή προγραμματισμό, θα πάει τρία χρόνια πίσω μετά τις εκλογές των πρυτανικών αρχών, εκεί όπου υπάρχουν σήμερα εκλογές, διότι δεν έχουν όλα τα ιδρύματα εκλογές τον Ιούνιο. Πολλά έχουν κάνει, τα Τ.Ε.Ι. θα κάνουν μετά από δυόμισι χρόνια εκλογές για ανάδειξη των πρυτανικών τους και προεδρικών τους αρχών και έτσι δεν υπάρχει θέμα γνώσης.
      Γιατί το κάνουμε: Το κάνουμε, διότι θέλουμε να συνδυάσουμε την τετραετή θητεία των πρυτανικών αρχών μ’ έναν τετραετή προγραμματισμό και να έχει την ευθύνη η πρυτανική αρχή για την υλοποίηση του στρατηγικού σχεδιασμού, που μαζί με το Υπουργείο Παιδείας θα συνάπτουν συμφωνία. Έτσι θα μπορούμε να πετύχουμε καλύτερη διοίκηση στα ιδρύματα. Και από την άλλη πλευρά, η διακοπή, η μη συνέχεια, βοηθάει στο να είναι πιο ανεξάρτητα και πιο θωρακισμένες οι πρυτανικές αρχές από οποιαδήποτε πίεση.
      Άρα, λοιπόν, η ρύθμισή μας υπήρχε στο πρόγραμμα της Νέας Δημοκρατίας. Είμαστε συνεπείς, λοιπόν, με αυτά τα οποία, ως προγραμματικές θέσεις, ήρθαμε ενώπιον του ελληνικού λαού και πήραμε την ψήφο του, που εγκαίρως εκφράστηκε, χωρίς στο Υπουργείο Παιδείας μέχρι τον Ιανουάριο να υπάρχει καμία άλλη άποψη και καμιά άλλη πρόταση από τις πρυτανικές αρχές της πατρίδας μας. Συνεπώς ουδένα βάζουμε στο περιθώριο. Πρόθεσή μας δεν είναι η ποδηγέτηση. Αντίθετα η ρύθμιση ενισχύει την ανεξαρτησία των ιδρυμάτων, ενισχύει την ανεξαρτησία των πρυτανικών αρχών. 
      Ελέχθη ότι παρεμβαίνουμε στα πανεπιστήμια. Δεν παρεμβαίνουμε στα πανεπιστήμια. Έλεγχο νομιμότητας ασκούμε με αυστηρότητα. Προς πάσα κατεύθυνση έχουμε χρέος να τηρηθεί ο νόμος με απόλυτη ευλάβεια, χωρίς παραθυράκια, χωρίς διασταλτικές ερμηνείες και χωρίς περιθώρια να γίνονται εξυπηρετήσεις κάθε είδους. 
      Με το άρθρο 10 διορθώνονται τυπικά ελαττώματα των υπουργικών αποφάσεων, που ενέκριναν εις το παρελθόν, επί κυβερνήσεως του ΠΑ.ΣΟ.Κ., την ανάθεση των έργων, σχετικά με τη συγγραφή των νέων βιβλίων. 
      Σε ό,τι αφορά το άρθρο 11, όπου εκεί η κ. Αράπογλου, η οποία αποχώρησε, είπε ότι αφορά μόνο το Δημοκρίτειο Πανεπιστήμιο, λυπούμαι, αλλά θα πω ότι ή δεν το έχει διαβάσει ή δεν το έχει καταλάβει ή τα λέει γιατί πρέπει να τα πει. Οι διαδικασίες –είναι σαφώς διατυπωμένο- αφορούν όλα τα πανεπιστήμια και από πουθενά δεν προκύπτει ότι αφορά ένα πανεπιστήμιο. Τι γίνεται; Πλέον φοιτητές ή σπουδαστές εκεί όπου στεγάζονται, σιτίζονται, για να μη τίθενται προβλήματα και ζητήματα. Αυτό κάνει η ρύθμιση. 
      Τέλος, κλείνω με την τροπολογία σχετικά με την τρομοκρατία. Ομολογώ ότι δεν καταλαβαίνω τι ενοχλεί να καθιερωθεί ως ημέρα μνήμης για τα θύματα της τρομοκρατίας. Βεβαίως δεν αντιμετωπίζεται με αυτήν τη ρύθμιση το πρόβλημα της τρομοκρατίας. Βεβαίως χρειάζεται η πολιτεία να λάβει μέτρα προληπτικά, κατασταλτικά, κοινωνικού χαρακτήρα, κάθε μορφής μέσο. 
      Θεωρούμε, όμως, ότι μέσα σε μία κοινωνία κυρίαρχο ρόλο έχουν οι πολίτες και οι ίδιοι πολίτες πρέπει να αφυπνίζονται, να αντιλαμβάνονται το πρόβλημα, να υπάρχει ένα λαϊκό αίσθημα ως ένδειξη καθολικής αποδοκιμασίας του απαράδεκτου αυτού φαινομένου και να υπάρχει μια μέρα μνήμης για τα θύματα. Είναι πάρα πολύ απλό και ομολογώ ότι δεν καταλαβαίνω, γιατί αυτή η διάταξη βρήκε την αντίδραση κάποιων συναδέλφων. 
      Κλείνω λέγοντας ότι το νομοσχέδιο αυτό, για τα Εθνικά Συμβούλια Νέων, είναι μία αρχή, κυρίως για να μπορέσουν οι νέοι της πατρίδας μας να ενδιαφερθούν, να δραστηριοποιηθούν εκεί όπου έχουν κάποια προβλήματα και κάποια θέματα που θα θέλουν να τα αναδείξουν στις τοπικές τους κοινωνίες και να ξεκινήσει αυτή η πολιτικοποίησή τους μέσα από κοινά προβλήματα, που αντιμετωπίζουν στην καθημερινή τους ζωή. 
      Επιδιώκουμε ακριβώς να υπάρξει σύνθεση, να υπάρξει μια πολιτικοποίηση και όχι μια κομματικοποίηση της νεολαίας μας, ώστε να μπορέσει να μπει μέσα στο πνεύμα της πολιτικοποίησης, που νομίζω ότι χρειάζεται ο ενεργός πολίτης στη σημερινή κοινωνία, τον οποίο στηρίζουμε και θέλουμε να τον αναδείξουμε περισσότερο. 
      (Χειροκροτήματα από την πτέρυγα της Νέας Δημοκρατίας)
       ΑΠΟΣΤΟΛΟΣ ΚΑΚΛΑΜΑΝΗΣ: Κομματικώς καθοδηγούμενη διαδικασία!
      ΝΙΚΟΛΑΟΣ ΓΚΑΤΖΗΣ: Κάνετε το κρέας ψάρι ή το ψάρι κρέας. 
      ΠΡΟΕΔΡΕΥΩΝ (Γεώργιος Σούρλας): Ο εισηγητής της Νέας Δημοκρατίας κ. Βασιλείου έχει το λόγο. 
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Εγώ στη δευτερολογία μου θα προσπαθήσω να είμαι όσο πιο σύντομος γίνεται. Βεβαίως δεν θα αναφερθώ καθόλου σε ονοματολογίες. Ποσώς με ενδιαφέρουν τα ονόματα. Με ενδιαφέρει ο θεσμός και εκεί  θα σταθώ. 
       Βεβαίως άκουσα με πολλή προσοχή τον κ. Κακλαμάνη, τον οποίο σέβομαι απόλυτα και τιμώ, ως πολιτικό άνδρα. Δεν αναφέρεται καθόλου στον κ. Κακλαμάνη οποιαδήποτε λέξη από αυτά που θα καταθέσω αυτήν τη στιγμή. Μου άρεσε πάντα, όπως και προσωπικά του το είπα, ο παραβολικός τρόπος, που πολλές φορές χρησιμοποιεί ο κ. Κακλαμάνης, ώστε να αναλύσει μια κατάσταση. Το τιμώ, μου αρέσει, το χρησιμοποιώ κι εγώ. Εγώ, όμως, αν θα το έκανα, θα κινδύνευα να χαρακτηριστώ απλοϊκός. 
      Αν θα έχω χρόνο, όμως, θα ήθελα παραβολικά να σας καταθέσω με ποιο τρόπο το ΠΑ.ΣΟ.Κ. αντιπολιτεύεται. Και θα το κάνω με μια παραβολή, η οποία είμαι σίγουρος ότι θα σας αρέσει.
      Λοιπόν, ξεκινώ λέγοντας ότι για άλλη μια φορά το ΠΑ.ΣΟ.Κ. μας δείχνει το δέντρο και μας λέει «αφήστε το δάσος να καίγεται». Αναφέρομαι στο άρθρο 9 και στις διατάξεις του, γιατί ακούστηκε κατά κόρον σ’ αυτήν την Αίθουσα ότι οι διατάξεις του εξυπηρετούν κομματικά συμφέροντα. 
      Ερμηνεύεται κι αλλιώς, αν μου επιτρέπετε: Οι διατάξεις του εξυπηρετούν τη βάση της αρχής της διαφάνειας. Δεν βλέπω, λοιπόν, πού είναι η ασυνέπεια της Κυβέρνησης και του Κώστα Καραμανλή. Νομίζω ότι οι διατάξεις αυτές, αυτό εξυπηρετούν και είναι η άποψή μου, επιτρέψτε μου να πω. Νομίζω ότι άλλα οδηγούν στα κομματικά συμφέροντα. Οδηγούν τα μονοπώλια και οι συντεχνίες. Απελθέτω απ’ εμού το ποτήριον τούτο, λέει η Νέα Δημοκρατία και ο Κώστας Καραμανλής.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ).
      Το πρωί, στο τέλος της εισήγησής μου, είπα κάτι. Ο κ. Κακλαμάνης μας ξεκαθάρισε –σαφέστατα και πολύ όμορφα- για ποιο λόγο καταψηφίζει το παρόν νομοσχέδιο στο σύνολό του και επί της αρχής και επί των άρθρων. 
      Χθες σ’ αυτήν την Αίθουσα συνάδελφος του ΠΑ.ΣΟ.Κ. έκανε μια πρόταση, που θα μου επιτρέψετε να τη σχολιάσω. Το είπα και το πρωί. Μας είπε θρασύτατα το εξής: «’Η παίρνετε πίσω το άρθρο 9 ή καταψηφίζουμε το νομοσχέδιο στο σύνολό του και επί της αρχής». 
      Δεν ξέρω, κυρίες και κύριοι συνάδελφοι, πόσο αντισυνταγματικές είναι οι διατάξεις και πόσο αντιβαίνουν στο άρθρο 16 του Συντάγματος, αλλά εκείνο που ξέρω και οφείλω να ομολογήσω είναι ότι σήμερα το ΠΑ.ΣΟ.Κ. διαπράττει ηθικό, συνταγματικό και θεσμικό ολίσθημα και αυτό το χαρακτηρίζω πολιτικό εκβιασμό. Αυτά σε ό,τι αφορά την πρόταση του κυρίου συναδέλφου. 
      Κύριε Πρόεδρε, νομίζω ότι κάποιοι συνεχίζουν, σ’ αυτήν την Αίθουσα, να αδιαφορούν για τις αξίες και να γυρίζουν την πλάτη τους σε θεμελιώδεις σκοπούς και ανάγκες της κοινωνίας μας. 
      Αν θέλουν τα μισά μέλη Δ.Ε.Π. σε ένα πανεπιστήμιο ή Τ.Ε.Ι. να συμμετέχουν σε διοικητικά όργανα και να μετατρέπονται από δάσκαλοι σε διοικητικά όργανα, κάνουν λάθος. Απορώ γιατί αυτή η εμμονή να μονοπωλούνται οι ανώτατες αρχές του πανεπιστημίου και των Τ.Ε.Ι..
      Η πρυτανεία, κυρίες και κύριοι συνάδελφοι, δεν είναι καρέκλα και εάν ένας πρύτανης ή πρόεδρος θέλει να εφαρμόσει ένα σχέδιο και δεν προλαβαίνει να το κάνει μέσα στην τετραετία του, τότε να μην το κάνει. Η παιδεία δεν είναι πεδίο πειραμάτων και οι φοιτητές και οι σπουδαστές δεν είναι πειραματόζωα.
      Εάν θέλετε τα παραπάνω, να βγείτε και να τα πείτε στις μανάδες των παιδιών. Να τα πείτε στις μανάδες, που θέλουν τα παιδιά τους να μαθαίνουν γράμματα από ικανούς και άξιους δασκάλους και όχι να τους βλέπουν μόνο σε εκδηλώσεις και μακριά από τα έδρανα όπου είναι η δουλειά τους. Τα παιδιά, κυρίες και κύριοι συνάδελφοι, θέλουν τους δασκάλους τους επί της ουσίας, όχι επί της χειραψίας. 
      Κι αν μου επιτρέπετε, θα ήθελα για λίγο να σταθώ παραβολικά σ’ αυτό που ήθελα να πω στην αρχή, αλλά μάλλον δεν θα προλάβω. Ξέρετε τι μου θυμίζει –και το λέω με πλήρη επίγνωση του τι λέω ως νέος Βουλευτής- η αντιπολιτευτική τακτική του ΠΑ.ΣΟ.Κ.; Φανταστείτε έναν ιδιοκτήτη …
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορώ, κύριε Πρόεδρε, γιατί μιλούσα -πριν έρθετε- για κάποια παραβολή, να αναφερθώ στον τρόπο της αντιπολιτευτικής τακτικής του ΠΑ.ΣΟ.Κ. ή πρέπει να διακόψω στο σημείο αυτό;
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
      Φανταστείτε, λοιπόν, έναν ιδιοκτήτη –στην προκειμένη περίπτωση, τον ελληνικό λαό- που προσλαμβάνει έναν εργολάβο –μια κυβέρνηση- και του λέει: «Χτίσε μου αυτήν την πολυκατοικία των δέκα ορόφων και πάρε και τα χρήματα που αναλογούν». Περνάνε πέντε, περνάνε δέκα, περνάνε είκοσι χρόνια και η πολυκατοικία αυτή βρίσκεται στο δεύτερο όροφο, ενώ αυτός ο έρημος ο ιδιοκτήτης έχει πληρώσει τα μαλλιά της κεφαλής του. 
      Κάποια στιγμή, λοιπόν, ο ιδιοκτήτης –ο λαός- λέει στον εργολάβο: «Πήγαινε σπίτι σου να έρθει κάποιος άλλος, μήπως, επιτέλους, εγώ και τα παιδιά μου μπούμε σ’ αυτήν την πολυκατοικία των δέκα ορόφων, μην πεθάνουμε και τελικά δεν προλάβουμε να μπούμε μέσα». Και έρχεται ο θιγόμενος εργολάβος εκ των υστέρων και για να περισώσει την αξιοπρέπειά του, λέει: «Μα, κύριοι, σε δύο χρόνια τι κάνατε»; «Τι κάναμε»; «Ανακαλύψαμε τα σαθρά θεμέλια, θωρακίσαμε θεσμικά αυτό το οικοδόμημα και χτίσαμε και άλλους δύο ορόφους». «Μα, έπρεπε να έχετε κτίσει δέκα» -μας λέει ο εργολάβος- «και να έχετε φτιάξει και την ταράτσα, να βάλετε και τις κεραίες» -και επιτρέψτε μου αυτήν την έκφραση- «για να κάθονται τα περιστέρια και να κουτσουλάνε»! 
      Συγγνώμη, αλλά αυτή είναι η τακτική της Αντιπολίτευσής σας και όφειλα να το καταθέσω στα όσα παραβολικά ακούσαμε.
      Προτείνω, λοιπόν, την ψήφιση του νομοσχεδίου και επί της αρχής και επί του συνόλου των άρθρων.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Αηδόνης έχει το λόγο για τέσσερα λεπτά.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      ΓΡΗΓΟΡΙΟΣ ΝΙΩΤΗΣ: Γιατί τέσσερα λεπτά, κύριε Πρόεδρε; Πρέπει να του δώσετε 5.31΄ λεπτά. Τόσο εξεχωρήθη στον έναν εισηγητή, τόσο πρέπει και στον άλλο. 
      ΧΡΗΣΤΟΣ ΑΗΔΟΝΗΣ: Δεν πειράζει. Εγώ θα είμαι πιο σύντομος. 
      ΠΡΟΕΔΡΕΥΩΝ (Ιωάννης Τραγάκης): Θα μιλήσει για τις πολυκατοικίες ο κ. Αηδόνης;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Θα μιλήσει με άλλη παραβολή. 
      ΠΡΟΕΔΡΕΥΩΝ (Ιωάννης Τραγάκης): Να μιλήσει με παραβολή άλλη, εντός όμως του τετραλέπτου. Υπάρχει ιδιαίτερη συμπάθεια στον κ. Βασιλείου, λόγω του ότι είναι συντοπίτης μου. 
      ΓΕΩΡΓΙΟΣ ΒΑΣΙΛΕΙΟΥ: Είχαμε συζήτηση που δεν τη γνωρίζετε. Αν ήσασταν εδώ, δεν θα διαφωνούσαμε για τις πολυκατοικίες. Αλλά έχετε μία τάση, κύριε Πρόεδρε, να με πειράζετε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Αηδόνη, έχετε το λόγο.
      ΧΡΗΣΤΟΣ ΑΗΔΟΝΗΣ: Άκουσα με προσοχή τον κύριο Υπουργό σε μια σειρά ζητήματα τα οποία έθιξε και περιμέναμε πραγματικά να είναι πιο σαφής σε αρκετά ζητήματα, τα οποία θέσαμε ως Αντιπολίτευση. 
      Πρώτα απ’ όλα, μια βασική παρατήρηση: Θεωρώ, κύριε Υπουργέ, ότι αδικήσατε τους συναδέλφους, οι οποίοι αναφέρθηκαν στο ζήτημα της τροπολογίας που έχει να κάνει με τους Κύπριους φοιτητές, γιατί μέσα στην αιτιολογική έκθεση, στην τελευταία σειρά, κάτω-κάτω χαμηλά γράφει ότι και οι απόφοιτοι λυκείων της Κύπρου εισάγονται πλέον στα ελληνικά ιδρύματα τριτοβάθμιας εκπαίδευσης στην ειδική κατηγορία των κοινοτικών αλλοδαπών. 
      Αυτό, λοιπόν, είναι ψέμα. Αυτό ακριβώς σας είπαν οι αγαπητοί συνάδελφοι, ότι δηλαδή δεν ισχύει πουθενά αυτή η διατύπωση, την οποία αναφέρετε μέσα στην αιτιολογική έκθεση. Σας είπαν, λοιπόν, ότι πρέπει να διορθωθεί και ότι πρέπει να γίνει αυτό ακριβώς το οποίο περιγράφετε. Σας εξήγησαν, λοιπόν, τι ακριβώς σημαίνει αυτό και όταν θα έλθει η ώρα συζήτησης της τροπολογίας, πιστεύω ότι θα  μου δοθεί ο χρόνος να το εξηγήσω, όπως φυσικά και στον κ. Νιώτη, ο οποίος ασχολείται πάρα πολύ συγκεκριμένα με το ζήτημα αυτό.
      Βάλατε ένα ζήτημα και είπατε ότι υπήρξε διάλογος. Δεν υπήρξε διάλογος, κύριε Υπουργέ, πουθενά και με κανένα, εκτός και αν η Γενική Γραμματεία Νέας Γενιάς σας λέει ψέματα. Γιατί το επικαλούμαι και το ισχυρίζομαι αυτό; Γιατί εδώ υπάρχει μία απόφαση του 8ου Συνεδρίου Συμβουλίων Νεολαίας, σχετικά με το προσχέδιο νόμου του Υπουργείου Εσωτερικών και Παιδείας για τα Τοπικά Συμβούλια Νέων –το καταθέτω, παρακαλώ, στα Πρακτικά- στο οποίο μέσα αναφέρουν οι νέοι ότι δεν προηγήθηκε κανείς διάλογος με τα Τοπικά Συμβούλια Νεολαίας και την Κεντρική τους Ένωση, σχετικά με το προσχέδιο του νόμου αυτού.
      (Στο σημείο αυτό ο Βουλευτής κ. Χρήστος Αηδόνης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πού είναι ο διάλογος, λοιπόν; Ποιος τον βεβαιώνει το διάλογο; Τον βεβαιώνουν τα λόγια που ο καθένας μπορεί να χρησιμοποιεί στο Ελληνικό Κοινοβούλιο και να λέει ότι κάποιοι παράγοντες συζήτησαν με κάποιους ή αυτοί οι οποίοι είναι υπεύθυνοι, μπορούν να μας πουν πραγματικά αν τους ζητήθηκε η γνώμη; 
      Δεν υπήρξε διάλογος και στην Επιτροπή, όταν επισταμένα βάλαμε όλοι οι Βουλευτές της Αντιπολίτευσης το θέμα ότι πρέπει να καλέσουμε όλους αυτούς, οι οποίοι εκπροσωπούν τους νέους ανθρώπους, για να μας πουν την άποψή τους. Δεν είχαν να κρύψουν τίποτα. Να προσθέσουν ήθελαν. Μάλιστα σε πολλά ζητήματα από αυτά τα οποία εσείς βάλατε στο νομοσχέδιό σας, είναι σύμφωνοι. Άρα, λοιπόν, ο ισχυρισμός ότι έγινε διάλογος μάλλον είναι τελείως έωλος και εκ των πραγμάτων είναι πάρα πολύ δυσάρεστο να βλέπουμε να τον διατυπώνετε ως ισχυρισμό. Δεν υπήρξε διάλογος πουθενά λοιπόν και αυτή είναι η πραγματικότητα.
      Ερχόμαστε σ’ ένα σημείο, το οποίο μέσα στην Επιτροπή τουλάχιστον φάνηκε ότι θα το αποδεχθείτε. Σας είπαμε ότι πρέπει να υπάρξει μία συγκεκριμένη ποσόστωση, που έχει να κάνει με την εκπροσώπηση. Δηλαδή αν εκλέγονται έντεκα μέλη σ’ ένα δημοτικό συμβούλιο, δεν μπορεί να υπάρχουν έντεκα σταυροί. Δημιουργούμε νέα κομματικά όργανα για νέους ανθρώπους, που έχουν άλλες ανησυχίες από αυτές που θέλουμε εμείς να τους διδάξουμε. Καταλάβετέ το. Προσδιορίστε το συγκεκριμένα. Δεν πήρατε θέση. Σας το έθεσε ο κύριος Πρόεδρος με πολλή ευγένεια, αλλά δυστυχώς κάνετε πως δεν καταλαβαίνετε.
      Πείτε μας, λοιπόν: Θα υπάρχει ποσοστό στην εκλογική αντιπροσώπευση, ναι ή όχι και πόσο θα είναι; Θα είναι 40%, θα είναι 60% ή θα υπάρχουν πλέον κάποιοι νέοι σοφοί που θα αποφασίσουν; Δεν πιστεύουμε στη σοφία σας. Πιστεύουμε στις πολιτικές αποφάσεις, οι οποίες προσδιορίζουν συγκεκριμένα τα πράγματα. Δείχνετε, λοιπόν, εφόσον δεν παίρνετε σαφή θέση για το θέμα, ότι έχετε κάποια σκοπιμότητα. Είναι συγκεκριμένη η σκοπιμότητα. Γιατί είναι συγκεκριμένη η σκοπιμότητα; Διότι ο μόνος διάλογος που κάνατε, ήταν με την «ΟΝΝΕΔ ΑΕ». Αυτή, λοιπόν, με ανακοίνωσή της έρχεται να επιβεβαιώσει και να χειροκροτήσει το συγκεκριμένο σχέδιο νόμου, όπου λέει: «Ευχαριστούμε την Κυβέρνηση που πραγματικά δέχθηκε τις προτάσεις μας». Καμία άλλη νεολαία δεν μίλησε μαζί σας. Αυτή είναι η πραγματικότητα.
      Τι ζητάμε, λοιπόν, από σας; Ζητάμε κάτι πάρα πολύ αυτονόητο, που θα ανταποκριθεί στη βασική αρχή της δημοκρατίας, δηλαδή το να υπάρχει εκπροσώπηση από όλους. Δεν είναι κάποιοι σοφοί. Υπάρχει παντού σοφία και θα πρέπει να το εκμεταλλευτούμε.
      Υπάρχει και ένα άλλο θέμα, το οποίο δεν το περιέλαβα δυστυχώς στην εισήγησή μου, αλλά θέλω να το βάλω τώρα σαν προβληματισμό. Υπάρχει μία εκπροσώπηση που έχει να κάνει με το δέκατο πέμπτο έως το εικοστό όγδοο έτος της ηλικίας. Εκεί πρέπει να υπάρχει μία αναλογική εκπροσώπηση. Είναι γεγονός ότι ο νέος άνθρωπος των δεκαπέντε-δεκαέξι ετών θα συρθεί από αυτόν που είναι είκοσι επτά-είκοσι οκτώ ετών. Το θέμα αυτό το έβαλε και ο κ. Ιωαννίδης στην Επιτροπή. Δεν το λάβατε υπόψη σας. Είναι πολύ σοβαρή η παρατήρηση. Θα πρέπει να υπάρχει μία εκπροσώπηση ανά πενταετία ηλικίας μέσα στο συγκεκριμένο όργανο.
      Πρέπει να ακούγεται και ο νέος που είναι δεκαπέντε-δεκαέξι χρονών και να έχει και αυτός άποψη.
      Αυτά νομίζω, πολύ διακριτικά, ότι ήταν τα ζητήματα, τα οποία βάλαμε. Θέσαμε μία σειρά θεμάτων πάνω στο συγκεκριμένο ζήτημα, στα οποία ούτε καν μας απαντήσατε. Δεν μας μιλήσατε για το αν σκέπτεστε να μπουν οι μετανάστες, για το αν θα υπάρχει ένα όργανο διαβούλευσης δίπλα σ’ αυτούς, όπου θα συμμετέχουν οι μη κυβερνητικές οργανώσεις που έχουν άποψη. Νομίζω ότι ήταν πάρα πολύ χρήσιμες οι παρατηρήσεις που σας κάναμε. 
      Επειδή τελείωσε ο χρόνος μου, θα κλείσω με το αν είχαμε ή δεν είχαμε όραμα. Είχαμε όραμα και το κάναμε πράξη, κύριε Υπουργέ, γιατί λειτούργησαν διακόσια πενήντα δημοτικά συμβούλια νέων σε όλη την Ελλάδα. Αν έρχεσθε σήμερα εσείς και θεσμοθετείτε τη βασική ανάγκη, την οποία μπορώ να πω ότι κακώς μέχρι σήμερα το ΠΑ.ΣΟ.Κ. δεν θεσμοθέτησε, θεωρώ ότι αυτό δεν είναι εκείνο το οποίο ουσιαστικά υποδηλώνει το όραμα, αλλά ότι απλώς έρχεσθε και κάνετε μία πράξη που έχει να κάνει με την εθιμοτυπία. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να κάνω μία ερώτηση προς τον κύριο Υπουργό; 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, υπάρχουν αυτήν τη στιγμή περίπου εκατό δημοτικά συμβούλια νέων. Εκεί αναλογικά, σύμφωνα με τις διαδικασίες που έχουν, εκπροσωπούνται διάφορες απόψεις, αντιλήψεις των νέων κ.λπ.. Εάν πρόθεσή σας δεν είναι να καταργήσετε αυτόν το θεσμό, που είναι στα σπάργανα μέχρι τώρα, που δεν έχει νομοθετηθεί και πλαισιωθεί, τότε αφήστε τον και φροντίστε ως Υπουργείο Παιδείας, μαζί με τον Υπουργό Εσωτερικών και τη Γενική Γραμματεία Νέας Γενιάς, να ενθαρρύνετε τους Οργανισμούς Τοπικής Αυτοδιοίκησης να προχωρήσουν, ώστε να γίνουν περισσότερα τέτοια συμβούλια. Το αντίθετο σημαίνει ότι τα καταργείτε αυτά, την προοπτική τους να επεκταθούν και ότι θέλετε να εφαρμόσετε κάποιες διαδικασίες. Θα παίρνετε, δηλαδή, τα παιδιά της Β΄ και Γ΄ Λυκείου για να πάνε να βάλουν ένα ψηφοδέλτιο. Με συγχωρείτε, αλλά αυτό είναι τρομερό και μας γυρίζει στο 1936. 
      Σας ερωτώ: Ποια είναι η πρόθεσή σας τελικά; Θέλετε να δώσετε τη δυνατότητα στους νέους να εκφραστούν ή να τους ποδηγετήσετε εσείς ή κάποιος άλλος πιο καπάτσος από αυτούς στον οποίο εσείς θα αναθέσετε αυτήν την εντολή; Δεν είναι σοβαρά πράγματα αυτά.  Εδώ μιλάμε στο Κοινοβούλιο. Αν μου πείτε ότι έντεκα μέλη μπορούν να ψηφιστούν με έντεκα σταυρούς, αυτό είναι εξωφρενικό και αντιδημοκρατικό. Γι’ αυτό εγώ το καταψήφισα, διότι αυτή η υπόθεση δεν είναι καθαρή. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, μπορώ να κάνω μία διευκρίνιση; 
      ΠΡΟΕΔΡΕΥΩΝ (Ιωάννης Τραγάκης): Αφού το ζητάει ο κύριος Πρόεδρος, μπορείτε να δώσετε μία διευκρίνιση πάνω σ’ αυτό το θέμα. Άλλωστε, κάνουμε ανοιχτή συζήτηση. 
      Ορίστε, κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επιτρέψτε μου να σας πω ότι στο άρθρο 6, που αφορά τις εκλογές, πουθενά δεν αναφέρεται ότι θα υπάρχουν έντεκα σταυροί.
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί δεν μας το λέτε εδώ; Εμείς νομοθετούμε.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Πουθενά δεν αναφέρεται. Δεν είναι πρόθεσή μας ούτε να κάνουμε αυτό ούτε να ποδηγετήσουμε κανένα. 
      Τι λέει το άρθρο 6, το οποίο σήμερα ψηφίζουμε; Λέει ότι οι εκλογές διενεργούνται με άμεση και μυστική ψηφοφορία με ενιαία ψηφοδέλτια. Εξήγησα γιατί πρέπει να υπάρχει το ενιαίο ψηφοδέλτιο.
      ΑΠΟΣΤΟΛΟΣ ΚΑΚΛΑΜΑΝΗΣ: Συμφωνώ στο ενιαίο ψηφοδέλτιο. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Δικαίωμα να εκλέγουν και να εκλέγονται στα συμβούλια έχουν οι εγγεγραμμένοι στα οικεία μητρώα νέων. Εξήγησα γιατί πρέπει να είναι οι εγγεγραμμένοι στα μητρώα και όχι άλλοι.
      Η επόμενη παράγραφος λέει ότι με κοινή υπουργική απόφαση ρυθμίζονται τα θέματα της παραγράφου 1, όσο και ειδικότερα τα θέματα που αφορούν τη διαδικασία διεξαγωγής των εκλογών. 
      Άρα, με υπουργική απόφαση θα καθοριστεί ο αριθμός των σταυρών. Σας δηλώνω εδώ κατηγορηματικά ότι η πρόθεσή μας δεν είναι να βάλουμε εννιά, δέκα, έντεκα, οκτώ, επτά, έξι σταυρούς, ώστε να υπάρχει ένα είδος «πλειοψηφικού» συστήματος, ούτε βεβαίως θα βάλουμε και ένα σταυρό, ώστε να υπάρχει η μονοσταυρία που δημιουργεί άλλου είδους προβλήματα. Θα βάλουμε την πολυσταυρία, όχι όμως στην έκταση των έντεκα ή των δέκα ή των εννέα ή των οκτώ σταυρών, ώστε να ακυρωθεί ο σκοπός μας, που είναι να εκφράζονται ανεξάρτητα και ελεύθερα όλοι και να υπάρχει η σύνθεση. 
      Άλλο ζήτημα είναι η υπουργική απόφαση που θα ρυθμίσει το θέμα και μπορεί να κάνουμε και μια συζήτηση για τον αριθμό των σταυρών, που και εσείς θεωρείτε ότι θα πρέπει να μπει και να συναποφασίσουμε. Καμία αντίρρηση. Εδώ είμαστε για ν’ αποφασίζουμε. Αλλά δεν το ρυθμίζουμε σήμερα το θέμα των έντεκα σταυρών, όπως δόθηκε η εντύπωση.
      ΠΡΟΕΔΡΕΥΩΝ (Ιωάννης Τραγάκης): Νομίζω ότι είναι ρητή η δέσμευσή σας, όπως καταγράφηκε στα Πρακτικά. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, αυτό μπορούσατε να το λύσετε σήμερα με μια δήλωση, ότι οι σταυροί δεν πρόκειται να είναι άνω του ημίσεος. Είναι νέοι άνθρωποι. Να μάθουν να συζητούν. Να μη λένε: «Εγώ έχω πλειοψηφία, εσύ μη μιλάς». Με καταλάβατε; Γι’ αυτό λέω «ναι» στο ενιαίο ψηφοδέλτιο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν έχω κανένα πρόβλημα να συμφωνήσω σ’ αυτό. Και κάνω δήλωση επ’ αυτού. 
      ΑΠΟΣΤΟΛΟΣ ΚΑΚΛΑΜΑΝΗΣ: Ωραία. Αυτό είναι πολύ ικανοποιητικό. Λυπάμαι, όμως, γιατί άλλα πράγματα με εμποδίζουν να το ψηφίσω. 
      ΠΡΟΕΔΡΕΥΩΝ (Ιωάννης Τραγάκης): Δεν χρειάζεται να πείτε τίποτα άλλο. Κάνατε μια δήλωση φτάνει. 
      ΝΙΚΟΛΑΟΣ ΓΚΑΤΖΗΣ: …(δεν ακούστηκε)
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι σημαντικό που είπατε. Ότι δεν θα είναι τόσοι σταυροί, ώστε να υπάρξει μια…
      ΝΙΚΟΛΑΟΣ ΓΚΑΤΖΗΣ: Και για τους πέντε που λέτε, κύριε Κακλαμάνη, αν είναι πέντε από εδώ και πέντε από εκεί, καταλαβαίνετε ότι στους έντεκα, οι άλλοι είναι απ’ έξω και κάθονται και χειροκροτούν. 
      ΑΠΟΣΤΟΛΟΣ ΚΑΚΛΑΜΑΝΗΣ: Με ενδιαφέρει να μην είναι μια ομάδα. 
      ΠΡΟΕΔΡΕΥΩΝ (Ιωάννης Τραγάκης): Κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Το θέμα είναι η απλή αναλογική: Το κυρίαρχο σύστημα που εκφράζει τη βούληση και των νέων.
      Να έρθω, όμως, στα υπόλοιπα. Είναι καταφανέστατο, κύριοι συνάδελφοι, ότι δεν θα πείσουμε την Κυβέρνηση -απ’ ό,τι φαίνεται- ν’ αλλάξει θέση για το εκλογικό σύστημα. Είναι αποφασισμένη τελικά να αδρανοποιήσει τη δραστηριότητα της νεολαίας, να περιθωριοποιήσει την έκφρασή της, να μην ακούσει καμία αντίθετη φωνή από το σύστημα το οποίο ελέγχει σήμερα και την Τοπική Αυτοδιοίκηση. Θέλει να οδηγήσει ουσιαστικά τη νεολαία σ’ ένα ασφυκτικό κλοιό καπελώματος της πολιτικής, που ακολουθούν σήμερα τα δυο κόμματα και ιδιαίτερα σήμερα η Κυβέρνηση θέλει ν’ αφυδατώσει τη νεολαία από τη ζεστασιά, την όρεξη και τη δυναμικότητα που έχει για ανατροπές και άλλες περιχαρακώσεις, που θέλουν να της επιβάλλουν. 
      Ένα είναι, κύριε Πρόεδρε, σήμερα το σύστημα που μπορεί να εξασφαλίσει αυτό που δεν θέλει η Κυβέρνηση, δηλαδή την αντιπροσωπευτικότητα της νεολαίας: η απλή αναλογική. Και μη μου πείτε τώρα ότι εκεί δεν θέλετε τις πολιτικές αντιπαραθέσεις. Ότι τελικά δεν θέλετε εσείς τις ιδεολογικές αντιπαραθέσεις, όπως ακούστηκε και από τον εισηγητή σας. Μην κοροϊδευόμαστε, όταν λέτε ότι δεν θα πάει η Νέα Δημοκρατία να βάλει σταυρούς, όταν από το Βήμα αυτό είπατε ότι «Η Νέα Δημοκρατία μαζί με το λαό θα φέρει το σύστημα αυτό στην Τοπική Αυτοδιοίκηση». Εν πάση περιπτώσει, το θέμα δείχνει πού το πάτε. Μέχρι ακόμα και τη νεολαία θέλετε να την καθοδηγήσετε, να την υποτάξετε, να αφομοιωθεί μέσα στην επιχείρηση που λέγεται σήμερα «Τοπική Αυτοδιοίκηση». Έτσι έχει γίνει. Να την προσαρμόσετε στις απαιτήσεις του συστήματος και ουσιαστικά να γίνουν εκτελεστικά όργανα και όχι όργανα διεκδίκησης, όργανα πάλης. Το ένα θέμα είναι αυτό.
      Το δεύτερο θέμα είναι τα οικονομικά, δηλαδή ότι θα γίνει συγχρηματοδότηση, κύριε Υπουργέ. Έχουμε κουραστεί να ακούμε ότι γι’ αυτά τα θέματα θα συγχρηματοδοτούν τα Υπουργεία. Δώσατε τα σχολεία στην Τοπική Αυτοδιοίκηση. Είπατε ότι θα χρηματοδοτήσετε όλες τις δαπάνες.  Πού πήγαν οι δαπάνες λειτουργίας και τα έξοδα συντήρησης στην Τοπική Αυτοδιοίκηση; Δώσατε τα Κ.ΑΠ.Η.. Πληρώνατε στην αρχή  με προγραμματική σύμβαση. Μετά τα υπαγάγατε εξ ολοκλήρου στην αρμοδιότητα της Τοπικής Αυτοδιοίκησης. Πού είναι η χρηματοδότηση; Να πάμε στους παιδικούς σταθμούς και σε χίλια δύο άλλα; Ε, λοιπόν, μην έρχεστε τώρα να μας πείτε ότι με κοινή υπουργική απόφαση θα δίνονται τα χρήματα κ.λπ., γιατί ξέρουμε τη μεθόδευση και της προηγούμενης κυβέρνησης και της δικής σας. 
      Να έρθω και σε άλλα θέματα. Ιδιαίτερα θεωρώ υποχρέωσή μου να πω και δυο λόγια σαν απάντηση στον κ. Κακλαμάνη, που είπε ότι πρέπει και εμείς να συμφωνήσουμε και να συμμετέχουμε στο Εθνικό Συμβούλιο Νεολαίας. Κύριε Πρόεδρε, με όλο το σεβασμό που σας έχω, να σας πω το εξής: Όλα αυτά τα συμβούλια που έχουν την εθνική περιγραφή και το περίβλημα, δεν είναι τίποτα άλλο παρά προπομπή υιοθέτησης μιας πολιτικής, που ακολουθούν σήμερα οι εκάστοτε κυβερνήσεις. Θέλουν την υιοθέτηση και να λένε: «Ξέρετε εμείς έχουμε την απόφαση του Εθνικού Συμβουλίου, τη σύμφωνη γνώμη ή στο κάτω-κάτω, μειοψήφησε και ένα κόμμα, δεν πειράζει, έχουμε την απόφαση του Συμβουλίου Εξωτερικών Υποθέσεων, έχουμε τις ανεξάρτητες αρχές». Ανεξάρτητες; Πολύ ανεξάρτητες. 
      Εμείς δεν πρόκειται να παίξουμε τελικά αυτόν το ρόλο της υιοθέτησης της πολιτικής μέσα από τέτοιους φορείς, που δημιουργεί η Κυβέρνηση για να έχει ένα άλλοθι στις αντιλαϊκές της επιλογές. 
      Τέλος, αναφορικά με το άρθρο 9, για το οποίο έγινε τόσο πολλή συζήτηση –στις τροπολογίες θα αναφερθώ μετά πιο ειδικά- και στο οποίο περνάτε και την τροπολογία για τις στρατιωτικές σχολές, θέλω να πω ότι δεν έχει κανένα άλλο στόχο, παρά να κάνετε πιο σύντομη την εμπορευματοποίηση και ιδιωτικοποίηση των πανεπιστημιακών σχολών. Ήδη και τα δύο μεγάλα κόμματα συμφωνούν στη δημιουργία ιδιωτικών πανεπιστημίων. Όμως και μ’ αυτήν τη ρύθμιση που κάνετε για τις στρατιωτικές σχολές, προσπαθείτε να περάσετε τους κανόνες της αγοράς. Είμαστε και εδώ αντίθετοι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, είκοσι ένας μαθητές και μαθήτριες από το Δημοτικό Σχολείο Άσσου Κορινθίας, συνοδευόμενοι από δύο δασκάλους. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες)
      Κηρύσσεται περαιωμένη η συζήτηση επί της ενότητος των άρθρων 1 έως και 13 και θα προχωρήσουμε στην ψήφισή τους ένα-ένα χωριστά. 
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 3 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: …
      ΧΡΗΣΤΟΣ ΑΗΔΟΝΗΣ: Κύριε Πρόεδρε, γίνεται δεκτό από την πλευρά μας το άρθρο 6 μετά τη δέσμευση του κυρίου Υπουργού σε σχέση με τις  εκλογές.
      ΠΡΟΕΔΡΕΥΩΝ (Ιωάννης Τραγάκης): Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ:.Δεκτό,δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 με την προσθήκη της υπ’ αριθμόν 538/113 τροπολογίας;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΧΡΗΣΤΟΣ ΑΗΔΟΝΗΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό, κατά πλειοψηφία, με την προσθήκη της υπ’ αριθμόν 538/113 τροπολογίας. 
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 11 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει κατά πλειοψηφία. 
      Προχωρούμε τώρα, κύριοι συνάδελφοι στη συζήτηση των τροπολογιών. Θα τις συζητήσουμε όλες μαζί. 
      Θέλετε να λάβετε το λόγο επί των τροπολογιών, κύριε Αηδόνη; 
      ΧΡΗΣΤΟΣ ΑΗΔΟΝΗΣ: Βεβαίως, κύριε Πρόεδρε. Θέλω να κάνω μερικές παρατηρήσεις. 
      ΠΡΟΕΔΡΕΥΩΝ (Ιωάννης Τραγάκης): Έχει ζητήσει προηγουμένως το λόγο ο κ. Παπαθεμελής. Θα πάρετε το λόγο μετά. 
      Ορίστε, κύριε Παπαθεμελή. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, θέλω την προσοχή του κυρίου Υπουργού στις δύο τροπολογίες που έχω καταθέσει. 
      Η πρώτη τροπολογία αφορά την εκλογή των Πρυτάνεων. Εσχάτως έχει ψηφιστεί ο γνωστός νόμος, ο οποίος προβλέπει τετραετή πρυτανική θητεία και έχει μεταβατικές διατάξεις, μεταξύ των οποίων επιτρέπεται στους νυν Πρυτάνεις ασχέτως του πόσων χρόνων πρυτανεία έχουν, να μπορούν να είναι υποψήφιοι και στις επικείμενες πρυτανικές εκλογές. Για την ισότητα των όρων, για την ταυτότητα ιστορικής και νομικής αιτίας, έχω την αίσθηση ότι θα πρέπει να προβλεφθεί μία μεταβατική διάταξη, που δεν προβλέφθηκε τότε, η οποία να επιτρέπει σε υποψηφίους Πρυτάνεις, που δεν έχουν μπροστά τους μία ολόκληρη τετραετία αλλά μικρότερο διάστημα, να μπορούν να είναι εκλόγιμοι και βεβαίως, όταν συμπληρώσουν τη θητεία τους, είτε να παρατείνεται για ένα χρόνο αυτή η θητεία τους στο πανεπιστήμιο είτε να αντικαθίστανται από τους αντιπρυτάνεις. Νομίζω ότι αυτό είναι αναγκαίο να γίνει, διότι αλλιώς υπάρχει μία αδικία κατά συγκεκριμένων ανθρώπων που είχαν προετοιμαστεί γι’ αυτό το αξίωμα και αιφνιδίως αποκλείονται. Το γεγονός ότι υπάρχουν μεταβατικές διατάξεις επιβεβαιώνει την ανάγκη αποδοχής αυτής της ρυθμίσεως. 
      Η δεύτερη τροπολογία μου αφορά το ν. 2817/2000, όπου στην παράγραφο 4 του άρθρου 13 προστίθεται μία ακόμη παράγραφος, κατά την οποία μπορούν να ζητήσουν να μετακινηθούν από τη μία κατηγορία προσωπικού στην άλλη εκπαιδευτικοί, οι οποίοι διαθέτουν τα απαιτούμενα από το νόμο προσόντα και είναι διορισμένοι σε οποιαδήποτε άλλη βαθμίδα της εκπαίδευσης. Είναι μία μικρή κινητικότητα, η οποία δείχνει την ευελιξία της διοικήσεως και της πολιτικής ηγεσίας του Υπουργείου, αν γίνει δεκτή. 
      Παρακαλώ τον Υπουργό να πει το «ναι», για να πει και η Βουλή το δικό της «ναι», κύριε Πρόεδρε. 
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Νιώτης.
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, παίρνω το λόγο επί της τροπολογίας με θέμα την εισαγωγή στα πανεπιστήμια της Κύπρου των Ελλαδιτών, για να πω στον κύριο Υφυπουργό ότι και από τη συζήτηση που είχαμε στην αρμόδια Διαρκή Επιτροπή Μορφωτικών Υποθέσεων με την προϊσταμένη σας Υπουργό, την κ. Γιαννάκου και με τα όσα εισηγείστε σήμερα διά της υπογραφής πάλι της κ. Γιαννάκου, αλλά και διά της προσωπικής σας εδώ παρουσίας και υποστήριξης, διαφαίνεται ότι η πολιτική ηγεσία του Υπουργείου είναι σε βαθύτατη σύγχυση για το τι έχει νομοθετήσει σε σχέση με την εισαγωγή Κυπρίων αποφοίτων κυπριακών λυκείων στα ελληνικά Α.Ε.Ι. και Τ.Ε.Ι.. Γιατί εσείς εδώ, στην ακροτελεύτια διατύπωση της αιτιολογικής εκθέσεως, σημειώνετε ότι οι απόφοιτοι λυκείων της Κύπρου εισάγονται πλέον στα ελληνικά ιδρύματα τριτοβάθμιας εκπαίδευσης στην ειδική κατηγορία των κοινοτικών αλλοδαπών.
      Σας καταθέσαμε και πριν και θα σας παρακαλούσα, εάν δεν μπορείτε σήμερα να αντιδράσετε θετικά, να το προσέξετε, για να το συζητήσετε με την κ. Γιαννάκου, γιατί δεν μπορώ να καταλάβω εάν αυτό οφείλεται σε μη κατανόηση του θέματος ή σε αδιαλλαξία. Εδώ έχουμε επιστολή, την οποία νομίζω ότι κατέθεσε πριν ο συνάδελφος κ. Μαγκριώτης –εάν όχι, την καταθέτω εγώ σήμερα- του Υπουργού Παιδείας της Κύπρου. Παρακαλώ να το προσέξετε, γιατί είναι η πρώτη φορά που υπάρχει δημόσια ανοικτή διαφωνία της Κυβέρνησης της Κύπρου για ένα θέμα, το οποίο αντιμετωπίζεται πάντα με ιδιαίτερη ευαισθησία. Ο Υπουργός Παιδείας της Κύπρου κ. Πεύκιος Γεωργιάδης, στην επιστολή που σας καταθέτουμε, επιβεβαιώνει τα αντίθετα, ότι ενώ οι Κύπριοι στην υπηκοότητα είναι κοινοτικοί, εσείς έχετε μια περίεργη διατύπωση, ότι εάν είναι συγχρόνως και ελληνικής καταγωγής –τραγικό ολίσθημα του Υπουργείου Παιδείας της Ελλάδος- τότε πάνε στο ποσοστό των ομογενών. Κατανοείτε ότι λέτε εντελώς διαφορετικά πράγματα απ’ όσα βεβαιώνετε στο ελληνικό Κοινοβούλιο με την εισηγητική έκθεση της παρούσας τροπολογίας.
      Διαμαρτύρεται το σύνολο των γονέων και κηδεμόνων, καθώς και το σύνολο των αποφοίτων των λυκείων της Κύπρου γι’ αυτήν την τραγική αποτυχία να θεσμοθετήσετε κάτι, που ναι μεν εναρμονίζει την ελληνική νομοθεσία με την κοινοτική, αλλά τραυματίζει θανάσιμα την ισότητα των αποφοίτων Κυπρίων, διότι δεν υπήρχε κανένας λόγος να πείτε ότι ο Κύπριος στην υπηκοότητα, που έχει και ελληνική καταγωγή, πάει στο 1,5%. Από τη στιγμή που θέλετε να εναρμονιστείτε με την κοινοτική νομοθεσία και εφ’ όσον θέλετε να υπάρχει ισότητα των Ευρωπαίων πολιτών, είναι αρκετό να πείτε ότι κάθε Κύπριος στην υπηκοότητα, ο οποίος αποφοιτά από τα λύκεια της Κύπρου, πάει στο κοινοτικό ποσοστό του 8%.
      Μάλιστα, ο κ. Πεύκιος Γεωργιάδης δείχνει μεγαλύτερη ευελιξία από εσάς και σας προτείνει τρόπο για να λύσετε και το πρόβλημα των άλλων, γιατί είναι τετρακόσιοι οι Κύπριοι στην υπηκοότητα που βάναυσα και ακατανόητα τους πάτε στο 1,5%, δηλαδή τους πάτε στους ομογενείς, αφού έχουν μία υπηκοότητα, την Κυπριακή, απλά και μόνο επειδή κατάγονται εις απώτερη καταγωγή από Ελλαδίτη.
      Παρακαλώ να το καταλάβετε αυτό και να μη βιαστείτε να απαντήσετε. Έχετε αναστατώσει την Κύπρο. Σας προειδοποιώ ότι μ’ αυτόν τον τρόπο αναστατώνετε και την ομογένεια. Μόνο η δική μας συναινετική στάση μέχρι τώρα δεν είχε δημιουργήσει αυτήν την ενέργεια, η οποία μπορεί να δυναμιτίσει το σύνολο της ομογένειας. Γιατί; Διότι αν στείλετε τα παιδιά κυπριακής υπηκοότητας στο 1,5%, αυτά θα διαγωνιστούν μόνο στα ελληνικά. Αυτά τα παιδιά γνωρίζουν άριστα την ελληνική, αφού αποφοιτούν ουσιαστικά ως να αποφοιτούν από λύκειο των Αθηνών. Ουσιαστικά εκτοπίζετε τα παιδιά της ομογένειας. Τα τιμωρείτε. Τιμωρείτε τους Κυπρίους, παραβιάζοντας και το Σύνταγμα της Κύπρου, διότι λέτε ότι εάν κάποιος είναι Κύπριος στην υπηκοότητα και έχει ελληνική καταγωγή, τον τιμωρώ, τον βαπτίζω ομογενή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΓΡΗΓΟΡΙΟΣ ΝΙΩΤΗΣ: Προσπαθώ να διευκολύνω την Κυβέρνηση να καταλάβει.
      ΠΡΟΕΔΡΕΥΩΝ (Ιωάννης Τραγάκης):  Ένα μόνο θα σας πω: Συμφωνώ εν μέρει μαζί σας.
      ΓΡΗΓΟΡΙΟΣ ΝΙΩΤΗΣ:  Εν μέρει; Εις ολόκληρον πρέπει να συμφωνήσετε.
      ΠΡΟΕΔΡΕΥΩΝ (Ιωάννης Τραγάκης):  Μετά τη διευκρίνιση που θα δώσει ο κύριος Υπουργός….
      ΓΡΗΓΟΡΙΟΣ ΝΙΩΤΗΣ: Δεν θα δώσει καμία διευκρίνιση και τον παρακαλώ να μη δώσει διευκρίνιση. Τον παρακαλώ, επιτέλους, να συσκεφθούν με την κυρία Υπουργό ή να μας καλέσουν στο Υπουργείο. Είναι δραματική η κατάσταση στην Κύπρο. Θα είναι δραματική η κατάσταση των παιδιών της ομογένειας, που θα έρχονται με το 1,5% να διαγωνίζονται με παιδιά-αποφοίτους πρότυπων λυκείων της Κύπρου. Τονίζω και πάλι ότι αναφέρομαι σ’ αυτά που έχουν μία και μόνο υπηκοότητα ή έχουν διπλή υπηκοότητα, ελληνική και κυπριακή. Έχετε κάθε δικαίωμα να πείτε ότι παίρνετε την πρώτη υπηκοότητα, την κυπριακή, άρα είναι κοινοτικός και τον πάω στο 8%.
      Ο κ. Πεύκιος Γεωργιάδης με ευφυΐα και ευελιξία σας προτείνει, επίσης, επαναδιατύπωση τέτοια, που λύνει και το πρόβλημα των Ελλαδιτών αποφοίτων των λυκείων της Κύπρου, για να πάνε και αυτοί στο 8%. Εάν η διατύπωση γίνει, όπως την προτείνει ο κ. Γεωργιάδης, θα πάει το 8% όχι στους αλλοδαπούς, αλλά στους κοινοτικούς απόφοιτους.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ:  Επανέρχομαι στο ζήτημα, το οποίο μόλις προηγουμένως έθεσε ο κ.  Νιώτης και έθεσα και εγώ στην προτασσόμενη δευτερολογία μου επί των άρθρων.
      Κύριε Υπουργέ, ίσως δεν έγινε κατανοητό ότι επ’ ευκαιρία της συζητήσεως της τροπολογίας αυτής, ως παρεμπίπτον θέμα θέτουμε αυτό το οποίο έχει ήδη ισχύσει και έχει αναστατώσει την Κύπρο. Κατά βάση χωρίζετε στα δύο τους Κυπρίους μ’ αυτό που ήδη τώρα ισχύει. Αυτοί που είναι Κύπριοι, δίνουν εξετάσεις στο 8%. Μάλιστα, στην επιστολή τους προς εσάς ο Υπουργός Παιδείας της Κύπρου σας αναφέρει και τον αριθμό. Σας λέει οι τετρακόσιοι Κύπριοι ελληνικής καταγωγής ή διπλής υπηκοότητας που αποφοιτούν από τα γυμνάσια και λύκεια της Κύπρου, δίνουν ειδικές εξετάσεις μαζί με το 1,5% των υπόλοιπων ομογενών μας ανά τον κόσμο, που δίνουν ειδικές εξετάσεις για να περάσουν στα ελληνικά πανεπιστήμια.
      Τι σημαίνει αυτό; Ότι αυτός που γνωρίζει, δηλαδή, τετρακόσιοι Κύπριοι που γνωρίζουν άριστα τα ελληνικά θα διαγωνιστούν επί της ελληνικής γλώσσης και θα αφαιρέσουν το δικαίωμα ή την ελπίδα, τη χαραμάδα που υπάρχει για κάποιον Έλληνα ομογενή από την Αμερική, από την Αυστραλία, από τη Γερμανία που θέλει να περάσει με ειδικές εξετάσεις στο πανεπιστήμιο. Εμείς κάνουμε έκκληση να λάβετε υπ’ όψιν σας την ευφυή διατύπωση που σας προτείνει το Υπουργείο Παιδείας της Κύπρου και να την κάνετε κομμάτι της ελληνικής νομοθεσίας. Θα γλιτώσετε από μία περιπέτεια και θα επέλθει ηρεμία σε ένα διχασμό στην Κύπρο.
      ΠΡΟΕΔΡΕΥΩΝ (Ιωάννης Τραγάκης): Ο κ. Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Εγώ θέλω να μιλήσω για την τροπολογία που αφορά την τρομοκρατία. Εμείς έχουμε εκδηλώσει επανειλημμένα τη συμπάθειά μας για τα θύματα και για τις οικογένειές τους για όσα υπέστησαν από τις τρομοκρατικές οργανώσεις στην Ελλάδα. Έχουμε σαφή θέση κατηγορηματικής αντίθεσης με την ατομική τρομοκρατία και με τις τρομοκρατικές οργανώσεις. Όμως δεν μπορούμε να συμφωνήσουμε μ’ αυτήν την τροπολογία όχι γιατί θέλουμε να λησμονήσουμε τα θύματα. Εξάλλου γίνονται και τώρα κάποιες επετειακές εκδηλώσεις, κάποια πολιτικά μνημόσυνα στα οποία έχουμε πάρει μέρος και εμείς.
      Άλλο είναι αυτό το θέμα και άλλο είναι να καθιερωθεί ημέρα μνήμης, η οποία παραπέμπει αλλού. Έχουμε ως τώρα ημέρες μνήμης για τη Μικρασιατική Καταστροφή, για τους Πόντιους, για το Ολοκαύτωμα, δηλαδή, εκεί που υπήρχε μαζική καταστροφή και αφανισμός ανθρώπινων ζωών. Ιστορικά έχουν εκτιμηθεί αυτά τα γεγονότα και έχουν κατασταλάξει. Δεν μπορούμε να βάζουμε στην ίδια μοίρα τις γενοκτονίες ή τις μαζικές καταστροφές ανθρώπινων ζωών με τα θύματα συγκεκριμένων ενεργειών, δηλαδή, των απαράδεκτων τρομοκρατικών ενεργειών που τις έχουμε καταδικάσει επανειλημμένα.
      Πιστεύουμε ότι άλλος είναι ο λόγος που έρχεται αυτή η τροπολογία. Εμείς θεωρούμε ότι η τροπολογία για την τρομοκρατία έχει άλλους σκοπούς. Έρχεται για να αναβαθμιστεί η έννοια της τρομοκρατίας, η αντιτρομοκρατική πάλη στη συνείδηση του ελληνικού λαού, ώστε να έχουμε και επίσημες επετείους από άκρου εις άκρον της χώρας. Και αυτό το απαιτούν οι Αμερικάνοι και οι Ευρωπαίοι. Αυτό εκδηλώνεται κάθε στιγμή. Προ δύο ετών βρισκόμουν στην Παγκόσμια Γενική Συνέλευση όλων των Κοινοβουλίων του κόσμου. Ήταν εκατόν είκοσι χώρες. Η Ευρωπαϊκή Ένωση έδωσε τη μάχη για να προταχθεί το θέμα της τρομοκρατίας. Το ίδιο έκανε και η Ελλάδα διά της εκπροσώπου της του κυβερνώντος κόμματος. Και αντιστάθηκαν όλες οι αραβικές χώρες και μια σειρά από χώρες του τρίτου κόσμου. Και φάγαμε μια ολόκληρη ημέρα για το αν θα  προταχθεί το θέμα της τρομοκρατίας ή το θέμα της Παλαιστίνης. Οι άλλοι έλεγαν της Παλαιστίνης, που τις περισσότερες οργανώσεις της τις θεωρούν τρομοκρατικές, ενώ η Ευρώπη με κάποιες χώρες της Λατινικής Αμερικής έλεγαν όχι, της τρομοκρατίας.
      Γίνεται μάχη και σε διεθνές επίπεδο και στο εσωτερικό να προταχθεί στην ατζέντα η τρομολαγνία για να περνάνε εύκολα οι νόμοι περιορισμού των δικαιωμάτων. Ήδη υπάρχει έτοιμο σχέδιο που είμαστε υποχρεωμένοι να το ψηφίσουμε εντός ολίγων μηνών για τη νόμιμη παρακολούθηση των τηλεφωνικών συνδιαλέξεων στην κινητή τηλεφωνία και στο internet.
      Να κρατούνται στα αρχεία για πάνω από έξι μήνες. Το έχει αποδεχθεί και η Κυβέρνηση και το ΠΑ.ΣΟ.Κ.. Από την άλλη διαμαρτυρόμαστε για τις υποκλοπές που έτυχε να γίνουν σε βάρος και της Κυβέρνησης. Εμείς είμαστε συνηθισμένοι από τις υποκλοπές και ξέρουμε τι συμβαίνει. Δεν το φανταζόταν και η Κυβέρνηση ότι μπορεί να γίνονται και σε βάρος της αφού υπάρχουν και ανταγωνισμοί; 
      Αλλά σε μια εποχή που το σκάνδαλο των υποκλοπών είναι σε εξέλιξη -στις Η.Π.Α. λέει ο Μπους ότι θα πάμε σε υποκλοπές χωρίς άδεια εισαγγελέα- και που ετοιμάζεται να έρθει νέα αντιτρομοκρατική νομοθεσία, εδώ στην Κυβέρνηση χρειάζεται και στα κόμματα που υιοθετούν κατά προτεραιότητα πως ο κύριος αντίπαλος κατά της ειρήνης και της ηρεμίας των διεθνών σχέσεων, το κύριο πρόβλημα είναι η τρομοκρατία. 
      Γι’ αυτούς τους λόγους μπαίνει αυτό το θέμα και γι’ αυτό την απορρίπτουμε και όχι από ασέβεια στα θύματα. Δεν μπορώ να καταλάβω επίσης και τη θέση του ΠΑ.ΣΟ.Κ.. Ο κ. Γείτονας μίλησε σαν κ. Γείτονας δεν μίλησε σαν Κοινοβουλευτικός Εκπρόσωπος του ΠΑ.ΣΟ.Κ. ή σαν εισηγητής. 
      ΠΡΟΕΔΡΕΥΩΝ (Ιωάννης Τραγάκης): Θα έρθει η ώρα της ψήφισης και θα το δείτε. 
      ΑΝΤΩΝΗΣ ΣΚΥΛΛΑΚΟΣ: Θέλω να ακούσω και να διευκρινιστεί με την ψήφο εάν συμφωνούν ή δεν συμφωνούν με την τροπολογία.
      ΠΡΟΕΔΡΕΥΩΝ (Ιωάννης Τραγάκης): Ο Αντιπρόεδρος της Βουλής κ. Τραγάκης ζητεί ολιγοήμερη άδεια απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν χρειάζεται να πω πολλά γιατί και ο εισηγητής μας ο Χρήστος Αηδόνης τοποθετήθηκε και επί της τροπολογίας προηγούμενα που μας εκφράζει, απλώς θέλω να πω και εγώ για την τροπολογία με αριθμό 540 που αναφέρεται στους Κυπρίους όπου αν διαβάσει κανείς την εισηγητική έκθεση βεβαίως δεν θα κατανοήσει ποιο είναι το πρόβλημα. Αν όμως το συνδυάσει με την προηγούμενη ρύθμιση που έχει ψηφίσει το Υπουργείο Παιδείας το Σεπτέμβριο, αν θυμάμαι καλά, δημιουργείται ένα μεγάλο θέμα το οποίο καταγράφει απόλυτα και σωστά ο Υπουργός Παιδείας της Κύπρου στην επιστολή που στέλνει στην Υπουργό από την 1η του Νοέμβρη του 2005. 
      Εκεί, κύριε Υπουργέ, στην προηγούμενη ρύθμισή σας κατατάσσετε σε δυο κατηγορίες τα παιδιά των Κυπρίων, ανάλογα αν έχουν και τους δυο γονείς από την Κύπρο ή αν έχουν τον ένα γονέα με καταγωγή από την Ελλάδα. Παρά το γεγονός που τονίζει ο Υπουργός ότι τα παιδιά αυτά γεννήθηκαν και ζουν στην Κύπρο και πληρούν όλες τις υποχρεώσεις που έχουν ως Κύπριοι υπήκοοι. 
      Επειδή, κύριε Υπουργέ, ο Υπουργός της Κύπρου σας αναφέρει ξεκάθαρα μια ρύθμιση η οποία θα καλύπτει το θέμα ένθεν και ένθεν και επίσης θα καλύπτει και τους Κυπρίους μαθητές και δεν θα τους χωρίζει σε κατηγορίες αφού δεν υπάρχουν τέτοιες κατηγορίες στην Κύπρο όπως εμείς προσπαθούμε να τους χωρίσουμε, θεωρώ ότι πρέπει να λάβουμε υπόψη μας την ομόφωνη αυτή βούληση και διατύπωση όπως αναφέρεται στην επιστολή του Κύπριου Υπουργού. 
      Κύριε Υπουργέ, γιατί το λέω αυτό; Αν θυμόσαστε, κύριε Υπουργέ, όταν συζητιόταν το Σχέδιο Ανάν και  ήθελαν να πάρουμε θέση ως Έλληνες πώς θα λειτουργήσουμε, ο σημερινός Πρωθυπουργός κ. Καραμανλής είπε ότι πρέπει να αποφασίσουν οι Κύπριοι και εμείς απλά θα πράξουμε ό,τι εκείνοι αποφασίσουν τότε. 
      Έτσι, λοιπόν, αφού εδώ ομόφωνα αποφάσισαν γι’ αυτό ας κάνουμε αυτό πράξη, αυτό που είπε τότε για το Σχέδιο Ανάν ο ίδιος ο Πρωθυπουργός. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Δυο λόγια για τη συζητούμενη τροπολογία, κύριε Πρόεδρε, όσον αφορά τους απόφοιτους λυκείων από την Κύπρο και την εισαγωγή στα ελληνικά πανεπιστήμια και την έμμεση αρνητική επίδραση που έχει και στους ομογενείς νέους από τον υπόλοιπο πλανήτη, σε άλλα μέρη του κόσμου. 
      Κατέθεσα ήδη στη συζήτηση επί των άρθρων την επιστολή του Κύπριου Υπουργού και τη διαμαρτυρία όλων των κυπριακών κομμάτων και του Εθνικού Συμβουλίου Παιδείας της Κύπρου. Γι’ αυτό, λοιπόν, καλώ και τον παριστάμενο Υφυπουργό να αποσύρει αυτήν την τροπολογία. Εγώ θα βάλω και μια ακόμη παράμετρο, την οποία παρακαλώ να την προσέξει. 
      Η τελευταία παράγραφος λοιπόν, κύριε Υφυπουργέ, εμμέσως επηρεάζει τους ομογενείς και γι’ αυτό σας προτείνουμε να την αποσύρετε και να τη δείτε πάλι,  διότι δεν είναι τυχαία η διαμαρτυρία της Κύπρου. 
      Η τροπολογία πρέπει να τύχει της επεξεργασίας και της προσοχής του Υπουργείου Εξωτερικών και ειδικότερα του Υφυπουργού Αποδήμων. Υπάρχει νέα Υπουργός Εξωτερικών και νέος Υφυπουργός Αποδήμων. Στη συζητούμενη, λοιπόν, τροπολογία, σ’ αυτήν που έχετε καταθέσει, δεν υπάρχει η υπογραφή του Υπουργού Εξωτερικών ή του αντίστοιχου Υφυπουργού. Θα σας παρακαλέσω, λοιπόν, να τη συζητήσετε μαζί τους, διότι είμαι βέβαιος ότι αυτοί ξέρουν κάτι παραπάνω. Μη δώσετε, δηλαδή, στη νέα πολιτική ηγεσία του Υπουργείου Εξωτερικών μια αρνητική προίκα μ’ ένα αρνητικό ξεκίνημα. Αυτό είναι το πρώτο που θα ήθελα να θέσω. Αποσύρετε, λοιπόν, την τροπολογία.
      Δεύτερον και όσον αφορά την έκκληση του κ. Σκυλλάκου, θα ήθελα να πω ότι γνωρίζουμε πολύ καλά πως οι παγκόσμιες ανισότητες, η υπερσυγκέντρωση εξουσίας και πλούτου σε ορισμένα κέντρα και χέρια είναι αυτή που δημιουργεί την παγκόσμια ανισορροπία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτά τα αίτια, λοιπόν, πρέπει πρωτίστως να χτυπήσουμε και αυτός είναι ο αγώνας που κάνει και το ΠΑ.ΣΟ.Κ. και η Σοσιαλιστική Διεθνής, ιδιαίτερα με το νέο ηγέτη της, τον Πρόεδρο Γιώργο Παπανδρέου. Μια από τις βασικές προγραμματικές δηλώσεις και αποφάσεις του πρόσφατου συνεδρίου που έγινε στην Αθήνα είναι και η καταπολέμηση των ανισοτήτων βεβαίως μέσα στις ανεπτυγμένες χώρες, αλλά ιδιαίτερα στις μη ανεπτυγμένες.
      Κύριε Πρόεδρε, αγαπητέ κύριε Τραγάκη, θα ήθελα να κλείσω με μία φράση. Δεν πρέπει να ξεχνάμε ότι υπάρχουν κέντρα που αξιοποιούν αυτές τις ανισότητες, αξιοποιούν την καταπίεση και δημιουργούν «θύλακες» για την οργάνωση και την υποστήριξη του διεθνούς δικτύου της τρομοκρατίας. Δεν πρέπει, δηλαδή, επειδή υπάρχει ένα αντικειμενικό γεγονός να παραβλέπουμε και όλα τα άλλα γεγονότα. 
      Μ’ αυτήν, λοιπόν, την έννοια και από ανθρωπιστικό χαρακτήρα, θα πρέπει να τοποθετηθούμε θετικά. Θα πρέπει όμως να τονίσουμε ότι συμφωνούμε στον αγώνα κατά των ανισοτήτων και βεβαίως κατά όλων εκείνων των κέντρων που προκαλούν τη διέγερση και τη δημιουργία αυτών των δικτύων της τρομοκρατίας.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Κύριε Γκατζή, έχετε το λόγο και με σας κλείνουμε.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έχει ζητήσει το λόγο ο κ. Αηδόνης.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Αηδόνη, έχετε το λόγο.
      ΧΡΗΣΤΟΣ ΑΗΔΟΝΗΣ: Κύριε Πρόεδρε, θα μιλήσω πολύ σύντομα και δεν θα μπω στην ανάλυση της τροπολογίας που αφορά το ζήτημα των Κυπρίων φίλων, διότι νομίζω ότι αναλύθηκε με τον καλύτερο τρόπο από τους προηγούμενους συναδέλφους. 
      Εκείνο όμως που θα ήθελα να προσθέσω είναι ότι υπάρχει μια αναίρεση της συνταγματικής ισότητας των Κυπρίων, γεγονός που νομίζω ότι το Υπουργείο σίγουρα θα δει. Βέβαια, υπάρχει η διαβεβαίωση του Υπουργού ότι πραγματικά θα το τακτοποιήσει. Θεωρώ ότι μια και η τροπολογία θίγει το θέμα στις τελευταίες τρεις σειρές της που έχουν σχέση με τη διεθνή συνταγματική ισότητα, πρέπει να αποσυρθεί και να μπορέσει να αντιμετωπίσει συνολικά το θέμα.
      Σε ό,τι αφορά το ζήτημα που έχει σχέση με την αντιστοίχιση των σχολών, μέσα στην αιτιολογική έκθεση υπάρχει μια αναφορά που λέει τα εξής: «Υπάρχουν εύλογα παράπονα από πολλούς υποψήφιους φοιτητές για μετεγγραφή, οι οποίοι υποστηρίζουν ότι θα πρέπει να είναι γνωστή η αντιστοίχιση πριν από την ημερομηνία κατάθεσης». Αυτό είναι σίγουρα σωστό. 
      Εκείνο που θα ήθελα να πω είναι ότι για άλλη μια φορά το Υπουργείο μας είπε να αποδείξει ότι σχεδιάζει πρόχειρα. Ιδιαίτερα όσον αφορά το θέμα των μετεγγραφών και επειδή υπάρχουν συνεχείς τροποποιήσεις μιας σειράς ζητημάτων, φαίνεται πια ότι πρόκειται για ένα μέγα θέμα, το οποίο δυστυχώς δεν αντιμετώπισε σοβαρά από την πρώτη στιγμή. 
      Στο τελευταίο θέμα που έχει να κάνει με το ζήτημα της προτροπής από τον Κοινοβουλευτικό Εκπρόσωπο του Κ.Κ.Ε. για το ποια είναι η θέση μας, θα ήθελα να πω ότι σήμερα είναι σίγουρο ότι υπάρχει πια ως πραγματικότητα ένα νέο φαινόμενο και αυτό είναι το φαινόμενο της τρομοκρατίας. Πιστεύω ότι κανείς, μα κανείς δημοκρατικός πολίτης, όπου και αν ανήκει και σε οποιοδήποτε κόμμα, δεν μπορεί να συμφωνήσει μ’ αυτό.
      Η τρομοκρατία όμως δεν γεννάται από εγκληματικές πράξεις, αλλά και από μια σειρά άλλων ζητημάτων τα οποία σήμερα συγκροτούν τον κοινωνικό ιστό. Πρόκειται για το ζήτημα της κοινωνικής ανισότητας, της κοινωνικής αδικίας, της φτώχειας και της ανέχειας. Όλα αυτά είναι ζητήματα τα οποία πραγματικά συγκροτούν και δυναμιτίζουν μία πολιτική κατάσταση και θεωρώ ότι η απάντηση για να μπορέσει να σταματήσει αυτό το φαινόμενο βρίσκεται ακριβώς εκεί και πουθενά αλλού και σίγουρα δεν μπορεί να βρίσκεται μέσα σε εθιμοτυπικές πράξεις. Βέβαια, κανείς δεν μπορεί να διαφωνήσει με μια διαδικασία εθιμοτυπίας. Θεωρούμε, λοιπόν, ότι αυτό είναι το έλασσον και όχι το μείζον. 
      Εκ των πραγμάτων, λοιπόν, σε ό,τι αφορά τη συγκεκριμένη τροπολογία σίγουρα την ψηφίζουμε, αλλά νομίζουμε ότι δεν είναι θέμα εθιμοτυπίας η αντιμετώπιση του συγκεκριμένου ζητήματος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Μία φράση, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Τι θέλετε, κύριε Παπαθεμελή; Σηκώνετε μονίμως το χέρι σας και λέτε «μία φράση». Πείτε την, λοιπόν, να την ακούσουμε.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Νομίζω ότι το αίτημα της Κύπρου, κύριε Πρόεδρε, δεν χρειάζεται ούτε συζήτηση ούτε υπεράσπιση. Αυτονόητα πρέπει να γίνει δεκτό αφ’ ης διετυπώθη. 
      ΠΡΟΕΔΡΕΥΩΝ (Ιωάννης Τραγάκης): Ο κ. Γκατζής έχει το λόγο για τέσσερα λεπτά.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κατ’ αρχάς θα ήθελα να πω γι’ αυτή τη συζήτηση που γίνεται για τα προβλήματα των Κυπρίων. Πολύ διεξοδικά μίλησαν οι συνάδελφοι. Έχω και εγώ όλα τα κείμενα που ήρθαν από την Κύπρο. Μάλιστα, εδώ θέλω να προσθέσω ότι δεν είναι μόνο αίτημα της κυπριακής Κυβέρνησης και των Κυπρίων ή των Ελλαδιτών που ζουν εκεί. Είναι ένα αίτημα και του Σ.Α.Ε. Ευρώπης, κύριε Υπουργέ.
      Μάλιστα, θα ήθελα εδώ να πω, κάνοντας μια γενικότερη εκτίμηση αυτής της υπόθεσης, ότι στην προκειμένη περίπτωση πάει γάντι το γνωμικό που λέει ή το μεταχειρίζεται πολλές φορές το ελληνικό τραγούδι «κατάρα να είμαι Έλληνας». Δηλαδή ο Έλληνας της Κύπρου δεν μπορεί να έχει τα ίδια δικαιώματα που έχει ένας άλλος πολίτης μιας άλλης χώρας. Καταλαβαίνετε, λοιπόν, ποιο είναι το πρόβλημα και δεν θα πω τίποτα περισσότερο. 
      Για την τρομοκρατία, το θέμα το ανέπτυξε ο συνάδελφός και σύντροφός μου ο κ. Σκυλλάκος. Το πρόβλημα της διαφωνίας μας εδώ δεν είναι γιατί εμείς συμφωνούμε μ’ αυτές τις πράξεις οι οποίες γίνονται. Το κόμμα σας έχει καταδικάσει όπως και τα άλλα κόμματα πιστεύω, φυσικά με ένα διαφορετικό σκεπτικό γιατί δεν είναι μόνο η τρομοκρατία που γίνεται σ’ αυτές τις μεμονωμένες περιπτώσεις. Ποιος θα μας γλιτώσει από την κρατική τρομοκρατία, την τρομοκρατία των Η.Π.Α., της Ευρωπαϊκής Ένωσης, του ΝΑΤΟ; Ποιος θα μας προφυλάξει απ’ αυτά τα μέτρα που πρέπει να παρθούν τελικά, που μπαίνουν οι ξένες μυστικές υπηρεσίες και ξέρουν τι γίνεται στο σπίτι μας και στη ζωή μας σ’ αυτά τα απόρρητα; Ποιος θα μας διαφυλάξει για όλα αυτά; 
      Το θέμα είναι ότι εδώ όπως πολύ σωστά σημείωσε ο κ. Σκυλλάκος, προσπαθεί και η Κυβέρνηση, συμμετέχοντας μέσα σ’ αυτόν τον τρόπο της τρομολαγνείας που θέλει να περάσει σ’ όλο τον κόσμο η Αμερική, να διατηρηθεί, να συντηρηθεί η τρομολαγνεία και από την άλλη μεριά να ετοιμάσει το έδαφος για νέα μέτρα κατασταλτικά, αντιτρομοκρατικά που θα περιορίζουν ακόμη τις ελευθερίες του ελληνικού λαού. Εμείς, λοιπόν, είμαστε αντίθετοι και σ’ αυτήν την τροπολογία. 
      Έχουμε καταθέσει και εμείς μία τροπολογία, κύριε Πρόεδρε, που αναφέρεται ιδιαίτερα σε όσους βρίσκονται στο όριο ηλικίας κατά τη θητεία τους ως πρυτάνεις, αντιπρυτάνεις κ.λπ., και θέλουν ένα χρόνο ακόμη μετά το όριο ηλικίας προς συνταξιοδότηση και είναι πρυτάνεις. Τι θα γίνουν αυτοί; Δεν θα έχουν το δικαίωμα να παραμείνουν, να συνεχίσουν την πρυτανική δουλειά και να συνεχίσουν να είναι στο πανεπιστήμιο; Είναι ένα αίτημα που εμείς ζητάμε να ικανοποιηθεί. 
      Έχουμε τις μετεγγραφές. Συμφωνούμε για τις μετεγγραφές που γίνονται για τα πανεπιστήμια κ.λπ.. Όμως, στην τροπολογία με αριθμό 533/118 θα έλεγα ότι εισάγονται εξαιρέσεις για το ποιοι μπορεί να κρίνονται ως καθηγητές. Νομίζω ότι χρειάζονται ορισμένες διευκρινίσεις. Γιατί παραδείγματος χάρη μόνο σ’ αυτές τις βαθμίδες της εκπαίδευσης για μουσικούς και άλλους και τι εννοεί ότι πρέπει να έχουν τα ίδια δικαιώματα; Είναι δυνατόν να έχει το ίδιο δικαίωμα ένας καθηγητής που κάνει ένα μάθημα με έναν ο οποίος έχει τα πτυχία, τις περγαμηνές για να είναι καθηγητής Α.Ε.Π. και όλα αυτά; Δεν ψηφίζουμε τη συγκεκριμένη τροπολογία. 
      Έγινα σαφής, κύριε Πρόεδρε. Ψηφίζουμε μόνο τις μετεγγραφές από τις τροπολογίες αυτές. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Πρώτα απ’ όλα, θα αναφερθώ στις τροπολογίες του Κομμουνιστικού Κόμματος και του κ. Παπαθεμελή που ζητείται να τροποποιηθεί το όριο ηλικίας από τα εξήντα επτά στα εξήντα οκτώ, για εκείνους που θα θέσουν υποψηφιότητα και θα εκλεγούν πρυτάνεις. Αυτό, εάν γινόταν δεκτό, θα δημιουργούσε δικαιολογημένα την απαίτηση για παράταση του ορίου ηλικίας και σε άλλους καθηγητές οι οποίοι ζητούν το εξήντα επτά να γίνει εξήντα εννέα ή εβδομήντα. Γι’ αυτόν το λόγο δεν την κάνουμε δεκτή. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: …
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Δεν την κάνουμε δεκτή, κύριε Παπαθεμελή, διότι αυξάνεται το όριο ηλικίας και δεν θέλουμε να αυξήσουμε το όριο ηλικίας σε κανέναν απολύτως πανεπιστημιακό. Νομίζω ότι είναι σαφέστατη η απάντηση. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Να αποχωρήσει στα τρία χρόνια και να αντικατασταθεί από έναν αντιπρύτανη μετά. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Όχι, δεν επιτρέπεται. Όχι, δεν αλλάζει. 
      ΠΡΟΕΔΡΕΥΩΝ (Ιωάννης Τραγάκης): Δεν πείθετε, κύριε Παπαθεμελή. Τι να κάνουμε; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Η ένταξη προσωπικού ως μελών  Ε.Τ.Ε.Π. και Ε.Ε.ΔΙ.Π. στα πανεπιστήμια γίνεται με συγκεκριμένες διαδικασίες, που έχουν το στοιχείο της εκλογής και της κρίσης. Δεν μπορεί να γίνει ένταξη από μια κατηγορία εκπαιδευτικού πρωτοβάθμιας ή δευτεροβάθμιας εκπαίδευσης σε ίδρυμα τριτοβάθμιας με ανεξέλεγκτους μηχανισμούς. Αυτό είναι αντίθετο με τη φιλοσοφία της ανοικτής διαδικασίας και της αξιοκρατίας στην επιλογή του προσωπικού. 
      Σε ό,τι αφορά το θέμα της τροπολογίας για την καθιέρωση ημέρας μνήμης και τιμής των πολυάριθμων θυμάτων της τρομοκρατίας, δεν διαπνεόμεθα από τρομολαγνεία. Από σεβασμό προς τα θύματα της τρομοκρατίας διαπνεόμεθα! Αν εσείς δεν σέβεστε τα θύματα της τρομοκρατίας, είναι δικό σας θέμα.
      ΝΙΚΟΛΑΟΣ ΓΚΑΤΖΗΣ: ….
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Βεβαίως, θα συμφωνήσω ότι δεν επιλύονται τα θέματα της τρομοκρατίας με ημέρες μνήμης…
      ΝΙΚΟΛΑΟΣ ΓΚΑΤΖΗΣ: Πρέπει να απαντήσουμε, κύριε Πρόεδρε. 
       ΠΡΟΕΔΡΕΥΩΝ (Ιωάννης Τραγάκης): Όχι, δεν χρειάζεται, κύριε Γκατζή. Διευκρινίστηκε και από τον Κοινοβουλευτικό Εκπρόσωπο και από τον ειδικό αγορητή του Κ.Κ.Ε. ότι δεν είναι αντίθετοι με την απότιση φόρου τιμής στα θύματα της τρομοκρατίας. Απλώς συζητούν ότι δεν ψηφίζουν την τροπολογία, για να μην καταληφθούμε από τρομολαγνεία. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Πάντως, εγώ, κύριε Πρόεδρε, δεν το κατανόησα έτσι. 
       ΠΡΟΕΔΡΕΥΩΝ (Ιωάννης Τραγάκης): Εμείς στον Πειραιά το έχουμε κάνει ήδη αυτό. Κάθε χρόνο τιμούμε μόνοι μας τη μνήμη του Αξαρλιάν. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Και καλά κάνετε. 
      Εγώ πάντως κατανόησα ότι η ρύθμιση αυτή διέπεται από αισθήματα τρομολαγνείας και ότι είναι μέσα σε μία συνολική πολιτική να καταπολεμηθεί η έννοια της ελευθερίας και της δημοκρατίας και να συντελέσουμε και εμείς σε άλλα ζητήματα. Αυτό κατάλαβα. 
      ΝΙΚΟΛΑΟΣ ΓΚΑΤΖΗΣ: Αυτό το είπαμε. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αυτό, λοιπόν, που είπατε δεν συμβαίνει. Εμείς διαπνεόμεθα μόνο από σεβασμό στη μνήμη των θυμάτων, που δεν άκουσα να την επικαλείστε…
      ΝΙΚΟΛΑΟΣ ΓΚΑΤΖΗΣ: Άρα, έχετε διάκριση στα αυτιά σας, κύριε Πρόεδρε και κύριε Υπουργέ! Το είπα και εγώ και ο κ. Σκυλλάκος! 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Επιτρέψτε μου να ολοκληρώσω! 
      Από την όλη σας τοποθέτηση δεν διαφαίνεται κάτι τέτοιο, που με δύο μόνο κουβέντες επιχειρήσατε να πείτε. Δεν είναι, λοιπόν, τρομολαγνεία η απότιση σεβασμού στη μνήμη των θυμάτων. 
      Βεβαίως, δεν αντιμετωπίζεται η τρομοκρατία μ’ αυτόν τον τρόπο. Βεβαίως, χρειάζονται άλλα πιο σύγχρονα μέτρα, για να καταπολεμηθεί η τρομοκρατία, που είναι η σύγχρονη μάστιγα της δημοκρατίας και της ελευθερίας.
      Σε ό,τι αφορά το θέμα της εισαγωγής στην τριτοβάθμια εκπαίδευση, με την τροπολογία μας ρυθμίζουμε την εισαγωγή αποφοίτων ελληνικών λυκείων σε πανεπιστήμια της Κύπρου. Δεν ρυθμίζουμε σήμερα την εισαγωγή Κυπρίων σε ελληνικά πανεπιστήμια. Ρυθμίζουμε –το επαναλαμβάνω- την εισαγωγή Ελλήνων σε πανεπιστήμια του εξωτερικού, όπως είναι η Κύπρος. Δηλαδή να μην εισάγονται  σε πανεπιστήμια της Κύπρου, μέσω των πανελλαδικών εξετάσεων, αλλά με το σύστημα που θα ορίσει η Κύπρος, όποιο και αν είναι αυτό. Αυτό ρυθμίζουμε. 
      Από εκεί και πέρα το πώς θα εισάγονται οι Κύπριοι σε ελληνικό πανεπιστήμιο είχε ρυθμιστεί στο παρελθόν, το καλοκαίρι. Ύστερα από συμφωνία με το Υπουργείο Παιδείας της Κύπρου υπάρχει πρωτόκολλο γραπτής συνεργασίας του Υπουργείου Παιδείας της Κύπρου –και θα σας το δώσω να το δείτε, κύριε Μαγκριώτη- με την Ελλάδα…
      ΙΩΑΝΝΗΣ ΜΑΓΚΡΙΩΤΗΣ: …
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): …για να καθοριστούν ξεχωριστά ποσοστά. Αν τα ποσοστά  αυξηθούν, αυτό μπορούμε να το δούμε. 
      ΙΩΑΝΝΗΣ ΜΑΓΚΡΙΩΤΗΣ: Συνεπώς δεν κατάλαβα τι λέτε!
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αυτό θα γίνει με υπουργική απόφαση.
       ΠΡΟΕΔΡΕΥΩΝ (Ιωάννης Τραγάκης): Αυτό που λέει τώρα ο κύριος Υπουργός είναι κομβικό σημείο!
       Σας ακούμε, κύριε Υπουργέ.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Για τον τρόπο εισαγωγής των Κυπρίων σε ελληνικό πανεπιστήμιο, με τον ειδικό τρόπο που έχουν, μ’ έναν ευνοϊκό τρόπο μεταχείρισης, με λιγότερα μαθήματα, το ποσοστό θα καθοριστεί με υπουργική απόφαση και θα είναι αυξημένο και όχι μειωμένο.
      ΠΡΟΕΔΡΕΥΩΝ (Ιωάννης Τραγάκης): Ωραία. Επειδή σας έχω ρωτήσει επανειλημμένως γι’ αυτό, εμένα με καλύπτετε.
      ΙΩΑΝΝΗΣ ΜΑΓΚΡΙΩΤΗΣ: Πότε θα γίνει;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Τώρα, με υπουργική απόφαση, άμεσα. Διότι και σήμερα καθορίζεται με υπουργική απόφαση. Αυτή την υπουργική απόφαση θα την τροποποιήσουμε, προκειμένου να αντιμετωπιστεί μερικώς ή ολοκληρωτικώς –δεν ξέρω- το θέμα αυτό. Αλλά σε κάθε περίπτωση σήμερα δεν νομοθετούμε γι’ αυτό. Άλλο πράγμα νομοθετούμε.
      ΙΩΑΝΝΗΣ ΜΑΓΚΡΙΩΤΗΣ: Το ότι όμως δεσμεύεστε ότι θα το αλλάξετε με υπουργική απόφαση σημαίνει ότι έχουμε δίκιο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Και επ’ αυτού υπάρχει, όπως σας είπα, συμφωνία…
      ΠΡΟΕΔΡΕΥΩΝ (Ιωάννης Τραγάκης): Το θέμα είναι να έχουν δίκιο οι Κύπριοι.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): … του Υπουργού Παιδείας της Κύπρου. Τώρα, εάν ο Υπουργός Παιδείας της Κύπρου μετέβαλε άποψη εκ των υστέρων, είναι άλλο θέμα. Θα το δούμε όμως και αυτό. Αλλά υπάρχει γραπτό πρωτόκολλο.
      Τώρα, σε ό,τι αφορά το θέμα των αντιστοιχιών με τις μετεγγραφές, εδώ ουσιαστικά δεν τροποποιούμε τη διάταξη που λέει ότι για να υπάρχει μετεγγραφή, πρέπει να υπάρχει αντιστοιχία, της οποίας –για πρώτη φορά στο νόμο- είπαμε ότι θα ελέγχει τη νομιμότητα το Υπουργείο Παιδείας.
      Ετέθη όμως ένα θέμα: όταν το ένα τμήμα λέει ότι είναι αντίστοιχο με το δεύτερο και το δεύτερο λέει ότι δεν είναι αντίστοιχο με το πρώτο, εμείς μπορούμε να πάρουμε μια απόφαση είτε ότι είναι αντίστοιχα είτε ότι δεν είναι. Θεωρήσαμε όμως σκόπιμο αντί να πάρει την απόφαση το Υπουργείο Παιδείας, που λαμβάνει διοικητικής φύσεως αποφάσεις, να παραπεμφθεί σ’ ένα όργανο πανεπιστημιακό, που είναι το Εθνικό Συμβούλιο Παιδείας και το αρμόδιο συμβούλιο το Σ.Α.Π.Ε., προκειμένου ως ένα δευτεροβάθμιο όργανο να επιλύσει την επιστημονική διαφωνία μεταξύ δύο τμημάτων.
      Εάν τα τμήματα συμφωνούν και τα δύο ότι είναι ή δεν είναι αντίστοιχα, δεν τίθεται θέμα. Στην περίπτωση της διαφωνίας, όμως, είπαμε να επιλαμβάνεται το Σ.Α.Π.Ε.. Και θεωρούμε ότι είναι μια ρύθμιση ορθή, η οποία σέβεται την ακαδημαϊκή αυτοτέλεια των ιδρυμάτων.
      Η άλλη τροπολογία είναι για τα θέματα των καθηγητών μελών Δ.Ε.Π. των μουσικών τμημάτων, όπου γίνεται μια ρύθμιση κατ’ αναλογία των όσων ισχύουν στις σχολές καλών τεχνών, όπου δεν απαιτείται διδακτορικό ή διδακτική εμπειρία.
      Αυτές είναι, κύριε Πρόεδρε, οι τροπολογίες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Σκυλλάκο, για δύο λεπτά.
      ΑΝΤΩΝΗΣ ΣΚΥΛΛΑΚΟΣ: Δεν ξέρω αν όσα είπε ο κύριος Υπουργός οφείλονται στο ότι δεν παρακολουθούσε το τι είπαμε. Δεν θα έπαιρνα καν το λόγο να δευτερολογήσω. Αυτά όμως που είπατε, ότι εμείς δεν σεβόμαστε τους νεκρούς, τα θύματα της τρομοκρατίας, είναι και άδικα και μπορώ να πω και προκλητικά.
      ΠΡΟΕΔΡΕΥΩΝ (Ιωάννης Τραγάκης): Δεν το είπε ακριβώς έτσι, αλλά δεν πειράζει.
      ΝΙΚΟΛΑΟΣ ΓΚΑΤΖΗΣ: Έτσι το είπε, κύριε Πρόεδρε.
      ΑΝΤΩΝΗΣ ΣΚΥΛΛΑΚΟΣ: Έτσι το είπε!
      Εμείς και εδώ στη Βουλή, όταν υπήρξαν πολιτικά μνημόσυνα, και έξω όταν γίνονται, εκπροσωπούμε το κόμμα μας. Δύο φορές μίλησα εγώ για σεβασμό, μία φορά ο κ. Γκατζής. Ενοχλείστε όμως με την πολιτική κριτική που λέμε, ότι αναβαθμίζετε το θέμα της τρομοκρατίας και κινδυνεύουμε να φτάσουμε στο όριο της τρομολαγνείας, επειδή το απαιτούν οι ξένοι και επειδή είναι να περάσει η αντιτρομοκρατική νομοθεσία και καινούργια μέτρα. Να απαντήσετε σ’ αυτό το επιχείρημα. Να μας κάνετε κριτική σ’ αυτό ότι είμαστε άδικοι.
      Εσείς, όμως, βλέπω ότι φέρνετε μια άσχετη τροπολογία για να μιλήσουμε και πιο καθαρά, αφού έτσι θέλετε. Σε ποια εποχή φέρνετε την τροπολογία; Είναι άσχετη αυτή η τροπολογία ή δεν είναι άσχετη; Τι σχέση έχει με το Υπουργείο Παιδείας; Εξηγήστε μου! Εσπευσμένα τη φέρνετε, τη στιγμή που βρίσκεται και η ελληνική Βουλή στο τρίγωνο των παρακολουθήσεων.
      Εμ σας παρακολουθούν, εμ λέτε και «ευχαριστώ» και δείχνετε και καλή διαγωγή εδώ, με το να φέρνετε τέτοιες τροπολογίες! Αυτά, αν θέλετε να μιλήσουμε έξω απ’ τα δόντια! Τουλάχιστον από σεβασμό της στιγμής, που όλος ο κόσμος βοά ότι είναι η αμερικανική πρεσβεία και οι σύμμαχοι, θα έπρεπε να μη φέρνετε τέτοιες τροπολογίες.
      Εν πάση περιπτώσει, εμείς επιμένουμε ότι προσπαθείτε να αναβαθμίσετε και να βάλετε κατά προτεραιότητα στη ζωή των Ελλήνων την αντίθεση στην τρομοκρατία. Η αντίθεση είναι ενάντια στην κρατική τρομοκρατία. Δέχεστε, μας έλεγε ο Υπουργός κ. Βουλγαράκης προχθές, τις λίστες των τρομοκρατικών οργανώσεων, όπως τις δίνουν οι Αμερικανοί και οι Ευρωπαίοι. Έχετε και τη Χαμάς μέσα. Και απ’ την άλλη μεριά κόπτεσθε για τους Παλαιστίνιους και για τα ατομικά δικαιώματα!
      Θα μας παρακολουθούν νομίμως, θα κρατούν για πάνω από έξι μήνες τις τηλεφωνικές κλήσεις σας.  Έχετε έτοιμο νομοσχέδιο, το είπε ο Υπουργός  Δικαιοσύνης –έχει παρθεί απόφαση-πλαίσιο- και θα μας πείτε ότι δεν σεβόμαστε τα θύματα;
      Και μία κουβέντα για το ΠΑ.ΣΟ.Κ.. Δεν γλιτώνει το ΠΑ.ΣΟ.Κ. με το να αναγνωρίζει ορισμένα πράγματα. Σήμερα δίνει τη συναίνεσή του γι’ αυτές τις γιορτές και δεν ξέρω τι έκταση θα πάρουν αυτές οι γιορτές και με τι περιεχόμενο θα γίνονται και πάντα θα βαραίνει ότι γίνεται και με την ψήφο του ΠΑ.ΣΟ.Κ. σήμερα, όσο κι αν θέλει να το περιορίσει στο σεβασμό των θυμάτων.
      ΠΡΟΕΔΡΕΥΩΝ (Ιωάννης Τραγάκης):  Ορίστε, κύριε Υφυπουργέ, έχετε το λόγο και θα κλείσετε τη συζήτηση.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Θα κλείσω, κύριε Πρόεδρε,  με δύο λέξεις. Επαναλαμβάνω: ούτε από τρομολαγνεία διαπνεόμαστε ούτε γιορτές, όπως τις λέτε, επιχειρούμε να κάνουμε εμείς, μόνο σεμνές ημέρες μνήμης για τα θύματα θεσμοθετούμε. Αυτό και μόνο εισάγουμε με το παρόν νομοσχέδιο και με την παρούσα τροπολογία και με σεβασμό με λίγες κουβέντες στα θύματα της τρομοκρατίας. Τίποτε άλλο.
      	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κηρύσσεται περαιωμένη η συζήτηση επί των τροπολογιών και θα ψηφιστούν χωριστά.
      Ερωτάται το Σώμα: Γίνεται δεκτή η τροπολογία με γενικό αριθμό  539 και ειδικό 114;
      ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό  539 και ειδικό 114 έγινε δεκτή κατά πλειοψηφία και θα ενταχθεί στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτή η τροπολογία με γενικό αριθμό  540 και ειδικό 115;
      ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό  540 και ειδικό 115 έγινε δεκτή κατά πλειοψηφία και θα ενταχθεί στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτή η τροπολογία με γενικό αριθμό  552 και ειδικό 117;
      ΟΛΟΙ ΟΙ ΒΟΥΛΕΥΤΕΣ:  Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό  552 και ειδικό 117 έγινε δεκτή ομοφώνως και θα ενταχθεί στο νομοσχέδιο ως ίδιον άρθρο.
      Ερωτάται το Σώμα: Γίνεται δεκτή η τροπολογία με γενικό αριθμό  553 και ειδικό 118;
      ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό  553 και ειδικό 118 έγινε δεκτή κατά πλειοψηφία και θα ενταχθεί στο νομοσχέδιο ως ίδιον άρθρο.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό  κατά πλειοψηφία. 
      Συνεπώς το νομοσχέδιο του Υπουργείου  Εθνικής Παιδείας και Θρησκευμάτων: «Τοπικά  Συμβούλια Νέων και άλλες διατάξεις», έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, έχουν διανεμηθεί τα Πρακτικά της Δευτέρας 6 Φεβρουαρίου 2006 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Δευτέρας 6 Φεβρουαρίου  2006 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.00΄ λύεται η συνεδρίαση για αύριο Παρασκευή 17 Φεβρουαρίου  2006 και ώρα 10.30΄  με αντικείμενο εργασιών του Σώματος,  κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεων: i) της με αριθμό 43/1.2.2006 επερώτησης Βουλευτού του ΠΑ.ΣΟ.Κ., σύμφωνα με το άρθρο 134 παράγραφος 2 του Κανονισμού της Βουλής, προς τους Υπουργούς Οικονομίας και Οικονομικών και Μεταφορών και Επικοινωνιών, σχετικά με τη μη κατάθεση εγγράφων για την Ολυμπιακή Αεροπορία και ii) συζήτηση της με αριθμό 39/17.1.2006 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με την πολιτική της Κυβέρνησης για θέματα των Ελληνικών Σιδηροδρόμων, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 16-2-2006	ΣΕΛ. 172


