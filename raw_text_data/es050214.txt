      Δευτέρα 14 Φεβρουαρίου 2005
      ΣΥΝΕΔΡΙΑΣΗ ΡΙΓ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α’
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας της Βουλευτού Σ. Καλαντζάκου, σελ.
      3. Ανακοινώνεται ότι τη συνεδρίαση παρακολουθούν μαθητές από το ΤΕΕ-ΟΑΕΔ Αιγάλεω, σελ.
      4. Ανακοινώνεται η υπ’ αριθμ. 1276/1014/1.2.2005 απόφαση συγκρότησης Κριτικής Επιτροπής για τη χορήγηση βραβείου με την ονομασία «Μνήμη Ελευθέριου Βενιζέλου», σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 15 Φεβρουαρίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών σχετικά με την καταβολή επιδόματος θέρμανσης στις οικονομικά ασθενέστερες τάξεις, σελ.
      β) Προς τον Υπουργό Μεταφορών και Επικοινωνιών σχετικά με τις προθέσεις της Κυβέρνησης για ιδιωτικοποίηση του Οργανισμού Σιδηροδρόμων Ελλάδος κ.λπ., σελ.
      γ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη λήψη μέτρων προστασίας των υδροβιοτόπων της Αττικής, σελ.
      δ) Προς τον Υπουργό Εμπορικής Ναυτιλίας σχετικά με την επίλυση αιτήματος της Εταιρείας Λαϊκής Βάσης «ΣΚΥΡΟΣ ΝΑΥΤΙΚΗ ΕΤΑΙΡΕΙΑ» κ.λπ., σελ.
      5. Προς τον Υπουργό Τουριστικής Ανάπτυξης σχετικά με τις προθέσεις της Κυβέρνησης για ιδιωτικοποίηση των Σπηλαίων Δυρού κ.λπ., σελ.
      6. Συζήτηση επερώτησης Βουλευτών του ΠΑΣΟΚ προς τον Υπουργό Απασχόλησης και Κοινωνικής προστασίας σχετικά με την ανεργία και την πολιτική αντιμετώπισή της, σελ.
      ΟΜΙΛΗΤΕΣ
      1. Επί των επικαίρων ερωτήσεων:
      ΔΟΥΚΑΣ Π., σελ.
      ΚΑΛΟΓΙΑΝΝΗΣ ΣΤ., σελ.
      ΚΟΣΙΩΝΗΣ Π., σελ.
      ΛΙΑΣΚΟΣ Α., σελ.
      ΛΕΒΕΝΤΗΣ Α., σελ.
      ΝΑΣΙΩΚΑΣ Ε., σελ.
      ΝΕΡΑΝΤΖΗΣ Α., σελ.
      ΠΑΠΑΓΕΩΡΓΙΟΥ Γ. (ΕΥΒΟΙΑΣ), σελ.
      ΠΑΤΣΙΛΙΝΑΚΟΣ Ι., σελ.
      
      2. Επί της επερώτησης:
      ΑΔΡΑΚΤΑΣ Π., σελ.
      ΓΙΑΚΟΥΜΑΤΟΣ Γ., σελ.
      ΠΑΣΧΑΛΙΔΗΣ Γ., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΤΣΟΥΡΑΣ Α., σελ.
      ΧΑΙΔΟΣ Χ., σελ.
      ΧΩΡΕΜΗΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ ΠΡΟΕΔΡΕΥΟΜΕΝΗ ΚΟΙΝΟΒΟΥΛΕΥΤΙΚΗ ΔΗΜΟΚΡΑΤΙΑ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΙΓ΄
      Δευτέρα 14 Φεβρουαρίου 2005
      Αθήνα, σήμερα στις 14 Φεβρουαρίου 2005, ημέρα Δευτέρα και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Έκτορα Νασιώκα, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Περιφέρειας Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Προστασίας και Αρωγής Παιδιών με Εγκεφαλικές Κακώσεις και Ατόμων με Ειδικές Ανάγκες ζητεί να του χορηγηθούν είδη εξοπλισμού από τα αποθέματα των Ολυμπιακών Αγώνων, Αθήνα 2004.
      2) Ο Βουλευτής Περιφέρειας Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Τεγέας Αρκαδίας ζητεί την εκταμίευση πίστωσης για την αγορά οικοπέδου, με σκοπό τη δημιουργία πλατείας.
      3) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμαρχος Τεγέας Αρκαδίας ζητεί την εκταμίευση πίστωσης για την αγορά οικοπέδου, με σκοπό τη δημιουργία πλατείας.
      4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Πυλαρινός Διονύσιος διαμαρτύρεται για τη μη καταβολή του επιδόματος απολύτου αναπηρίας από το ΤΕΑΠΟΚΑ στα άτομα με ειδικές ανάγκες.
      5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Σερίφου ζητεί την επισκευή του τηλεφωνικού δικτύου της περιοχής του.
      6) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Δικηγόροι Αριδαίας - Πέλλας, μέλη του Δικηγορικού Συλλόγου Έδεσσας, ζητούν τη δημιουργία 2ης θέσης Ειρηνοδίκη και την κάλυψη της κενής θέσης Γραμματέα στο Ειρηνοδικείο Αλμωπίας.
      7) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Γεωργικός Πιστωτικός Συνεταιρισμός Αρχαγγέλου  Δήμου Εξαπλατάνου Πέλλας ζητεί τη λήψη μέτρων για τη διάθεση της πατατοπαραγωγής της περιοχής του.
      8) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Γαζίου Ηρακλείου ζητεί την καταβολή αποζημιώσεων σε όσους δημότες του επλήγησαν από την πλημμύρα  της 6ης/11/04.
      9) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Στυρέων ζητεί την προστασία και ανάδειξη των αρχαιολογικών μνημείων που βρίσκονται στον ορεινό όγκο πάνω από τα Στύρα.
      10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Παράρτημα Κρήτης του Γεωτεχνικού Επιμελητηρίου Ελλάδος ζητεί την κατάργηση του κριτηρίου της «συνέντευξης» στις προσλήψεις μόνιμου προσωπικού στο Δημόσιο και στον Ευρύτερο Δημόσιο Τομέα.
      11) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Ένωση Κονσερβοποιών Ελλάδος ζητεί την άρση της επιβολής πρόσθετων δασμών στο εξαγώγιμο προς τις ΗΠΑ προϊόν, κομπόστας ροδάκινου.
      12) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δικηγορικός Σύλλογος Έδεσσας ζητεί την απαλλοτρίωση οικοπέδου για  την κατασκευή του νέου Δικαστικού Μεγάρου.
      13) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία οι Ομάδες Καπνοπαραγωγών ΑΚΣ Κρύας Βρύσης «Ο ΚΡΟΝΟΣ» και ο Αγροτικός Σύλλογος Κρύας Βρύσης και Περιχώρων διαμαρτύρονται για τη μείωση της εμπορικής τιμής των ζυγολογίων του καπνού.
      14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Σαζατζόγλου, κάτοικος Καρυώτισσας Πέλλας ζητεί την ικανοποίηση συνταξιοδοτικού αιτήματος από το ΤΑΥΣΟ.
      15) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ζητεί την προώθηση του αιτήματος της Μείζονος Αντιπολίτευσης Δήμου Κιλκίς για αντικατάσταση του δικτύου ύδρευσης από αμίαντο του Δήμου.
      16) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο ΤΟΕΒ Κορυσού - Λιθίας ζητεί τη χρηματοδότηση αρδευτικών έργων της περιοχής του.
      17) Ο Βουλευτής Αθηνών κ ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμος Τεγέας Αρκαδίας ζητεί την εκταμίευση του απαιτούμενου ποσού για την αγορά οικοπέδου στο οποίο θα ανεγερθεί ανδριάντας του Γρηγορίου Λαμπράκη.
      18) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Κοινότητα Αμπελακίων Λάρισας ζητεί την αποζημίωση των καστανοπαραγωγών της περιοχής της, λόγω καταστροφής του καρπού από χαμηλές θερμοκρασίες.
      19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Εστία Θεάτρου Βόλου ζητεί οικονομική ενίσχυση για έξοδα  θεατρικής παράστασης.
      20) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Βασίλειος Τσαούσης, πρόεδρος του Λαογραφικού Μουσείου Σαρακατσάνων ζητεί να δοθεί Ελληνική υπηκοότητα στην κ. Φωτάκη – Καραλή.
      21) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Σεισμοπαθών του 1ου Συγκροτήματος Εργατικών Πολυκατοικιών Αιγάλεω ζητεί την ένταξη παροχών (άτοκα δάνεια κλπ.) στο εργολαβικό προσύμφωνο των κατοικιών των μελών του.
      22) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Εργαζομένων Δήμων Καματερού, Φυλής, Άνω Λιοσίων, Πετρούπολης, Θρακομακεδόνων και Ομόρων Δήμων και Κοινοτήτων ζητεί να μην ιδιωτικοποιηθεί η υπηρεσία καθαριότητας, να γίνουν προσλήψεις μόνιμου προσωπικού κλπ.
      23) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο κ. Νικόλαος Παπαχαρτοφύλης, καθηγητής, ζητεί την ικανοποίηση εργασιακού του αιτήματος.
      24) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Σύμης ζητεί την ίδρυση Πυροσβεστικού Κλιμακίου στη Σύμη.
      25) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Αθλητικός Όμιλος Γκολφ Αφάντου της Ρόδου ζητεί να μειωθεί η ετήσια συνδρομή για τη χρήση γηπέδου.
      26) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Τεγέας ζητεί την εκταμίευση πίστωσης για την αγορά οικοπέδου με σκοπό τη δημιουργία πλατείας και την τοποθέτηση ανδριάντα του Γρηγόρη Λαμπράκη.
      27) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Δήμος Τεγέας Αρκαδίας ζητεί να εκταμιευθεί η πίστωση για την αγορά οικοπέδου στο οποίο θα ανεγερθεί ανδριάντας του Γρηγόρη Λαμπράκη.
      28) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία η Ένωση Ποδοσφαιρικών Σωματείων Εύβοιας ζητεί την τακτική οικονομική ενίσχυση των ποδοσφαιρικών σωματείων.
      29) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών  Βιομηχανιών υποβάλλει προτάσεις του σχετικές με εργασιακά θεματα.
      30) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί χρηματοδότηση για ενίσχυση του προγράμματος πολιτικής προστασίας.
      31) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία η Κοινότητα Λιχάδας Εύβοιας ζητεί χρηματοδότηση για τη συντήρηση – βελτίωση και σήμανση του οδικού της δικτύου.
      32) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας διαμαρτύρεται για την απόφαση εγκατάστασης των πυραύλων S-300 στην 126 Σμηναρχία Μάχης στο Αεροδρόμιο Ηρακλείου.
      33) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Συνταξιούχων ΙΚΑ Νομού Ηρακλείου ζητεί την κατάργηση των απογευματινών ιατρείων, το διορισμό ιατρών και νοσηλευτικού προσωπικού στα Νοσοκομεία κλπ.
      34) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία ο Δήμος Καβάλας ζητεί άμεση χρηματοδότηση για την αποπληρωμή εκτελεσθέντων έργων στο Δήμο του.
      35) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμαρχος Ιστιαίας Εύβοιας ζητεί χρηματοδότηση για συντήρηση και βελτίωση του οδικού δικτύου του Δήμου του.
      36) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Ελυμνίων Εύβοιας ζητεί χρηματοδότηση για την επισκευή του παραλιακού δρόμου της πόλης Λίμνης.
      37) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Ελυμνίων Εύβοιας ζητεί την πλακόστρωση πλατειών και πεζοδρομίων της πόλης Λίμνης.
      38) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο καταγγέλλεται προπηλακισμός εικονολήπτη από φύλακα της ΔΕΗ στον υδροηλεκτρικό σταθμό Στράτου Αιτωλ/νίας.
      39) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Μενιδίου Αιτωλ/νίας ζητεί την τοποθέτηση ιατρικού και νοσηλευτικού προσωπικού στο αγροτικό ιατρείο Μενιδίου.
      40) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η σηματοδότηση της οδού Πίνδου στην περιοχή «Σύνορα» Αγίου Κων/νου.
      41) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας με το οποίο ζητείται η ίδρυση Τουριστικού Επιμελητηρίου.
      42) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Βελβεντού Κοζάνης ζητεί την ίδρυση και λειτουργία Υπηρεσίας Αγροτικής Ασφαλείας και Περιβάλλοντος με έδρα το Βελβεντό Κοζάνης.
      43) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία κάτοικοι Ευλάλου του Δήμου Τοπείρου Ξάνθης ζητούν τη ρύθμιση δανείων και χρεών τους προς την ΑΤΕ, από την αγορά μουσουλμανικών ακινήτων με εγγύηση του Ελληνικού Δημοσίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1509/16-6-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 35651/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 1509/16.6.2004 ερώτησης του Βουλευτή κ. Μιχάλη Παντούλα, αναφορικά με την ανεξαρτητοποίηση των Δ.Δ. Μουσιώτιτσας από το Δήμο Αγ. Δημητρίου και Δ.Δ. Αγ. Παρασκευής από το Δήμο Κόνιτσας του Ν. Ιωαννίνων, σας γνωρίζουμε ότι στο Υπουργείο Εσωτερικών, Δημόσιας Διοίκησης και Αποκέντρωσης δεν έχουν κατατεθεί σχετικά αιτήματα από τα ανωτέρω δημοτικά διαμερίσματα, για να αντιμετωπιστούν στο πλαίσιο των αρμοδιοτήτων μας.
      Ο Υφυπουργός
      Α. ΝΑΚΟΣ»
      2. Στην με αριθμό 1546/17-6-04 ερώτηση των Βουλευτών κυρίων Αντωνίου Σκυλλάκου, Λιάνας Κανέλλη και Ελπίδας Παντελάκη δόθηκε με το υπ’ αριθμ. 25720/531/7-7-2004 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση, σας επισυνάπτουμε το έγγραφο με αρ. Πρωτ. 17543/24.6.04 της Διεύθυνσης Δημοσίων Σχέσεων του Τομέα Δημοσίων Σχέσεων και Επικοινωνίας της Εμπορικής Τράπεζας της Ελλάδος Α.Ε.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 1475/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 35638/7-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τη χρηματοδότηση του επαρχιακού δρόμου Ε41 Δραπέτι-Ίνι-Αυλή-Κασσάνοι, σας πληροφορούμε ότι η χρηματοδότηση του έργου θα εξεταστεί από την Περιφέρεια Κρήτης σε συνεργασία με τη Νομαρχιακή Αυτοδιοίκηση Ηρακλείου, στα πλαίσια των προγραμμάτων τους και των οικονομικών τους δυνατοτήτων.
      Ο Υφυπουργός
      Α. ΝΑΚΟΣ»
      4. Στην με αριθμό 1577/18-6-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 57895/7-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1577/18-6-04 την οποία κατέθεσε ο Βουλευτής κ. Μαν. Στρατάκης και η οποία αναφέρεται στην Ίδρυση και λειτουργία Γυμνασίου στην περιοχή του Δήμου Γουβών του Νομού Ηρακλείου Κρήτης, σας γνωρίζουμε ότι έχει ήδη ξεκινήσει η διαδικασία ίδρυσης του εν λόγω σχολείου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στην με αριθμό 1541/17-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 176/7-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1541/17-06-2004 εγγράφου σας, με το οποίο μας διαβιβάστηκε ερώτηση των Βουλευτών κυρίων Ν. Γκατζή και Τ. Τσιόγκα που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με τον ισχύοντα Κανονισμό Κατανομής Προσωπικού Λ.Σ. (65/2002), η οργανική δύναμη της Λιμενικής Αρχής Σκοπέλου προβλέπεται να ανέλθει σε 23 άτομα επί του συνόλου όμως 10.156 στελεχών του Λ.Σ (αριθμός που προβλέπεται να συμπληρωθεί μέχρι το έτος 2006).
      2. Στο πλαίσιο των προσπαθειών που καταβάλλονται προκειμένου οι Λιμενικές Αρχές της Χώρας να ανταποκρίνονται αποτελεσματικότερα στα καθήκοντά τους, το ΥΕΝ, λαμβάνοντας υπόψη τις εκάστοτε υπηρεσιακές ανάγκες, θα εξετάσει τη δυνατότητα ενίσχυσης των Λιμενικών Αρχών σε προσωπικό και μέσα, από την ανακατανομή που θα προκύψει μετά τους Ολυμπιακούς Αγώνες.
      3. Η νέα πολιτική ηγεσία του ΥΕΝ επιδιώκει την επίλυση των όποιων προβλημάτων αντιμετωπίζει το προσωπικό του Λ.Σ., με γνώμονα, σε κάθε περίπτωση, τη βελτίωση των συνθηκών εργασίας και την αποτελεσματικότερη λειτουργία των Υπηρεσιών.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 1500/16-6-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 175/7-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1500/16-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Λ. Γρηγοράκου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στις δηλώσεις των πλοιοκτητών που έγιναν σε εφαρμογή του ν. 2932/2001 για την ελεύθερη παροχή υπηρεσιών στις θαλάσσιες ενδομεταφορές, δεν συμπεριελήφθησαν προσεγγίσεις σε λιμάνια της Ανατολικής Πελοποννήσου (Λεωνίδιο- Κυπαρίσσι-Μονεμβασιά), εκτός από το Πόρτο Χέλι προς το οποίο εκτελούνται τακτικά καθημερινά δρομολόγια επιβατηγών - υδροπτέρυγων και επιβατηγών- ταχύπλοων πλοίων.
      2. Μετά από σχετικά έγγραφα της αρμόδιας Υπηρεσίας του ΥΕΝ προς τις πλοιοκτήτριες εταιρείες που ενεργοποιούνται στις γραμμές του Αργοσαρωνικού και οι οποίες θα μπορούσαν να ικανοποιήσουν τις εν λόγω συνδέσεις, η εταιρεία «SARONIC DOLFIN» ανταποκρίθηκε θετικά και με το από 29/06/2004 έγγραφό της ζήτησε να συνδέει με πέντε δρομολόγια την εβδομάδα τους ανωτέρω προορισμούς με επιβατηγό - υδροπτέρυγο πλοίο, κατά την τρέχουσα θερινή περίοδο.
      Το εν λόγω αίτημα εισήχθη στο Συμβούλιο Ακτοπλοϊκών Συγκοινωνιών της 06/07/2004, το οποίο γνωμοδότησε θετικά και θα εκδοθεί η σχετική απόφαση δρομολόγησης.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      7. Στην με αριθμό 1484/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 165/7-7-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1484/15-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Β. Κεγκέρογλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η Κρήτη αντιμετωπίζεται από το ΥΕΝ ως ενιαίο σύνολο και επιδιώκεται η συνεργασία όλων των φορέων του νησιού ώστε να αναπτυχθούν οι υποδομές των λιμένων, τόσο στο βορρά όσο και στο νότο, ισόρροπα.
      2. Σύμφωνα με την κυβερνητική πολιτική, επιδιώκουμε αξιοποίηση των επενδύσεων στους λιμένες, τις μαρίνες και τα αλιευτικά καταφύγια της Κρήτης με τη λειτουργική ιεράρχηση του ρόλου τους (διάκριση των λιμένων σε διεθνούς, διαπεριφερειακής, περιφερειακής και τοπικής εμβέλειας, λιμένες μικτής χρήσης κλπ.) και την αισθητική αναβάθμισή τους.
      3. Ενισχύεται η ανταγωνιστικότητα των λιμένων Ηρακλείου και Σούδας στην περιοχή της ΝΑ Μεσογείου. Οι συγκεκριμένοι λιμένες έχουν καθοριστεί ως λιμένες Α, βάσει συγκεκριμένων ποσοτικών κριτηρίων που προβλέπονται από την κοινοτική νομοθεσία και τα έργα σε αυτούς εντάσσονται στο σχεδιασμό των Διευρωπαϊκών Δικτύων Μεταφορών.
      4. Στο πλαίσιο του γενικότερου σχεδιασμού της εθνικής λιμενικής πολιτικής και των προτεραιοτήτων του εθνικού χωροταξικού σχεδιασμού, γίνεται ιεράρχηση της κατασκευής λιμένων της νότιας Κρήτης, με βάση το σχεδιασμό του ΠΧΣΑΑ της Κρήτης, προωθώντας τις μελέτες των φάσεων κατασκευής που θα προβλεφθούν για το Δ΄ ΚΠΣ, ανάλογα με τις δυνατότητες και το αντίστοιχο ύψος χρηματοδότησης αυτού.
      5. Στο πλαίσιο του επιχειρησιακού προγράμματος «Οδικοί άξονες. Λιμάνια και αστική ανάπτυξη» του Γ΄ ΚΠΣ 2000-2006, όπου προβλέπεται η χρηματοδότηση δράσεων λιμενικών έργων από το εθνικό σκέλος, τα περιφερειακά επιχειρησιακά προγράμματα κλπ., προωθούνται σε συνεργασία με τις αρμόδιες υπηρεσίες του Υ.ΠΕ.ΧΩ.Δ.Ε., του Υπουργείου Οικονομίας και οικονομικών και της Περιφέρειας Κρήτης, διαδικασίες οριστικοποίησης των προτεραιοτήτων χρηματοδότησης μελετών και έργων για τα κύρια λιμάνια της Κρήτης. Πέραν αυτών προωθείται χρηματοδότηση και άλλων λιμενικών παρεμβάσεων από το Γ΄ Κ.Π.Σ.
      6. Η αναβάθμιση των λιμενικών υποδομών της Κρήτης και η βελτίωση των παρεχόμενων λιμενικών υπηρεσιών, με βάση την κυβερνητική πολιτική, τις κατευθυντήριες οδηγίες της Ε.Ε., το σχέδιο Περιφερειακής Ανάπτυξης της Κρήτης 2000-2006 και τα χωροταξικά και Προγραμματικά Σχέδια ανάπτυξης των λιμένων της, αποτελούν προτεραιότητα της πολιτικής του ΥΕΝ.
      7. Στο πλαίσιο των αρμοδιοτήτων του γενικού σχεδιασμού της Λιμενικής ανάπτυξης, επιδιώκουμε την επιτάχυνση των διαδικασιών ολοκλήρωσης των προγραμματισμένων λιμενικών έργων της Κρήτης από τις αρμόδιες Υπηρεσίες εκτέλεσής τους (ΥΠΕΧΩΔΕ, Περιφέρεια Κρήτης, Νομ. Αυτ/σεις, Οργανισμό Λιμένα Ηρακλείου Α.Ε. και Λιμ. Ταμεία), καθώς επίσης την εκπόνηση σχετικών μελετών βελτίωσης -αναβάθμισης - εκσυγχρονισμού των λιμένων της χώρας (Β΄ και Γ΄ ΚΠΣ).
      8. Η Γενική Γραμματεία Λιμένων και Λιμενικής Πολιτικής έχει ως σκοπό, μεταξύ των άλλων, το συνολικό σχεδιασμό, τον προγραμματισμό και τη χάραξη της Εθνικής Λιμενικής Πολιτικής, για την ανάπτυξη σύγχρονων λιμένων στην Κρήτη που να ανταποκρίνονται στις ανάγκες και απαιτήσεις εξυπηρέτησης των επιβατών, των πλοίων και των φορτίων και την ενίσχυση της ανταγωνιστικότητας αυτών, στο πλαίσιο συνθηκών θεμιτού ανταγωνισμού.
      9. Σε άμεση συνεργασία με τους χρήστες των λιμένων της Κρήτης και άλλους εμπλεκόμενους φορείς, καθορίζονται οι απαιτήσεις τους για την εξυπηρέτηση των πλοίων αυτών οι οποίες αξιολογούνται για να ληφθούν υπόψη στις εκπονούμενες μελέτες έργων εκσυγχρονισμού των λιμένων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      8. Στην με αριθμό 1502/16-6-04 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 308/7-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Ι. Μπούγας, σας πληροφορούμε τα εξής:
      Οι εκτάσεις που αναφέρονται στην ανωτέρω ερώτηση αφορούν αγρούς που δασώθηκαν. Το όλο θέμα θα μπορούσε να επιλυθεί μετά από βελτίωση των σχετικών ρυθμίσεων του ν. 3208/03, που όμως παρουσιάζει δυσλειτουργίες και κενά.
      Ο Υφυπουργός
      Ε. ΜΠΑΣΙΑΚΟΣ»
      9. Στην με αριθμό 1636/22-6-04 ερώτηση του Βουλευτή κ. Αντωνίου Φούσα δόθηκε με το υπ’ αριθμ. 32/7-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 22/06/2004 ερώτησης του Βουλευτή κ. Αντωνίου Φούσα, σας γνωρίζουμε ότι η υφιστάμενη οικονομική κατάσταση, που μας κληροδοτήθηκε από την προηγούμενη κυβέρνηση, δεν επιτρέπει την προς το παρόν ικανοποίηση αιτημάτων για χορήγηση επιχορηγήσεων, που εγκρίθηκαν και δε χορηγήθηκαν στο παρελθόν.
      Η Γ.Γ.Α. προσπαθεί με τις εναπομείνασες πιστώσεις του προϋπολογισμού του 2004 (περίπου 2/3), να καλύψει τις τρέχουσες αυξημένες, λόγω και των Ολυμπιακών Αγώνων, ανάγκες του αθλητισμού και της λειτουργίας των αθλητικών εγκαταστάσεων.
      Παράλληλα προβαίνει και σε ενέργειες, που σκοπεύουν στην εξασφάλιση πρόσθετων πιστώσεων, για την κάλυψη υποχρεώσεων παρελθόντων ετών, οι οποίες θα αξιολογηθούν η κάθε μία χωριστά.
      Κατά την αξιολόγηση αυτή θα λάβουμε σοβαρά υπόψη το θέμα των επιχορηγήσεων που αφορούν ομάδες με ιδιαίτερη και πολλαπλή δράση, αφού θεωρούμε ότι αυτές χρήζουν άμεσης προτεραιότητας, λόγω των ιδιαίτερων οικονομικών δυσκολιών και αναγκών, που έχουν να αντιμετωπίσουν.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      10. Στην με αριθμό 3205/17-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4201/7421/27-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 3205/17-09-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα την αποστρατεία αρχηγού ΓΕΑ, σας γνωρίζουμε τα ακόλουθα:
      Σύμφωνα με τη παραγρ. 4 του άρθρου 22 του Ν.2439/96 για την ιεραρχία και εξέλιξη των μονίμων αξιωματικών των ΕΔ, στο βαθμό του Στρατηγού, Ναύαρχου, Πτέραρχου σε αποστρατεία είναι δυνατόν να προαχθούν μετά από απόφαση του ΚΥΣΕΑ, οι Αντιστράτηγοι, Αντιναύαρχοι και Αντιπτέραρχοι, εφόσον διετέλεσαν Αρχηγοί Γενικών Επιτελείων Στρατού, Ναυτικού ή Αεροπορίας αντίστοιχα.
      Επίσης, σύμφωνα με τις διατάξεις της παραγρ. 5 του ως άνω άρθρου, ο Αρχηγός του ΓΕΕΘΑ και των Γενικών Επιτελείων Στρατού, Ναυτικού και Αεροπορίας, μπορούν να διατηρήσουν επί τιμή τον τίτλο της θέσης τους και μετά την αποστρατεία τους, με απόφαση του ΚΥΣΕΑ.
      Η προαγωγή των Α/ΓΕ και η διατήρηση επί τιμή του τίτλου της θέσεώς τους εναπόκειται στη διακριτική ευχέρεια του ΚΥΣΕΑ.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      11. Στην με αριθμό 3213/17-9-04 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 99642/ΙΗ/11-10-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3213/17-9-04 την οποία κατέθεσε ο Βουλευτής κ. Μιλτιάδης Βέρρας, και αφορά στη σχολική στέγη στο Ν. Αχαΐας, σας γνωρίζουμε τα ακόλουθα :
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 3011996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Αχαΐας στην τριετία 2001 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
      2001
      Για οικόπεδα - μελέτες – κατασκευές		1.500.000.000 Δρχ.
      2002
      Για οικόπεδα - μελέτες – κατασκευές		4.402.054,29 Ευρώ
      2003
      Για οικόπεδα μελέτες – κατασκευές		5.000.000,00 Ευρώ
      Το έτος 2004 η Νομαρχιακή Αυτοδιοίκηση Αχαΐας έχει επιχορηγηθεί με το ποσό των 700.000,00 ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 3283/20-9-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 126558/0092/7-10-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Στάθης Κουτμερίδης, σας γνωρίζουμε τα εξής:
      Η Ελληνική Πολιτεία εκτιμώντας τις συνθήκες κάτω από τις οποίες διεξάγεται η υπηρεσία του προσωπικού των Σωμάτων Ασφαλείας έχει θεσπίσει υπέρ αυτών αρκετά ευνοϊκά μέτρα.
      Συγκεκριμένα, αναγνωρίζοντας τον κίνδυνο που ενέχει η απασχόληση προσωπικού της Ελληνικής Αστυνομίας σε υπηρεσίες με αποστολή την επισήμανση, την περισυλλογή, την εξουδετέρωση και τη διενέργεια των αναγκαίων εργασιών για την καταστροφή εκρηκτικών μηχανισμών και αυτοσχέδιων βομβών καθώς και του προσωπικού των ειδικών κατασταλτικών αντιτρομοκρατικών μονάδων της, που εργάζεται σε χώρους ύποπτους ύπαρξης βομβών και εκρηκτικών μηχανισμών ή διενεργεί επεμβάσεις κατά οργανωμένων ληστειών, αεροπειρατειών, απαγωγών προσωπικοτήτων, όπως και σε κάθε περίπτωση που πραγματοποιείται επέμβαση προσωπικού ειδικά εκπαιδευμένου και εξοπλισμένου, έχει θεσμοθετήσει συνταξιοδοτικές διατάξεις που προβλέπουν ιδιαίτερη μεταχείριση στο προσωπικό αυτό, ήτοι θεμελίωση δικαιώματος σύνταξης με είκοσι (20) έτη υπηρεσίας και υπολογισμό του χρόνου υπηρεσίας του αυξημένο στο διπλάσιο, εφόσον κάθε εξάμηνο συμπληρώνει τριάντα ώρες εργασίας μέσα σε χώρους ύποπτους ύπαρξης βομβών και εκρηκτικών μηχανισμών ή επεμβάσεις κατά οργανωμένων ληστειών κλπ.
      Επίσης, με τις διατάξεις του Ν. 3234/2004, ρυθμίζονται με ευνοϊκότερο τρόπο συνταξιοδοτικά θέματα παθόντων από βίαιο συμβάν ή από δολοφονική επίθεση κατά την εκτέλεση της υπηρεσίας ή λόγω της ιδιότητάς τους, τα οποία αφορούν τη συνταξιοδότηση των προσώπων αυτών και των μελών των οικογενειών τους. Ήτοι υπολογισμός σύνταξης με βάση το βασικό μισθό του καταληκτικού βαθμού στον οποίο θα εξελίσσονταν μισθολογικά ή βαθμολογικά, με 35 χρόνια υπηρεσίας χωρίς να είναι ανώτερος του βαθμού Αντιστρατήγου, προκειμένου για αξιωματικούς μέχρι και του βαθμού του Συνταγματάρχη, και του βαθμού του Αρχηγού, προκειμένου για τους αξιωματικούς από το βαθμό του Ταξιάρχου και άνω.
      Περαιτέρω όλο το προσωπικό των Σωμάτων Ασφαλείας μέχρι και του βαθμού του Ανθυπασπιστού, δικαιούται μετά τη συμπλήρωση 20ετούς υπηρεσίας και, λόγω της φύσεως αυτής, προσαύξηση στη σύνταξη κατά 3/35 που αντιστοιχεί σε αναγνώριση 3 ετών πλασματικής υπηρεσίας.
      Τέλος, με τους Νόμους 2838/2000 και 3016/2002 χορηγήθηκαν στο εν ενεργεία προσωπικό των Ενόπλων Δυνάμεων και των Σωμάτων Ασφαλείας, από 1-7-2000, από 1-1-2001 και από 1-7-2002, μισθολογικές προαγωγές του επομένου και μεθεπόμενου βαθμού ανάλογα με τα έτη υπηρεσίας του. Αυτό έχει ως συνέπεια, αστυφύλακας με 27 έτη υπηρεσίας να λαμβάνει σύνταξη μεγαλύτερη, αυτής του Δ/ντού Υπουργείου με 35 έτη υπηρεσίας.
      Σχετικά τώρα με το εν θέματι αίτημα, αυτό τελεί υπόψη του Υπουργείου Οικονομίας και Οικονομικών και δεδομένου ότι αφορά ουσιαστική παρέμβαση στο ισχύον έως σήμερα ασφαλιστικό-συνταξιοδοτικό καθεστώς του Δημοσίου, θα εξεταστεί μελλοντικά σε συνδυασμό πάντα και με τις υφιστάμενες δυνατότητες της δημοσιονομικής κατάστασης της Χώρας.
      Ο Υφυπουργός
      ΠΕΤΡΟΣ ΔΟΥΚΑΣ»
      13 Στην με αριθμό 3304/21-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 1466/8-10-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Αλέξανδρου Αλαβάνου, σας γνωρίζουμε τα ακόλουθα:
      Η Ελλάδα είχε υπογράψει συμφωνία τουριστικής συνεργασίας με την Κίνα το 1988. Από το 2000 η χώρα μας είχε αρχίσει διμερείς διαπραγματεύσεις με την Κινέζικη πλευρά για να της χορηγηθεί το καθεστώς του Εγκεκριμένου Τουριστικού Προορισμού (ADS), το οποίο δεν ίσχυε όταν είχε υπογραφεί η αρχική συμφωνία το 1988. Διαπραγματεύσεις για τον ίδιο σκοπό άρχισαν παράλληλα και άλλες ευρωπαϊκές χώρες, με πρώτη την Γερμανία.
      Πριν ολοκληρωθούν οι Ελληνοκινεζικές διαπραγματεύσεις, καθώς και οι αντίστοιχες διαπραγματεύσεις της Κίνας με άλλες ευρωπαϊκές χώρες, όπως η Αυστρία, Γαλλία, Ισπανία κλπ., παρενέβη η Ευρωπαϊκή Επιτροπή και, με κύριο επιχείρημα ότι τα θέματα βίζας ανήκουν στην αποκλειστική δικαιοδοσία της, ζήτησε να διεξαχθούν διαπραγματεύσεις μεταξύ Ε.Ε. και Κίνας που θα καλύπτουν όλα τα κράτη-μέλη της Ε.Ε. Το αίτημα ενεκρίθη από το Συμβούλιο Υπουργών και έτσι- μετά από συνεννόηση και με το ΥΠΕΞ- διεκόπησαν οι διμερείς διαπραγματεύσεις Ελλάδος-Κίνας που θα κάλυπταν και τη χώρα μας.
      Το Μνημόνιο Κατανόησης (Memorandum of Understanding) μεταξύ Ε.Ε και της Εθνικής Διοίκησης Τουρισμού της Κίνας (China National Tourism Administration) υπεγράφη την 12/2/2004 στο Πεκίνο, ετέθη σε εφαρμογή την 1/9/2004 και ρυθμίζει τη χορήγηση βίζας σε ομάδες Κινέζων τουριστών που ταξιδεύουν σε χώρες της Ε.Ε. όπως και άλλα συναφή θέματα. Επίσης ορίζει ότι η Ε.Ε. θα απολαμβάνει από πλευράς Κίνας το καθεστώς του Εγκεκριμένου Τουριστικού Προορισμού (ADS).
      Το Μνημόνιο περιγράφει τις διευκολύνσεις που θα παρέχονται από τις Πρεσβείες και τα Προξενεία των Χωρών της Ε.Ε. στην Κίνα και στα κινέζικα ταξιδιωτικά γραφεία που είναι εξουσιοδοτημένα να διακινούν ομάδες Κινέζων τουριστών στις χώρες της Ε.Ε. Η υποβολή των αιτήσεων θα γίνεται από εξουσιοδοτημένους εκπροσώπους (couriers) των Κινέζικων γραφείων που θα εισέρχονται στις Πρεσβείες -και την Ελληνική- με ειδική κάρτα διαπίστευσης (η οποία θα εκδίδεται από τις Πρεσβείες) και θα προσκομίζουν σαφώς προσδιορισμένα δικαιολογητικά. Επίσης, κατ’ αρχήν δε θα είναι απαραίτητη η αυτοπρόσωπη παρουσία των Κινέζων επισκεπτών, η χορηγούμενη βίζα θα είναι ατομική βίζα Schengen ισχύος μέχρι 30 ημερών και θα φέρει την ένδειξη ADS.
      Το Υπουργείο Εξωτερικών προγραμματίζει την ίδρυση Γενικού Προξενείου στη Σαγκάη προς διευκόλυνση των Κινέζων πολιτών της μεγάλης αυτής πόλης αλλά και των γύρω περιοχών. Παράλληλα προωθείται από το Υπουργείο Τουριστικής Ανάπτυξης η ίδρυση Γραφείου Τουρισμού στο Πεκίνο με παράρτημά του στη Σαγκάη για την τουριστική προβολή της χώρας μας και την προσέλκυση τουριστών.
      Μέχρι την ίδρυση του εν λόγω γραφείου, η Κίνα καλύπτεται από την Διεύθυνση Τουρισμού Ιαπωνίας και ο ΕΟΤ μετέχει σε δύο διεθνείς τουριστικές εκθέσεις της Σαγκάης και στη διεθνή τουριστική έκθεση του Χονγκ-Κονγκ, ενώ από του χρόνου θα μετέχει και σε αντίστοιχη τουριστική έκθεση στο Πεκίνο. Για τις ανάγκες αυτών των εκδηλώσεων έχουν εκδοθεί τουριστικά φυλλάδια της Ελλάδος στην Κινέζικη γλώσσα. Παράλληλα, η Κίνα θα είναι τιμώμενη χώρα κατά τη φετινή διεθνή τουριστική έκθεση «ΦΙΛΟΞΕΝΙΑ» στη Θεσσαλονίκη.
      Η ανάγκη για ενδεχόμενες ενέργειες προσαρμογής για την υποδοχή Κινέζων τουριστών θα φανεί στην πορεία και εφόσον ξεκινήσει η συνεργασία των Κινεζικών γραφείων με τα αντίστοιχα Ελληνικά.
      Τέλος, τόσο στο παρελθόν, αλλά και στην πρόσφατη (Ιούνιος 2004 ) επίσκεψη του Υπουργού Τουριστικής Ανάπτυξης κ. Δ. Αβραμόπουλου στο Πεκίνο, διεξήχθησαν διαβουλεύσεις για την προώθηση της διμερούς συνεργασίας. Ο Υπουργός και ο Κινέζος ομόλογός του υπέγραψαν Πρακτικό, στο οποίο, μεταξύ άλλων, αναφέρεται ότι οι 2 πλευρές αναγνωρίζουν τη σημασία της απευθείας αεροπορικής σύνδεσης των 2 χωρών και συνιστούν στις αρμόδιες Αρχές τους να εξετάσουν τη δυνατότητα απ' ευθείας αεροπορικής σύνδεσης Αθήνας-Πεκίνου ούτως ώστε να προωθηθεί ακόμα πιο ενεργά η ανάπτυξη του τουρισμού από και προς την Κίνα.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      14. Στην με αριθμό 3393/22-9-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. ΑΠΥ/1Α/68/13-10-04 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 1984/4.10.04 έγγραφο του Γενικού Διευθυντού της ΕΡΤ-3, από το οποίο προκύπτει η απάντηση για το θιγόμενο σ’ αυτή ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 3342/21-9-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 90022/24370/488/11-10-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 3342/21-9-2004 ερώτηση, που κατέθεσε στη Βουλή ο Βουλευτής Κ. Μανόλης Σοφ. Στρατάκης, σχετικά με την καταβολή του ΕΚΑΣ στους συνταξιούχους του ΟΓΑ και την Υπαγωγή των αγροτικών επαγγελμάτων στα Βαρέα και Ανθυγιεινά, σας γνωρίζουμε τα εξής:
      Σύμφωνα με τις διατάξεις του άρθρου 20 του ν. 2434/96 χορηγήθηκε στους συνταξιούχους των οργανισμών Επίδομα Κοινωνικής Αλληλεγγύης- ΕΚΑΣ.
      Από τις διατάξεις του ως άνω νόμου, εξαιρέθηκε ο ΟΓΑ και τούτο διότι μέχρι τη δημοσίευση του ν. 2458/97 «Σύσταση Κλάδου Κύριας Ασφάλισης Αγροτών» ο ΟΓΑ αποτελούσε ιδιότυπο ασφαλιστικό οργανισμό και δεν προβλέπονταν καταβολή ασφαλιστικών εισφορών όπως στους άλλους Ασφαλιστικούς Οργανισμούς Κύριας Ασφάλισης.
      Ως εκ τούτου για τη θέσπιση σχετικής ρύθμισης, για χορήγηση του ΕΚΑΣ και στους συνταξιούχους του ΟΓΑ του ν. 4169 /61, θα πρέπει να εκτιμηθεί το κόστος δεδομένου ότι η χρηματοδότηση της συνταξιοδότησης της κατηγορίας αυτής προέρχεται αποκλειστικά από την Κρατική επιχορήγηση.
      Όσον αφορά την υπαγωγή του αγροτικού επαγγέλματος στην κατηγορία των βαρέων και ανθυγιεινών επαγγελμάτων σας γνωρίζουμε ότι ο θεσμός αυτός δεν εφαρμόζεται και στους φορείς κύριας ασφάλισης ελευθέρων επαγγελματιών και ανεξάρτητα απασχολουμένων.
      Η υπαγωγή στην ασφάλιση κατά τον κανονισμό Βαρέων και Ανθυγιεινών Επαγγελμάτων (ΚΒΑΕ) προϋποθέτει την καταβολή και προσαυξημένων ασφαλίστρων που επιβαρύνουν και τον ασφαλισμένο και τον εργοδότη, όπως ισχύει για το ΙΚΑ.
      Τροποποίηση των ισχυουσών διατάξεων της νομοθεσίας του ΟΓΑ ώστε να είναι δυνατή η συνταξιοδότηση των ασφαλισμένων του ανάλογα με τη συνταξιοδότηση των ασφαλισμένων του ΙΚΑ κατά τον Κ.Β.Α.Ε. , προς το παρόν δεν αντιμετωπίζεται.
      Όσον αφορά τη χορήγηση στους ασφαλισμένους του ΟΓΑ επιδόματος μητρότητας, έξοδα εξετάσεων προγεννητικού ελέγχου και κηδείας στο ύψος που καταβάλλονται στους ασφαλισμένους των άλλων Ασφαλιστικών οργανισμών σας γνωρίζουμε τα εξής:
      Η πολιτεία ενέταξε στις παροχές περίθαλψης των ασφαλιστικών οργανισμών και τις δαπάνες για τον έλεγχο και τη θεραπεία της πρωτοπαθούς στείρωσης και των δύο φύλων (άρθρο 21 του ν. 2079/1992).
      Όλοι οι ασφαλιστικοί οργανισμοί και ο ΟΓΑ καλύπτει τη δαπάνη για εξωσωματική γονιμοποίηση. Η ιατρική πράξη της «εξωσωματικής γονιμοποίησης» έχει κοστολογηθεί σύμφωνα με το π.δ/γμα 157/91 στις 120.000 δρχ. ( 352,16 Ε) για κάθε προσπάθεια. Χορηγούνται επίσης τα απαιτούμενα φάρμακα με συμμετοχή 25% τα οποία συνταγογραφούνται στο ατομικό συνταγολόγιο της ασφαλισμένης.
      Στα πλαίσια της προληπτικής ιατρικής, χωρίς συμμετοχή των ασφαλισμένων στις δαπάνες περιλαμβάνονται και οι εξετάσεις προγεννητικού ελέγχου σε γυναίκες και άνδρες με σκοπό τη γέννηση υγιών παιδιών, όπως αιματολογικές εξετάσεις για τη διαπίστωση ετεροζυγωτών μεσογειακής αναιμίας, ηλεκτροφόρηση αιμοσφαιρίνης, εξέταση DNA του εμβρύου, προσδιορισμός αντισωμάτων ερυθράς, έλεγχος καρυοτύπου του εμβρύου για γυναίκες άνω των 35 ετών.
      Ο ΟΓΑ στις ασφαλισμένες του Κλάδου Υνείας, καταβάλλει παροχές μητρότητας ως ακολούθως:
      α. Επίδομα κυοφορίας, και λοχείας μέχρι του ποσού της 1ης ασφαλιστικής κατηγορίας του άρθρου 4 του Ν. 2458/1997 όπως ισχύει κάθε φορά. Για το έτος 2004 το ποσό αυτό ανέρχεται στα 352,15€.
      Σε περίπτωση διδύμων ή τριδύμων, το επίδομα αυτό προσαυξάνεται κατά 50% για κάθε παιδί πέραν του ενός.
      β. Βοήθημα τοκετού ίσο με το 50% του παραπάνω ποσού, εφόσον ο τοκετός πραγματοποιηθεί σε θεραπευτήριο ή μαιευτήριο στο οποίο σύμφωνα με την ισχύουσα νομοθεσία ο ΟΓΑ δεν καταβάλει δαπάνη για μαιευτική περίθαλψη».
      Τα έξοδα κηδείας σε περίπτωση θανάτου ασφαλισμένου ή συνταξιούχου του, ανέρχονται στο 3πλάσιο της καταβαλλόμενης βασικής σύνταξης και αναπροσαρμόζονται ανάλογα με την εκάστοτε χορηγηθείσα αύξηση σε αυτή.
      Πάντως, το θέμα της διεύρυνσης των παροχών του ΟΓΑ μελετάται στα πλαίσια της βελτίωσης των παροχών προς τους αγρότες, πάντα όμως μέσα στα πλαίσια των οικονομικών δυνατοτήτων του οργανισμού.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      16. Στις με αριθμό 3307/21-9-04 και 3454/24-9-04 ερωτήσεις των Βουλευτών κυρίων Βασιλείου Κεγκέρογλου  και Στυλιανού Ματζαπετάκη δόθηκε με το υπ’ αριθμ. 96512/7-10-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 3307/21-9-2004 και 3454/24-9-2004 ερωτήσεις που κατατέθηκαν στη Βουλή από τους Βουλευτές κ.κ. Β. Κεγκέρογλου και Σ. Ματζαπετάκη σχετικά με την αντικατάσταση του ασθενοφόρου αυτοκινήτου του Κέντρου Υγείας Βιάννου, νομού Ηρακλείου, σας πληροφορούμε τα παρακάτω:
      Υπηρεσίες παροχής επείγουσας ιατρικής φροντίδας και μεταφοράς ασθενών στο Νομό Ηρακλείου παρέχονται από τα ασθενοφόρα αυτοκίνητα των Νοσοκομείων και των Κέντρων Υγείας του Νομού.
      Στο Ηράκλειο επίσης λειτουργεί παράρτημα του ΕΚΑΒ, τα ασθενοφόρα του οποίου καλύπτουν ολόκληρο το Νομό, σε συνεργασία με τα ασθενοφόρα των Κέντρων Υγείας του Νομού, καθόσον στην αρμοδιότητά του συμπεριλαμβάνεται και ο συντονισμός της δράσης όλων των ασθενοφόρων που διαθέτουν οι υγειονομικές μονάδες της περιοχής.
      Το ΠεΣΥΠ Κρήτης έχει καταγράψει τα ασθενοφόρα του Νομού Ηρακλείου που χρήζουν αντικατάστασης, μεταξύ των οποίων είναι και αυτό του Κέντρου Υγείας Βιάννου. Το Υπουργείο Υγείας και Κοινωνικής Αλληλεγγύης ευρίσκεται σε συνεργασία και συνεννόηση με το οικείο Π εΣΥΠ για το θέμα αυτό.
      Πέραν τούτου σας γνωρίζουμε ότι δαπανώνται σημαντικά κονδύλια για τη συντήρηση των ασθενοφόρων, έτσι ώστε να εξασφαλιστεί σε ικανοποιητικό βαθμό και μέχρι την αντικατάστασή τους η λειτουργία τους και η εκπλήρωση του σκοπού της αποστολής τους.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
     17. Στις με αριθμό 1533/17-6-04, 1544/17-6-04, 1560/18-6-04, 1566/18-6-04, 1660/22-6-04 και 2031/17-7-04 ερωτήσεις των Βουλευτών κυρίων Αλέξανδρο Αλαβάνο, Μανόλη Σκουλάκη, Αθανασίου Τσούρα, Έκτορα Νασιώκα, Λεωνίδα Γρηγοράκο, Δημητρίου Λιντζέρη, Αριστείδη Μουσιώνη, Εύης Χριστοφιλοπούλου, Ευαγγελίας Σχοιναράκη-Ηλιάκη, Νάσου Αλευρά και Ανδρέα Μακρυπίδη δόθηκε με το υπ’ αριθμ. 7017/4/4363/12-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. κ. Μ. Σκουλάκης, Α. Τσούρας, Ε. Νασιώκας, Λ. Γρηγοράκος, Δ. Λιντζέρης, Α. Μουσιώνης, Ε. Χριστοφιλοπούλου, Ε. Σχοιναράκη-Ηλιάκη, Ν. Αλευράς, Α. Μακρυπίδης και Α. Αλαβάνος, σε ό,τι μας αφορούν, σας γνωρίζουμε τα εξής:
      Η αρμοδιότητα και η αποστολή της Αστυνομίας, προσδιορίζεται σαφώς από το Σύνταγμα και τους οργανικούς της νόμους. Σύμφωνα με τις διατάξεις αυτές η Ελληνική Αστυνομία έχει ως κύρια αποστολή να κατοχυρώνει τη δημόσια τάξη και ασφάλεια, να προλαμβάνει και αποτρέπει κάθε έκνομη δραστηριότητα, να διασφαλίζει συνθήκες απρόσκοπτης κοινωνικής συμβίωσης και να εφαρμόζει τους νόμους, προς κάθε κατεύθυνση με αντικειμενικότητα και αμεροληψία. Επισημαίνεται ότι η διασφάλιση συνθηκών τάξης εμπεδώνει το αίσθημα ασφαλείας των πολιτών και αποτελεί αναγκαίο όρο, τόσο για την πραγματοποίηση κάθε δημιουργικού έργου, όσο και για την ακώλυτη έκφραση κάθε ατομικής ελευθερίας, στα πλαίσια μιας ευνομούμενης Πολιτείας.
      Στα πλαίσια μιας νέας πολιτικής δημόσιας τάξης, το Υπουργείο μας με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών, την αναβάθμιση του προσφερόμενου έργου, την εξασφάλιση καλύτερων συνθηκών τάξης και ασφάλειας, την περαιτέρω ενίσχυση και παγίωση του αισθήματος ασφαλείας και γενικότερα την προαγωγή του κλίματος εμπιστοσύνης και συνεργασίας μεταξύ Αστυνομίας και πολιτών.
      Με βάση την πολιτική αυτή για την διασφάλιση της δημόσιας τάξης και ασφάλειας, την πρόληψη και καταστολή της εγκληματικότητας και την εμπέδωση αισθήματος ασφαλείας στους πολίτες, έχουμε θέσει σε διαρκή ετοιμότητα και επαγρύπνηση το προσωπικό και τις Υπηρεσίες και λαμβάνουμε σειρά μέτρων τα οποία συνίστανται στον καλύτερο σχεδιασμό, οργάνωση και συντονισμό των αστυνομικών Υπηρεσιών, στην αύξηση του αριθμού των εποχούμενων και πεζών περιπολιών σε 24ωρη βάση, τη διαρκή επιτήρηση και φρούρηση των ευπαθών στόχων και τη μεγιστοποίηση και εντατικοποίηση των ελέγχων προσώπων και πραγμάτων, μέσω της αυξημένης επιχειρησιακής δράσης όλων των αστυνομικών δυνάμεων. Ιδιαίτερη σημασία δίνουμε στην πεζή αστυνόμευση, την οποία ενισχύουμε στις μεγάλες πόλεις και ιδίως στις περιοχές που εμφανίζουν αυξημένα αστυνομικά προβλήματα, λαμβάνοντας δε υπόψη τις νέες συνθήκες ασφαλείας που διαμορφώνονται στη χώρα μας, αλλά και την ανάγκη αντιμετώπισης της μικροεγκληματικότητας, κυρίως στα μεγάλα αστικά κέντρα, βελτιώνουμε διαρκώς τις πολιτικές μας και επαναπροσδιορίζουμε τους στόχους και τις δράσεις των Υπηρεσιών μας.
      Σε ό,τι αφορά την περίοδο διεξαγωγής των Oλυμπιακών Αγώνων, δεδομένου ότι η επιτυχής και ασφαλής διοργάνωσή τους αποτελεί για τη χώρα μας εθνικό στόχο ύψιστης προτεραιότητας, το Υπουργείο μας λαμβάνει όλα τα απαραίτητα μέτρα για την επίτευξη του εν λόγω εθνικού στόχου σε απόλυτα ασφαλές και ειρηνικό περιβάλλον και καταβάλλει κάθε δυνατή προσπάθεια για την αντιμετώπιση όλων των θεμάτων που ενδεχομένως ανακύψουν κατά τη διάρκεια των Αγώνων.
      Για να στεφθούν με επιτυχία τα μέτρα ασφαλείας σε ένα γεγονός τέτοιας σημασίας και διάστασης, θεωρούμε απαραίτητη την συνεργασία των πολιτών και λοιπών φορέων, ενώ πρέπει να επισημανθεί ότι τα μέτρα ασφαλείας των Ολυμπιακών Αγώνων θα υλοποιηθούν σύμφωνα με το Σύνταγμα και την ισχύουσα νομοθεσία και σε καμία περίπτωση δεν πρόκειται να θιγούν οι ατομικές ελευθερίες και τα συνταγματικώς κατοχυρωμένα δικαιώματα των πολιτών.
      Ήδη με την έναρξη της περιόδου διεξαγωγής των Oλυμπιακών Αγώνων, η Ελληνική Αστυνομία και οι συναρμόδιες Αρχές Ασφαλείας της χώρας μας, με την υποστήριξη και των Ενόπλων Δυνάμεων, λαμβάνουν, σύμφωνα με τον επιχειρησιακό σχεδιασμό, τα απαραίτητα μέτρα τάξης, τροχαίας και ασφαλείας για την εξασφάλιση των βασικών παραγόντων για την ασφαλή τέλεση των Αγώνων και τη διαφύλαξη ζωτικών δημοσίων συμφερόντων, τόσο στις Ολυμπιακές Εγκαταστάσεις και περιοχές, όσο και στο ολυμπιακό οδικό δίκτυο.
      Επίσης, από τις αρμόδιες Υπηρεσίες λαμβάνονται αυξημένα μέτρα αστυνόμευσης των αστικών περιοχών με αυξημένες περιπολίες σε 24ωρη βάση, ιδιαιτέρως δε στις ζώνες εμφάνισης των πόλεων, σε χώρους μεταφορών, καθώς και σε άλλα σημεία όπου συγκεντρώνεται μεγάλος αριθμός ατόμων. Οι προσπάθειες αυτές, εν όψει των Ολυμπιακών Αγώνων, εντείνονται, έτσι ώστε η καθημερινότητα των κατοίκων και των επαγγελματιών της Αθήνας και των λοιπών μεγάλων αστικών κέντρων να γίνει πιο ασφαλής και η εικόνα των πόλεων να αλλάξει.
      Στο πλαίσιο αυτό, μεταξύ των άλλων, από τις Υπηρεσίες της Ελληνικής Αστυνομίας καταβάλλεται κάθε δυνατή προσπάθεια και εφαρμόζεται η ισχύουσα νομοθεσία για την αντιμετώπιση της λαθρομετανάστευσης, της μάστιγας των ναρκωτικών, της επαιτείας και μάλιστα των ανηλίκων, την προστασία της πνευματικής ιδιοκτησίας, ενώ οι Υπηρεσίες μας και συνεργάζονται στενά παρέχοντας την συνδρομή τους στους αρμόδιους Ο.Τ.Α. για την αντιμετώπιση του παραεμπορίου και την ευταξία και ευκοσμία των πόλεων και ιδιαιτέρως των ζωνών εμφάνισης αυτών.
      Ειδικότερα, με στόχο τον περιορισμό του φαινομένου της λαθρομετανάστευσης και την ενίσχυση του αισθήματος ασφαλείας των πολιτών ενισχύουμε με προσωπικό και μέσα τον μηχανισμό της Αστυνομίας για την αποτροπή της λαθρομετανάστευση ς μέσω των χερσαίων συνόρων μας και συνεργαζόμαστε στενά με τις Υπηρεσίες των συναρμοδίων Υπουργείων.
      Παράλληλα, από τις Υπηρεσίες μας καταβάλλεται κάθε δυνατή προσπάθεια για την εξάρθρωση των κυκλωμάτων ημεδαπών και αλλοδαπών που δρουν, κυρίως, στα σύνορα και διευκολύνουν, εκμεταλλευόμενοι παράλληλα, τους αλλοδαπούς που επιθυμούν να εισέλθουν λάθρα στη χώρα, εφαρμόζοντας με αυστηρότητα την ισχύουσα νομοθεσία, ενώ οι έλεγχοι νομιμότητας των αλλοδαπών, τόσο στις παραμεθόριες περιοχές, όσο και στο εσωτερικό της χώρας, είναι συστηματικοί και θα συνεχισθούν με αμείωτη ένταση, ώστε στη χώρα να παραμείνουν μόνο οι αλλοδαποί, οι οποίοι πληρούν τις, από την ισχύουσα νομοθεσία, προβλεπόμενες προϋποθέσεις και να απομακρυνθούν όλοι οι παρανόμως διαβιούντες.
      Σε ό,τι αφορά την αντιμετώπιση της μάστιγας των ναρκωτικών, σας πληροφορούμε ότι, το Υπουργείο μας με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια για την πάταξη του φαινομένου αυτού, την προστασία των πολιτών και κυρίως της νεολαίας μας, αλλά και την εξάλειψη των κοινωνικών συνεπειών που προκαλεί αυτό, σε συνεργασία με τα συναρμόδια Υπουργεία και άλλους φορείς, στο εσωτερικό και στο εξωτερικό, σύμφωνα με το εθνικό σχέδιο δράσης για την αντιμετώπιση της εξάρτησης από ουσίες, το οποίο βασίζεται στους δύο άξονες που αφορούν τη μείωση της ζήτησης ναρκωτικών ουσιών μέσω εφαρμογής προγραμμάτων αποτροπής, πρόληψης, θεραπείας και κοινωνικής επανένταξης, καθώς και την ελάττωση της προσφοράς των ουσιών αυτών μέσω του αποτελεσματικού ελέγχου και της καταστολής διακίνησής τους.
      Για την επίτευξη του στόχου αυτού από τις αρμόδιες Υπηρεσίες μας υλοποιείται ειδικό επιχειρησιακό πρόγραμμα κατά των ναρκωτικών. Ιδιαίτερη βαρύτητα δίνουμε στον τομέα της πρόληψης, ενώ στον τομέα της καταστολής του ανωτέρω φαινομένου κύρια επιδίωξη των Υπηρεσιών μας είναι ο εντοπισμός και η σύλληψη των εμπόρων ναρκωτικών και η εφαρμογή της ισχύουσας νομοθεσίας με αυστηρότητα και χωρίς παρεκκλίσεις.
      Στο σημείο αυτό πρέπει να επισημανθεί ότι το Υπουργείο μας, αλλά και οι αρμόδιες αστυνομικές Υπηρεσίες αντιμετωπίζουν τα εξαρτημένα από τις ναρκωτικές ουσίες άτομα και γενικά τους χρήστες αυτών των ουσιών με ευαισθησία, κατανόηση και ανθρωπιά και σύμφωνα με τις επιταγές της ισχύουσας νομικής και ηθικής τάξης, σε καμία δε περίπτωση θωρούν ότι τα άτομα αυτά πρέπει να περιθωριοποιηθούν, εξοστρακιζόμενα από το κοινωνικό σύνολο.
      Αποκλειστικός γνώμονας όλων των ενεργειών μας είναι η σωστή μεταχείριση των ατόμων αυτών που αδυνατούν να απεμπλακούν μόνοι τους από τις ουσίες αυτές επειδή έχουν αναπτύξει σωματική και ψυχολογική εξάρτηση από αυτές, όμως δεν απολαμβάνουν λιγότερο των συνταγματικώς κατοχυρωμένων δικαιωμάτων, λόγω της εξάρτησής τους, και η ανάγκη στήριξης αυτών, χωρίς ενδοιασμούς ή προ καταλήψεις όσον αφορά τη θεραπεία και κοινωνική επανένταξή τους στην κοινωνία.
      Πέραν αυτών όμως, πρέπει επίσης να επισημανθεί ότι το θέμα της χρήσης των ναρκωτικών ουσιών ιδίως από νέους ανθρώπους, το οποίο αποτελεί εκδήλωση παθογένειας της σύγχρονης κοινωνίας, καθώς και το θέμα της διακίνησης τέτοιων ουσιών είναι μια διαδικασία πολυσχιδής και πολυσύνθετη που δεν είναι δυνατό να αντιμετωπισθεί αποκλειστικά και μόνο από τις αστυνομικές Υπηρεσίες, αφού τα θέματα αυτά δεν αποτελούν αμιγώς αστυνομικά προβλήματα, αλλά εντάσσονται στα σοβαρά κοινωνικά προβλήματα, η αντιμετώπιση των οποίων απαιτεί την ευαισθητοποίηση και ενεργό συμμετοχή όλης της κοινωνίας, σε αρμονική συνεργασία με τους αρμοδίους φορείς της και λοιπούς παράγοντες (κοινωνικές Υπηρεσίες, τοπική αυτοδιοίκηση, εκπαιδευτική κοινότητα, πολίτες συλλόγους κ.λ.π.), δεδομένου ότι οι προσπάθειες πρέπει να επικεντρώνονται κυρίως στους τομείς της ενημέρωσης και της πρόληψης, καθώς και της θεραπείας και κοινωνικής επανένταξης των εξαρτημένων από τα ναρκωτικά ατόμων.
      Σε ό,τι αφορά την επαιτεία, σας πληροφορούμε ότι οι αστυνομικοί αντιμετωπίζουν τους επαίτες με ιδιαίτερη ευαισθησία και κατανόηση, για δε τους ανηλίκου που επαιτούν υφίσταται η επιβεβλημένη συνεργασία με τις Δικαστικές Αρχές ανηλίκων. Εξυπακούεται ότι για τους εκμεταλλευτές των ανωτέρω συνανθρώπων μας, η Αστυνομία εφαρμόζει την ισχύουσα νομοθεσία με αυστηρότητα και χωρίς παρεκκλίσεις.
      Το Υπουργείο μας και οι Υπηρεσίες της Ελληνικής Αστυνομίας αποδίδουν ιδιαίτερη σημασία και στην προστασία της πνευματικής ιδιοκτησίας, καθώς και την καταπολέμηση της πειρατείας. Οι προσπάθειες των Υπηρεσιών μας στον τομέα της δίωξης αυτής της μορφής της εγκληματικότητας είναι συνεχείς, με σκοπό την κατοχύρωση της πνευματικής ιδιοκτησίας, το σεβασμό του έργου του δημιουργού και την προστασία των συμφερόντων του δημοσίου.
      Σε ό,τι αφορά την αντιμετώπιση του παραεμπορίου, το οποίο, όπως και η πειρατεία της πνευματικής ιδιοκτησίας, ασκείται κυρίως στις ζώνες εμφάνισης των αστικών κέντρων και στις λαϊκές αγορές, σας γνωρίζουμε ότι, σύμφωνα με το ν. 2647/1998, η αρμοδιότητα εφαρμογής των διατάξεων που αφορούν το υπαίθριο εμπόριο και τις λαϊκές αγορές, από 22-2-1999, έχει μεταβιβασθεί και ασκείται πλέον από τους Ο.Τ.Α., ενώ σύμφωνα με τον ν. 2323/1995, όπως τροποποιήθηκε με τον ν. 3190/2003, η αρμοδιότητα αυτή έχει επεκταθεί και σε κλιμάκια του Υπουργείου Ανάπτυξης. Στις περιπτώσεις αυτές η αρμοδιότητα της Ελληνικής Αστυνομίας περιορίζεται στην παροχή συνδρομής στις εν λόγω Υπηρεσίες, όταν της ζητηθεί, σύμφωνα με τις διατάξεις του π.δ. 141/1991.
      Ωστόσο, οι Υπηρεσίες μας διενεργούν ελέγχους, οι οποίοι αφορούν, μεταξύ άλλων, τη νομιμότητα παραμονής στη χώρα αλλοδαπών μικροπωλητών και τη νομιμότητα κατοχής των πωλουμένων ειδών, καθώς και την εφαρμογή της αγορανομικής νομοθεσίας, ενώ, οσάκις κατά τους ελέγχους αυτούς, διαπιστώνουν την άσκηση του επαγγέλματος του στάσιμου ή πλανόδιου μικροπωλητή χωρίς άδεια ενημερώνουν τους αρμόδιους Ο.Τ.Α. για την επιβολή προβλεπόμενων κυρώσεων.
      Ειδικότερα, για την αντιμετώπιση των προβλημάτων αυτών στην περιοχή του Δήμου Αθηναίων, πρόσφατα στο Υπουργείο μας πραγματοποιήθηκε σύσκεψη με τη συμμετοχή εκπροσώπων του Υπουργείου Ανάπτυξης, του Σώματος Δίωξης Οικονομικού Εγκλήματος και του Δήμου Αθηναίων, όπου αποφασίσθηκε και ήδη εφαρμόζεται σχέδιο, στα πλαίσια του οποίου δραστηριοποιούνται σε καθημερινή βάση 14 μικτά συνεργεία ελέγχου με τη συμμετοχή υπαλλήλων των ανωτέρω Υπηρεσιών, καθώς και αστυνομικών. Πάντως, στις Υπηρεσίες μας δόθηκαν πρόσθετες εντολές και οδηγίες για περαιτέρω δραστηριοποίηση τους τόσο για την εφαρμογή της νομοθεσίας που αφορά την προστασία της πνευματικής ιδιοκτησίας, όσο και για την παροχή της συνδρομής τους στην πάταξη του παραεμπορίου.
      Επισημαίνεται ότι δυνατότητα της Αστυνομίας για επιλεκτική κατά τόπο και χρόνο εφαρμογή της νομοθεσίας δεν υφίσταται. Η εφαρμογή των νόμων αποτελεί υποχρέωσή της και δεν επαφίεται στη διακριτική της ευχέρεια. Επομένως, η λήψη μέτρων για την τήρηση της τάξης και την εφαρμογή της ισχύουσας νομοθεσίας για την αντιμετώπιση των αστυνομικής φύσεως προβλημάτων και την απρόσκοπτη συμβίωση των πολιτών, αποτελεί υποχρέωση της Αστυνομίας, η οποία απορρέει από την αποστολή της.
      Τα μέτρα αυτά αποτελούν καθημερινή αστυνομική πρακτική και τακτική, εντατικοποιούνται δε οι προσπάθειες των αστυνομικών αναλόγως της έντασης, της μορφής και της φύσης των αστυνομικών προβλημάτων και γενικώς των συνθηκών που επικρατούν ή προβάλλουν κάθε φορά, και στο πλαίσιο αυτό δόθηκαν εντολές για εντατικοποίηση των ελέγχων και γενικώς των προσπαθειών για καλύτερη αστυνόμευση στα αστικά κέντρα, εν όψει και της διεξαγωγής των Ολυμπιακών Αγώνων με στόχο την πάταξη κάθε μορφής εγκληματικότητας στα εν λόγω κέντρα και τη λήψη κάθε μέτρου ευταξίας σε αυτά, σε συνεργασία με τους συναρμόδιους φορείς. Συνεπώς, δεν υφίσταται κάποιο ειδικό σχέδιο δράσης της Αστυνομίας, ούτε εφαρμόζονται ειδικά μέτρα εν όψει της διεξαγωγής των Ολυμπιακών Αγώνων, αλλά εντατικοποίηση των μέτρων αστυνόμευσης και εφαρμογής της ισχύουσας νομοθεσίας, που οφείλει να λαμβάνει η Αστυνομία και φυσικά δεν υφίσταται σχέδιο απομάκρυνσης των αστέγων, επαιτών, τοξικομανών, αλλοδαπών και άλλων ατόμων από το κέντρο της Αθήνας και περαιτέρω περιθωριοποίησης αυτών.
      Κατόπιν των όσων εκτέθηκαν μας προκαλεί εντύπωση η διάσταση που επιχειρείται να δοθεί σε τέτοιες νόμιμες και υποχρεωτικές ενέργειες της Αστυνομίας που αφορούν στην καθημερινή διεξαγωγή της υπηρεσίας στα πλαίσια του Συντάγματος και των νόμων. Κάθε καλόπιστος πολίτης γνωρίζει ότι οι προσπάθειες της Αστυνομίας και τα μέτρα που αυτή λαμβάνει στοχεύουν στην καλύτερη αστυνόμευση, την αποτροπή παρανόμων ενεργειών και την επιτυχή έκβαση των Αγώνων, γι’ αυτό και η στάση του απέναντι στην όλη προετοιμασία και στην Αστυνομία είναι θετική.
      Σε ό,τι αφορά τα αναφερόμενα περί «αποθηκών ανθρώπων», «Ολυμπιακών Φυλακών», «επιχειρήσεων-σκούπα για καθαρισμό της κοινωνίας από αποκλεισμένες κοινωνικές ομάδες», «γκετοποίησης και αποθήκευσης των ανθρώπων που βρίσκονται στο περιθώριο της κοινωνίας» κ.λ.π. που είδαν, προσφάτως, το φως της δημοσιότητας, σας πληροφορούμε ότι αυτά δεν ανταποκρίνονται στην πραγματικότητα. Πάντως, σχετικά με το θέμα της δημιουργίας προσωρινών χώρων κράτησης εν όψει των Ολυμπιακών Αγώνων, αρμόδιο να σας πληροφορήσει σχετικά είναι το συνερωτώμενο Υπουργείο Δικαιοσύνης, ενώ για το θέμα της αντιμετώπισης των χρηστών ναρκωτικών ουσιών της θεραπείας και της κοινωνικής επανένταξης αυτών, αρμόδιο να σας ενημερώσει είναι το συνερωτώμενο Υπουργείο Υγείας και Κοινωνικής Αλληλεγγύης. Προς τα εν λόγω Υπουργεία διαβιβάζουμε φωτοαντίγραφο της 2031/7-7-2004 ερώτησης, προκειμένου να σας ενημερώσουν σχετικά.
      Σχετικά δε με το θέμα των προσφάτων δημοσιευμάτων για δηλώσεις του υπογραφόμενου για τα εξαρτημένα από τα ναρκωτικά άτομα, με τις οποίες επισημάνθηκε, μεταξύ άλλων και η τραγική κατάληξη αυτών που δεν βοηθήθηκαν από την Πολιτεία και κοινωνία να αποθεραπευτούν και να επανενταχθούν στην κοινωνία, πέραν των όσων ήδη εκτέθηκαν ανωτέρω για τις απόψεις μας επί του θέματος αυτού, πρέπει να τονισθεί και το γεγονός ότι όλα αυτά τα δημοσιεύματα προφανώς βάση έχουν τη μετάδοση παραποιημένων και αποσπασματικών δηλώσεων που έγιναν σε ραδιοφωνικό σταθμό, γι’ αυτό άλλωστε το σύνολο σχεδόν των Μ.Μ.Ε. που ασχολήθηκε με το θέμα στην αρχή με επικριτική διάθεση, στη συνέχεια επανήλθαν και με νεότερες αναφορές τους σ’ αυτό αποκατέστησαν την αλήθεια.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
     18 Στην με αριθμό 3418/23-9-04 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 646/6-10-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Ντόλιος, σας πληροφορούμε τα εξής:
      Με τη διάταξη του άρθρου 2 ν. 3147/2003 οι κληρούχοι του αγροκτήματος Πλάτης Δήμου Τριγώνου καλούνται να πληρώσουν μόνο το τίμημα που καθόρισε η Επιτροπή Απαλλοτριώσεων σε μεταλλικές δραχμές, με υπολογισμό της μεταλλικής δραχμής ίσης με 30 λεπτά του ευρώ, χωρίς τόκους προσαυξήσεων, τόκους χρεωλυσίου και προσαυξήσεις υπέρ του Δημοσίου.
      Η εξόφληση γίνεται σε πέντε ίσες ετήσιες άτοκες δόσεις.
      Η παραπάνω ρύθμιση έχει ως συνέπεια τη μείωση του οφειλομένου τιμήματος στο ελάχιστο.
      Ο Υφυπουργός
      Α. ΚΟΝΤΟΣ»
     19 Στην με αριθμό 3499/27-9-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. Φ900α/4215/7436/5-10-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 3499/27-09-2004 ερώτησης, που κατέθεσε η Βουλευτής κα Χρύσα Μανωλιά με θέμα την επαναφορά απόστρατων στη 2η ΜΣΕΠ Ν. Ροδόπης, σας γνωρίζουμε τα ακόλουθα:
      Το Ανώτατο Αεροπορικό Συμβούλιο / Ολομελείας στη συνεδρίαση της 28/7/2004 εισηγήθηκε στον κ. ΥΕΘΑ την ανάκληση στην ενεργό υπηρεσία τεσσάρων Αξ/κων για κάλυψη υπηρεσιακών αναγκών στη 2η Μοίρα Σταθμού Έγκαιρης Προειδοποίησης. Τη δεδομένη χρονική στιγμή υπήρχαν μόνο τέσσερις αιτήσεις ε.α. Αξ/κων για κάλυψη θέσεων στην υπόψη Μονάδα και οι οποίες ικανοποιήθηκαν στο σύνολο τους. Κατόπιν αυτού, τρεις αιτήσεις, άλλων Αξ/κων που υποβλήθηκαν μεταγενέστερα, παραμένουν σε εκκρεμότητα να εξετασθούν στο μέλλον, εφόσον προκύψουν υπηρεσιακές ανάγκες. Οι αιτήσεις που ικανοποιήθηκαν ήταν των Επ/γου (ΤΥΤ) Κωστενίδη Γαβριήλ, Επ/γου (ΤΥΟ) Τσερπίδη Ιωάννη, Σ/γου (ΤΥ Α) Γιαρίμη Θεόδωρου, Σ/γου (ΤΥΕ) Χατζόπουλου Χρήστου, ενώ παραμένουν σε εκκρεμότητα των Σ/γου (ΤΥΤ) Μουζαλιώτη Ευάγγελου, Σ/γου (ΤΥΤ) Αποστολίδη Δημήτριου και Σ/γου (ΤΥ Α) Κακλαρίδη Ιορδάνη.
      Όσον αφορά την τροποποίηση της απόφασης του ΣΑΓΕ, αυτή προέκυψε κατόπιν εισήγησης του ΓΕΕΘΑ, η οποία δεν τροποποίησε το χρονικό όριο των 3 ετών, έδωσε όμως τη δυνατότητα στην Υπηρεσία να ανακαλεί στην ενεργό υπηρεσία Α/ξκους που είχαν αποστρατευτεί και πέραν της τριετίας για οικογενειακούς - κοινωνικούς λόγους.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
     20. Στην με αριθμό 3451/124-9-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 650/6-10-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Γκατζής και Τ. Τσιόγκας, σας πληροφορούμε τα εξής:
      Με την αποξήρανση της λίμνης Κάρλας τα έτη 1961 - 1962, οι εκτάσεις που αποκαλύφθηκαν, αφαιρουμένων αυτών που κάλυψε ο μικρός ταμιευτήρας, ανέρχονται σε 40.000 στρέμματα περίπου. Οι εκτάσεις αυτές μισθώνονται με την αριθ. 95/75 Π.Υ.Σ. κάθε χρόνο σε ακτήμονες καλλιεργητές και σε αλιείς, κατοίκους των παρακάρλιων κοινοτήτων. Για την οριστική διάθεσή τους ψηφίστηκε ο Ν. 1341/83, οι διατάξεις του οποίου δεν εφαρμόσθηκαν για το λόγο ότι έπρεπε πρώτα να δημιουργηθεί ο μεγάλος ταμιευτήρας που θα κάλυπτε ένα μεγάλο αριθμό εκτάσεων.
      Στο άρθρο 4 του ανωτέρω νόμου προβλέπεται η αποκατάσταση, κατά προτίμηση, των αλιέων στις αποκαλυφθείσες εκτάσεις της Κάρλας, εφόσον η ιδιότητά τους αποδεικνύεται με βιβλιάριο αλιείας ή βεβαίωση της Δ/νσης Αλιείας και είναι κατά κύριο επάγγελμα αγρότες ή αλιείς ή ασχολούνται με χειρωνακτική εργασία ή δεν έχουν κατά την έναρξη ισχύος του νόμου αυτού (1341/83) μαζί με την παραχωρούμενη έκταση στη λίμνη, έκταση μεγαλύτερη από 100 στρέμματα.
      Με την επαναδημιουργία της λίμνης Κάρλας, η οποία ξεκίνησε με πρωτοβουλία του ΥΠΕΧΩΔΕ και δεν έχει ολοκληρωθεί ακόμη, καλύφθηκε μεγάλος αριθμός εκτάσεων και οι εναπομείνασες καλλιεργήσιμες εκτάσεις ανέρχονται σε 8.000 στρέμματα περίπου. Οι εκτάσεις αυτές μισθώνονται για μια καλλιεργητική περίοδο στους ακτήμονες καλλιεργητές και στους αλιείς με σχετική απόφαση Νομαρχών και σύμφωνα με την 95/75 πράξη Υπουργικού Συμβουλίου κυρωθείσα με τον Ν. 138/75.
      Μίσθωση για μεγαλύτερο χρονικό διάστημα δεν προβλέπεται από καμία διάταξη νόμου.
      Η οριστική διανομή των υπόλοιπων αυτών εκτάσεων θα αποφασισθεί μετά την ολοκλήρωση των έργων επαναπλημμυρισμού της λίμνης, τα οποία ακόμη βρίσκονται σε εξέλιξη.
      Θέμα χρηματικής αποζημίωσης των αλιέων από το Υπουργείο δεν τίθεται, αφού με το Ν. 1341/83, όπως προαναφέραμε, προβλέπεται κατά προτίμηση η αποκατάστασή τους, εφόσον αποφασιστεί η οριστική διάθεση των εκτάσεων της Κάρλας.
      Ο Υφυπουργός
      Α. ΚΟΝΤΟΣ»
      21. Στην με αριθμό 3275/20.9.04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 100468/ΙΗ/11.10.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3275/20-9-2004 την οποία κατέθεσε ο Βουλευτής κ. Στάθης Κουτμερίδης, και αφορά στη κατασκευή της Δημόσιας Κεντρικής Βιβλιοθήκης Ν. Σερρών, σας γνωρίζουμε τα ακόλουθα:
      Η σύμβαση εκτελέσεως του έργου υπεγράφη στις 30/10/1996 με συμβατικό χρόνο περάτωσης την 18/10/2000 και με εγκεκριμένη σήμερα παράταση μέχρι 30/9/2004. Η καθυστέρηση ολοκλήρωσης του έργου οφείλεται στις περιορισμένες διαθέσιμες πιστώσεις των προηγουμένων ετών.
      Η αρμόδια Υπηρεσία του ΥΠΕΠΘ ενεργεί ώστε να .συνεχιστούν οι εργασίες μερικής ολοκλήρωσης του έργου μέχρι τέλους 2004 εντός των πιστώσεων πού θα διατεθούν ώστε να εξασφαλισθεί η μετεγκατάσταση της Βιβλιοθήκης στο νέο κτήριο.
      Ήδη με την ΣΑΕ 044 ΤΡΟΠ1/9-9-2004 ενεγράφη πίστωση 700.000 Ευρώ για την αποπληρωμή ήδη εκτελεσμένων εργασιών και για την συνέχιση του έργου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      22. Στην με αριθμό 3287/20.9.04 ερώτηση του Βουλευτή κ. Άρη Σπηλιωτόπουλου δόθηκε με το υπ’ αριθμ. 10470/ΙΗ/11.10.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3287/20-9-2004 την οποία κατέθεσε ο Βουλευτής κ. Άρης Σπηλιωτόπουλος, σας γνωρίζουμε τα ακόλουθα :
      1. Πληροφορίες που θέλουν την Ελλάδα να ζητά από την Ευρωπαϊκή Επιτροπή να εξαιρεθεί από την Ευρωπαϊκή νομοθεσία όσον αφορά στην αναγνώριση των ακαδημαϊκών τίτλων από Ιδρύματα της Ε.Ε., δεν ευσταθούν. Δεν προβλέπεται από την Ευρωπαϊκή νομοθεσία εξαίρεση ενός Κ-Μ και, κυρίως δεν είναι στις αρμοδιότητες της Ευρωπαϊκής Επιτροπής να εξαιρεί ένα Κ-Μ από την εφαρμογή της κοινοτικής νομοθεσίας.
      Κατά συνέπεια, είναι εκ των πραγμάτων αδύνατον να έχει εκφραστεί παρόμοιο αίτημα από την Ελλάδα.
      Εξάλλου, η μη παραβίαση της ευρωπαϊκής νομοθεσίας προκύπτει και από το άρθρο 149 της Συνθήκης για την Ευρωπαϊκή Κοινότητα που αφορά στην παιδεία. Σύμφωνα με το εν λόγω άρθρο, το περιεχόμενο της διδασκαλίας και η οργάνωση του εκπαιδευτικού συστήματος ανήκει στην αποκλειστική αρμοδιότητα των Κ-Μ. Εφαρμόζοντας το άρθρο αυτό η Ελλάδα έχει θεσπίσει διαδικασίες ακαδημαϊκής αναγνώρισης μέσω του ΔΙΚΑ ΤΣΑ για τις-σπουδές που πραγματοποιούνται στα άλλα Κ-Μ της Ε.Ε. Όσο για τις σπουδές που πραγματοποιούνται στη χώρα μας, η αναγνώρισή τους είναι αρμοδιότητα της ελληνικής πολιτείας.
      2. Όπως προκύπτει .από τη Συνθήκη (άρθρο 149), δεν τίθεται θέμα παραβίασης της ισχύουσας νομοθεσίας, άλλωστε ουδέποτε υπήρξε καταδικαστική απόφαση του Ευρωπαϊκού Δικαστηρίου εναντίον της χώρας μας για το ανωτέρω ζήτημα.
      3. Για τους πτυχιούχους παρελθόντων ετών ισχύει ό,τι και για τους νυν πτυχιούχους από πανεπιστημιακά ιδρύματα χωρών - μελών της Ε.Ε.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      23. Στην με αριθμό 3281/20.9.04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 100469/ΙΗ/11.10.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 3281/20-9-04, την οποία κατέθεσε ο Βουλευτής κ. Στάθης Κτουμερίδης και αφορά στην κάλυψη των κενών θέσεων εκπαιδευτικών πρωτοβάθμιας εκπαίδευσης στο Νομό Σερρών, σας γνωρίζουμε τα ακόλουθα:
      Με τις αριθμ. 78471/Δ1/31-8-04 και 87674/Δ2/31-8-04 (ΦΕΚ 231/31-8-04) Υπουργικές Αποφάσεις για το σχολικό έτος 2004-2005 έγιναν οι διορισμοί 2.918 μόνιμων εκπαιδευτικών της πρωτοβάθμιας Εκπ/σης (Δάσκαλοι 2.120; Νηπιαγωγοί 553, Αγγλικής Γλώσσας 43, Φυσικής Αγωγής 32 και Μουσικής 83). Επιπλέoν διορίστηκαν πολύτεκνοι εκπαιδευτικοί 18 δάσκαλοι, 46 Νηπιαγωγοί, 3 καθηγητές Αγγλικής Γλώσσας και 20 Φυσικής Αγωγής. Σύνολο 2138 Δάσκαλοι, 599 Νηπιαγωγοί, 46 Αγγλικής Γλώσσας, 52 Φυσικής Αγωγής και 83 Μουσικής.
      Συγκεκριμένα στο Νομό Σερρών διορίστηκαν 3 εκπαιδευτικοί κλάδου ΠΕ16 Μουσικής στην πρωτοβάθμια Εκπ/ση ενώ δεν προέκυψαν κενές οργανικές θέσεις δασκάλων και νηπιαγωγών, οπότε δεν υπήρξε δυνατότητα να γίνουν και διορισμοί των προαναφερθέντων κλάδων.
      Σε ότι αφορά τους αναπληρωτές, σας γνωρίζουμε ότι για την κάλυψη των λειτουργικών αναγκών για το σχολικό έτος 2004-2005 πραγματοποιήθηκαν 3.431 προσλήψεις (Δάσκαλοι 2.194, Νηπιαγωγοί 1.018, Αγγλικής Γλώσσας 219). Συγκεκριμένα στο Νομό Σερρών προσλήφθηκαν: Δάσκαλοι 30, Νηπιαγωγοί 25 και Αγγλικής Γλώσσας 5.
      Επισημαίνεται ότι μετά την ολοκλήρωση ανάληψης υπηρεσίας των αναπληρωτών εκπαιδευτικών καλύπτονται όλα τα υφιστάμενα κενά. Σε περίπτωση δημιουργίας άλλων κενών το ΥΠΕΠΘ θα μεριμνήσει για την άμεση κάλυψη αυτών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      24. Στην με αριθμό 3262/20.9.04 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 100466/ΙΗ/11.10.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3262/20-9-2004, που κατέθεσε ο Βουλευτής κ. Ρήγας Παναγιώτης σχετικά με την καθυστέρηση της εξόφλησης των οφειλομένων ποσών στους ιδιοκτήτες ΤΑΞΙ που πραγματοποιούν μεταφορά μαθητών στην Άνδρο και κατά το μέρος της αρμοδιότητάς μας, σας γνωρίζουμε τα ακόλουθα :
      Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. IΒ/6071/98 ΚΥΑ (ΦΕΚ 932/98 τ./Β'.).
      Με το Π.Δ. 161/2000 (ΦΕΚ 145 Α'.) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Σύμφωνα με τη διάταξη της παραγράφου 24 του άρθρου 2 του Ν. 2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Ν.Α. για την αντιμετώπιση των δαπανών μεταφοράς μαθητών.
      Στον προϋπολογισμό του ΥΠΕΠΘ δεν εγγράφονται πιστώσεις για μεταφορά μαθητών.
      Για το οικονομικό έτος 2004 εγγράφησαν στην περιφέρεια Νοτίου Αιγαίου πιστώσεις ύψους 1.650.000 ευρώ για την αντιμετώπιση της δαπάνης για μεταφορά μαθητών.
      Η αρμόδια υπηρεσία του ΥΠΕΠΘ βρίσκεται σε συνεργασία με το Γ.Λ.Κ για τη χορήγηση συμπληρωματικών πιστώσεων για την αντιμετώπιση παλαιών και τρεχουσών υποχρεώσεων για μεταφορά μαθητών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      25. Στην με αριθμό 3266/20.9.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 100467/ΙΗ/11.10.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3266/20-9-04 την οποία κατέθεσε ο Βουλευτής κ. Φώτης Κουβέλης, σχετικά με τη δυνατότητα συμμετοχής των αποφοίτων του Παιδαγωγικού Τμήματος Ειδικής Αγωγής του Πανεπιστημίου Θεσσαλίας στον τρέχοντα διαγωνισμό του ΑΣΕΠ, σας γνωρίζουμε τα εξής:
      Το Παιδαγωγικό Ινστιτούτο έχει συγκροτήσει Επιτροπή, με την αριθμ. 20/7-7-2004 Πράξη του Συντονιστικού Συμβουλίου, η οποία εξετάζει συνολικά το θέμα της ένταξης σε κλάδους εκπαιδευτικών, των πτυχιούχων νέων Τμημάτων Πανεπιστημίων και ΤΕΙ για τα οποία έχει υποβληθεί μεγάλος αριθμός αιτημάτων.
      Τέλος, σας γνωρίζουμε ότι κατά το τρέχον σχολ. έτος και για πρώτη φορά ικανοποιήθηκαν κατά το μεγαλύτερο μέρος οι εκπαιδευτικές ανάγκες με αναπληρωτές ΣΜΕΑ, πριν την έναρξή του. Τα εναπομείναντα κενά οφείλονται κυρίως σε έλλειψη εκπαιδευτικού προσωπικού που να διαθέτει τα τυπικά προσόντα πρόσληψης σε ΣΜΕΑ. Με την αποφοίτηση των εκπαιδευτικών από το Παιδαγωγικό Ειδικής Αγωγής Θεσσαλίας καλύπτονται σταδιακά. Ενδεικτικά αναφέρουμε ότι συνολικά διατέθηκαν σε πρώτη φάση 800 πιστώσεις έναντι 500 πέρυσι.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      26. Στην με αριθμό 3212/17.9.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 99641/ΙΗ/11.10.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3212/17-9-2004, την οποία κατέθεσε ο Βουλευτής κ. Αθανάσιος Λεβέντης και αφορά στη λειτουργία των ΣΜΕΑ, σας γνωρίζουμε τα ακόλουθα:
      Το ΥΠΕΠΘ είναι ιδιαίτερα ευαισθητοποιημένο σε θέματα Εκπαίδευσης όλών των Ελληνοπαίδων, έχει συντελέσει σε διαμόρφωση νέων και σύγχρονων αντιλήψεων στην εκπαίδευση των ατόμων με ειδικές εκπαιδευτικές ανάγκες (ΑΜΕΑ), χωρίς αποκλεισμούς και εξαιρέσεις.
      Εφέτος ιδρύθηκαν στην Πρωτοβάθμια Εκπαίδευση: 13 Ειδικά Δημοτικά Σχολεία, 9 Ειδικά Νηπιαγωγεία και 382 Τμήματα Ένταξης μέσα στα Κοινά Σχολεία, και στη Β/θμια Εκπαίδευση: 12 Εργαστήρια Ειδικής Επαγγελματικής Εκπαίδευσης και Κατάρτισης, 4 ΤΕΕ Ειδικής Αγωγής και 82 Τμήματα Ένταξης μέσα στα Κοινά Σχολεία. Επισημαίνεται ότι πέρυσι δεν ιδρύθηκε καμία Σχολική Μονάδα Ειδικής Αγωγής στην Πρωτοβάθμια Εκπαίδευση.
      Όσον αφορά στο προσωπικό σας γνωρίζουμε ότι το ΥΠΕΠΘ καταβάλλει κάθε προσπάθεια και καλύπτει τα κενά που δημιουργούνται σε ειδικό εκπαιδευτικό και βοηθητικό προσωπικό. 
      Έγκαιρα εγκρίθηκαν οι πιστώσεις, για την κάλυψη των κενών με αναπληρωτές και συγκεκριμένα: 550 πιστώσεις για τις ανάγκες των Διευθύνσεων Πρωτοβάθμιας Εκπαίδευσης και 250 πιστώσεις για τις ανάγκες των Διευθύνσεων Β/θμιας Εκπαίδευσης.
      Σχετικά με τα λεωφoρεία, τα υπαγόμενα στο ΥΠΕΠΘ, διευκρινίζεται ότι προσλήφθηκαν οι οδηγοί και οι συνοδοί έγκαιρα. Συγκεκριμένα παρουσιάστηκαν στις 10 Σεπτεμβρίου, ενώ το διδακτικό έτος άρχιζε στις 18 Σεπτεμβρίου. 'Οσον αφορά στα 3 λεωφορεία του Ειδικού Γυμνασίου -Λυκείου Ηλιούπολης, τα οποία απέσυρε το ΚΤΕΟ διότι ήταν βενζινοκίνητα ενώ υπάρχει κοινοτική οδηγία για πετρελαιοκίνηση, (την οποία το σχολείο δε γνώριζε), σας γνωρίζουμε ότι μετά από παρέμβαση του ΥΠΕΠΘ, το πρόβλημα λύθηκε μέσω της Νομαρχιακής Αυτοδιοίκησης Αθηνών με εκμίσθωση λεωφορείων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      27. Στην με αριθμό 3262/20.9.04 ερώτηση του βουλευτή κ. Παναγιώτου Ρήγα δόθηκε με το υπ’ αριθμ. 51619/11.10.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμ. 3262/20-9-2004 ερώτησης, που κατέθεσε ο Βουλευτής κ. Π. Ρήγας, αναφορικά με την εξόφληση οφειλών της ΝΑ Κυκλάδων προς τους ιδιοκτήτες ΤΑΞΙ της Άνδρου που διενεργούν τη μεταφορά μαθητών Α/βάθμιας και Β/βάθμιας Εκπαίδευσης, σας γνωρίζουμε ότι το εν λόγω θέμα εμπίπτει στην αρμοδιότητα των συνερωτώμενων Υπουργείων και ιδίως του Υπουργείου Οικονομίας και Οικονομικών, το οποίο εγγράφει, σύμφωνα με τα οριζόμενα στις διατάξεις του άρθρου 2 παρ. 24 του Ν. 2621/1989, τις σχετικές πιστώσεις στους Προϋπολογισμούς των οικείων Περιφερειών προς επιχορήγηση των Νομαρχιακών Αυτοδιοικήσεων της χώρας για την αντιμετώπιση των δαπανών μεταφοράς μαθητών.
      Ο Υφυπουργός
      ΑΘ. ΝΑΚΟΣ»
      28. Στην με αριθμό 1630/22-6-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β13-696/16-7-2004 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ’ αριθμ. 1630/22-6-2004 ερώτηση, που κατέθεσε στη Βουλή των Ελλήνων ο Βουλευτής Κ. Φ. Κουβέλης, με θέμα «Έλεγχος της χαμηλής ποιότητας και της υψηλής τιμής διάθεσης του εμφιαλωμένου νερού», σας γνωστοποιούμε τα ακόλουθα:
     1. Όσον αφορά τους ελέγχους, αρμόδιος συντονιστικός φορέας που εποπτεύει είναι με απόφαση της νέας κυβέρνησης ο ΕΦΕΤ και σας διαβιβάζουμε το με αριθμ. πρωτ. 8757/14-7-2004 έγγραφο του Προέδρου του κ. Ν. Κατσαρού.
     2. Όσον αφορά την τιμή διάθεσης και τα μέτρα που ασκήθηκαν σας επισημαίνουμε ότι:
     Από το 1992 και μετά, στα πλαίσια εναρμόνισης της οικονομίας της ελληνικής αγοράς προς τις αντίστοιχες των άλλων Χωρών της Ε.Ε. οι τιμές πώλησης, μεταξύ των άλλων και των εμφιαλωμένων νερών, απελευθερώθηκαν και κατά συνέπεια διαμορφώνονται με βάση τις κρατούσες συνθήκες στην αγορά (προσφορά-ζήτηση) και τους κανόνες του ανταγωνισμού.
     Στην ανωτέρω περίπτωση υπάγονται και οι βιομηχανίες-βιοτεχνίες παραγωγής και εμφιάλωσης νερού, οι οποίες όμως, ανεξάρτητα των τιμών που πωλούν το είδος αυτό, τελούν υπό την υποχρέωση της Α.Δ. 7/2003 να αναγράφουν επί της συσκευασίας του προϊόντος την ενδεικτική τιμή λιανικής πώλησης του νερού που παράγουν-εμφιαλώνουν.
     Ύστερα από ελέγχους της υπηρεσίας εντοπίσθηκαν 4 εταιρείες εμφιαλώσεως νερού των οποίων η ενδεικτική τιμή δεν ήταν ευκρινώς τυπωμένη και απολύτως ορατή για τον καταναλωτή. Μετά της απαραίτητες συστάσεις οι εν λόγω εταιρείες προσαρμόσθηκαν πλήρως στην σχετική αγορανομική διάταξη.
     Σύμφωνα με την Α.Δ. 10/2003 ορίσθηκε η τιμή πώλησης των εμφιαλωμένων νερών εγχώριας παραγωγής σε χώρους - σημεία όπως Αεροδρόμια - Αθλητικοί χώροι Αρχαιολογικοί Χώροι - Μουσεία - Επιβατικά πλοία - Τρένα - Σταθμοί ΟΣΕ – Σταθμοί Υπεραστικών Λεωφορείων - Νοσοκομεία - Κλινικές - Κινηματογράφοι – Θέατρα - Σχολεία.
     Μετά από σχετικούς ελέγχους της αρμοδίας υπηρεσίας, 7 εταιρείες που δραστηριοποιούνται στο χώρο του νέου αεροδρομίου Ελευθέριος Βενιζέλος παραπέμφθηκαν στον εισαγγελέα για παράβαση της σχετικής αγορανομικής διάταξης. Έχουν γίνει επίσης έλεγχοι σε πλοία, καντίνες, αρχαιολογικούς χώρους, τουριστικές περιοχές. Όπου διαπιστώνεται παράβαση της υφιστάμενης νομοθεσίας επιβάλλονται οι νόμιμες κυρώσεις. Πρόθεσή μας είναι να ενταθούν οι έλεγχοι σε όλη την επικράτεια εν’ όψη μάλιστα και των Ολυμπιακών Αγώνων. Για το σκοπό αυτό σε συνεργασία και με το Υπουργείο Απασχόλησης & Κοινωνικής Προστασίας προκηρύξαμε μέσω του προγράμματος stage 500 θέσεις 8μηνου για να μπορέσουμε να αυξήσουμε ακόμη περισσότερο τα συνεργεία ελέγχου.
     Επί της παρατήρησης του ερωτώντος βουλευτή «περί πώλησης εμφιαλωμένων νερών σε τιμές πολύ υψηλότερες έναντι των τιμών του νερού ύδρευσης» τίθεται υπόψη ότι στην διαμόρφωση των τιμών εμφιαλωμένου νερού επιδρούν πολλοί κοστολογικοί παράγοντες, που δεν μπορούν να παραγνωρισθούν (όπως βιομηχανικό κόστος, δίκτυα διανομής, κέρδος εργοστασίων, προμήθειες αντιπροσώπων, μεταφορικά φορτοεκφορτωτικά, κέρδη χονδρεμπόρων, κέρδη λιανοπωλητών ΦΠΑ κ.λ.π.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      29. Στην με αριθμό 1657/22-6-2004 ερώτηση των Βουλευτών κυρίων Λιάνας Κανέλλη, Αντωνίου Σκυλλάκου και Ορέστη Κολοζώφ δόθηκε με το υπ’ αριθμ. 37087/13-7-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι βουλευτές κ. κ. Λ. Κανέλλη, Αντ. Σκυλλάκος και Ορ. Κολοζώφ, σχετικά με την ανάγκη λήψης των απαραίτητων μέτρων για την αποτελεσματική προστασία και φροντίδα των κοινόχρηστων χώρων πρασίνου της περιοχής Αρδηττού - Ζαππείου - Ολυμπιείου από την Επιτροπή Ολυμπίων & Κληροδοτημάτων, σας γνωρίζουμε ότι αρμόδιο να απαντήσει για το θέμα αυτό είναι το συνερωτώμεvο Υπουργείο Οικονομίας & Οικονομικών.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
      30. Στην με αριθμό 1635/22-6-2004 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ900/α/4123/7298/29-6-2004 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 1635/22-06-04 ερώτησης, που κατέθεσε ο Βουλευτής κ. Bασίλειoς Κεγκέρογλου με θέμα την παραχώρηση του Στρατοπέδου «Ζωγραφάκη» στο Δήμο Καστελλίου, σας γνωρίζουμε τα ακόλουθα:
     Η έκταση του στρατοπέδου «ΠΛΕΥΡΑΚΗ-ΖΩΓΡΑΦΑΚΗ» ανέρχεται σε 15.000m2 και ανήκει στην περιουσία του ΤΕΘΑ.
     Το σύνολο της έκτασης έχει παραχωρηθεί κατά χρήση με πρωτόκολλο παράδοσης - παραλαβής από το έτος 1998 στο ΓΕΑ για την κάλυψη στεγαστικών αναγκών της 133 ΣΜ και συνεχίζεται μέχρι σήμερα, ενώ η ευθύνη συντήρησης και φύλαξης του ακινήτου βαρύνει τον χρήστη.
     Η 133 ΣΜ λόγω του επιχειρησιακού της έργου και της στενότητας του Α/Δ Καστελλίου, αντιμετωπίζει εξαιρετικά οξύ πρόβλημα χώρων με συνέπεια να έχει επιτακτική ανάγκη οργανωμένων εγκαταστάσεων, όπως το Στρατόπεδο Ζωγραφάκη, τουλάχιστον στο μεγαλύτερο τμήμα του χώρου του.
     Η στενότητα χώρων και τα γενικότερα σχέδια για το Α/Δ Καστελλίου συνηγορούν στην παραμονή του μεγαλύτερου τμήματος του Στρατοπέδου Ζωγραφάκη στην ΠΑ.
     Το ακίνητο δεν συμπεριλαμβάνεται στον πίνακα των υπό Αξιοποίηση - Μετεγκατάσταση στρατιωτικών ακινήτων που θα ακολουθήσουν τις διαδικασίες του Ν. 2745/99.
     Στο Δήμο Καστελλίου έχει αποσταλεί το σχεδιάγραμμα του Στρατοπέδου Ζωγραφάκη, χωρίς να υπάρξoυν προτάσεις επί των χώρων αυτού.
     Σε κάθε περίπτωση όμως, η μελλοντική διαχείριση και χρήση του ακινήτου, θα εξαρτηθεί από την αναγκαιότητα της χρήσης του από τη Στρατιωτική Υπηρεσία.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     31. Στην με αριθμό 1601/21-6-2004 ερώτηση των Βουλευτών κυρίων Μιχάλη Καρχιμάκη, Ιωάννου Παρασκευά, Απόστολου Φωτιάδη, Χρύσας Μανωλιά και Τάκη Ρήγα δόθηκε με το υπ’ αριθμ. Φ900α/4116/7288/29-6-2004 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 1601/21-06-04 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Γιάννης Παρασκευάς, Απόστολος Φωτιάδης, κα Χρύσα Μανωλιά και κ. Τάκης Ρήγας, με θέμα τις μισθολογικές αποδοχές των μονίμων στελεχών των Ε.Δ., σας γνωρίζουμε τα ακόλουθα:
     Με την εφαρμογή του Ν. 3205/2003 που αφορά σε μισθολογικές ρυθμίσεις λειτουργών και υπαλλήλων του Δημοσίου, ΝΠΔΔ και ΟΤΑ, καθώς και μονίμων στελεχών των Ενόπλων Δυνάμεων και αντιστοίχων της ΕΛ.ΑΣ, Πυροσβεστικού και Λιμενικού Σώματος, κλπ, και ισχύει από 1-1-2004, δεν έχει προκύψει μείωση αποδοχών σε καμιά κατηγορία στρατιωτικών.
     Τα παραπάνω έχουν επιβεβαιωθεί και από δειγματοληπτικό έλεγχο που πραγματοποιήθηκε στα τηρούμενα από το ΟΛΚΕΣ στοιχεία.
     Οι όποιες μειώσεις αποδοχών που παρατηρούνται, αφορούν μεμονωμένες περιπτώσεις και οφείλονται σε ειδικούς λόγους όπως:
     1. Επιβολή διπλής κράτησης υπέρ ΕΛ-ΜΤΣ (πρώην ΤΑΣ) για αναγνώριση προϋπηρεσίας.
     2. Επιβολή διπλής κράτησης υπέρ σύνταξης για αναγνώριση εξαμήνων αλεξιπτωτιστών.
     3. Περικοπή διαφόρων επιδομάτων (Διοίκησης, Επιχειρησιακής ετοιμότητας, Οικογενειακής παροχής κλπ.) λόγω παύσης των προϋποθέσεων χορήγησης από τους αντίστοιχους Δικαιούχους, κλπ.
     Τα εν λόγω δημοσιεύματα ενδεχομένως να προέκυψαν λόγω της σύγκρισης των αποδοχών μηνός Μαρτίου 2004, όπου περιλαμβανόταν και τα από 1-1-2004 αναδρομικά, με τις αντίστοιχες του μηνός Aπριλίoυ.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      32. Στην με αριθμό 1651/22-6-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/4377/16-7-2004 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Καρχιμάκης, σε ό,τι μας αφορά, σας γνωρίζουμε ότι, για την προστασία της υπαίθρου και του περιβάλλοντος, στο πρόγραμμα της Κυβέρνησης, όπως αυτό εκτέθηκε από τον Πρωθυπουργό στις προγραμματικές δηλώσεις, είναι η σύσταση Υπηρεσίας αγροτικής ασφάλειας στη θέση της παλιάς Αγροφυλακής, ώστε να αντιμετωπισθούν αποτελεσματικότερα τα προβλήματα αγροτικής ασφάλειας που απασχολούν τον κόσμο της υπαίθρου και να παγιωθεί το αίσθημα ασφαλείας του. Ήδη, για την εξέταση και μελέτη του θέματος, σε πρώτη φάση, συστάθηκε επιτροπή και στη συνέχεια θα ακολουθήσει η σχετική για τη ρύθμιση διαδικασία, σε συνεργασία με τις συναρμόδιες Υπηρεσίες.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      33. Στην με αριθμό 1635/22-6-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/4378/16-7-2004 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Καρχιμάκης, σας γνωρίζουμε ότι, για τη διάθεση πυροσβεστικού αεροσκάφους τύπου Canadair σε βουλευτή προς αναγνώριση συγκεκριμένης περιοχής, η σχετική έγκριση δόθηκε από τη Διοίκηση Αεροπορικής Υποστήριξης του Γενικού Επιτελείου Αεροπορίας (ΓΕΑ/ΔΑΥ), η οποία είναι ο αρμόδιος φορέας για την έγκριση και διάθεση αεροσκάφους τέτοιου τύπου με σκοπό την αναγνώριση μιας περιοχής. Κατόπιν αυτού αρμόδιο να σας ενημερώσει είναι το Υπουργείο Εθνικής Άμυνας, στο οποίο διαβιβάζουμε φωτοαντίγραφο της ερώτησης.
     Πέραν αυτών όμως πρέπει να επισημάνουμε ότι στην Κρήτη δεν σταθμεύουν αεροσκάφη τύπου Canadair και σε περίπτωση έγκρισης από το ΓΕΑ/ΔΑΥ σχετικής πτήσης στη νήσο, προκειμένου να συνηγορήσει και το Πυροσβεστικό Σώμα απαιτείται ο δείκτης επικινδυνότητας να είναι στη χαμηλότερη βαθμίδα, δηλαδή ένα (1).
     Σε ό,τι αφορά τα πυροσβεστικά ελικόπτερα, σας πληροφορούμε ότι στην Κρήτη, κατά την παρούσα χρονική περίοδο, σταθμεύει ένα μισθωμένο ελικόπτερο στο Ηράκλειο και σύντομα πρόκειται να διατεθεί και ένα δεύτερο με επιχειρησιακή έδρα τα Χανιά. Όμως στα ελικόπτερα αυτά δεν είναι δυνατή η επιβίβαση κανενός άλλου ατόμου παρά μόνο του απαραίτητου πληρώματος, σύμφωνα με τις χορηγηθείσες, από την Υπηρεσία Πολιτικής Αεροπορίας/Διεύθυνση Πτητικών Προτύπων, σχετικές άδειες για εκτέλεση πτήσεων των ανωτέρω μέσων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      34. Στην με αριθμό 1661/22-6-2004 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 7017/4/4380/16-7-2004 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ν. Κορτσάρης, σας γνωρίζουμε ότι το αίτημα για εργασία του πυροσβεστικού προσωπικού της Πυροσβεστικής Υπηρεσίας Φλώρινας σε 24ωρες εναλλαγές (βάρδιες), επί του παρόντος και δη μεσούσης της αντιπυρικής περιόδου, δεν είναι δυνατό να ικανοποιηθεί, διότι, σύμφωνα με την εκτίμηση του Αρχηγείου του Πυροσβεστικού Σώματος, δεν συντρέχουν οι προϋποθέσεις εκείνες που θα δικαιολογούσαν την εφαρμογή του συγκεκριμένου ωραρίου, το οποίο εφαρμόζεται, κυρίως, όταν η έδρα της Υπηρεσίας είναι εκτός αστικών ή ημιαστικών κέντρων, όταν πρόκειται για Πυροσβεστικές Υπηρεσίες πολιτικών ή πολεμικών αεροδρομίων ή όταν η επιχειρησιακή ακτίνα δράσης της Υπηρεσίας επιβάλλει την 24ωρη εναλλαγή.
     Επισημαίνεται πάντως, ότι η καθιέρωση του ωραρίου αυτού δημιουργεί πολλές φορές προβλήματα στην ομαλή και εύρυθμη λειτουργία των Υπηρεσιών, όπως η αδυναμία ανεύρεσης και προσέλευσης των υπαλλήλων σε σύντομο χρονικό διάστημα στις περιπτώσεις εκτάκτων αναγκών και η μείωση της παραγωγικότητας του προσωπικού, λόγω των πολλών και συνεχόμενων ωρών απασχόλησης, σε συνδυασμό με την πιθανή αντιμετώπιση πολλών συμβάντων κατά τη διάρκεια ενός 24ώρου. Επίσης, διευκρινίζεται ότι η εφαρμογή του ωραρίου αυτού σε καμία περίπτωση δεν ενισχύει τη δύναμη κάθε βάρδιας, καθώς, τόσο η υπηρετούσα δύναμη κάθε Πυροσβεστικής Υπηρεσίας, όσο και το προβλεπόμενο εβδομαδιαίο υποχρεωτικό ωράριο εργασίας παραμένουν αμετάβλητα με αποτέλεσμα, με την υποχρεωτική χορήγηση των προγραμματισμένων ημερήσιων αναπαύσεων, η δύναμη να είναι μειωμένη.
     Ωστόσο, το θέμα της εφαρμογής της 24ωρης εναλλαγής υπηρεσίας στις Πυροσβεστικές Υπηρεσίες θα εξετασθεί μελλοντικά και συγκεκριμένα μετά την λήξη της αντιπυρικής περιόδου, από το Αρχηγείο Πυροσβεστικού Σώματος, αφού αξιολογηθούν οι υπηρεσιακοί, καθώς και οι ειδικοί λόγοι που συντρέχουν για την εφαρμογή του συγκεκριμένου ωραρίου, ενώ πρέπει να επισημάνουμε ότι στις Πυροσβεστικές Υπηρεσίες της Δυτικής Μακεδονίας εφαρμόζεται η 24ωρη εναλλαγή του προσωπικού μόνο στις Πυροσβεστικές Υπηρεσίες της Πτολεμαΐδας και των Γρεβενών.
Ο Υφυπουργός
ΧΡΗΣΤΟΣ ΜΑΡΚΟΓΙΑΝΝΑΚΗΣ»
      35. Στην με αριθμό 1622/21-6-2004 ερώτηση των Βουλευτών κυρίων Αντωνίου Σκυλλάκου, Λιάνας Κανέλλη και Ελπίδας Παντελάκη δόθηκε με το υπ’ αριθμ. 7017/4/4373/16-7-2004 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κ. Α.Σκυλλάκος, και κ.κ. Λ. Κανέλλη και Ε. Παντελάκη, σας γνωρίζουμε ότι η Ελληνική Αστυνομία, στα πλαίσια των συνταγματικών και νομικών επιταγών, κατά τη διάρκεια των συγκεντρώσεων-πορειών και λοιπών κινητοποιήσεων, λαμβάνει, εντός των αρμοδιοτήτων της, όλα τα αναγκαία μέτρα για την τήρηση της τάξης, την πρόληψη επεισοδίων ή άλλων εκτρόπων, την προστασία εγκαταστάσεων και άλλων πραγμάτων και γενικά για την αντιμετώπιση κάθε έκνομης δραστηριότητας και περιορισμό των δυσμενών επιπτώσεών τους στην οικονομική και κοινωνική ζωή της χώρας.
     Οι ενέργειες των αστυνομικών Υπηρεσιών στις περιπτώσεις αυτές, σύμφωνα και με τις εντολές και οδηγίες που τους έχουν δοθεί, εκδηλώνονται με τα ηπιότερα δυνατά μέσα και με βασικό γνώμονα την εξυπηρέτηση του γενικότερου κοινωνικού συμφέροντος, ενώ πρέπει να επισημανθεί ότι η εφαρμογή της ισχύουσας νομοθεσίας αποτελεί υποχρέωση της Αστυνομίας και δεν επαφίεται στη διακριτική της ευχέρεια.
     Στα πλαίσια αυτά εκδηλώθηκαν, από τις αρμόδιες αστυνομικές Υπηρεσίες, με υπευθυνότητα, σύνεση και ψυχραιμία και τα μέτρα τάξης κατά τη συγκέντρωση που πραγματοποίησε ο Σύνδεσμος Υπαλλήλων Ξενοδοχειακών Επιχειρήσεων Αθήνας-Πειραιά και Περιχώρων την 17-6-2004 στην Αθήνα. Συγκεκριμένα, οι εν λόγω υπάλληλοι, διαμαρτυρόμενοι για τη μη ικανοποίηση εργασιακών τους αιτημάτων, προσήλθαν, πορευόμενοι από το Υπουργείο Τουρισμού, στην οδό Σταδίου 24, όπου στεγάζονται τα γραφεία της Ομοσπονδίας τους. Τη στιγμή εκείνη και ενώ ο επικεφαλής των μέτρων αξιωματικός διαπραγματευόταν μαζί τους για την είσοδο αντιπροσωπείας στα γραφεία, οι συγκεντρωμένοι αιφνίδια και απρόκλητα προέβησαν στη ρίψη διαφόρων αντικειμένων εναντίον των αστυνομικών και αμέσως κινήθηκαν δυναμικά με προπηλακισμούς επιχειρώντας να διασπάσουν το φραγμό και να εισέλθουν στο εσωτερικό του κτιρίου.
     Η αστυνομική δύναμη απέκρουσε την επίθεση, διατηρώντας την ψυχραιμία της, με ήπια μέσα και χωρίς τη χρήση περιττής βίας, αν και προκλήθηκαν ελαφροί τραυματισμοί ορισμένων αστυνομικών, κυρίως αμυχές στα χέρια, ενώ δεν διαπιστώθηκαν προπηλακισμοί από αστυνομικούς σε βάρος των συγκεντρωμένων.
     Κατόπιν των ανωτέρω τα αναφερόμενα περί προπηλακισμών και επίσης των ΜΑΤ σε βάρος των ξενοδοχοϋπαλλήλων δεν ανταποκρίνονται στην πραγματικότητα.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Φεβρουαρίου 2005.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 6389/5-1-2005 ερώτηση της Βουλευτού της Νέας Δημοκρατίας κ. Αριάδνης Μπινοπούλου-Μανούσου προς τον Υπουργό Οικονομίας και Οικονομικών, σχετικά με την πληρωμή οριστικής τιμής μονάδος της απαλλοτρίωσης για την κατασκευή του αεροδρομίου της Μήλου.
      2.  Η με αριθμό 6238/21-12-2005 ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικά με την εξόφληση χρεών και ελλειμμάτων από τα κεφάλαια του Ταμείου Παρακαταθηκών και Δανείων.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της. Βουλής)
      1. Η με αριθμό 5812/6-12-2004 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου-Αθανάσιου Τσοχατζόπουλου προς τον Υπουργό Τουριστικής Ανάπτυξης, σχετικά με το διαγωνισμό για τη διαφημιστική καμπάνια του Ελληνικού Οργανισμού Τουρισμού.
      Κυρίες και κύριοι συνάδελφοι, έχω την τιμή να σας ανακοινώσω ότι η συνάδελφος, Βουλευτής Μεσσηνίας, κ. Σοφία Καλαντζάκου ζητεί άδεια ολιγοήμερης απουσίας στο εξωτερικό για τις ημέρες Πέμπτη 17 και Παρασκευή 18 Φεβρουαρίου 2005 για προσωπικούς λόγους. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 634/7-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Οικονομίας και Οικονομικών, σχετικά με την καταβολή επιδόματος θέρμανσης στις οικονομικά ασθενέστερες τάξεις.
      Το ειδικότερο περιεχόμενο της επίκαιρης ερώτησης του κ. Νασιώκα έχει ως εξής:
      «Η πολιτική ηγεσία του Υπουργείου Εθνικής Οικονομίας και Οικονομικών διαβεβαίωνε πρόσφατα τη Βουλή και τον ελληνικό λαό ότι ήταν έτοιμη για πρόσθετα μέτρα σε περίπτωση έξαρσης των τιμών του πετρελαίου και άφηνε ανοικτή τη δυνατότητα χορήγησης επιδόματος θέρμανσης.
      Σήμερα οι τιμές στα καύσιμα συνεχώς ανεβαίνουν σημειώνοντας αύξηση 46% από την 1-1-2004, ανεβάζοντας την τιμή του πετρελαίου θέρμανσης σε 0,435 ευρώ ανά λίτρο. Η κατακόρυφη πτώση των τιμών όλων των αγροτικών προϊόντων και οι μηδενικές αυξήσεις σε μισθούς και συντάξεις, σε συνδυασμό με την αύξηση της κατανάλωσης λόγω των δύσκολων καιρικών συνθηκών που επικρατούν σε πολλά ορεινά μέρη, κάνουν τη ζωή δύσκολη σε πολλούς συνανθρώπους μας. 


      Η Νέα Δημοκρατία το 2000 διά των Βουλευτών της κ. Γιώργου Αλογοσκούφη και κ. Γιώργου Βουλγαράκη ζητούσε από την τότε Κυβέρνηση να δώσει το επίδομα θέρμανσης, το οποίο δόθηκε, όταν η τιμή του πετρελαίου ήταν 28 δολάρια έως 30 δολάρια το βαρέλι, ενώ σήμερα δεν κάνει τίποτε, όταν η τιμή του είναι 45 δολάρια έως 55 δολάρια.
      Για όλους αυτούς τους λόγους ερωτάται ο κύριος Υπουργός:
      Πρώτον, αν προτίθεται να εγκαταλείψει την ανάλγητη οικονομική πολιτική που ασκεί μέχρι σήμερα και να δώσει άμεσα το επίδομα θέρμανσης στις οικονομικά ασθενέστερες τάξεις.
      Δεύτερον, αν το ύψος του επιδόματος θα είναι ανάλογο εκείνου που δόθηκε το 2000 από το ΠΑΣΟΚ.»
      Ο Υφυπουργός κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητέ συνάδελφε, γνωρίζετε τι δυσκολίες έχουμε να αντιμετωπίσουμε, δυσκολίες που οφείλονται κυρίως στη δική σας πολιτική (κρυφά χρέη, κρυφά ελλείμματα, υποεκτιμήσεις στις δαπάνες, απλήρωτοι λογαριασμοί).
      Λέτε με κάποια ευκολία να δώσει το δημόσιο, δηλαδή οι Έλληνες φορολογούμενοι, 200.000.000 ευρώ περίπου επίδομα θέρμανσης. Θεωρείτε ότι δεν θέλουμε να ενισχύσουμε ακόμα περισσότερο τους συνταξιούχους, τους ασθενέστερους, τις γυναίκες που τις έχουν παρατήσει οι άνδρές τους και προσπαθούν να τα φέρουν βόλτα και να ζήσουν τα ανήλικα παιδιά τους, αυτούς που κατοικούν σε ορεινές και ακριτικές περιοχές; Δεν συζητήσαμε στον προϋπολογισμό πόσα κρυφά χρέη μάς κληροδοτήσατε; Θα μας θυμίσετε πόσα δισεκατομμύρια αφήσατε απλήρωτα; Θέλετε να σας τα θυμίσω εγώ;
      Σήμερα ανακοινώσαμε αυξήσεις στους μισθούς και στις συντάξεις, που για πρώτη φορά από το 1998 θα είναι καθαρά υψηλότερες από τον πληθωρισμό. Η μόνη φορά που ήταν υψηλότερες από τον πληθωρισμό, ήταν το 2004, με μια διαφορά: Δεν έγινε καμία πρόβλεψη στον προϋπολογισμό για να πληρωθούν αυτοί οι μισθοί και αυτές οι συντάξεις, που θα ήταν πάνω από τον πληθωρισμό.
      Όσον αφορά το πετρέλαιο θέρμανσης, παρά το γεγονός ότι από τις 22 Οκτωβρίου μέχρι τις 11 Φεβρουαρίου έχει πέσει η τιμή του κατά 12% περίπου, παρακολουθούμε τις εξελίξεις, αντιλαμβανόμαστε τις ανάγκες και παρακολουθούμε και την εκτέλεση του δικού μας προϋπολογισμού, για οποιαδήποτε δυνατότητα ενίσχυσης αυτών που έχουν ανάγκη.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, κύριε Πρόεδρε, κυρίες και κύριοι συνάδελφοι, είναι εύκολο να ρίχνουμε τις ευθύνες σε άλλους. Το δύσκολο είναι να αναλάβει ο καθένας τις δικές του ευθύνες. Είναι εύκολα και τα λόγια, ενώ είναι δύσκολα τα έργα. Νομίζω ότι η δική σας Κυβέρνηση είναι των λόγων, δεν είναι των έργων. Απογοητεύσατε τους πολίτες, τάξατε και δεν κάνατε τίποτα. Αθετήσατε τις υποσχέσεις σας και δικαιούμαστε να πούμε ότι παραπλανήσατε τον ελληνικό λαό, για να υφαρπάξετε την ψήφο του. 
      Θα καταθέσω τις δηλώσεις του κ. Αλογοσκούφη και του κ. Βουλγαράκη το 2000, αλλά και του κ. Ρεγκούζα, του κ. Αντώναρου, του κ. Σιούφα και του κ. Ρουσόπουλου μετά τις εκλογές για το συγκεκριμένο θέμα. 
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εάν ανέβουν πάλι οι τιμές, που ξανανέβηκαν την περασμένη εβδομάδα, γιατί πράγματι ήταν υψηλότερες τον Οκτώβριο και το Νοέμβριο, και αν ο καιρός χαλάσει, θα το σκεφτείτε και θα το αντιμετωπίσετε.
      Ενέσκηψε πολύ μεγάλη κακοκαιρία, κύριε Υπουργέ. Περνάνε πάρα πολύ δύσκολα οι άνθρωποι στα ορεινά και στην περιφέρεια, στο Νευροκόπι και τον Έβρο, στα Γιάννενα, στην Ελασσόνα και στην ορεινή Πελοπόννησο. Και βεβαίως με την ακρίβεια που δεν ελέγχετε, περνάνε πάρα πολύ δύσκολα και έχουν ανάγκη το επίδομα θέρμανσης για να επιβιώσουν. 
      Ανακοινώθηκε σήμερα η εισοδηματική πολιτική. Είπατε για τις αυξήσεις των μισθών και των συντάξεων, που θα συζητήσουμε άλλη φορά. Δεν είπατε, όμως, ότι δώσατε ΕΚΑΣ 8,5 ευρώ και αύξηση στη σύνταξη του ΟΓΑ 12 ευρώ, περίπου το 1/3 του περσινού. 
      Δεν δίνετε, λοιπόν, το επίδομα θέρμανσης, λέγοντας ότι φταίνε οι προηγούμενοι και δίνετε την εντύπωση ότι κάνετε ένα τεστ επιβίωσης στους χαμηλόμισθους, στους χαμηλοσυνταξιούχους και στους άνεργους. Έχετε, όμως, και μια υποκριτική πολιτική, ως Κυβέρνηση, γιατί από τη μία μεριά εισέπραξε το ελληνικό δημόσιο 145.000.000 ευρώ περισσότερα, λόγω της ανατιμήσεως των καυσίμων και από την άλλη κάνατε αίτημα στην Ευρωπαϊκή Ένωση, για να μειωθεί ο ειδικός φόρος για να μην πληρώνουν τόσο ακριβά. 
      Γιατί το κάνατε, αφού ξέρατε ότι ούτε το κύρος είχατε ούτε θα το πετυχαίνατε, αφού είμαστε στους χαμηλότερους συντελεστές; Για να πούμε ότι φταίει και η Ευρώπη; Δώστε, λοιπόν, το επίδομα θέρμανσης, τα 145 εκατομμύρια ευρώ.
      Θέλω να κλείσω με αυτά που είπατε, κύριε Υπουργέ. Κάνατε τη λεγόμενη απογραφή και με τον τρόπο που την κάνατε, οδηγήσατε τον τόπο σε περιπέτειες για πάρα πολλά χρόνια. Είπατε προεκλογικά ότι θα τρέχει ο ρυθμός ανάπτυξης στο 5% και 5,5%. Ο κύριος Πρωθυπουργός είπε 5% στις προγραμματικές δηλώσεις. Προβλέψατε στο 3,9% το ρυθμό ανάπτυξης στον προϋπολογισμό. Κανένας δεν πιστεύει ότι θα είναι πάνω από 3,3% και τον επόμενο χρόνο, δηλαδή το 2005 που τρέχει τώρα, κάτω του 3%.
      Άρα, κύριε Υπουργέ, το Σύμφωνο Σταθερότητας απερρίφθη. Νέα μέτρα λιτότητας έρχονται και ξαναθυμόμαστε αυτό που συνέβαινε πριν από αρκετά χρόνια στην Ελλάδα, όταν απορρίπτονταν προγράμματα σύγκλισης –μιλάω για τη περίοδο 1990-1993.
      Κύριε Υπουργέ, είναι υπεκφυγή να πούμε ότι δεν είναι καλή η οικονομία μας. Και φυσικά δεν είναι τόσο καλή όσο θέλουμε. Αλλά το ότι δεν έχουμε τη δυνατότητα να κάνουμε κοινωνική πολιτική, στηρίζοντας αυτούς που έχουν ανάγκη, αυτό δεν είναι αλήθεια. Κάνετε μια άλλη πολιτική εναντίον αυτών των ανθρώπων και υπέρ άλλων τάξεων. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νασιώκα.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, πιστεύετε ότι εάν υπήρχε η δυνατότητα δεν θα το κάναμε; Από βίτσιο δεν το κάνουμε; Ποιος μας παραπλάνησε; Ποιος περίμενε το περίφημο «δημοσιογραφικό τσουνάμι» που μας κληροδοτήσατε; Αυξήθηκε 50.000.000.000 ευρώ το χρέος και είχατε γράψει 8.000.000.000 ευρώ στα ελλείμματα. Αυτήν την τεράστια διαφορά καλούμαστε να καλύψουμε κάθε μέρα. Αυτόν τον αγώνα δίνουμε κάθε μέρα.
      Σας λέω χαρακτηριστικά ότι το περίφημο επίδομα θέρμανσης θα μπορούσαμε άνετα να το πληρώσουμε μόνο από τις υπερβάσεις που κάνατε στο Κέντρο Ιστιοπλοΐας και στο Κέντρο Ιππασίας. Μόνο δύο ολυμπιακά έργα είχαν υπέρβαση 200.000.000 ευρώ, ακριβώς όσο είναι το ζητούμενο επίδομα θέρμανσης.
      Ο ΟΤΕ μόνο από τις εξυπνάδες που κάνατε με επενδύσεις στο εξωτερικό, λες και η Ελλάδα δεν είχε ανάγκη για επενδύσεις, έχασε, σύμφωνα με επίσημη δήλωση του Διοικητικού του Συμβουλίου, 500.000.000 ευρώ, δυόμισι φορές το επίδομα, το οποίο ζητάτε.
      Έχω μια ολόκληρη λιτανεία, αν και δεν είναι αυτό το θέμα μας, για τα χρήματα που ξοδεύτηκαν δεξιά και αριστερά, από τα οποία πραγματικά θα μπορούσαμε να κάνουμε πολύ καλύτερη και αποτελεσματικότερη κοινωνική πολιτική, κύριε συνάδελφε.
      Πάραυτα, σας λέω ότι παρακολουθούμε από κοντά τις εξελίξεις. Κοιτάμε μέρα με την μέρα τον προϋπολογισμό και σε πρώτη ευκαιρία, όσο περισσότερο αντέχει τόσα περισσότερα θα δώσουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Δεύτερη είναι η με αριθμό 645/8-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Μεταφορών και Επικοινωνιών, σχετικά με τις προθέσεις της Κυβέρνησης για ιδιωτικοποίηση του Οργανισμού Σιδηροδρόμων Ελλάδος κλπ..
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      «Η Κυβέρνηση της Νέας Δημοκρατίας συνεχίζοντας το έργο των Κυβερνήσεων του ΠΑΣΟΚ προχωράει στην πλήρη ιδιωτικοποίηση του Σιδηροδρόμου με σχετικό προεδρικό διάταγμα, το οποίο προβλέπει την εναρμόνιση της ελληνικής νομοθεσίας με την κοινοτική οδηγία 91/440. Το προεδρικό διάταγμα συνοδεύεται από το επιχειρησιακό σχέδιο του ΟΣΕ για τα χρόνια 2005-2007, το οποίο μεταξύ άλλων προβλέπει τη δημιουργία νέων θυγατρικών και τη μείωση του προσωπικού.
      Η ίδρυση ανωνύμων εταιρειών, που θα αναλάβουν τη διαχείριση και εκμετάλλευση της Εθνικής Σιδηροδρομικής Υποδομής, ανοίγει το δρόμο για παράδοση της υποδομής και των μεταφορικών υπηρεσιών επιβατών και εμπορικών στους ιδιώτες.
      Επιπλέον, το επιχειρησιακό σχέδιο προβλέπει μείωση του προσωπικού του ΟΣΕ κατά 1.250 άτομα με τη μη αντικατάσταση όσων συνταξιοδοτούνται τα επόμενα χρόνια, παρ΄ ότι η έλλειψη προσωπικού είναι εμφανής σε πολλά τμήματα, όπως το Εργοστάσιο Συντήρησης Τροχαίου Υλικού, τα συνεργεία συντήρησης των γραμμών, το προσωπικό εκμετάλλευσης (σταθμάρχες, κλειδούχοι μηχανοδηγοί και προσωπικό κίνησης κ.α.).
      Μια τέτοια εξέλιξη θα έχει αρνητικότατες συνέπειες για το λαό, ο οποίος θα επιβαρυνθεί μέσα από την αύξηση των κομίστρων, το κλείσιμο των γραμμών, που δεν θεωρούνται κερδοφόρες και με τη μείωση της ασφάλειας των μεταφορών, αλλά και για τους εργαζόμενους, αφού θα υπάρξει ανατροπή σχέσεων στον ΟΣΕ.
      Δεδομένου ότι ο Σιδηρόδρομος αποτελεί μεταφορικό μέσο, που το χρησιμοποιούν κύρια τα λαϊκά στρώματα, αλλά είναι και στρατηγικής σημασίας για τη χώρα μας, ερωτάται ο κύριος Υπουργός:
      Θα σταματήσει τη θυγατροποίηση-ιδιωτικοποίηση του ΟΣΕ και τι συνέπειες θα έχει κάτι τέτοιο;»
      Ο Υφυπουργός Μεταφορών και Επικοινωνιών κ. Αναστάσιος Νεράντζης έχει το λόγο.
     ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Υπάρχουν τρεις κοινοτικές οδηγίες του 2001. Είναι η 2001/12, η 2001/13 και η 2001/14. Αυτές οι κοινοτικές οδηγίες έχουν εκδοθεί το 2001, συγκεκριμένα στις 26 Φεβρουαρίου. Προς αυτές τις οδηγίες πρέπει να συμμορφωθεί η χώρα. Με βάση αυτές τις οδηγίες προβλέπεται ο διαχωρισμός, μεταξύ υποδομής και εκμετάλλευσης, για τα σιδηροδρομικά δίκτυα. Στα πλαίσια, λοιπόν, συμμορφώσεως της εγχώριας νομοθεσίας στις κοινοτικές αυτές οδηγίες υπάρχει το νέο στρατηγικό σχέδιο του ΟΣΕ και το επιχειρησιακό σχέδιο, για τα έτη 2005 έως 2007, τα οποία έχουν αποσταλεί προς έγκριση στα συναρμόδια Υπουργεία.
     Απ΄ αυτό, λοιπόν, το επενδυτικό καινούργιο πρόγραμμα του ΟΣΕ δεν προβλέπεται κλείσιμο σιδηροδρομικών γραμμών. Αντιθέτως προβλέπεται ολοκλήρωση του άξονα ΠΑΘΕ και δημιουργία νέων γραμμών, καθώς και εκτεταμένο πρόγραμμα για τον εκσυγχρονισμό του υπολοίπου δικτύου.
     Θα προκύψει πράγματι μία μείωση προσωπικού, αλλά η μείωση αυτή θα αφορά ορισμένους κλάδους, για παράδειγμα τους σταθμάρχες και η οποία θα οφείλεται στον εκσυγχρονισμό του δικτύου. Παραδείγματος χάρη, έχουμε ανισόπεδες διαβάσεις περισσότερες, έχουμε αυτόματη σηματοδότηση και επομένως το αντίστοιχο προσωπικό περισσεύει. Όμως, αυτή η μείωση του προσωπικού θα επιτευχθεί σταδιακά διά της μη αντικαταστάσεως των συνταξιοδοτουμένων υπαλλήλων εκάστοτε. Συγχρόνως, όμως, προβλέπονται και νέες προσλήψεις εξειδικευμένου προσωπικού, έτσι ώστε ο σιδηρόδρομος να μπορεί να αντεπεξέλθει στο περιβάλλον νέων τεχνολογιών που θα εφαρμοσθούν.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Πατσιλινάκος έχει το λόγο.
     ΙΩΑΝΝΗΣ ΠΑΤΣΙΛΙΝΑΚΟΣ: Κύριε Υπουργέ, πιστεύω ότι επιβεβαιώσατε πλήρως την ερώτηση σε όλα της τα σημεία. Οι ελλείψεις αυτήν τη στιγμή στον ΟΣΕ είναι τεράστιες. Λείπουν δύο χιλιάδες άτομα και σε ορισμένες ειδικότητες δουλεύουν δεκάωρα και δωδεάωρα, δεν μπορούν να πάρουν ρεπό, δεν μπορούν να πάρουν άδεια. Οι συνθήκες εργασίας είναι πολύ χειρότερες σε σχέση με τις άλλες ΔΕΚΟ και οι αμοιβές είναι πολύ χαμηλές. Έχουν μπει ήδη εργολάβοι στα δίκτυα και δουλεύουν με εργαζόμενους που ανήκουν σ’ αυτούς, δηλαδή στον εργολάβο και όχι στον ΟΣΕ. Αυτό το είδαμε και στις υπόλοιπες ΔΕΚΟ και στις υπόλοιπες εταιρείες του δημοσίου που ιδιωτικοποιήθηκαν. Είδαμε δηλαδή μία τρομακτική συρρίκνωση, μία απαξίωση για να προσφέρουμε έτσι κέρδη στο μεγάλο κεφάλαιο που θα επενδύσει.
     Προβλέπεται, λοιπόν, στο προεδρικό διάταγμα το σπάσιμο του ΟΣΕ στα δύο στην αρχή, και στη συνέχεια σε έξι θυγατρικές, έτσι ώστε να είναι, με τη σαλαμοποίηση πολύ πιο εύκολη η βορά των εταιρειών αυτών στο ιδιωτικό κεφάλαιο. Πού θα στηριχθεί, όμως, το κέρδος αυτών των εταιρειών και των ιδιωτών από το σπάσιμο του ΟΣΕ; Να σας πω ότι το πρώτο είναι το λειψό προσωπικό. Άλλα χίλια διακόσια πενήντα άτομα, όπως λέμε και στην ερώτηση, θα φύγουν με τη μέθοδο της συνταξιοδότησης. Για τη μονιμότητα των υπαλλήλων του ΟΣΕ θα βρεθεί τρόπος να παρθεί πίσω. Οι εργασιακές σχέσεις πραγματικά είναι τέτοιες, όπως λέμε συνθήκες γαλέρας, που προβλέπονται μέσω εργολάβων για να αποκτήσει προσωπικό. Θα έχουμε ανασφάλεια των μεταφορών, που ξέρετε και η πείρα από το εξωτερικό μάς διδάσκει τι σημαίνει όταν λειτουργούν, ας πούμε, ενενήντα έξι εταιρείες στην Αγγλία και η ακρίβεια των σιδηροδρόμων έχει πάει περίπατο. Θα έχουμε υψηλό κόστος μεταφορών για τον πολίτη και κλείσιμο γραμμών, οι οποίες θα θεωρηθούν άγονες.
     Πιστεύω ότι είναι μια απαράδεκτη πολιτική. Εσείς είπατε ότι δεν θα κλείσουν οι γραμμές, αλλά θα δημιουργηθούν καινούργιες. Ξέρω, όμως, ότι πάντα έτσι λέμε στην αρχή πριν γίνει η εφαρμογή. Όταν γίνει η εφαρμογή στη συνέχεια αυτές που είναι ασύμφορες θα κλείσουν. Πιστεύω ότι είναι καιρός ακόμη να επέμβετε ενάντια στις οδηγίες της Κοινότητας και να σταματήσει η ιδιωτικοποίηση και το ξεπούλημα του ΟΣΕ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πατσιλινάκο. 
      Ορίστε, κύριε Νεράντζη, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Οι διευκρινίσεις του συναδέλφου κινούνται στο χώρο του «θα». «Θα» βρεθεί τρόπος από εμάς να άρουμε τη μονιμότητα των υπαλλήλων, «θα» ιδιωτικοποιήσουμε, «θα» κηρύξουμε άγονες κάποιες γραμμές. 
      Τίποτε από αυτά δεν συμβαίνει. Κατ’ αρχάς δεν μιλάμε για ιδιωτικοποίηση. Αυτό το λέτε εσείς και είναι η μόνιμη αγκύλωση του κόμματός σας. 
      Εμείς σας λέμε ότι θα διατηρηθεί ο δημόσιος και κοινωνικός χαρακτήρας των σιδηροδρόμων και θα υπάρχει διασφάλιση των εργασιακών σχέσεων. Σας είπαμε ότι δεν θα καταργηθούν γραμμές, αλλά αντίθετα θα τις προεκτείνουμε και θα τις εκσυγχρονίσουμε. Σας είπαμε ότι η εξοικονόμηση προσωπικού θα προέλθει από τις νέες ειδικότητες και από τον εκσυγχρονισμό. Επίσης σας λέω ότι τριακόσιες νέες θέσεις εξειδικευμένου προσωπικού προκηρύσσονται προσεχώς, ούτως ώστε να αναπληρωθεί ένα σημαντικό τμήμα από τα ελλείμματα που υπάρχουν. 
      Υπάρχει μία δεδομένη πραγματική ανάγκη, την οποία αντιμετωπίζει η κοινοτική πολιτική και αυτήν την ανάγκη, η οποία είναι έντονη και στην Ελλάδα, δεν μπορεί κανείς να την παραγνωρίσει, υπακούοντας στις δικές σας θεωρητικές αναζητήσεις. 
      Επαναλαμβάνω ότι αυτά που γίνονται θα είναι προς το συμφέρον των σιδηροδρόμων και των όσων προσώπων και αγαθών διακινούνται από αυτούς. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Θα συζητηθεί η τρίτη με αριθμό 648/8-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων προστασίας των υδροβιοτόπων της Αττικής. 
      Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής: 
      «Η 2α Φεβρουαρίου, παγκόσμια ημέρα προστασίας των υδροβιότοπων, στις 2 Φεβρουαρίου πέρασε στη χώρα μας εντελώς απαρατήρητη. Ουδεμία προσπάθεια εκδηλώθηκε από πλευράς της επίσημης πολιτείας και των αρμόδιων Υπουργείων και υπεύθυνων φορέων για ενημέρωση και ευαισθητοποίηση της κοινής γνώμης ή για λήψη προστατευτικών μέτρων των απειλούμενων με υποβάθμιση ή και ολοκληρωτική καταστροφή ελληνικών υδροβιότοπων.
      Ειδικότερα στη χειμαζόμενη Αττική οι ελάχιστοι εναπομείναντες υδροβιότοποι Ψάθας Βιλλίων, Βουρκαρίου Μεγάρων, Δέλτα Κηφισού–Ιλισού, Βραυρώνας, Βοιωτικού Κηφισού–Ωρωπού, Λίμνης Κουμουνδούρου απειλούνται με πλήρη εξαφάνιση με την ενοχή, αν όχι και συνενοχή, όλων των μέχρι σήμερα Κυβερνήσεων.
      Η άμεση λήψη προστατευτικών μέτρων είναι επιτακτική ανάγκη που απορρέει εκτός των άλλων και από τις διεθνείς υποχρεώσεις της χώρας για προστασία των υδροβιότοπων, της βιοποικιλλότητας και των χώρων στάθμευσης των ενδημικών και αποδημητικών πτηνών.
      Κατόπιν των ανωτέρω, ερωτάται ο κ. Υπουργός: 
      Τι μέτρα προτίθεται να λάβει η Κυβέρνηση για να εκπληρώσει τις διεθνείς της υποχρεώσεις και να προλάβει την πλήρη εξαφάνιση των υδροβιότοπων της Αττικής που έχουν απομείνει; Θα τους χαρακτηρίσει περιοχές προστατευόμενες και ιδιαίτερου φυσικού κάλλους, όπως πράγματι είναι; 
      Σχεδιάζει να προχωρήσει στην άμεση αναστολή των οικοδομικών εργασιών και άλλων καταστροφικών παρεμβάσεων στους υδροβιότοπους της Αττικής και όλης της χώρας; Θα προβεί έγκαιρα στην εκπόνηση σχετικών μελετών και τη θέσπιση των αναγκαίων μέτρων με σκοπό την προστασία και ανάδειξή τους;» 
      Ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Για το πολύ ενδιαφέρον θέμα των υγροβιότοπων της Αττικής και για τη λήψη μέτρων προστασίας από πλευράς ΥΠΕΧΩΔΕ θα ήθελα να ενημερώσω το Σώμα για τα εξής:
      Το ΥΠΕΧΩΔΕ αντιμετωπίζει τους υγροβιότοπους της Αττικής –και της υπόλοιπης χώρας φυσικά- ως ιδιαίτερα ευαίσθητες περιβαλλοντικά περιοχές και λαμβάνει τα απαραίτητα μέτρα, όχι μόνο σύμφωνα με την εθνική πολεοδομική και περιβαλλοντική νομοθεσία, αλλά βεβαίως και σύμφωνα με τις κοινοτικές οδηγίες για την προστασία των οικοτόπων. 
      Το ΥΠΕΧΩΔΕ καθορίζει ζώνες υψηλής προστασίας στους υγροβιότοπους με περιορισμούς χρήσης και στους όρους δόμησης. Αναφέρω συγκεκριμένα τα εξής: 
      Η λίμνη Κουμουνδούρου χαρακτηρίζεται ζώνη περιαστικού πάρκου με το άρθρο 21 του ν. 2742/1999 περί προστασίας του ορεινού όγκου του Αιγάλεω. Ο υγρότοπος Βραυρώνα εντάσσεται στις ζώνες Β3–Β4 Αττικού πάρκου και αρχαιολογικού χώρου με το άρθρο 2 του από 20/2/2003 προεδρικού διατάγματος για τη ρύθμιση της εκτός σχεδίου δόμησης ευρύτερης περιοχής Μεσογείων. Το δέλτα Ιλισσού χαρακτηρίζεται ζώνη Α1 με μεταολυμπιακή χρήση οικολογικού πάρκου και ήπιων αθλητικών εγκαταστάσεων με το προεδρικό διάταγμα, με το οποίο εγκρίθηκε το ολοκληρωμένο σχέδιο για την περιοχή ανάπλαση του Φαληρικού όρμου. 
Όπως γνωρίζετε, κύριε συνάδελφε, για μείζονος σημασίας υγροβιότοπους της Αττικής όπως είναι ο Σχοινιάς στο Μαραθώνα, αυτός έχει θεσμοθετηθεί με προεδρικό διάταγμα και έχει χαρακτηρισθεί ως εθνικό πάρκο. 
    Σημειώνω ακόμα ότι στο πλαίσιο τρεχουσών μελετών του Υπουργείου και συγκεκριμένα στις μελέτες για την προστασία των ορεινών όγκων της δυτικής Αττικής και τον καθορισμό Ζώνης Οικιστικού Ελέγχου στην εκτός σχεδίου περιοχή της δυτικής Αττικής, εξετάζεται ο καθορισμός ζωνών προστασίας στους υγροβιότοπους της Ψάθας Βιλλίων και του Βουρκαρίου Μεγάρων αντίστοιχα. 
    Επίσης σε πρόγραμμα του Οργανισμού Ρυθμιστικού Σχεδίου της Αθήνας έχει περιληφθεί η μελέτη της περιοχής των εκβολών του Βοιωτικού Κηφισού και του Ωρωπού με στόχο την εκπόνηση ειδικού προεδρικού διατάγματος για το χαρακτηρισμό και τον καθορισμό ζωνών προστασίας τους. 
    Από τα παραπάνω συνάγεται, κύριοι συνάδελφοι, ότι το ΥΠΕΧΩΔΕ έχει ξεκινήσει μία σοβαρή και υπεύθυνη εργασία στην κατεύθυνση να προστατεύσει τους υγροβιότοπους στην Αττική. 
    Τέλος, να αναφέρω ότι η Παγκόσμια Ημέρα Υγροβιότοπων γιορτάστηκε από το ΥΠΕΧΩΔΕ σε συνεργασία με το Γαλλικό Ινστιτούτο και το MED WET, στο πλαίσιο της Σύμβασης «RAMSAR», σε μία πολύ ωραία εκδήλωση που έγινε στο Γαλλικό Ινστιτούτο το Σάββατο 5 Φεβρουαρίου 2005. 
    Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Λεβέντης έχει το λόγο.
    ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εγώ σέβομαι και το ενδιαφέρον και την ευαισθησία σας, πλην, όμως, πρέπει να δούμε την πραγματικότητα κατάματα. 
      Λέμε, παραδείγματος χάρη, ότι η λίμνη Κουμουνδούρου προστατεύεται. Έχει πιάσει τρεις φορές φωτιά η λίμνη Κουμουνδούρου, κύριε Υπουργέ, από τα αναβλύζοντα καύσιμα από το βυθό της. Το Εθνικό Πάρκο Σχινιά φυλλορροεί, το κοπηλατοδρόμιο εξελίσσεται σε εκτροφείο κουνουπιών.
      Το δέλτα του Ιλισού-Κηφισού το ξέρετε ότι έχει κακοποιηθεί βάναυσα με όλα αυτά τα κτίσματα που  έχουν γίνει. Υπάρχουν κι άλλες τέτοιες περιοχές. Εγώ δεν θα πάω στο παρελθόν, αλλά δεν πρέπει να ξεχνάμε ότι τα Διυλιστήρια Ασπροπύργου, το εργοστάσιο της ΔΕΗ στο Λαύριο και μία σειρά από άλλες εγκαταστάσεις, όπως τα ξενοδοχεία στο Λαγονήσι έχουν γίνει πάνω σε υγροβιότοπους. 
    Και εδώ θα ήθελα να κάνω μία μικρή διόρθωση. Από παραδρομή στο κείμενο της ερώτησης έχει γραφτεί «υδροβιότοποι», ενώ κανονικά είναι «υγροβιότοποι», γιατί υδροβιότοποι σημαίνει νερό, ενώ υγροβιότοποι σημαίνει υγρασία, όπως –δυστυχώς- είναι η πραγματικότητα. Δεν έχουμε τόσο νερό στον τόπο μας.
    Αυτό που είναι επιτακτική ανάγκη, κύριε Υπουργέ –και πρέπει να το καταλάβουμε όλοι- είναι ότι αυτοί οι εναπομείναντες μικροί υγροβιότοποι πρέπει να προστατευθούν. Αυτό πρέπει να γίνει άμεσα, γιατί σας πληροφορώ ότι στην Ψάθα έχουν επιπέσει και κτίζουν. Στο Βουρκάρι των Μεγάρων επίσης, κτίζουν. Τι περιμένουμε; Γιατί δεν σταματάμε άμεσα τις οικοδομικές εργασίες; Να συσταθεί μία επιτροπή μελέτης, η οποία θα προσδιορίσει τα όρια της περιοχής που πρέπει να προστατεύεται και από εκεί και πέρα να δει ο άλλος χώρος, πως θα ρυθμιστεί και θα αξιοποιηθεί. Αλλά αυτήν την ώρα η Ψάθα, το Βουρκάρι και ο Ωρωπός καταστρέφονται μέρα με την ημέρα, κύριε Υπουργέ. Αν καθυστερήσουμε μερικούς μήνες ακόμα δεν θα έχουμε τίποτα να προστατεύσουμε τότε και θα γίνει αυτή η ισοπέδωση που έχει γίνει σε όλη την Αττική. 
    Νομίζω ότι προς αυτήν την κατεύθυνση είναι επιτακτική ανάγκη η πολιτεία να εκδηλώσει το ενδιαφέρον της και να πάρει άμεσα μέτρα. Εγώ θα ήμουν ευτυχής αν απόψε ακούγαμε ότι, κύριοι, εμείς αύριο το πρωί προχωράμε στη σύσταση μιας επιτροπής, η οποία θα μελετήσει το θέμα και θα σταματήσουμε άμεσα τις οικοδομικές εργασίες, όπως το ζητάνε, αν θέλετε, τα Δημοτικά Συμβούλια των Βιλλίων και των Μεγάρων. Κι, όμως, ενώ είναι μήνες τώρα που οι δήμοι έχουν  αποφασίσει αναστολή οικοδομικών εργασιών, αυτές οι αποφάσεις μένουν στα αζήτητα και δεν προωθούνται. 
    Γι’ αυτό θα ήθελα, κύριε Υπουργέ, εδώ να εκδηλώσετε το άμεσο ενδιαφέρον σας και να εξαγγείλετε, αν είναι δυνατόν, άμεσα προστατευτικά μέτρα. 
    Δεν αναφέρθηκα βέβαια στους άλλους υγροβιότοπους όλης της χώρας, γιατί ο χρόνος δεν το επιτρέπει.
    Ευχαριστώ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
    Ο κύριος Υπουργός έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
    Κατ’ αρχάς, σε ό,τι αφορά το θέμα της αναστολής οικοδομικών αδειών στις περιοχές που αναφέρει ο κ. Λεβέντης, θέλω να πω ότι είναι ένα θέμα που μας απασχολεί στο ΥΠΕΧΩΔΕ, όπως κατ’ επανάληψη είχαμε την ευκαιρία να συζητήσουμε και το εξετάζουμε. 
    Πέρα από τα στοιχεία που έδωσα στην πρωτομιλία μου για τους υγροβιότοπους στην Αττική και τα μέτρα που είτε έχουν ληφθεί είτε προωθούνται σήμερα από το ΥΠΕΧΩΔΕ στην κατεύθυνση της περαιτέρω προστασίας τους, θα ήθελα να πω ότι οι συγκεκριμένοι υγροβιότοποι δεν περιλαμβάνονται στη Συνθήκη «RAMSAR», δεν ανήκουν στο δίκτυο «NATURA 2000», ούτε στις ζώνες ειδικής προστασίας.
     Μέχρι σήμερα το ΥΠΕΧΩΔΕ έχει χαρακτηρίσει εκατόν πενήντα μία Ζώνες Ειδικής Προστασίας για την ορνιθοπανίδα και έχουμε υποβάλει στην Ευρωπαϊκή Επιτροπή κατάλογο με τις διακόσιες τριάντα εννέα προτεινόμενες για προστασία περιοχές του δικτύου.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
     Προκειμένου οι συγκεκριμένοι υγροβιότοποι να ενταχθούν σε κάποιο από τα συστήματα, τα οποία προανέφερα, θα πρέπει σύμφωνα με το ν.1650/86 να προηγηθεί η εκπόνηση μιας ειδικής περιβαλλοντικής μελέτης, η οποία θα καθορίσει συγκεκριμένα μέτρα, συγκεκριμένες ζώνες προστασίας, περιορισμούς δόμησης κ.ο.κ. Είναι κάτι το οποίο επίσης μας απασχολεί και το βλέπουμε.
     Τέλος, επιτρέψτε μου να πω ότι στο ΥΠΕΧΩΔΕ, πέραν των διεθνών υποχρεώσεων, που έχει η χώρα σε θέματα προστασίας του περιβάλλοντος, υπάρχει και η ευαισθησία και η βούληση να προχωρήσουμε τα θέματα προστασίας των υγροβιότοπων.
     ΑΘΑΝΑΣΙΟΣ ΛΕΒΕΝΤΗΣ:  Αρκεί να προλάβουμε, κύριε Υπουργέ.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Αναφέρω ενδεικτικά ότι ήδη έχουμε υπογράψει το προεδρικό διάταγμα για τη λίμνη της Καστοριάς και για το Ψαλίδι της Κω. Και τα δύο σχέδια των προεδρικών Διαταγμάτων βρίσκονται στο Συμβούλιο της Επικρατείας για περαιτέρω επεξεργασία.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Είμαστε στο τελικό στάδιο υπογραφής των κοινών υπουργικών αποφάσεων για τον Αμβρακικό κόλπο υγρότοπο της  Συνθήκης «Ramsar». Για τη λίμνη Κάρλα υπογράφηκε κοινή υπουργική απόφαση, βρισκόμαστε στο τελικό σχέδιο για το δέλτα του Νέστου, το δέλτα του Καλαμά, τις λίμνες Βιστωνίδα και Ισμαρίδα.
     Θα ήθελα να πω ότι όχι μόνο στην Αττική, αλλά και σε όλη τη χώρα, το ΥΠΕΧΩΔΕ κάνει μια συντονισμένη προσπάθεια στην κατεύθυνση διάσωσης των πραγματικά μοναδικών υγροβιοτόπων της χώρας μας.
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Επίκαιρες ερωτήσεις δευτέρου κύκλου:
     Πρώτη είναι η με αριθμό 639/7.2.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Εμπορικής Ναυτιλίας, σχετικά με την επίλυση αιτήματος της Εταιρείας Λαϊκής Βάσης «ΣΚΥΡΟΣ ΝΑΥΤΙΚΗ ΕΤΑΙΡΕΙΑ» κλπ..
     Το ειδικότερο περιεχόμενο της επίκαιρης ερώτησης του συναδέλφου κ. Παπαγεωργίου έχει ως εξής: 
     «Παρά το γεγονός ότι η Εταιρεία Λαϊκής Βάσης «ΣΚΥΡΟΣ ΝΑΥΤΙΚΗ ΕΤΑΙΡΕΙΑ» έχει υποβάλει από 3.6.2004 αίτημα για την εξαίρεση από την κατασκευή διπυθμένων σε μικρό χώρο του μηχανοστασίου πλοίου της Αχιλλέας ΝΠ 11282 και παρά το γεγονός ότι το αίτημα αυτό είναι απολύτως σύννομο, στηριζόμενο στην εσωτερικού δικαίου πλέον οδηγία της Ευρωπαϊκής Ένωσης με αριθμό 98/18, με βάση το προεδρικό διάταγμα 103/1999 (ΦΕΚ 110Α/1999), εντούτοις μέχρι και σήμερα το Υπουργείο αρνείται να ικανοποιήσει το αίτημα αυτό δημιουργώντας δυσμενές προηγούμενο σε βάρος της πλοιοκτήτριας εταιρείας –αφού σειρά πλοίων έλαβαν την εν λόγω εξαίρεση- και με δεδομένο το λαϊκό χαρακτήρα της εν λόγω εταιρείας και σε βάρος ολόκληρου του σκυριανού λαού, αλλά και του Δήμου Σκύρου που αποτελεί τον κύριο μέτοχο. Παράλληλα η άρνηση αυτή θέτει σε κίνδυνο την τακτική σε καθημερινή βάση σύνδεση και επικοινωνία του νησιού, δεδομένου ότι το καλύπτον τη γραμμή πλοίο της εταιρείας «ΛΥΚΟΜΗΔΗΣ», αποσύρεται λόγω ηλικίας στις 31.12.2005 και η ίδια εταιρεία προς το σκοπό της αντικατάστασής του με τη συμμετοχή ολόκληρου του σκυριανού λαού του Δήμου Σκύρου και της Νομαρχιακής Αυτοδιοίκησης Ευβοίας αγόρασε το πλοίο για το οποίο ζητείται η εξαίρεση.
     Ερωτάται ο αρμόδιος Υπουργός αν πρόκειται να ικανοποιήσει και μάλιστα άμεσα το αίτημα της ΣΚΥΡΟΥ ΝΑΥΤΙΚΗΣ ΕΤΑΙΡΕΙΑΣ ή θα συνεργήσει στην οικονομική καταστροφή της ναυτικής εταιρείας και των χιλιάδων μικρομετόχων της στην ταυτόχρονη απομόνωση του νησιού και την παράδοση της γραμμής σε εφοπλιστικά συμφέροντα με ό,τι αυτό συνεπάγεται για την εξυπηρέτηση των κατοίκων».
     Ο Υπουργός Ναυτιλίας κ. Κεφαλογιάννης έχει το λόγο για τρία λεπτά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν θα ακολουθήσω την ένταση της τελευταίας αποστροφής της ερώτησης του κυρίου συναδέλφου, πολύ περισσότερο σήμερα που τον βλέπω και τον ίδιο να είναι κρυωμένος, αλλά πιστός στο καθήκον, όπως και όλοι μας –υποθέτω μάλιστα ότι γιορτάζουμε αυτήν την ημέρα- και βεβαίως κάτω από την ασφυκτική πίεση, όπως βλέπετε, του αρμόδιου Υφυπουργού του κ. Λιάσκου και του αγαπητού συναδέλφου του κ. Κεδίκογλου για το ίδιο θέμα. 
     Όμως τα θέματα της ασφάλειας δεν μετρώνται με το καντάρι. Πρέπει –και η χώρα μας έχει υποστεί δύο μεγάλα ναυάγια στα τέλη της δεκαετίας του 1960 και πρόσφατα με το «ΣΑΜΙΝΑ» να είμαστε πάρα πολύ προσεκτικοί.
      Δύο είναι τα θέματα τα οποία πρέπει να ξεκαθαρίσουμε. Το ένα θέμα είναι η ασφάλεια και εκεί πρέπει να είμαστε πολύ προσεκτικοί και το δεύτερο  θέμα είναι η εξυπηρέτηση του νησιού. 
      Όσον αφορά, λοιπόν, την ακτοπλοϊκή εξυπηρέτηση της γραμμής Κύμης-Σκύρου, έχει δρομολογηθεί το επιβατηγό οχηματαγωγό «ΛΥΚΟΜΗΔΗΣ» της εταιρείας λαϊκής βάσης «Σκύρος Ναυτιλιακή εταιρεία» για το χρονικό διάστημα από 1η Νοεμβρίου 2004 έως 31 Οκτωβρίου 2005 και εκτελεί ένα δρομολόγιο κάθε μέρα. Μάλιστα τέσσερα από τα επτά δρομολόγια είναι επιδοτούμενα από το Υπουργείο Εμπορικής Ναυτιλίας και μάλιστα παχυλά επιδοτούμενα, με περίπου 350.000 ευρώ το χρόνο. Άρα εξυπηρέτηση θα έχουν τα νησιά. 
      Το δεύτερο θέμα που θέλω να σας πω είναι ότι η οδηγία 98/18 της Ευρωπαϊκής Κοινότητας απαιτεί διπύθμενα καθ’ όλο το μήκος του πλοίου. Αυτό λέει η οδηγία. Δίνει βέβαια ο νόμος κατ΄ εξαίρεση  δυνατότητα στον Υπουργό να δώσει την άδεια δρομολόγησης και μετά από κάποιους ελέγχους και για μονοπύθμενα. 
      Η πολιτική, λοιπόν, που ακολουθήθηκε στο παρελθόν, δεν είναι στις προθέσεις του Υπουργού Εμπορικής Ναυτιλίας να ακολουθηθεί και στο μέλλον. Θα καταθέσω στα Πρακτικά τα δώδεκα μονοπύθμενα της ακτοπλοΐας από το 1994 έως το 2003. Αυτό δεν  μπορεί να συνεχιστεί, διότι ανοίγουμε μια πόρτα σε περιπέτειες ενδεχομένως, που καταλαβαίνετε ότι και η Βουλή και η πολιτική ηγεσία του Υπουργείου Εμπορικής Ναυτιλίας και οι συνάδελφοι Βουλευτές που έχουν αυτά τα αιτήματα από την κοινωνία, θα βρεθούμε σε πάρα πολύ δύσκολη θέση. Το καταθέτω στα Πρακτικά. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας λέω, λοιπόν, ότι σε επόμενο νομοσχέδιο θα καταργηθεί αυτό το παράθυρο, δεν θα μπορεί, δηλαδή, κανείς να αγοράζει πλοίο μετασκευάζοντάς το σε τμήμα της μηχανής ή του πυθμένα και με ειδική άδεια από το Υπουργείο Εμπορικής Ναυτιλίας να μπορεί να δρομολογείται. Γιατί αν ανοίξει αυτός ο «καμβάς» και με τη δική μας κυβέρνηση, δεν θα μπορέσουμε να προχωρήσουμε. 
      Ένα πράγμα, όμως, κατανοώ από την ερώτησή σας. Κατανοώ ότι οι συντοπίτες σας, οι συντοπίτες του κ. Λιάσκου, του κ. Κεδίκογλου, βρίσκονται σε δύσκολη θέση. Υποθέτω ότι για να υπογράψουν το Memorandum of Agreement στις 20 Ιανουαρίου 2004, δηλαδή τρεις μήνες πριν από τις εκλογές, σημαίνει ότι είχαν έλθει σε κάποια συνεννόηση με την κυβέρνηση ή εάν δεν είχαν έλθει σε κάποια συνεννόηση με την κυβέρνηση, θα είχαν έλθει με κάποιες Υπηρεσίες. Αλλιώς δεν μπορούσαν να προεξοφλούν ότι ο εκάστοτε Υπουργός Εμπορικής Ναυτιλίας θα βάζει την υπογραφή του κάτω από ένα μονοπύθμενο. Αυτό το λέω, γιατί γίνεται πολύ μεγάλη συζήτηση για τα μονοπύθμενα στην Ελλάδα. Το καταθέτω και αυτό στα Πρακτικά. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αν όντως μια εταιρεία λαϊκής βάσης, για την οποία όλοι έχουμε ευαισθησίες, είναι εγκλωβισμένη από μια λάθος πολιτική, δεν θα πω της προηγούμενης κυβέρνησης, δεν θα πω των προηγούμενων Υπουργών, ενδεχομένως λόγω συνεννοήσεων με  την Υπηρεσία, να έλθετε στο Υπουργείο. Θα ξανακαλέσω τους εκπροσώπους της εταιρείας, να το συζητήσουμε, με τη σύμφωνη γνώμη της Βουλής, για τελευταία φορά ενδεχομένως, για να δούμε και αυτό το θέμα. Στην Εθνική Αντιπροσωπεία, όμως, δεν μπορώ να υποσχεθώ ότι αυτό θα γίνει και πράξη, δηλαδή θα φέρει και την υπογραφή του Υπουργού Εμπορικής Ναυτιλίας, αν δεν πειστεί η πολιτική ηγεσία του Υπουργείου Εμπορικής Ναυτιλίας ότι και το πλοίο είναι αξιόπλοο και η εταιρεία είναι εγκλωβισμένη από μια λάθος τακτική του παρελθόντος. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Πριν δώσω το λόγο στον ερωτώντα κ. Γεώργιο Παπαγεωργίου, έχω την τιμή, κυρίες και κύριοι συνάδελφοι, να ανακοινώσω στο Σώμα ότι από τα άνω δυτικά θεωρεία της Βουλής τη συνεδρίασή μας παρακολουθούν, αφού πρώτα ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής των Ελλήνων, πενήντα δύο μαθητές και μαθήτριες και δύο συνοδοί -καθηγητές από το ΤΕΕ ΟΑΕΔ Αιγάλεω.
      Τους καλωσορίζουμε στο Κοινοβούλιο. 
      (Χειροκροτήματα από όλες τις πτέρυγες της Βουλής)
      Ο κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Βουλευτής Νομού Ευβοίας): Ευχαριστώ, κύριε Πρόεδρε. 
      Κύριε Υπουργέ, κατ’ αρχήν θα ήθελα να παρακαλέσω στη δευτερολογία σας να κάνετε τη διευκρίνιση για το τι εννοείτε λέγοντας «με τη συναίνεση της Βουλής». 
      Αυτήν τη στιγμή ο συνάδελφός μου κ. Λιάσκος είναι εδώ και ο κ. Κεδίκογλου είναι εδώ, δηλαδή οι τρεις Βουλευτές που σας έχουμε καταθέσει αναφορά και σας ζητάμε να επιλύσετε αυτό το θέμα. 
	Εγώ σήμερα σας ερωτώ. Είμαι πρόθυμος να παραδεχθώ ίσως την έξαρση εκ της βουλευτικής συνηθείας, γιατί μπορεί οι ερωτήσεις μας να έχουν έναν αιχμηρό τόνο, ωστόσο θα πρέπει να σταθούμε στο πρόβλημα και θα σας παρακαλέσω να μας δώσετε μία πιο ξεκάθαρη απάντηση. 
	Ακόμα θέλω να σας θυμίσω γι’ αυτήν την εταιρεία -χωρίς να υπαινίσσομαι και να προσχωρώ ποτέ σ’ εκείνο το επίπεδο όπου τα αισθήματα –τοπικιστικά, λαϊκής βάσεως- απομόνωσης του νησιού και όλα αυτά τα συναφή μπορούν να δρουν σε βάρος της νομιμότητας ότι με βάση την οδηγία της ΕΟΚ και το προεδρικό διάταγμα 103, έχετε εκεί, στην παράγραφο 5, τη δυνατότητα, εφόσον μπορείτε και πεισθείτε ότι πράγματι το πλοίο είναι ασφαλές, να κάνετε αυτήν την εξαίρεση και να απεγκλωβιστούμε και να μην το κάνετε ούτε γιατί το έκαναν οι προηγούμενοι Υπουργοί ούτε οι μετέπειτα. 
      Πρέπει να σταθείτε σ’ ένα υπαρκτό πρόβλημα, που ταλανίζει ένα ολόκληρο νησί, με βάση τη νομιμότητα, σε συνδυασμό με την ασφάλεια. Απ’ όσο γνωρίζω, δύο φορές έχουν πάει επιτροπές και το έχουν βρει εξαιρετικά αξιόπλοο και ένα ικανό σκάφος να καλύψει αυτό το δίωρο ταξίδι. Πρέπει να ικανοποιήσετε αυτό το αίτημα.
	Εγώ, λοιπόν, θέλω να σας πω ότι κακώς ζητάτε τη συναίνεσή μας. Παρά ταύτα εμείς, τουλάχιστον σαν τοπικοί Βουλευτές, αλλά νομίζω και από τα Πρακτικά που διάβασα από άλλες συζητήσεις που έχουν γίνει στην επιτροπή, με δεδομένο το γεγονός ότι είναι νόμιμο, δεν σας αρνείται κανείς να το κάνετε. 
	Θέλω να σας πω το εξής: Αυτή η εταιρεία, αυτό το νησί και αυτά τα πλοία δεν έχουν ούτε κόμμα, κύριε Υπουργέ, ούτε παρατάξεις ούτε πολιτικές. Είχαν να κάνουν με ένα απομονωμένο νησί καταμεσής του Αιγαίου. Αυτή η εταιρεία λαϊκής βάσης ιδρύθηκε το 1980. Είχα την τιμή να είμαι ο πρώτος -νεαρός τότε ασκούμενος δικηγόρος- νομικός σύμβουλος. Ο κ. Φυκιώρης, Υπουργός της Νέας Δημοκρατίας, ήταν αυτός που μας συμπαραστάθηκε. Αργότερα, ο συμπατριώτης μας Αντιπρόεδρος της Βουλής κ. Στεφανίδης ήταν αυτός που φρόντισε να ενισχυθούμε οικονομικά. Όλοι οι Υπουργοί που παρήλασαν, ανεξαρτήτως παρατάξεων και κομμάτων, είδαν «με καλό μάτι» αυτήν την προσπάθεια της εταιρείας. 
      Νομίζω ότι έχετε και την ευαισθησία και το καθήκον, αλλά προπαντός και τη συναίνεση και τη νομιμότητα να δείτε αυτό το νησί λίγο διαφορετικά και να μην το αφήσετε –σας το ξαναλέω αυτό και επιμένω- να πέσει στα εφοπλιστικά συμφέροντα, όπου θα παίρνει ο εφοπλιστής και θα λέει: «Πόσοι έχουν μαζευτεί απέναντι στην Εύβοια, στην Κύμη», για να κάνει το δρομολόγιο. Δώστε μία λύση. Υπάρχει και ασφάλεια και ομόθυμη αποδοχή και νομίζω ότι θα σας καταγράψουμε σε μία μεταγενέστερη ομιλία μας εδώ, στη Βουλή, αν έχουμε την τύχη να είμαστε εδώ, σαν ένα Υπουργό που βοήθησε το νησί μας.
	Σας ευχαριστώ πολύ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παπαγεωργίου.
	Ο κύριος Υπουργός έχει το λόγο.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπάρχει αμφιβολία ότι θέλουμε να βοηθήσουμε το ωραίο νησί σας. Δεν υπάρχει αμφιβολία επίσης ότι υπάρχει μία συμπάθεια σε μία εταιρεία λαϊκής βάσης. Από τις δύο συναντήσεις που είχαμε με το Δήμαρχο του νησιού σας, μόνο καλά λόγια έχω να πω.
	Το πρώτο πράγμα που θέλω να επαναλάβω είναι το εξής: Δεν υπάρχει θέμα για την επικοινωνία της Σκύρου με την Εύβοια. Από τη στιγμή που η πολιτεία επιδοτεί τέσσερα από τα επτά δρομολόγια -και πλουσιοπάροχα- ασφαλώς θα δείξει την ευαισθησία της για να υπάρχει η απρόσκοπτη, σε καθημερινή βάση, επικοινωνία αυτού του νησιού.
	Το δεύτερο θέμα είναι το θέμα της ασφάλειας. Αν μου λέγατε στη Βουλή ότι προτίθεται η Ναυτιλιακή Εταιρεία Σκύρου να αγοράσει ένα βαπόρι 3.200.000 ευρώ, αλλά έχει αυτό το πρόβλημα, θα σας έλεγα να μην το αγοράσει. Αν οι συζητήσεις γίνονται σε διαφορετικό επίπεδο, είτε γιατί κάποιος προεκλογικά «κλείνει το μάτι» είτε γιατί δεν ερμηνεύτηκαν καλά οι απόψεις μιας Υπηρεσίας, καταλαβαίνετε ότι δεν μπορεί να είναι δέσμιος και αιχμάλωτος ο εκάστοτε Υπουργός και να βάζει την υπογραφή του σε κάποια έγγραφα, τα οποία έχουν να κάνουν με την ασφάλεια των συμπολιτών μας που ταξιδεύουν. Θα έλεγα, λοιπόν, «όχι». Σας το λέω ξεκάθαρα και θα το καταργήσουμε κιόλας. Αυτή η διάταξη θα καταργηθεί. 
	Ένα πράγμα, όμως, καταλαβαίνω και γι’ αυτό θα συνεχίσουμε το διάλογο με την εταιρεία και μαζί σας. Καταλαβαίνουμε ότι η εταιρεία είναι εγκλωβισμένη, όχι από δικό μας λάθος, ίσως από δικό τους, ίσως από λάθος προηγούμενης κυβέρνησης. Ίσως με κάποιο τρόπο σκέφθηκαν το εξής: «Εντάξει, εταιρεία λαϊκής βάσης είμαστε, θα ασκήσουμε μία πίεση, όπως γινόταν όλα αυτά τα χρόνια. Δεκατέσσερα υπογράφτηκαν, γιατί να μην υπογραφεί κάποιο άλλο;». Ίσως μπήκε αυτή η συζήτηση στον προεκλογικό «καμβά» στο νησί σας ή στην Εύβοια. Δεν ξέρω τι μπορεί να είναι, όμως αυτό δεν είναι δόκιμο, δεν είναι το σωστό, δεν είναι αυτό που θέλουμε να κάνουμε, διότι αν η εταιρεία ήθελε να αγοράσει ένα αξιόπλοο πλοίο, θα έπρεπε να πληρώσει 12.000.000 ευρώ. Πλήρωσε μόνο 3.000.000 και έδωσε άλλα 3.000.000 για να γίνουν οι μετασκευές.
      Και τώρα έρχεται η Βουλή και το Υπουργείο Εμπορικής Ναυτιλίας στη θέση που πρέπει να πουν το μεγάλο «ναι» ή το μεγάλο «όχι». Θα το συζητήσουμε. Εάν με αντικειμενικά στοιχεία αποδειχθεί ότι εγκλωβίστηκε με ευθύνη των Υπηρεσιών ή από πολιτική ευθύνη, θα το υπογράψω. Εάν είναι δικό τους λάθος, δεν το υπογράφω. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Τελευταία είναι η δεύτερη, η με αριθμό 646/8.2.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Τουριστικής Ανάπτυξης, σχετικά με τις προθέσεις της Κυβέρνησης για ιδιωτικοποίηση των Σπηλαίων Διρού κλπ..
      Η επίκαιρη ερώτηση του κυρίου συναδέλφου έχει ως εξής:
      «Η πρόθεση της Κυβέρνησης της Νέας Δημοκρατίας να προχωρήσει στο ξεπούλημα των Σπηλαίων του Διρού, αυτού του μοναδικού φυσικού πλούτου, σε ιδιώτη και συγκεκριμένα στην εταιρεία «ΓΗΓΕΤΟΝ ΑΕ», έχει προκαλέσει την έντονη αντίδραση των εργαζομένων, του λαού της Μάνης και του Δήμου Οιτύλου.
      Όταν επί κυβέρνησης του ΠΑΣΟΚ η εταιρεία «Ελληνικά Τουριστικά Ακίνητα ΑΕ» είχε υπογράψει σύμβαση παραχώρησης για μακροχρόνια μίσθωση του Σπηλαίου Βλυχάδας Διρού με τη συγκεκριμένη εταιρεία, σύσσωμος ο λαός της Μάνης είχε αντιδράσει δυναμικά. Σήμερα η Νέα Δημοκρατία συνεχίζει την πολιτική των προκατόχων της, ξεπουλώντας το δημόσιο πλούτο της χώρας.
      Αίτημα των εργαζομένων και των κατοίκων της Μάνης είναι τα Σπήλαια να παραμείνουν αποκλειστικά στο δημόσιο, να συμπληρωθούν τα κενά των θέσεων εργασίας, να μονιμοποιηθούν οι συμβασιούχοι και να δοθούν χρήματα από το κράτος για την καλύτερη αξιοποίησή τους.
      Ερωτάται ο κύριος Υπουργός:
      Εάν θα σταματήσει το ξεπούλημα των Σπηλαίων του Διρού και αν θα ικανοποιηθούν τα δίκαια αιτήματα των εργαζομένων και των κατοίκων της περιοχής.»
      Ο Υφυπουργός κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, κύριοι συνάδελφοι, είναι γνωστό σε όλους ότι η νέα Κυβέρνηση και η νέα πολιτική ηγεσία του Υπουργείου Τουριστικής Ανάπτυξης έχει κληρονομήσει μια σειρά από συμβάσεις και συμφωνίες, που αφορούν έργα στα οποία εμπλέκεται η πρώην εταιρεία τουριστικών ακινήτων και νυν Εταιρεία Τουριστικής Ανάπτυξης, οι οποίες είχαν πραγματοποιηθεί κατά τη θητεία της προηγούμενης κυβέρνησης και σε πολλές περιπτώσεις, όπως στη συγκεκριμένη του Σπηλαίου Διρού, υπήρξε αντίδραση των τοπικών κοινωνιών, των περιβαλλοντικών οργανώσεων και άλλων ενδιαφερομένων. 
      Τα Σπήλαια Διρού Λακωνίας είναι μία περιοχή ιδιαιτέρου φυσικού κάλλους και αποτελεί πολιτιστική κληρονομικά τόσο για την περιοχή όσο και για τη χώρα μας. Παράλληλα η αξιοποίηση των Σπηλαίων προσφέρει εργασία σε κατοίκους μιας περιοχής που μαστίζεται από την ανεργία και στην οποία, δυστυχώς, δεν προσφέρεται μεγάλο εύρος εναλλακτικών μορφών απασχόλησης.
      Σ’ αυτό το πλαίσιο θέλω να τονίσω –και το έχω πει πάλι σ’ αυτήν την Αίθουσα- ότι δεν υπάρχει καμία απολύτως περίπτωση τα Σπήλαια του Διρού να προσφερθούν σε κάποιον ιδιώτη. Αυτό το έχουμε τονίσει ξεκάθαρα. Τέτοιου είδους πρακτικές τις είχαμε καταγγείλει ως Αντιπολίτευση και φυσικά θα τις ανατρέψουμε ως Κυβέρνηση. Θα πούμε ότι είναι μνημεία. Αν θέλετε, είναι χώροι οι οποίοι δεν διαπραγματεύονται με αντίτιμα. Η τουριστική ανάπτυξη βεβαίως θέλει ιδιωτικές επενδύσεις, αλλά από κει και πέρα, σε περιοχές μείζονος αρχαιολογικής σημασίας ή σε πολιτιστικά μνημεία, όπως το συγκεκριμένο, δεν τίθεται τέτοιο ζήτημα. 
      Σ’ αυτό το πλαίσιο βέβαια το θέμα επανεξετάζεται σε συνεργασία με το Υπουργείο Πολιτισμού και τους τοπικούς φορείς, λαμβάνοντας υπόψη τις ανησυχίες και τις αντιδράσεις της τοπικής κοινωνίας, του δήμου και των εργαζομένων. 
      Βρισκόμαστε σε στενή συνεργασία μαζί τους, κύριε συνάδελφε, ώστε η τελική λύση να είναι σωστή και, αν θέλετε, εναρμονισμένη τόσο με τη φύση αυτού του μνημείου όσο και με την τοπική κοινωνία. Θεωρώ ότι άλλαξε άρδην η φιλοσοφία και η αντίληψη σε ό,τι αφορά την Εταιρεία Τουριστικής Ανάπτυξης. Φιλοσοφία μας πια είναι η διοίκηση, η διαχείριση και η αξιοποίηση των περιουσιακών στοιχείων, σύμφωνα με τους στόχους και τις προτεραιότητες της τουριστικής πολιτικής της χώρας. Άλλωστε αυτό περιγράφεται και στο νέο νόμο, τον 3270 που ψηφίσαμε, με τον οποίο συγκροτήθηκε το Υπουργείο Τουριστικής Ανάπτυξης και στο πλαίσιο αυτό βεβαίως η ανάπτυξη των ειδικών μορφών τουρισμού, η ανάπτυξη έργων τα οποία απαιτούν ειδική τουριστική υποδομή, είναι μέσα στους στόχους της Εταιρείας Τουριστικής Ανάπτυξης.
      Απαραίτητη όμως προϋπόθεση για όλα αυτά –και αυτό θέλω να το τονίσω- είναι η αξιοποίηση να γίνεται με τη συναίνεση των τοπικών κοινωνιών και βέβαια σύμφωνα με τους στόχους του Υπουργείου Τουριστικής Ανάπτυξης. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Υπουργέ, όταν καταθέτουμε επίκαιρες ερωτήσεις, δεν το κάνουμε για να σας πείσουμε για κάτι. Το κάνουμε απλώς για να καταλάβει ο κόσμος ποια είναι η πολιτική σας στο συγκεκριμένο θέμα που συζητάμε ή ποια είναι τα γενικότερα προβλήματα, αλλά και να θυμηθεί ποια ήταν η θέση σας πιο μπροστά.
      Αν κατάλαβα καλά, κύριε Υπουργέ, είναι δέσμευση του Υπουργείου ότι δεν θα ξεπουληθούν, όπως λέμε εμείς ή και οι κάτοικοι της περιοχής σε ιδιωτική  εταιρεία τα Σπήλαια Διρού; Μπορείτε να το πείτε στη δευτερολογία σας. Γιατί θυμόμαστε και τη θέση σας όταν δημιουργήθηκε το θέμα και επί προηγούμενης κυβέρνησης, όταν και πάλι είχαν αντιδράσει οι κάτοικοι,  οι εργαζόμενοι της περιοχής, αλλά και ο αντίστοιχος δήμος και είχαν και τη δική σας συμπαράσταση. Αποτελεί δέσμευση; 
      Ένα στοιχείο δέσμευσης για τα Σπήλαια Διρού θα ήταν η οικονομική ενίσχυση, για να αξιοποιηθεί ακόμη περισσότερο αυτό το κόσμημα της περιοχής και δεύτερον, η μονιμοποίηση των συμβασιούχων και η πρόσληψη περισσότερου προσωπικού για να αξιοποιηθούν καλύτερα. Αυτό δεν το ακούμε. Λέτε θα γίνει συζήτηση κλπ..
      Το βέβαιο, κύριε Υπουργέ, είναι ότι οι κάτοικοι της περιοχής και οι εργαζόμενοι δεν θα υποχωρήσουν απ’ αυτήν τη στάση που έχουν κρατήσει μέχρι τώρα. Στη δευτερολογία σας θα περίμενα να ακούσω μια δέσμευση, ότι αυτά δεν θα ξεπουληθούν σε ιδιωτική επιχείρηση.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Τουριστικής Ανάπτυξης  κ. Λιάσκος.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, ήμουν απόλυτα σαφής. Κατ’ αρχήν τα πολιτιστικά μνημεία και τα μνημεία της φύσης δεν ξεπουλιώνται. Δεν ξέρω πώς έχετε αυτήν την αίσθηση, ότι μπορεί να πουληθούν και ποια κυβέρνηση θα μπορούσε να το κάνει αυτό. Δεν είναι δυνατόν να πουληθούν αυτά. Δεν ξέρω πώς το έχετε συλλάβει, αλλά  εκ περισσού σας απαντώ ότι αυτά  δεν ξεπουλιώνται ποτέ.
      Βεβαίως θα μιλούσαμε για μια εκμετάλλευση, όπως περιγραφόταν, η οποία αφορά μίσθωση κτισμάτων εκτός του σπηλαίου, είτε αυτά θα μπορούσαν να χρησιμοποιηθούν ως καντίνες ή για κάτι άλλο ενδεχομένως. Δηλαδή μιλάμε για προσφορά παροχής υπηρεσιών που αφορούν το σέρβις των επισκεπτών. Σε μια τέτοια ενδεχόμενη περίπτωση, που δεν είναι βέβαια αυτή η σύμβαση που είχε υπογραφεί, δεν έχουν κάτι αυτήν τη στιγμή. 
      Εμείς σας είπα -και ήμουν ξεκάθαρος- ότι σε συνεργασία με το Υπουργείο Πολιτισμού βλέπουμε πώς μπορεί να αξιοποιηθεί το σπήλαιο, όχι βέβαια προς την κατεύθυνση τέτοιου είδους πρακτικών που προανέφερα και δεσμεύτηκα. 
      Να σας πω δε ακόμα το εξής: Ότι αυτή η σύμβαση η οποία αφορούσε την εμπλοκή μέσα στο σπήλαιο με μελέτες κλπ. εντός του χώρου, υπεγράφη στις 4 Μαρτίου, δηλαδή λίγες μέρες πριν τις εκλογές, από την προηγούμενη κυβέρνηση. Και έχει περάσει σχεδόν ένας χρόνος και, όπως είδατε, εμείς δεν τη δραστηριοποιήσαμε.
      Αν είχαμε, λοιπόν, τέτοιες προθέσεις και αν δεν εξετάζαμε θολές και αδιαφανείς διαδικασίες του παρελθόντος, δεν θα σας απαντούσα έτσι, ούτε θα λειτουργούσαμε έτσι όπως έχουμε λειτουργήσει μέχρι τώρα.
      Εν πάση περιπτώσει, εμείς ήλθαμε σε επαφή με τους κατοίκους του δήμου, με τους εργαζόμενους και επανεξετάζουμε το θέμα, σε συνεργασία βέβαια με το Υπουργείο Πολιτισμού. Είπαμε να υπάρξει και ολοκληρωμένο υπόμνημα, γιατί και οι Βουλευτές όλου του νομού έβαλαν το ζήτημα αυτό και μετά τη συναίνεση και πρόοδο που υπήρξε, αν θέλετε, αποφασίστηκε να τερματιστεί την ίδια κιόλας μέρα μια κατάληψη που πήγαν να κάνουν, γιατί κατάλαβαν τις προθέσεις μας.
      Απαντάμε, λοιπόν. Με δικαιοσύνη και αμεσότητα, αντίθετα με ό,τι έπραξε η προηγούμενη κυβέρνηση, η νέα πολιτική ηγεσία θα προχωρήσει σε αξιοποίηση πάντα σύμφωνα, αν θέλετε, με τη φυσιογνωμία ενός ευνομούμενου κράτους και με τη συναίνεση της τοπικής κοινωνίας. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
      Θα συζητηθεί η με αριθμό 47/27.1.2005 επερώτηση των Βουλευτών του ΠΑΣΟΚ κυρίων Αθανασίου Τσούρα, Χρήστου Πρωτόπαπα, Αναστάσιου Χωρέμη, Γεώργιου Πασχαλίδη, Χρήστου Χάιδου, Παρασκευής (Εύης) Χριστοφιλοπούλου, Αικατερίνης Περλεπέ -Σηφουνάκη, Στέφανου Τζουμάκα, Μιλτιάδη Παπαϊωάννου, Δημητρίου Κουσελά, Εμμανουήλ Σκουλάκη, Γρηγόρη Νιώτη, Γιάννη Κουτσούκου, Αριστείδη Μουσιώνη, Ευαγγελίας Σχοιναράκη-Ηλιάκη, Δημητρίου Ρέππα και Λάμπτου Παπαδήμα, προς τον Υπουργό Απασχόλησης και Κοινωνικής Προστασίας, σχετικά με την ανεργία και πολιτικές αντιμετώπισής της. 
      Πριν δώσω το λόγο στον πρώτο επερωτώντα, έχω την τιμή να σας ανακοινώσω ότι με την υπ’ αριθμόν 1276/1014 από 1.2.2005 απόφαση της κυρίας Προέδρου της Βουλής συγκροτήθηκε η Κριτική Επιτροπή για το βραβείο με την ονομασία «Μνήμη Ελευθερίου Βενιζέλου». 
      Η σχετική απόφαση θα καταχωρισθεί στα Πρακτικά της σημερινής συνεδρίασης.
      (Στο σημείο αυτό ο Α΄ Αντιπρόεδρος της Βουλής κ. Σωτήρης Χατζηγάκης καταθέτει για τα Πρακτικά την προαναφερθείσα απόφαση, η οποία έχει ως εξής:
      «ΒΟΥΛΗ ΤΩΝ ΕΛΛΗΝΩΝ
      ΔΙΕΥΘΥΝΣΗ ΕΠΙΣΤΗΜΟΝΙΚΩΝ ΜΕΛΕΤΩΝ
      						Αθήνα, 11 Φεβρουαρίου 2005
      Αριθ. πρωτ.: 1276
               διεκπ.: 1014
      ΑΠΟΦΑΣΗ
      Η ΠΡΟΕΔΡΟΣ ΤΗΣ ΒΟΥΛΗΣ
      Έχοντες υπόψη:
      1. Το άρθρο 2 του Κανονισμού Απονομής Βραβείου για την προαγωγή των Κοινοβουλευτικών Θεσμών (ΦΕΚ 165 Α΄/16-6-1989), όπως μεταγενέστερα τροποποιήθηκε,
      2. την υπ’ αριθ. 3907/2079/7-4-2003 σχετική προκήρυξη,
      3. την υπ’ αριθ. 465/350/19-1-2005 απόφαση,
      4. το υπ’ αριθ. 1146/8-2-2005 έγγραφο του Πρύτανη του Εθνικού και Καποδιστριακού Πανεπιστημίου Αθηνών, το υπ’ αριθ. 1147/8-2-2005 έγγραφο του Πρύτανη του Αριστοτελείου Πανεπιστημίου Θεσσαλονίκης, ως και το υπ’ αριθ. 1183/9-2-2005 έγγραφο της Ακαδημίας Αθηνών,
      αποφασίζουμε
      συγκροτούμε την Κριτική Επιτροπή για την χορήγηση βραβείου με την ονομασία «Μνήμη Ελευθερίου Βενιζέλου», αποτελούμενη από:
      1. τον Α΄ Αντιπρόεδρο της Βουλής κ. Σωτήρη Χατζηγάκη, ως Πρόεδρο της Επιτροπής,
      2. τον Πρόεδρο της Ακαδημίας Αθηνών κ. Εμμανουήλ Ρούκουνα, μέλος,
      3. τον Πρόεδρο του Επιστημονικού Συμβουλίου της Βουλής Καθηγητή κ. Κώστα Μαυριά, μέλος,
      4. τον Ακαδημαϊκό Καθηγητή του Πανεπιστημίου Αθηνών κ. Κωνσταντίνο Σβολόπουλο, τακτικό μέλος και τον Καθηγητή κ. Αθανάσιο Βερέμη, αναπληρωματικό μέλος,
      5. τον Καθηγητή του Τμήματος Ιστορίας και Αρχαιολογίας του Αριστοτελείου Πανεπιστημίου Θεσσαλονίκης κ. Ιωάννη Κολιόπουλο, τακτικό μέλος και τον Αναπληρωτή Καθηγητή του Τμήματος Ιστορίας και Αρχαιολογίας κ. Βασίλιειο Γούναρη, αναπληρωματικό μέλος,
      Η Πρόεδρος της Βουλής
      
      Άννα Μπενάκη-Ψαρούδα»)
      ΠΡΟΕΔΡΕΥΩΝ (Σωτήρης Χατζηγάκης): Με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Δημητρίου Ρέππα, Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Τσούρας.
      Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πριν την επερώτηση, επειδή η επικαιρότητα σήμερα αφορά σε μεγάλο βαθμό θέματα μισθωτών και συνταξιούχων, έκρινα σκόπιμο να θέσω δύο ερωτήματα και να κάνω δύο διαπιστώσεις. 
      Η πρώτη αφορά τη σημερινή κυβερνητική εξαγγελία για τις αυξήσεις μισθών και συντάξεων. Το 2004 η αύξηση των 30 ευρώ στο ΕΚΑΣ χαρακτηρίστηκε από τη Νέα Δημοκρατία «ψίχουλα». Το 2004 η αύξηση του 5% στις κατώτερες συντάξεις χαρακτηρίστηκε από τη Νέα Δημοκρατία «ψίχουλα». Αναρωτιόμαστε πώς ονομάζεται η αύξηση των 8,5 ευρώ στο ΕΚΑΣ, των 12 ευρώ στον ΟΓΑ και το πολύ χαμηλότερο ύψος στις λοιπές συντάξεις. 
      Επίσης θέλω να θυμίσω ότι η Νέα Δημοκρατία δια του σημερινού Πρωθυπουργού κ. Καραμανλή  έχει υποσχεθεί δύο πράγματα, πρώτον, ότι το ΕΚΑΣ θα πάει στα 230 ευρώ και δεύτερον, ότι η κατώτερη σύνταξη του ΟΓΑ θα πάει στα 330 ευρώ και ότι θα υπάρξει σύγκλιση μισθών και συντάξεων με την Ευρωπαϊκή Επιτροπή τα επόμενα οκτώ χρόνια. 
      Τώρα τι έχουν να πουν; Τα 8,5 ευρώ είναι η σύγκλιση με την ενωμένη Ευρώπη; Τα 8,5 ευρώ είναι εκείνα που θα οδηγήσουν στη σημαντική αύξηση του ΕΚΑΣ και του ΟΓΑ; Είναι αυξήσεις ντροπής. 
      Εκείνο που έχουμε να σημειώσουμε, είναι ότι μετά τις σημερινές εξαγγελίες, την πλήρη παραβίαση των προεκλογικών δεσμεύσεων και των εξαγγελιών της Νέας Δημοκρατίας, υπάρχει μία διαπίστωση, ότι αν η λέξη «αναξιόπιστη» μπορούσε να αποτυπωθεί με μια φωτογραφία, η φωτογραφία αυτή θα περιελάμβανε τον κ. Καραμανλή και τον κ. Αλογοσκούφη. 
      Δεύτερη παρατήρηση. Παίζεται, κύριε Υφυπουργέ, κρυφτούλι με το ασφαλιστικό. Ο κύριος Πρωθυπουργός λέει ότι  δεν ανοίγει το ασφαλιστικό. Ο κ. Παναγιωτόπουλος λέει ότι αρχικά θα εφαρμόσουμε το ν. 3029 και το ν. 3232. Ο κ. Αλογοσκούφης έρχεται μετά και λέει ότι θα κάνει απογραφή στα ταμεία. Ξαναέρχεται το θέμα με το Γενικό Διευθυντή του Υπουργείου Οικονομικών σε ραδιοφωνικό σταθμό  και με τον Υφυπουργό, τον κ. Αγγελόπουλο, στην εφημερίδα «EXPRESS» την περασμένη Κυριακή, που πήρε την ίδια ακριβώς θέση που είχε πάρει ο Γενικός Διευθυντής στην τεχνική ομάδα της ΟΤΟΕ. 
      Και ρωτώ ευθέως και περιμένω μια απάντηση και αν δεν μπορείτε να τη δώσετε σήμερα, επιφυλαχθείτε να συνεννοηθείτε με τον κ. Παναγιωτόπουλο και δώστε την αύριο. Πρόκειται η Κυβέρνηση, ναι ή όχι, να φέρει νόμο με τον οποίο θα αλλάζει τα όρια ηλικίας και τις συντάξεις στις Τράπεζες και στις ΔΕΚΟ; Περιμένουμε μια συγκεκριμένη απάντηση, διότι είναι εκατό χιλιάδες οικογένειες και είναι ντροπή να παίζεις κρυφτούλι μ’ αυτές τις οικογένειες. 
      Έρχομαι τώρα στο θέμα της ανεργίας. Έχουμε ξεκαθαρίσει από την πρώτη στιγμή ότι στο θέμα της ανεργίας θα στηρίξουμε ό,τι θετικό υπάρχει. Στο κέντρο της πολιτικής μας είναι οι άνεργοι. Στο κέντρο της πολιτικής μας είναι οι άνθρωποι που έχουν μεγαλύτερη ανάγκη. Στο κέντρο της πολιτικής μας είναι η αντιμετώπιση αυτού του εφιάλτη που απασχολεί το σύνολο της χώρας.
      Είμαστε ανήσυχοι, κύριε Γιακουμάτε, για την κατάσταση. Είμαστε ανήσυχοι, ιδιαίτερα μετά τις εξαγγελίες της Κυβέρνησης για την αλλαγή του προγράμματος σταθερότητας και ανάπτυξης και τις ενστάσεις ή την επιτήρηση, στην οποία βάζει τη χώρα μας η Ευρωπαϊκή Επιτροπή. Ας προβληματιστείτε λίγο από πρόσφατη δημοσκόπηση. Το 70% περίπου των πολιτών πιστεύουν –και δεν έχουν άδικο- ότι αυτά τα πειράματα του κ. Αλογοσκούφη θα οδηγήσουν σε αύξηση της ανεργίας. Δεν μπορείτε πια να αντιμετωπίσετε την κατάσταση. Σας έχει ξεφύγει. Και το δυστύχημα δεν είναι ότι την πληρώνετε εσείς. Αυτό είναι το λιγότερο. Το δυστύχημα είναι ότι την πληρώνουν οι εργαζόμενοι, οι μισθωτοί και πάνω από όλα οι πεντακόσιοι είκοσι οκτώ χιλιάδες άνεργοι αυτής της χώρας.
       Δεν θα παίξω με ποσοστά και δεν μας ενδιαφέρουν τα ποσοστά. Υπάρχει μία πραγματικότητα. Έχουμε πεντακόσιους είκοσι οκτώ χιλιάδες ανέργους. Είναι ένα τρομερό νούμερο και πρέπει να ανταποκριθούμε στις απαιτήσεις αυτών των ανθρώπων, στις προσδοκίες τους, στις ελπίδες τους, στην πίστη τους ότι μπορεί να τους βοηθήσει η πολιτεία να βρουν μια συγκεκριμένη δουλειά. Δεν μπορεί να βγαίνετε και με μεγάλη ικανοποίηση να μας λέτε -και να προσβάλλετε τη νοημοσύνη μας και τη νοημοσύνη όλου του ελληνικού λαού- ότι η ανεργία δεν πάει καλά και ότι πέφτει στην Ελλάδα. Υπάρχει μία πραγματικότητα, η οποία δεν αφήνει περιθώρια για αμφισβητήσεις.
       Και ξαναλέω ότι δεν παίζω με ποσοστά, γιατί η Εθνική Στατιστική Υπηρεσία αλλάζει τρόπους υπολογισμού συνεχώς. Υπάρχει μία πραγματικότητα, το τρίμηνο Σεπτεμβρίου-Νοεμβρίου 2004. Στοιχεία του Δεκεμβρίου δεν μας δώσατε. Μπορεί να μην ήσασταν έτοιμοι. Το τρίμηνο, όμως, Σεπτεμβρίου-Νοεμβρίου του 2004 που μας δώσατε…
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Κύριε Πρωτόπαπα ...
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, δεν θα ανεχτώ διακοπές. Αυτό πειράζει το Προεδρείο. 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Μετά χαράς. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πάρα πολύ, μη διακόπτετε, για να γίνει σωστά η συζήτηση. Ορίστε, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Το τρίμηνο Σεπτεμβρίου-Νοεμβρίου 2004, εάν συγκριθεί η πορεία των δηλώσεων προσλήψεων-απολύσεων και εθελουσίων εξόδων με εκείνη του τριμήνου Σεπτεμβρίου-Νοεμβρίου 2003, έχουμε μία τραγική διαπίστωση, ότι έχουμε δεκαεπτά χιλιάδες περισσότερες αποχωρήσεις και απολύσεις και είκοσι πέντε χιλιάδες λιγότερες προσλήψεις. Καμπανάκι. Και δεν είναι το μόνο. 
     Έχουμε μία σειρά ζητήματα που πραγματικά μας κάνουν ανήσυχους και θα έλεγα ότι, δυστυχώς, οδηγούν και σε τραγικές διαπιστώσεις. Πρώτον, πράγματι χρειάζεται ανάπτυξη, για να αντιμετωπιστεί η ανεργία. Είναι το πρώτο ζήτημα. Μπορεί να μην είναι ένα θέμα που απασχολεί στενά το Υπουργείο Απασχόλησης και Κοινωνικής Προστασίας, όπως ονομάζεται, αλλά απασχολεί την Κυβέρνηση, την οποία εδώ εκπροσωπείτε, όπως και πεντακόσιες είκοσι οκτώ χιλιάδες ανθρώπους. Ξέρετε τι βγαίνει εκεί; Ότι η ανάπτυξη 5%, την οποία είχατε υποσχεθεί και με την οποία θα δημιουργούσατε θέσεις εργασίας και θα μπορούσατε να αντιμετωπίσετε τον εφιάλτη της ανεργίας, πέφτει μέχρι το Δεκέμβριο, που δεν ξέρατε, δεν ρωτάγατε, στο 3,9% και κατά την Ευρωπαϊκή Επιτροπή σήμερα περίπου στο 3%. Έτσι θα έχουμε διόγκωση της ανεργίας. 
     Και γιατί θα έχουμε συνθήκες ύφεσης ουσιαστικά και υπανάπτυξης; Διότι μειώσατε τραγικά τις δημόσιες επενδύσεις, διότι μειώνετε την ιδιωτική κατανάλωση, διότι κάνετε μία αντιαναπτυξιακή πολιτική, διότι κάνετε απαράδεκτους και επικίνδυνους πειραματισμούς με τη δήθεν απογραφή που χτυπάει το επενδυτικό κλίμα, ανεβάζει τις δυσμενείς εντυπώσεις για τη χώρα, δημιουργεί απαράδεκτα αναξιοπιστία για την ελληνική οικονομία, εμποδίζει την οποιαδήποτε θετική εκμετάλλευση των Ολυμπιακών Αγώνων και στην ουσία οδηγεί σε αδιέξοδα την παραγωγική βάση της χώρας. Αυτό πετύχατε. Μπράβο σας! Δυστυχώς, το πληρώνει ο ελληνικός λαός. 
      Δεύτερον, ο κ. Παναγιωτόπουλος μας ανήγγειλε τον Ιούνιο ότι θα υπάρξει σχεδιασμός για την αντιμετώπιση της μεταολυμπιακής ανεργίας. Έπεα πτερόεντα! Τίποτα δεν είδαμε. Το ανήγγειλε συγκεκριμένα και έχω τις δηλώσεις του. Μην τις αμφισβητήσετε. Ήταν ολοκληρωμένη παρέμβαση στην εφημερίδα «ΕΛΕΥΘΕΡΟΤΥΠΙΑ». Ποτέ δεν έγινε. Ποτέ δεν υπήρξε. Ποτέ δεν σχεδιάστηκε. Άλλα τη μία ώρα και άλλα την άλλη. Και πώς είναι δυνατόν μία χώρα, που πετυχαίνει το μεγάλο στόχο των Ολυμπιακών Αγώνων και δεν ασχολείται μετά με το να εκμεταλλευτεί θετικά αυτήν την παγκόσμια επιτυχία της χώρας, να μιλάει για ανάπτυξη και δημιουργία νέων κοιτασμάτων απασχόλησης, προκειμένου να μπορέσει να οδηγηθεί και στην αντιμετώπιση των απολύσεων από τα μεγάλα έργα και στην ελπίδα ζωής που έχουν οι άνθρωποι του Λεκανοπεδίου, αλλά και όλης της Ελλάδας; 
     Τρίτον: παιδεία, παραγωγή. Δεν θα ισχυριστώ βέβαια ότι φέτος μόνο υπάρχει αυτό το πρόβλημα. Μας ακολουθεί για πολλά χρόνια. Εμείς κάναμε, όμως, μια συγκεκριμένη δουλειά. Και με το ν. 3191/2003 δημιουργήσαμε τις συνθήκες της αρχικής σύνδεσης με τη συνεχιζόμενη επαγγελματική κατάρτιση. Απλά, λαϊκά, για να μπορέσουμε να παρακολουθούμε το νέο άνθρωπο, από τη στιγμή που βγαίνει από το σχολείο και ιδιαίτερα όταν βγαίνει πρόωρα από το σχολείο, μέχρι το τέλος του εργασιακού του βίου. Να εμπλουτίζουμε τα προσόντα του, να ενδυναμώνουμε την αυτοπεποίθησή του, την ικανότητά του να μένει μέσα στην παραγωγική διαδικασία. 
     Γράμμα κενό, κύριε Υπουργέ. Γράμμα κενό και αυτός ο νόμος. Ρωτάμε γραπτά και απαντάτε: «Θα γίνει. Θα δουλέψουμε. Θα το κάνουμε». Πότε; Τον κόκκινο Μάη; Δεν έχουμε δει τίποτα συγκεκριμένο και απτό προς αυτήν την κατεύθυνση. Είπατε: «Θα προχωρήσουμε ρυθμίσεις θετικές στην αγορά εργασίας, με κοινωνικό διάλογο, προκειμένου να εκμεταλλευθούμε τις νέες τεχνολογικές εξελίξεις, τις αλλαγές στην παραγωγική διαδικασία και να δημιουργήσουμε θέσεις εργασίας». Πού είναι; 
     Εδώ πήγατε να κάνετε έναν προσχηματικό, απαράδεκτο και προσβλητικό για τους εργαζόμενους διάλογο για να τους πάρετε κάτι. Τους  περιφρονήσατε ουσιαστικά ως Κυβέρνηση στον αναπτυξιακό νόμο. Τους περιφρονήσατε για το φορολογικό. Τους περιφρονήσατε στους μισθούς και στις συντάξεις. Τους περιφρονήσατε στον προϋπολογισμό. Τους περιφρονήσατε στην απογραφή. Και μετά τους καλέσατε ως Υπουργείο –προσέξτε- χωρίς εισήγηση και χωρίς να έχετε την τόλμη να πείτε την άποψή σας. Να κάνουν διάλογο γιατί; Για να έχετε να τους πάρετε. Υπάρχει το θέμα του χρόνου εργασίας ή των υπερωριών. Πείτε την άποψή σας. Τι αλλαγές προτείνετε; Τι θέλει να κάνει η Κυβέρνηση; Ποια είναι τα ζητήματα των νέων ρυθμίσεων, που θέλει να προωθήσει στην αγορά εργασίας; Τίποτα δεν έχετε κάνει, τίποτα δεν έχετε πει. Απλά και μόνο προσπαθείτε να δημιουργήσετε ένα προκάλυμμα καπνού, για να ικανοποιήσετε τις δεσμεύσεις που προφανώς έχετε αναλάβει –και δεν γνωρίζουμε ποιες είναι- στην Ευρωπαϊκή Επιτροπή. 
     Συγκεκριμένα μέτρα για την αντιμετώπιση της ανεργίας. Αναγνωρίσατε και το εξαγγείλατε μάλιστα πομπωδώς από του Βήματος της Βουλής ότι ο ν. 3227 έχει θετικά μέτρα και ότι θα βγάλετε τις κοινές υπουργικές αποφάσεις για την επιδότηση, για τη δημιουργία κινήτρων για ειδικές, στοχευμένες, δύσκολες κατηγορίες ανέργων, όπως είναι οι νέοι άνεργοι, οι άνεργες μητέρες, οι ηλικιωμένοι άνεργοι. Πού είναι το κείμενο; Πού είναι οι αποφάσεις; Πού είναι οι πόροι; Μας διαβεβαιώνετε συνεχώς επί έξι μήνες και γραπτώς και προφορικώς: «Επίκειται, επίκειται, επίκειται». 
     Ακούστε. Μην κοροϊδεύουμε και τους ανέργους. Εμάς μας κοροϊδεύετε. Δεν το αποδεχόμαστε, αλλά εν πάση περιπτώσει το κάνετε. Επιτέλους, αν δεν σέβεστε εμάς και δεν σέβεστε την Εθνική Αντιπροσωπεία, σεβαστείτε πεντακόσιους είκοσι οκτώ χιλιάδες ανθρώπους που περιμένουν αυτές τις απαντήσεις. «Θα το κάνουμε, θα το κάνουμε, θα το κάνουμε». Πότε, κύριε Υπουργέ; Υπάρχει ανάγκη για συγκεκριμένες αποφάσεις.
     Και ένα τελευταίο. Μιλήσατε για ένα ενιαίο ταμείο κοινωνικής μέριμνας, που θα επιδοτείται από τον κρατικό προϋπολογισμό για να καλύψει τις ανάγκες κοινωνικά ευαίσθητων και αδύναμων κατηγοριών του πληθυσμού. Πού είναι; Πότε θα γίνει; Με τι πόρους και τι χρήματα; Εδώ δεν είστε ικανοί ούτε να εφαρμόσετε το νόμο, τον οποίο οι ίδιοι ψηφίσατε –και έχει σημασία αυτό που λέω- καθυστερώντας και αλλάζοντας δικό μας νόμο για τη  μερική απασχόληση στο δημόσιο τομέα, ούτε έχει εφαρμοστεί, παρά με ελάχιστες εξαιρέσεις και ιδιαίτερα στο μεγαλύτερο κομμάτι που αφορά την Τοπική Αυτοδιοίκηση. Βρίσκεστε αυτήν τη στιγμή σε διαμάχη μεταξύ του Υπουργείου Εσωτερικών και της Τοπικής Αυτοδιοίκησης. Πλήρης ανικανότητα. 
     Θα έχετε αντιληφθεί ίσως ότι υπάρχει σοβαρό πρόβλημα με τις πολιτικές σας και στην Ευρώπη. Δεν είναι ότι στην Ευρώπη υπάρχουν διαφορετικές λογικές, οι νεοφιλελεύθεροι και οι πολιτικοί που προσπαθούν να κάνουν τους σοσιαλιστές. Εγώ θα πάω σε συγκεκριμένα, απτά πράγματα. Έχετε δει, έχετε μελετήσει, κύριε Υπουργέ, τι σας λέει η Ευρωπαϊκή Επιτροπή για το εθνικό σχέδιο δράσης για την απασχόληση που καταθέσατε; Αν το ξέρετε -δεν ξέρω αν το γνωρίζετε, ελπίζω να το γνωρίζετε και αν δεν το γνωρίζετε, να σας βοηθήσουμε εμείς- κάθε άλλο παρά θετικό το χαρακτηρίζει. Επτά σημεία -τα οποία βεβαίως θα δώσουμε στη δημοσιότητα- στα οποία σας κάνει αυστηρότατη κριτική. Και όχι μόνο σας κάνει σε επτά σημεία αυστηρότατη κριτική, αλλά κάνει και κάτι άλλο. Σας ψέγει ευθέως για το ότι έχετε γράψει «στα παλαιά των υποδημάτων σας» την έννοια του κοινωνικού διαλόγου. 
     Πότε αλήθεια δούλεψε η Εθνική Επιτροπή Απασχόλησης; Ο κ. Ρέππας είχε κάνει μ΄ ένα νόμο ένα πραγματικά πρωτοπόρο θεσμό, την Εθνική Επιτροπή Απασχόλησης. Πού είναι; 
      Την καλέσατε μία φορά στο πόδι για να συμφωνήσει σε προειλημμένες αποφάσεις του εθνικού σχεδίου δράσης. Τώρα την ξανακαλέσατε στο πόδι, χωρίς εισήγηση. Ποιος είναι ο κοινωνικός διάλογος; Πού είναι η ενεργή συμμετοχή των κοινωνικών εταίρων; Πού είναι η παρουσία της ενεργού και συλλογικά δρώσας κοινωνίας και η υλοποίηση των πολιτικών για την ενίσχυση της απασχόλησης και της ανάπτυξης;
      Είστε απόντες, όπως απόντες ήσασταν και από την υλοποίηση της έκθεσης ΚΟΚ, η οποία σας υποχρέωνε στον προϋπολογισμό να βάλετε συγκεκριμένες πολιτικές -με συγκεκριμένους πόρους για την κάθε μία- για το τι προωθείτε. Όσο το είδατε κι εσείς, άλλο τόσο το είδαμε κι εμείς. 
      Κάπου, όμως, εκθέτετε τη χώρα. Δημιουργείτε μία αρνητική εικόνα. Δημιουργείτε την εικόνα ότι στη χώρα αυτή δεν υπάρχουν πολιτικές και πολιτικοί που μπορούν να εγγυηθούν ότι η υπογραφή τους μετράει, ότι αυτά για τα οποία έχουν δεσμευθεί, θα γίνουν πράξη. Και δεν υπήρχαν μέχρι τη δική σας Κυβέρνηση. 
      Κλείνω λέγοντας το εξής: Κύριε Υπουργέ, δυστυχώς ακολουθείτε μία πολιτική χωρίς πνοή, χωρίς όραμα, χωρίς στρατηγική, χωρίς ευαισθησία για τον άνεργο, χωρίς ευαισθησία για τα προβλήματα της κοινωνίας. Δεν περιμένω να την αλλάξετε, αλλά επιτέλους ας φερθείτε με σοβαρότητα και αξιοπρέπεια. Μπορείτε κάποια πράγματα να τα κάνετε. Μπαλώματα μπορεί να είναι, μικροπράγματα, όπως κάνετε μέχρι τώρα. Ακολουθείτε τα ίδια προγράμματα που είχαμε κι εμείς, βάζετε και το stage, βάζετε και κάποια προγράμματα κατάρτισης. Τα ίδια πράγματα τα εξαγγέλλετε μία, δύο, τρεις, τέσσερις φορές. Κουράστηκε ο κόσμος να σας ακούει. Πράξη μηδέν παρά επαναλήψεις μόνο κάποιων παλαιών πολιτικών και εν μέρει ξεπερασμένων πολιτικών. Χρειάζεται μία νέα ορμή και δεν την έχετε. 
      Τουλάχιστον, εφαρμόστε τα εκκρεμή σημεία. Εφαρμόστε τον 3227, εφαρμόστε τον 3191. Πάρτε κάποια μέτρα. Δώστε κάποιες ελπίδες. Δημιουργείστε κάλυψη κάποιων οξυμένων προβλημάτων. Δημιουργείστε κάποια απάντηση στις περιοχές που πάσχουν από την ανεργία. Κλείνουν συνεχώς επιχειρήσεις, ομαδικές απολύσεις. Δώστε τους κάτι, έστω κάτι προσωρινό, μία ανακούφιση αφού δεν μπορείτε να κάνετε συγκεκριμένες πολιτικές. Γιατί σίγουρα αυτά μπορείτε να τα κάνετε και δεν τα κάνετε. Δεν τα επιλέγετε. Δεν τα θέλετε.
      Βέβαια, αυτά δεν είναι η οριστική απάντηση. Η οριστική απάντηση πρέπει να δοθεί με μία άλλη πολιτική. Και αυτήν την πολιτική, που μπορεί να οδηγήσει στο Σύμφωνο Απασχόλησης για την ανάπτυξη, την ανταγωνιστικότητα, το Σύμφωνο Εμπιστοσύνης για τη δημιουργία και ανάπτυξης και νέων θέσεων εργασίας, μόνο το Πανελλήνιο Σοσιαλιστικό Κίνημα με τη νέα του πολιτική και ιδιαίτερα μετά το Συνέδριο, που θα κάνει, μπορεί να τη δημιουργήσει.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρωτόπαπα.
      ΄Το λόγο έχει ο κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, ασφαλώς και θα πρέπει στην κατεύθυνση ύπαρξης μιας εποικοδομητικής, ουσιαστικής και σοβαρής Αντιπολίτευσης πάνω στο μείζον θέμα της ανεργίας στη χώρα μας να υπάρχει ειλικρινής πρόθεση υποστήριξης μέτρων και πολιτικών αλλά και διάθεση πόρων στην κατεύθυνση ενίσχυσης της απασχόλησης. 
      Για εμάς, όμως, που διακατεχόμεθα απ΄ αυτήν την πρόθεση να υποστηρίξουμε επιλογές της Κυβέρνησης πάνω σε μέτρα, πολιτικές και πόρους τίθεται το ερώτημα: Υπάρχουν αυτά τα μέτρα; 
      Πραγματικά εδώ υπάρχει το εξής ζήτημα: Ενώ εξαγγείλατε ότι θα ακολουθήσετε -παρά τις όποιες αδυναμίες- τις προηγούμενες θετικές πολιτικές, που υπήρχαν πάνω στον τομέα της απασχόλησης, δεν υφίστανται αυτήν τη στιγμή ουσιαστικά μέτρα αντιμετώπισης της ανεργίας και ενίσχυσης της απασχόλησης. 
      Ασφαλώς και το θέμα είναι πολύ γενικότερο. Εμπίπτει των προσπαθειών της χώρας, της Κυβέρνησής μας στα πλαίσια της Ευρωπαϊκής Ένωσης. Κι εκεί, όμως, παρακολουθούμε ότι δεν διεκδικούνται πολιτικές, δεν κατοχυρώνονται πόροι στα πλαίσια της ευρωπαϊκής ενίσχυσης, αν θέλετε, της χώρας μας για να αντιμετωπίσει αυτό το πρόβλημα ώστε πράγματι να οδηγηθούμε ει δυνατόν στην πλήρη απασχόληση, σε περισσότερες και ποιοτικά καλύτερες θέσεις εργασίας, να προωθηθεί, δηλαδή, και στη χώρα μας στην πράξη αυτό που επαγγέλλεται η Ευρωπαϊκή Ένωση σε σχέση με τον κοινωνικό της χαρακτήρα, την ευαισθησία της απέναντι σ΄ αυτό το μείζον πρόβλημα της ανεργίας. 
      Και ασφαλώς αυτό δεν είναι δυνατόν να είναι ασύνδετο με τους χειρισμούς της Κυβέρνησης πάνω στα ζητήματα που έχουν να κάνουν με την απογραφή. Ασφαλώς αυτοί οι άτυχοι χειρισμοί της Κυβέρνησης έχουν δημιουργήσει μια ιδιαίτερη δυσκολία. Και δυστυχώς διαπιστώνουμε τη φοβία της Κυβέρνησης να αντιμετωπίσει την Ευρωπαϊκή Ένωση διεκδικώντας πράγματι μέτρα, πολιτικές και ιδιαίτερα πόρους, για να αντιμετωπίσουμε την ανεργία στη χώρα μας. 
      Αυτή η φοβία που υπάρχει στην Κυβέρνηση δεν είναι άμοιρη του ζητήματος της απογραφής, αυτού του άτυχου χειρισμού σε σχέση με τα ζητήματα της εθνικής οικονομίας. Και ασφαλώς στα πλαίσια της Ευρωπαϊκής Ένωσης χρειάζεται πολλή δύναμη, ιδιαίτερη δύναμη, για να αντιμετωπιστούν οπωσδήποτε λογικές μονοδιάστατες, νεοφιλελεύθερες, μιας και η πλειοψηφία των οργάνων της Ευρωπαϊκής Ένωσης είναι πλειοψηφία νεοφιλελεύθερων λογικών. Και ασφαλώς απαιτείται μεγάλη δύναμη, πίστη και βούληση στις δυνατότητες του λαού μας για να αντεπεξέλθουμε μ’ αυτές τις μονοδιάστατες πολιτικές, που στο κάτω-κάτω της γραφής πρέπει να αλλάξουν θεαματικά προκειμένου να ενισχύσουν τις θέσεις εργασίας στη χώρα μας. 
      Σας είπε ο εισηγητής μας για τα στοιχεία. Είναι πολύ αρνητικά αυτά τα στοιχεία που μπορέσαμε και βρήκαμε. Στη συνείδηση όμως του Έλληνα πολίτη το φαινόμενο της ανεργίας παίρνει εκρηκτικές διαστάσεις. Και ασφαλώς δεν πρέπει να μείνουμε στην παθητική αντιμετώπιση με εξαγγελίες και λόγια. Έτσι θα αντιμετωπίσετε την ανεργία; Με εξαγγελίες και λόγια; 
      Επιτρέψτε μου να αναφέρω δυο λόγια στο ζήτημα της οικονομίας, μιας και θεωρώ ότι είναι αντικειμενικά διαπιστωμένο πως η ενίσχυση της οικονομίας συνδέεται με την αύξηση των θέσεων εργασίας. Τι διαπιστώνουμε εδώ; Ότι ενώ το 2004 υπήρχαν σοβαρές προϋποθέσεις, ώστε η ελληνική οικονομία να συνεχίσει την ανοδική της πορεία -υπήρχαν τα στοιχεία του δυναμισμού, τα οποία δεν μπορείτε να αμφισβητήσετε, είναι δηλαδή αντικειμενικά προσδιορισμένο ότι στις αρχές του 2004 είχαμε ρυθμούς αύξησης κοντά στο 5%, ότι είχαμε μια σταθεροποίηση της ανεργίας, ότι είχαμε αύξηση των εξαγωγών κατά 8,5% και ότι όλα αυτά δημιουργούσαν ένα ελπιδοφόρο πλαίσιο για μια νέα, ισχυρή ώθηση- υπήρξε μια πλήρης αποτυχία στην προσπάθεια που συνεχίστηκε μετά από την Κυβέρνησή σας σε όλα τα επίπεδα. Εμφανίστηκε πλήρως η ανικανότητα να συνεχίσει αυτήν την ελπιδοφόρο πορεία η ελληνική οικονομία με τους χειρισμούς της Κυβέρνησής σας. 
      Σας ανέφερε ο εισηγητής μας για τη μεταολυμπιακή ανεργία και πορεία της χώρας. Δεν υπάρχει σύνδεση με την απασχόληση αυτής της τεράστιας υποδομής. Τα χαρακτηριστικά της περιόδου που διανύουμε είναι η μείωση, όπως αναφέρθηκα -το τονίζω γιατί έχει μεγάλη νομίζω σημασία- του κύρους της χώρας, η οικονομική δυσπραγία σε όλους τους τομείς, η έκρηξη της ανεργίας, αλλά κυρίως η εντεινόμενη ανασφάλεια των πολιτών για το οικονομικό τους μέλλον. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιτρέψτε μου, κύριε Πρόεδρε, να πάρω το χρόνο της δευτερολογίας μου.
      Η Κυβέρνηση όχι μόνο δεν πέτυχε τους οικονομικούς στόχους που έθετε προεκλογικά ως Αντιπολίτευση, αλλά ούτε καν τους υποδεέστερους, που η ίδια ανακοίνωσε το περασμένο καλοκαίρι. Οι δυσμενείς εξελίξεις λόγω της κυβερνητικής αδυναμίας οδήγησαν την ελληνική οικονομία σε καθεστώς επιτήρησης από την Ευρωπαϊκή Ένωση, η οποία σε πρόσφατη έκθεσή της χαρακτηρίζει το 2004 ως χαμένη χρονιά για την οικονομία της. 
      Και έχει σημασία νομίζω σε σχέση με το ζήτημα της απασχόλησης που συζητάμε να γνωρίζει ο ελληνικός λαός, να γνωρίζουν οι Έλληνες πολίτες, ότι η Κυβέρνησή σας αντί για επίτευξη ρυθμού ανάπτυξης στο 5,5%, όπως έχει επαγγελθεί, καταλήγει σήμερα στο 3,9%, στο 3,7% το 2004. Αντί για πολιτικές μείωσης της ανεργίας, παρακολουθεί αμήχανη τη δραματική αύξησή της και την έκρηξή της. Αντί για ενίσχυση των κονδυλίων για την ανάπτυξη, προχωρεί σε πρωτόγνωρη περικοπή του προγράμματος δημοσίων επενδύσεων. Αντί για μεταφορά πόρων για την ανάπτυξη της περιφέρειας, προχωρεί σε ακύρωση και ετεροχρονισμό της κατασκευής σημαντικότατων έργων.
      Πώς θα χτυπήσετε, λοιπόν, μέσα από τους περιορισμούς των έργων της περιφέρειας την περιφερειακή, αν θέλετε, ανεργία που είναι τεράστια στη χώρα;
      Αντί για ενίσχυση της αγοραστικής δύναμης των εργαζομένων, το ΕΚΑΣ; Αυτές είναι αυξήσεις για να αντιμετωπίσει ο Έλληνας εργαζόμενος τον πληθωρισμό του 3% και του 4%; Στους εργαζόμενους, στους συνταξιούχους, στους αγρότες, ποιες πολιτικές ακολουθούνται προκειμένου να μην πλήττεται η ιδιωτική κατανάλωση και να μην οδηγηθούμε σε μεγαλύτερη ανεργία;
      Αντί για τόνωση των επενδύσεων και αντιστροφή του κλίματος αποεπένδυσης που εμφανίζει η χώρα -ένα κλίμα πρωτόγνωρα αδύναμο από επενδύσεις- παραπέμπετε στην αναμονή εφαρμογής, στην περικοπή του Προγράμματος Δημοσίων Επενδύσεων, όπως είπα, και όσον αφορά τον αναπτυξιακό νόμο στην εφαρμογή του κάποτε. 
      Εκτροχιασμός, λοιπόν, των δημοσιονομικών δεικτών. Δραματική μείωση των εισοδημάτων των λαϊκών τάξεων. Απόρριψη και τελικά τροποποίηση από το Ευρωπαϊκό Συμβούλιο των Υπουργών Οικονομίας του Προγράμματος Σταθερότητας, γεγονός εξαιρετικά υποτιμητικό για τη χώρα και τον ελληνικό λαό. Ταπεινωτική υπαγωγή της Ελλάδας σε καθεστώς επιτήρησης και υποχρέωση λήψης πρόσθετων -επώδυνων για τις λαϊκές τάξεις- μέτρων, γεγονός πρωτοφανές σε χώρα της ζώνης του ευρώ. 
      Ασφαλώς, η κατάληξη για κάθε αντικειμενικό κριτή πιστεύω ότι είναι ο εμπαιγμός της νοημοσύνης των Ελλήνων, όταν η Κυβέρνηση διά στόματος του κυρίου Πρωθυπουργού επαγγέλλεται ότι θα χορηγήσει στους εργαζόμενους και στους συνταξιούχους αυτές τις αυξήσεις. Με ποιες αυξήσεις, λοιπόν, θα αντιμετωπιστεί η αγοραστική δύναμη των εργαζομένων, των Ελλήνων;
      Και, ασφαλώς, η δραματική υστέρηση στη δημοπράτηση των μεγάλων έργων περικλείει κινδύνους για τον τομέα της απασχόλησης, γιατί έχουμε περιορισμένους κοινοτικούς πόρους. Επίσης, δεν πάει καλά -και το ξέρετε, το έχετε αναγνωρίσει- η διαπραγμάτευση για το Δ΄ Κοινοτικό Πλαίσιο Στήριξης, τα 25.000.000.000 ευρώ, που σημαίνει απώλεια πόρων και θα έχει σημαντική επίπτωση -άμεση και έμμεση- στην απασχόληση
      Για όλους αυτούς τους λόγους πιστεύω ότι πρέπει να αναλάβετε επιτέλους ενεργότερες πολιτικές για να αντιμετωπίσετε το οξύτατο αυτό πρόβλημα. Ουσιαστικά, αντί να επιμείνετε στις βαρύγδουπες ανακοινώσεις και εξαγγελίες, στους πολλούς προφορικούς λόγους, πρέπει να αναλάβετε τις ευθύνες σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χωρέμη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, εξήντα έξι μαθητές και τέσσερις συνοδοί καθηγητές από το ΤΕΕ ΟΑΕΔ Αιγάλεω. 
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Το λόγο έχει ο κ. Πασχαλίδης. 
      ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, με την επερώτησή μας επισημαίνουμε την ανυπαρξία στρατηγικής της Νέας Δημοκρατίας στο μέγιστο θέμα της απασχόλησης και της ανεργίας στη χώρα μας. Συζητάμε σε μία εποχή που εντείνονται παγκοσμίως οι νεοφιλελεύθερες πιέσεις για ελαστικοποίηση της εργασίας. Και συζητάμε σε μία εποχή που η Κυβέρνηση της Νέας Δημοκρατίας παραδίδει -χωρίς ιδιαίτερες αντιστάσεις- εργαζόμενους και ανέργους σε ένα κλίμα αυξανόμενης ανασφάλειας.
      Καθημερινά βλέπουμε πως η ιδεολογία σας είναι η ευελιξία χωρίς ασφάλεια, τα κέρδη πάνω από τους ανθρώπους, η απελευθέρωση της ανταγωνιστικότητας από την απασχόληση και την πρόνοια. Εμείς στα χρόνια της διακυβέρνησης από το ΠΑΣΟΚ προσπαθήσαμε να αντιμετωπίσουμε τη μάστιγα της ανεργίας, ξέροντας πως δεν υπάρχουν μαγικές συνταγές. Προσπαθήσαμε να αυξήσουμε την απασχόληση συνδέοντάς την με την ανάπτυξη, την εκπαίδευση, την κατάρτιση και την ανταγωνιστικότητα των επιχειρήσεων.
      Ειλικρινά, θα πρέπει σ’ αυτήν τη συζήτηση να αποφύγουμε τους άψυχους αριθμούς, να αποφύγουμε να δώσουμε τη μάχη των ποσοστών, καθώς η ανεργία -σε τελευταία ανάλυση- μεταφράζεται σε μαζικά κύματα ανθρώπων που δυστυχούν και ωθούνται στη φτώχεια και τον κοινωνικό αποκλεισμό. Ωστόσο, μετά από μια δεκαετία Αντιπολίτευσης της Νέας Δημοκρατίας θα περίμενε κάποιος απ’ αυτό το κόμμα της «λαϊκής δεξιάς», όπως αρέσκεστε κάποιοι από εσάς να το ονομάζετε, αυτό το κόμμα που τόσο πολύ έπαιξε προεκλογικά με τα κοινωνικά θέματα, να φέρει κάτι καινοτόμο, κάτι περισσότερο αποτελεσματικό για την καταπολέμηση της ανεργίας.


    Είπατε πολλά προεκλογικά, κύριε Υφυπουργέ. Μπήκατε μέσα στα σπίτια πολλών οικογενειών που έχουν άνεργα παιδιά και υποσχεθήκατε διορισμούς στο δημόσιο. Κλείσατε το μάτι πως θα καταργήσετε το κακό ΑΣΕΠ και ήδη ξεκινάτε με την περίφημη συνέντευξη. Είπατε πως θα ανεβάσετε τους ρυθμούς ανάπτυξης πάνω από το 5% και θα αυξήσετε τους πόρους για την απασχόληση. Είπατε πολλά και ήρθε η ώρα του πρώτου απολογισμού στον πρώτο χρόνο που κλείνετε. 
    Νομίζω πως σ’ αυτόν τον πρώτο χρόνο δεν φέρατε τίποτα καινούργιο στον τομέα της απασχόλησης. Από τα είκοσι τέσσερα μέτρα που περιγράφετε στο πρόγραμμά σας δεν προχωρήσατε ουσιαστικά κανένα. Και ό,τι έγινε αυτό τον πρώτο χρόνο, έγινε χάρη στην κεκτημένη ταχύτητα των μέτρων του ΠΑΣΟΚ. 
    Το Σεπτέμβριο του 2004 μας φέρατε ένα σχέδιο για την απασχόληση, μια συρραφή μέτρων που είχαν ανακοινώσει οι κυβερνήσεις του ΠΑΣΟΚ. Δεν είδαμε καμία καινούργια ιδέα δική σας έστω στο όνομα της λαϊκής δεξιάς. 
    Μας λέγατε προεκλογικά πως οι ρυθμοί ανάπτυξης στην Ελλάδα δεν αρκούσαν και έπρεπε να ανέβουν ακόμη περισσότερο. Μας λέγατε επίσης πως αυτοί οι ρυθμοί του 4% που πετύχαμε εμείς, δεν μεταφράστηκαν σε ανάλογους ρυθμούς αποκλιμάκωσης της ανεργίας. Δηλαδή να ανεβαίνει η ανάπτυξη 4% και να πέφτει η ανεργία 4%. 
    Εμείς ωστόσο πετύχαμε συγκράτηση της ανεργίας σε καλύτερο βαθμό απ’ ό,τι άλλες ευρωπαϊκές χώρες μέσα στο ευρωπαϊκό πλαίσιο της Λισαβόνας. 
    Όμως, σας ρωτώ: Εάν εμείς δεν καταφέραμε να μειώσουμε την ανεργία με ρυθμούς ανάπτυξης 4%, εσείς τι θα καταφέρετε τελικά με ρυθμούς ανάπτυξης της τάξεως του 3%, όπως προβλέπουν σήμερα οι διεθνείς οργανισμοί; 
    Στον προϋπολογισμό του 2005 η Κυβέρνηση εκτιμούσε και εκτιμά πως στην τριετία 2005-2007 θα μειώσει την ανεργία περίπου 2%. Και εδώ κάνετε εκπτώσεις σε σχέση με το προεκλογικό σας πρόγραμμα που προέβλεπε σ’ αυτήν την τριετία μείωση της τάξεως του 3%. 
    Και ερωτώ: Πώς θα καταφέρετε να αυξήσετε την απασχόληση σε ένα κλίμα επιτηρούμενης οικονομίας εξαιτίας του αυτοκαταστροφικού εγχειρήματος της απογραφής, που οδηγεί μαθηματικά σε μέρες σκληρής λιτότητας με πρώτο παράδειγμα τις αυξήσεις που ανακοινώσατε σήμερα; Πώς θα πετύχετε τη συγκράτηση της ανεργίας όταν στον πρόσφατο αναπτυξιακό νόμο ουσιαστικά ψηφίσατε αποσύνδεση των επενδύσεων από την απασχόληση; Πώς θα πετύχετε την αύξηση της απασχόλησης όταν δεν κάνετε τίποτε για τη σύνδεσή της με την εκπαίδευση και την κατάρτιση με ορατό κίνδυνο την απώλεια σημαντικών κοινοτικών πόρων; Πώς θα πετύχετε την αύξηση της απασχόλησης όταν τα μαντάτα από τις Βρυξέλες μιλούν για υποδιπλασιασμό, για μείωση 50% των κονδυλίων του Δ΄  Κοινοτικού Πλαισίου Στήριξης σε σχέση με το Γ΄ Κοινοτικό Πλαίσιο Στήριξης; Μια εξέλιξη που μεταφράζεται σε μείωση κοινοτικών κονδυλίων περίπου δέκα δισεκατομμυρίων ευρώ για τις περιφέρειες της χώρας. Πώς θα κάνετε πράξη τη ρητορεία της περιφερειακής ανάπτυξης όταν το πρόγραμμα των δημοσίων επενδύσεων για το 2005 μειώνεται  κατά 500.000.000.000 δραχμές όταν τα έργα στην περιφέρεια έχουν παγώσει και εξαιτίας της έμμονης ιδέας για την κατάργηση του μαθηματικού τύπου, όταν ο αναπτυξιακός νόμος που ψηφίσατε θα χρειαστεί ακόμη ένα χρόνο για να ενεργοποιηθεί με ελάχιστους τελικά διαθέσιμους πόρους; 
    Κύριε Υφυπουργέ, έρχομαι από τη βόρεια Ελλάδα την οποία επισκεφθήκατε τελευταία αρκετές φορές, όπου καθημερινά γίνεται πιο ζοφερή η εικόνα της αποβιομηχάνισης, της αποεπένδυσης, της περιφερειακής απόκλισης αντί σύγκλησης. 
    Εδώ και ένα χρόνο στο δικό μου νομό, στο Νομό Πέλλας, οι πολίτες δεν έχουν δει ούτε ένα καινούργιο έργο, δεν έχουν δει ένα καινούργιο χιλιόμετρο δρόμου, δεν έχουν δει ένα καινούργιο κυβικό μέτρο ενός δημόσιου έργου. Απραξία, στασιμότητα, ύφεση. Και αντί για νέες θέσεις εργασίας οι τοπικές οικονομίες μετράνε καθημερινά απολύσεις που οδηγούν την ανεργία σε έκρηξη.
      Κύριε Υφυπουργέ, η περίοδος ανοχής τελείωσε. Κλείνει συμβολικά και ο πρώτος χρόνος σας. Η Κυβέρνηση προσγειώνεται σε μία σκληρή πραγματικότητα στην οικονομία, στην εργασία, στην εκπαίδευση, στην υγεία, στην πρόνοια, δηλαδή στα θέματα της πραγματικής πολιτικής. Οι κυβερνήσεις τα τελευταία δεκαπέντε χρόνια –συμπεριλαμβάνω και την κυβέρνηση του κ. Μητσοτάκη- είχαν σαν στόχο τη σύγκλιση της χώρας με τα ευρωπαϊκά επίπεδα ανάπτυξης. Είναι αλήθεια ότι πάρα τις διαφορετικές προσεγγίσεις τα τελευταία δέκα χρόνια πετύχαμε πολλά και καλύψαμε μεγάλο μέρος της απόστασης που μας χώριζε από τις ευρωπαϊκές χώρες. Σταθεροποιήσαμε την οικονομία και πετύχαμε υψηλούς ρυθμούς ανάπτυξης.
      Όλα αυτά σήμερα τινάζονται στον αέρα. Στόχος της Νέας Δημοκρατίας είναι η εξουσία για την εξουσία. Η ανυπαρξία στρατηγικής φαίνεται σε κάθε τομέα πολιτικής. Και το θέμα της απασχόλησης το οποίο συζητάμε είναι θέμα οριζόντιο διυπουργικό και προϋποθέτει συνεργασία όλων των Υπουργείων στην ανάπτυξη, στην εκπαίδευση, στην ανταγωνιστικότητα, στην αγροτική πολιτική, στην βιομηχανική πολιτική, στη ναυτιλία. Ακούσαμε πριν από μήνες στην Επιτροπή από τον κ. Παναγιωτόπουλο για την εξατομικευμένη παρακολούθηση των ανέργων. Έγιναν κάποιες συνεντεύξεις. Σήμερα οι πεντακόσιες τριάντα χιλιάδες άνεργοι παραμένουν χαμένοι στο σύστημα, για να θυμηθώ μία φράση του κ. Παναγιωτόπουλου. 
      Θα κλείσω με λίγες σκέψεις για τον κοινωνικό διάλογο. Είπατε πολλά για τον κοινωνικό διάλογο προεκλογικά και το τολμήσατε κατά κάποιο τρόπο μετεκλογικά. Τον ξεκινήσατε για τα μάτια του κόσμου προσχηματικά, αποσπασματικά και τελικά αναποτελεσματικά. Σήμερα τα συνδικάτα λένε όχι στην υποκριτική στάση της Κυβέρνησης που τελικά υποβαθμίζει το θεσμό του κοινωνικού διαλόγου. Στην κλιμάκωσή του ο κοινωνικός διάλογος μπορεί να αποτελέσει ένα μοντέλο διακυβέρνησης το οποίο εμπλουτίζει τη δημοκρατία, φέρνει στο ίδιο τραπέζι τους κοινωνικούς εταίρους, οδηγεί σε μία στρατηγική συνεννόηση και συναίνεση, δηλαδή, σ’ αυτό που λέμε σχέση εμπιστοσύνης.
      Όμως, ο κοινωνικός διάλογος χρειάζεται ατζέντα, χρειάζεται θεσμικούς συνομιλητές και χρονοδιάγραμμα με αρχή, μέση και τέλος. Δεν είναι μία ατέρμων διαδικασία και μία ευκαιρία για αναμνηστικές φωτογραφίες ή για δημόσιες σχέσεις χωρίς πολιτική ουσία. Ακόμη και το ΣΕΒ καταφέρατε να τον φέρετε απέναντί σας εξαιτίας μιας πολιτικής επιλεκτικής η οποία κρύβει κάποια εμπάθεια καθώς προσπαθεί να ξεκαθαρίσει λογαριασμούς του παρελθόντος και να ανασχηματίσει αυτό που θα λέγαμε άρχουσα σύμπραξη ή πιο λαϊκά κατεστημένο. 
      Βαδίζετε, λοιπόν, χωρίς πυξίδα. Αυτό στο θέμα της απασχόλησης και της ανεργίας έχει σοβαρές επιπτώσεις στην κοινωνική συνοχή της χώρας. Αντί να αξιοποιήσετε ευκαιρίες πολλαπλασιάζετε κινδύνους. Αντί να μεταρρυθμίζετε δημιουργικά απορυθμίζετε καταστροφικά. Και επειδή όλα στην πολιτική μετριούνται από τα αποτελέσματα ο πρώτος χρόνος διακυβέρνησης της Νέας Δημοκρατίας σημαίνει βραδύτερη ανάπτυξη, αποσταθεροποιημένη οικονομία, περισσότερους θύλακες υπανάπτυξης, λιγότερους κοινοτικούς πόρους, παγωμένα έργα παντού και στρατιές ανέργων. Οι πεντακόσιες τριάντα χιλιάδες άνεργοι ήδη χτυπούν την πόρτα της Νέας Δημοκρατίας και σας ζητούν αυτό που δημαγωγικά υποσχεθήκατε προεκλογικά. Έρχεται τελικά η ώρα της αλήθειας για τη Νέα Δημοκρατία, η ώρα της απομυθοποίησης και της αποκάλυψης.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χάιδος, έχει το λόγο.
      ΧΡΗΣΤΟΣ ΧΑΪΔΟΣ: Κύριε Πρόεδρε, η ανεργία ήταν και παραμένει το υπ’ αριθμόν ένα πρόβλημα της ελληνικής κοινωνίας. Μαζί με την υπογεννητικότητα και την επακόλουθη γήρανση του πληθυσμού και την εγκατάλειψη της περιφέρειας με τη συνοδό αστυφιλία συνθέτουν το μείζον εθνικό πρόβλημα της πατρίδας μας. Τα παραπάνω συνδέονται μεταξύ τους και επηρεάζονται από το σύνολο σχεδόν των πολιτικών δράσεων και επιλογών. Και αν η ανεργία αποτελεί μία κορυφαία μορφή κοινωνικής αδικίας όταν αυτή αφορά τους νέους ανθρώπους τότε μετατρέπεται σε ένα οδυνηρό και ντροπιαστικό για όλους μας αρνητικό κοινωνικό φαινόμενο το οποίο μπορεί να χαρακτηριστεί σαν μία βραδυφλεγής βόμβα στα θεμέλια της κοινωνίας και των θεσμών. Και αυτό γιατί ο άνεργος νέος εκτός της αδυναμίας του να ανταποκριθεί στις οικονομικές υποχρεώσεις της ζωής και στη δημιουργία οικογένειας, δεν μπορεί να προσφέρει αυτά που θέλει και μπορεί με ό,τι αυτό συνεπάγεται για τον ίδιο και για την κοινωνία.
     Δεν συμμετέχει με τη ζωντάνια και την ορμή του στην παραγωγική διαδικασία και μετατρέπεται σε παρία. Έτσι απογοητεύεται, αποξενώνεται και μαραζώνει. Χάνει την αυτοεκτίμησή του, αποσύρει την εμπιστοσύνη του από την πολιτική και τους θεσμούς, παρασύρεται από λαϊκιστές, γίνεται ευάλωτος σε ψυχολογικά προβλήματα, καθίσταται επιρρεπής σε αντικοινωνικές συμπεριφορές και ολέθριες συνήθειες, όπως τα ναρκωτικά και ο αλκοολισμός. 
     Για όλους αυτούς τους λόγους, το θέμα της ανεργίας πρέπει να αντιμετωπίζεται από όλους με σοβαρότητα, υπευθυνότητα, με συνέπεια και ευαισθησία. Σ’ αυτό δεν χωρούν μεγάλα λόγια, εύκολες υποσχέσεις και μικροπολιτικές σκοπιμότητες. 
     Όμως η Νέα Δημοκρατία δεν απέφυγε τον πειρασμό να χρησιμοποιήσει και αυτό το πρόβλημα για να υφαρπάξει την ψήφο ειδικά των νέων ανθρώπων, εκμεταλλευόμενη την ελπίδα και την αγωνία τους να έχουν εργασία. Εκτόξευε τότε αντιπολιτευτικούς κεραυνούς καταγγέλλοντας την κυβέρνηση για κοινωνική αναλγησία, υποσχόταν και σημαντική μείωση της ανεργίας όταν θα γινόταν κυβέρνηση, έταζε με ευκολία δουλειά σε όλους και δεσμευόταν για αύξηση των ρυθμών ανάπτυξης και των θέσεων εργασίας σε σύντομο χρονικό διάστημα. 
     Όμως έφθανε ένας χρόνος στην εξουσία για να αποκαλυφθεί άλλη μια πολιτική εξαπάτηση της Νέας Δημοκρατίας προς τους πολίτες, όπως τα φιλοδωρήματα που ανακοινώθηκαν σήμερα σαν αυξήσεις στους μισθούς και στις συντάξεις, γιατί πώς αλλιώς μπορεί να χαρακτηριστεί η φετινή αύξηση των 12 ευρώ στους συνταξιούχους αγρότες, όταν η ίδια η Νέα Δημοκρατία πέρσι χαρακτήριζε ως ψίχουλα τα 30 ευρώ. 
     Έφταναν δώδεκα μήνες στην Κυβέρνηση για να αποδειχθούν ψεύτικες όλες οι υποσχέσεις για την ανεργία και για να διαπιστωθεί ο ανάλγητος τρόπος που αντιμετωπίζει η Νέα Δημοκρατία το ευαίσθητο αυτό θέμα που απασχολεί τους πολίτες.
     Για να αποδείξω του λόγου μου το αληθές επιτρέψτε μου να παρουσιάσω την ανακολουθία της Νέας Δημοκρατίας μεταξύ προεκλογικών δεσμεύσεων και μετεκλογικών πράξεων με συγκεκριμένα παραδείγματα ξεκινώντας από τα ζητήματα της οικονομίας και της ανάπτυξης που η πορεία τους έχει άμεσες επιπτώσεις στην ανεργία.
     Ήδη αναφέρθηκε από προηγούμενους ομιλητές η διάψευση των εξαγγελιών για ρυθμούς ανάπτυξης πάνω από 5%. Αναφέρθηκε επίσης η περικοπή του Προγράμματος Δημοσίων Επενδύσεων κατά 17% με ό,τι αυτό σημαίνει για την ανεργία. Λόγω όμως της ολέθριας κυβερνητικής απογραφής η Ευρωπαϊκή Ένωση μέσω της επιτήρησης επιβάλλει περαιτέρω γενικότερη μείωση των δαπανών και αύξηση των εσόδων του προϋπολογισμού. Αυτό σε συνδυασμό με την αμαύρωση της εικόνας της εθνικής μας οικονομίας διεθνώς και τη μείωση της κατανάλωσης φέρνει άπνοια και στις ιδιωτικές επενδύσεις και προκαλεί στασιμοπληθωρισμό. Ήδη τον Ιανουάριο ο πληθωρισμός εκτινάχθηκε στο 4% και η ακρίβεια καλπάζει ανενόχλητη παρά τις προεκλογικές δεσμεύσεις ότι θα τιθασευτεί μετεκλογικά.
     Δεσμευτήκατε ότι θα προστατεύσετε το αγροτικό εισόδημα και θα το αυξήσετε αλλά η δραματική μείωση του εισοδήματος που επιφυλάξατε για τους αγρότες οδηγεί την περιφέρεια σε μαρασμό και τους κατοίκους της υπαίθρου στην τραγική απογοήτευση και την ανεργία. 
     Υποσχεθήκατε προεκλογικά διά στόματος Πρωθυπουργού ότι θα μονιμοποιήσετε διακόσιες πενήντα χιλιάδες συμβασιούχους καταγγέλλοντας ότι η κυβέρνηση του ΠΑΣΟΚ τους είχε σε ομηρία, αλλά μετεκλογικά οδηγήσατε τη συντριπτική πλειοψηφία στην ανεργία. Βέβαια αυτοί τώρα δεν είναι ελεύθεροι αφού η ελευθερία είναι δραστηριότητα την οποία τη στερήσατε, απολύοντάς τους. Δημιουργήσατε με την πολιτική σας στρατιές ανέργων -πιστεύοντας πολιτικά αιχμαλώτων- νέων αλλοιώνοντας τη διαφάνεια και την αντικειμενικότητα του ΑΣΕΠ μέσω της συνέντευξης. Μαζί μ’ αυτά αυξάνετε τα παράβολα αίτησης και υποβολής ένστασης κατά 200% και 60% αντίστοιχα για συμμετοχή στους διαγωνισμούς του ΑΣΕΠ.
     Έτσι αντιμετωπίζετε τους άνεργους νέους που είναι κατά κανόνα οικονομικά αδύναμοι; Για να αυξήσετε βέβαια τα έσοδα του κράτους  εκμεταλλευόμενοι το δικαίωμα και την ελπίδα για εργασία, δείχνοντας ταυτόχρονα εύνοια προς τους έχοντες τους οποίους δεν επηρεάζει η αύξηση του παραβόλου.
     Όμως, και οι υποσχέσεις και οι δεσμεύσεις για τα μέτρα καταπολέμησης της ανεργίας που υπάγονται στην αρμοδιότητα του Υπουργείου Απασχόλησης και Κοινωνικής Προστασίας παραμένουν ακόμα κενό γράμμα και παραπέμπονται στις καλένδες. 
     Ακόμα δεν υλοποιήθηκε η εξαγγελία για επιδότηση του ύψους των εργοδοτικών εισφορών κατά 50% και για δύο έτη για όσες επιχειρήσεις προσλαμβάνουν νέους ανέργους, άνεργες μητέρες και άνεργους από πενήντα πέντε ετών και πάνω, παρά το γεγονός ότι είναι νομοθετημένο μέτρο από το ΠΑΣΟΚ και παρά την αρνητική ψήφο της Νέας Δημοκρατίας δεν προβλέπεται κονδύλιο για τη δαπάνη στο φετινό προϋπολογισμό. 
     Επίσης, οι πολιτικές της Ευρωπαϊκής Ένωσης από τις αποφάσεις της Λισαβόνας για την απασχόληση δεν αποδίδουν για την πατρίδα μας τα αναμενόμενα, εξαιτίας της κυβερνητικής απραξίας και ήδη η πρώτη εκτίμηση της Ευρωπαϊκής Ένωσης για την πορεία του εθνικού σχεδίου δράσης για την απασχόληση είναι επιφυλακτική. Ο νόμος για τη μερική απασχόληση στο δημόσιο ακόμη δεν εφαρμόζεται.
     Κύριε Υπουργέ, η απραξία σας, οι παλινωδίες σας, τα πολιτικά σας λάθη, η συμπόρευσή σας με τους μεσάζοντες και τους ημέτερους και η αντιμετώπιση του δικαιώματος της εργασίας μόνο με τη λογική της ελεύθερης αγοράς όχι μόνο ακυρώνουν τις προεκλογικές σας εξαγγελίες για μείωση της ανεργίας, αλλά αντίθετα δημιούργησαν αβεβαιότητα στις επιχειρήσεις που όλο και περισσότερες κλείνουν, οδήγησαν σε ασφυξία την αγορά, προκάλεσαν ανασφάλεια στους εργαζόμενους που όλο και περισσότεροι απολύονται και έφεραν απογοήτευση στους άνεργους που αυξάνονται, ενώ προσλαμβάνονται όλο και λιγότεροι σε δουλειές.
     Τώρα όμως όταν οι άνεργοι ζητούν αυτά που τους τάξατε, όταν εμείς σας θυμίζουμε αυτά για τα οποία δεσμευτήκατε, κάνετε ότι δεν τα θυμάστε. Φαίνεται ότι έχετε νησιδιακή αμνησία, αφού θυμάστε σχεδόν πάντα ότι για όλα τα προβλήματα φταίει το κακό ΠΑΣΟΚ. Θυμάστε επίσης να επικαλείστε κατ’ επανάληψη την ετυμηγορία του ελληνικού λαού στις εκλογές.
     Επιτρέψτε μου όμως να θυμίσω στην ασθενή και επιλεκτική μνήμη σας ότι το «Ωσαννά» απέχει ιστορικά από το «Σταύρωσον Αυτόν» τρεις μέρες, όπως και το ανάλογο για την παράταξή σας αρνητικό παράδειγμα της περιόδου 1990-1993. 
     Μπορεί ως τώρα να καταφέρνετε να σκεπάζετε τις διάσπαρτες φωτιές αντίδρασης που ανάβουν από τα προβλήματα που δημιουργεί η πολιτική σας, αλλά σύντομα η φλόγα της οργής για την αδικία που σπέρνετε θα γίνει πυρκαγιά και δεν θα σβήνεται.
     Και σας σάς βαραίνει το άδικο της αθέτησης των υποσχέσεων των συμβασιούχων που δεν μονιμοποιούνται αλλά απολύονται, των επιτυχόντων στο ΑΣΕΠ που δεν διορίζονται, των ανέργων που πίστεψαν στις εξαγγελίες σας αλλά τώρα δεν βρίσκουν δουλειά και αυξάνονται, γιατί όλοι γνωρίζουμε ότι οι άνεργοι αυξάνονται ανεξαρτήτως των δικών σας ισχυρισμών που στηρίζονται σε σχηματοποιημένους και επιλεγμένους αριθμούς που τους ερμηνεύετε κατά το δοκούν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Κύριε Υπουργέ, η αντιμετώπιση της ανεργίας απαιτεί συνέπεια, κατάλληλη στρατηγική, σωστές πολιτικές και συγκεκριμένο σχέδιο. Θέλει προοδευτικές αντιλήψεις και αλήθειες, γιατί το ψέμα φέρνει λουλούδια αλλά ποτέ καρπούς και όπως τα κοινωνικά προβλήματα δεν αντιμετωπίζονται σήμερα όπως παλιά με τους χωροφύλακες, έτσι και σήμερα η ανεργία δεν τιθασεύεται με τους αγροφύλακες όσους και αν προσλάβετε. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. 
     Το λόγο έχει η συνάδελφος κ. Αικατερίνη Περλεπέ-Σηφουνάκη. 
     ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε. 
     Κύριε Υπουργέ, απευθύνομαι σε σας και θα ήθελα να σας πω ότι είμαι Βουλευτής ενός νομού, όπου η ανεργία έχει καταντήσει κυριολεκτικά μάστιγα για τους κατοίκους του νομού. 
     Όπως ξέρετε, είμαι Βουλευτής Εύβοιας και ειδικά ορισμένες περιοχές του νομού, όπως είναι το Μαντούδι, έχει το φοβερό προνόμιο να έχει τα υψηλότερα ποσοστά ανεργίας σε πανελλαδικό επίπεδο. 
     Ερχόμαστε τώρα σε σας. Είστε έντεκα μήνες Κυβέρνηση και δυστυχώς ούτε για την Εύβοια αλλά ούτε και για κανένα άλλο νομό της Ελλάδας έχετε κάνει κάτι για ένα τόσο μεγάλης σημασίας -εθνικής σημασίας- θέμα, όπως είναι η ανεργία. Οι πολίτες βλέπουν για άλλη μια φορά να είστε αδιάφοροι και αδρανείς.
      Σε επίπεδο εξαγγελιών, παρά τα είκοσι τέσσερα σημεία του προεκλογικού προγράμματος για την απασχόληση, κανένα μέχρι σήμερα δεν έχει προχωρήσει, όπως ξέρετε καλύτερα από εμάς. Το ερώτημα είναι: Σε ποιο κλίμα θα μπορέσει να αντιμετωπιστεί αυτό το φλέγον ζήτημα της ανεργίας. Στο κλίμα της επιτήρησης που μας επιβλήθηκε από την Ευρωπαϊκή Ένωση μετά την περίφημη απογραφή σας; Στο κλίμα της ανύπαρκτης επενδυτικής δραστηριότητας εξαιτίας και της μη λειτουργίας του αναπτυξιακού νόμου; Στο κλίμα της αδρανοποίησης του ν. 3227 για την παροχή κινήτρων στις γυναίκες, στους νέους και στους μεσήλικους ανέργους; Στο κλίμα της μη εφαρμογής προγραμμάτων του Ευρωπαϊκού Κοινωνικού Ταμείου για την ένταξη ευπαθών κοινωνικών ομάδων, με κίνδυνο να απολεσθούν πόροι από τα προγράμματα; 
      Στην αρχή της διακυβέρνησης της χώρας από τη Νέα Δημοκρατία ποντάρατε ότι θα έχουμε ρυθμούς ανάπτυξης στο 5%. Έρχονται οι δικοί σας  οικονομικοί αναλυτές σήμερα να μιλούν για 3,9% και να μη λέμε, βέβαια, ότι θα είναι 3,9%, γιατί ήδη η Ευρωπαϊκή Ένωση μιλάει για μια ανάπτυξη του 3%. Το μόνο που βλέπουμε να αυξάνεται στην Ελλάδα του σήμερα είναι οι φορολογικές επιβαρύνσεις και η ακρίβεια, που καλπάζει στην αγορά, δημιουργώντας έτσι ένα επιπρόσθετο πρόβλημα στους πολίτες και μειώνοντας ακόμη περισσότερο το εισόδημα του καταναλωτή. 
      Κύριε Υπουργέ, δεν είναι πρόθεσή μας να ποντάρουμε πολιτικά στην ανεργία, όπως κάνατε εσείς όλα αυτά τα χρόνια. Οι παρεμβάσεις μας, όπως και η επερώτηση που συζητάμε σήμερα, έχουν σκοπό να σας αφυπνίσουν, ώστε να σταματήσουν την ανεξέλεγκτη διεύρυνση του προβλήματος και κυρίως να μειώσουν την ανασφάλεια και το φόβο των πολιτών που βλέπουν το φάσμα της ανεργίας να κινείται ως δαμόκλειος σπάθη πάνω από το κεφάλι του. 
      Οι προοπτικές οφείλω να ομολογήσω πως δεν είναι ευοίωνες. Υπάρχει σοβαρότατος κίνδυνος να πάρει η ανεργία διαστάσεις χιονοστιβάδας με ό,τι αυτό συνεπάγεται. Και όπως καταλαβαίνετε, δεν κινδυνολογούμε. Απλώς περιγράφουμε την πραγματικότητα όπως είναι σήμερα. Προειδοποιούμε και με αγωνία και με αίσθημα ευθύνης σας καλούμε να κινητοποιηθείτε. 
      Σας καλούμε ευθέως να προχωρήσετε άμεσα στην έκδοση υπουργικών αποφάσεων για την εφαρμογή του ν.3227, να εφαρμόσετε χωρίς άλλη καθυστέρηση τα προγράμματα του Ευρωπαϊκού Κοινωνικού Ταμείου που αφορούν ευπαθείς κοινωνικές ομάδες, να υλοποιήσετε αποτελεσματικά τη σύνδεση της επαγγελματικής εκπαίδευσης και κατάρτισης με την απασχόληση, να γίνει το γρηγορότερο δυνατό η αναδιάρθρωση του ΟΑΕΔ, με βάση το γενικότερο πρόγραμμα που υπάρχει. 
      Κύριοι της Κυβέρνησης, κάθε μέρα απραξίας από την Κυβέρνησή σας το μόνο που κάνει είναι να δημιουργεί καινούργιες προϋποθέσεις για νέους ανέργους στη χώρα μας. Πρέπει να κάνετε κάτι όσο είναι καιρός, πριν να είναι πάρα πολύ αργά και τα ποσοστά ανεργίας αυξηθούν πάρα πολύ με ό,τι αυτό συνεπάγεται για τη χώρα. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κυρία Περλεπέ. 
      Κυρίες και κύριοι συνάδελφοι, ολοκληρώθηκε ο κατάλογος των ομιλητών. Το λόγο τώρα έχει ο Υπουργός κ. Γιακουμάτος. 
      Ορίστε, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, ήταν μια καλή ευκαιρία σήμερα για σας «να ξυστείτε για άλλη μια φορά στην γκλίτσα του τσομπάνη». 
      Το λέω αυτό, γιατί, κύριε Πρωτόπαπα, μιλήσατε για αύξηση ντροπής. Ποιοι μιλούν για ντροπή; Εκείνοι που τα περήφανα γηρατειά του Ανδρέα Παπανδρέου τα ξυλοκόπησαν μπροστά στο Σημίτη στο Μαξίμου; Μιλούν για ντροπή αυτοί που οι αυξήσεις των συντάξεών τους ποτέ δεν πέρασαν το 4-4,5%; 
      Μιλάτε για αύξηση συντάξεων και ξεχνάτε ότι μ’ αυτήν την Κυβέρνηση, μια Κυβέρνηση έντεκα μηνών, κύριοι συνάδελφοι, ναι μεν ο μέσος όρος αύξησης της σύνταξης είναι 4%, αλλά λησμονάτε συνειδητά και αποκρύπτετε από τον ελληνικό λαό ότι με την κατάργηση του ΛΑΦΚΑ από 1.7.2004 οι αυξήσεις στη σύνταξη είναι από 5% -το μίνιμουμ- μέχρι 9%. Είναι η πρώτη φορά στα τελευταία τριάντα χρόνια που οι αυξήσεις συντάξεων ήταν από 5% μέχρι 9%! Αυτό, κύριε Πρωτόπαπα, είναι ντροπή για εκείνους οι οποίοι είχαν καθηλώσει τις συντάξεις και είχαν ξυλοκοπήσει τα περήφανα γηρατειά! Αυτά για τις αυξήσεις των συντάξεων. 
      Δεν επιχαίρει κανείς. Όσα και να δώσεις στους συνταξιούχους, είναι λίγα. Όμως με μια τρομακτική δημοσιονομική κατάσταση που κληρονομήσαμε –και δεν είναι του παρόντος να αναλύσω- με αυτά τα δημοσιονομικά, που έχετε χρεώσει και υπερχρεώσει και τα εγγόνια μας, κάνουμε αυτήν την πολιτική στο δύσκολο αυτό δημοσιονομικό έτος. Και αντί να λέτε ότι πραγματικά το 5%-9% αύξηση των συντάξεων είναι μια ουσιαστική αύξηση, έρχεστε εδώ να μιλήσετε για ντροπή!
      Το δεύτερο: μιλήσατε για δεσμεύσεις στο ασφαλιστικό. Και επικεντρωθήκατε στο «τραπέζι» των διαπραγματεύσεων των τραπεζοϋπαλλήλων. Σωστά. Κύριε Πρωτόπαπα, ήσαστε εσείς στο Υπουργείο, όταν η προηγούμενη Κυβέρνηση και η προηγούμενη πολιτική ηγεσία στο ταμείο ΤΑΜΠΥ και –τονίζω- θυγατρική εταιρεία –αλλά δεν ήσασταν εσείς, ήταν το ΠΑΣΟΚ όμως- όταν, λοιπόν, κύριοι συνάδελφοι –και ακούστε ποιοι συμβουλεύουν ποιους- η Ιονική Τράπεζα, το ταμείο ΤΑΠΥΛ, 600.000.000 ευρώ εν μια νυκτί, δέκα μέρες προ των εκλογών, χωρίς αναλογιστική μελέτη εντάχθηκε στο ΕΚΑΤΑΜ;
      Και έρχεστε τώρα εσείς και λέτε για την Κυβέρνηση αυτή στο τραπέζι του διαλόγου μεταξύ τραπεζοϋπαλλήλων, Υπουργείου Οικονομικών, Απασχόλησης, φορέων, που γίνεται ένας διάλογος; Και είναι ένας διάλογος, για τον οποίο, αφού βρήκατε ένα χαρτί, ένα εργαλείο ενός τεχνοκράτη, έρχεστε να πείτε τι;
      Να είστε σίγουροι για ένα πράγμα, κύριε Πρωτόπαπα: εμείς στο ασφαλιστικό έχουμε ξεκάθαρες θέσεις. Δεσμεύτηκε ο Πρωθυπουργός και πρώην Αρχηγός της Αντιπολίτευσης, ο Κώστας Καραμανλής, εδώ, στο ν. 3232, περί ασφαλιστικού. Και είπαμε επί λέξει και το είπε και ο Καραμανλής τότε και ισχύει και σήμερα στο ακέραιο: εμείς δεν ήρθαμε κι ούτε θα έρθουμε, για να κατεδαφίσουμε. Ό,τι είναι θετικό από την κοινωνική ασφάλιση, θα το διατηρήσουμε και στα στρεβλά που είναι να κάνουμε επεμβάσεις, θα το επιχειρήσουμε. Αυτό ισχύει και σήμερα. Εμείς λέμε: κάτω τα χέρια απ’ τα όρια ηλικίας. Δεν διαπραγματεύεται κανείς τα όρια ηλικίας. Είναι για μας γεγονός το εξηκοστό πέμπτο έτος της ηλικίας. Δεν μιλάμε για αύξηση των εισφορών. Και αυτές είναι οι βασικές αρχές του ασφαλιστικού.
      Ένα ασφαλιστικό όμως έχει εισροές και εκροές. Δεν πρέπει να χτυπήσουμε και δεν πρέπει να ασχοληθούμε νομοτεχνικά με την εισφοροδιαφυγή, με τη μαύρη εργασία, με την κακοδιαχείριση, με τη σπατάλη; Ξέρετε ότι υπάρχει ταμείο –εγώ τώρα το έμαθα- αναβατών του Ιπποδρόμου; Έχει εκατόν τριάντα συνταξιούχους και εκατόν τρεις εργαζόμενους. Και έχει διοικητικό προσωπικό και προεδρείο γύρω στα τριάντα-σαράντα άτομα. Αυτά θέλετε να κρατήσουμε; Αυτό είναι κάτι, το οποίο είναι με αυτή την έννοια ανοιχτό και συνεχώς σε δράση στο ασφαλιστικό σύστημα.
      Το τρίτο: μιλάτε για κοινωνικό διάλογο και θα σας θυμίσω την εποχή Γιαννίτση, όταν η ΓΣΕΕ, με τη διπλή ψήφο του Προέδρου, του σημερινού κ. Πολυζωγόπουλου, πέρασε έναν προσχηματικό, με ένα εκ των προτέρων σημαδεμένο διάλογο, εκβίασε μόνο με την ΠΑΣΚΕ, με διπλή ψήφο και ήρθε στη Βουλή ο νόμος Γιαννίτση.
      Αυτόν το διάλογο εμείς δεν τον αντιλαμβανόμαστε. Και το λέμε αυτό γιατί; Έχουμε κάνει μέχρι στιγμής τρεις συνεδριάσεις η Εθνική Επιτροπή για την Απασχόληση. Τρεις συνεδριάσεις! Και στην τελευταία συνεδρίαση ήταν ξεκάθαρη η ατζέντα. Ήταν για το θέμα των υπερωριών. Και ζητήσαμε από τους εταίρους –ΣΕΒ, ΓΣΕΒΕ και ΓΣΕΕ- τις απόψεις τους και τις θέσεις τους. Και με μια επιτροπή τεχνοκρατών που συστήσαμε μόλις, σε ορισμένο χρονικό διάστημα η Κυβέρνηση θα πάρει την πολιτική ευθύνη. Αλλά πρώτα πρέπει να ακούσει και να συζητήσει με τους εταίρους. Αυτός είναι ο δικός μας κοινωνικός διάλογος, ένας διάλογος δημοκρατικός, απροσχημάτιστος, που συνθέτει και όχι που διπλασιάζει την ψήφο του ενός.
      Και ο κύριος συνάδελφος, όπως πολλοί συνάδελφοι του ΠΑΣΟΚ, μίλησε για αναπτυξιακό νόμο. Και δεν το καταλαβαίνω. Και ειλικρινά σας λέω, όταν είπα στην αρχή ότι «ξύνεστε στην γκλίτσα του τσοπάνη», έχω δίκιο. Ο αναπτυξιακός νόμος, κύριοι συνάδελφοι, οδήγησε αυτήν τη χώρα –και καταθέτω αυτό στα Πρακτικά της Βουλής- μόνο στη Βουλγαρία να έχουμε τρεις χιλιάδες επτακόσιες σαράντα έξι ελληνικές επιχειρήσεις. Μόνον στη Βουλγαρία!
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτός ο αναπτυξιακός νόμος οδήγησε τις περισσότερες μεγαλοεπιχειρήσεις σε δύο κατηγορίες, για να σας πω για το δικό σας αναπτυξιακό. Η πρώτη κατηγορία είναι οι «φούσκες» του Χρηματιστηρίου, που είχαν ως όχημα τους εργαζόμενους και «σκάνε» καθημερινά στις πλάτες των εργαζομένων, όπως είναι η ΔΑΡΙΚ, όπως είναι η ΑΡΚΕΛ, όπως είναι αρκετές τέτοιες.
      Το δεύτερο είναι αυτό πως είχατε την επένδυση και την ανάπτυξη και θέσεις απασχόλησης με την INTERSONIC μια επιχείρηση στη Θήβα πεντακόσιοι εργαζόμενοι Δεκέμβρη του 2003 και σύρατε το δίσμοιρο τότε Πρωθυπουργό σας να πάει στα εγκαίνια. Και πήγε στο εργοστάσιο μια πρότυπη βιομηχανία CD και CD-ROM με πεντακόσιους εργαζόμενους, με 80.000.000 ευρώ δάνειο και σε οκτώ μήνες έκλεισε. Τέτοιες επιχειρήσεις κάνατε. Τέτοιες εικονικές αναπτυξιακές μονάδες, τέτοιες μαϊμού επιχειρήσεις για να εργάζονται πεντακόσια άτομα και σήμερα να καλείται η Νέα Δημοκρατία να λύσει αυτά τα μεγάλα προβλήματα με επιχειρήσεις οι οποίες ήταν μόνο με θαλασσοδάνεια και ουκ έστιν αριθμός. 
      Καταθέτω ενδεικτικά έναν κατάλογο πάνω από τριάντα επιχειρήσεις θαλασσοδανείων και φούσκες του Χρηματιστηρίου.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γιακουμάτος καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η αγαπητή συνάδελφος του ΠΑΣΟΚ μίλησε πάρα πολύ καλά για την Εύβοια, για το Μαντούδι και για τα υπόλοιπα όταν εκεί τη ΔΑΡΙΚ την έχετε κλειστή,  μία φούσκα μεγάλη του Χρηματιστηρίου, το ξέρετε καλύτερα από τον καθένα, με διακόσιους πενήντα εργαζόμενους όμηρους εδώ και χρόνια. Και εμείς τολμήσαμε στο εντεκάμηνο αυτό να τη βάλουμε 46Α για ειδική εκκαθάριση για να λειτουργήσει όπως βάλαμε το ΝΑΥΣΙ 46Α.  Τολμήσαμε σε επιχειρήσεις που είχατε εικονικά δημιουργήσει με θαλασσοδάνεια σε ημέτερους, και  προσπαθούμε να κάνουμε αγώνα να λειτουργήσουν. 
      Εμείς ποτέ δεν είπαμε και δεν επιχαίρουμε ότι η ανεργία πάει καλά. Είμαστε αμυνόμενοι σε επιθέσεις εκείνων οι οποίοι έλυσαν το σχοινί μέσα στο σπίτι του πνιγμένου. Για την ανεργία στο δεκάμηνο εντεκάμηνο που κυβερνάει η Νέα Δημοκρατία έρχεσθε και μας εγκαλείτε ότι φταίμε εμείς; Πότε πανηγυρίσαμε; Όμως, δεν μπορούμε να μην απαντάμε στις κακοήθειες θα το έλεγα και πολλές φορές στη σπέκουλα που κάνετε για λόγους κομματικούς και μόνο. Απόδειξη είναι ότι βγαίνετε και μιλάτε για την εγγεγραμμένη ανεργία, για τη μεταολυμπιακή ανεργία κλπ. Κάναμε αγώνα, κύριοι συνάδελφοι, το Νοέμβρη και τον Οκτώβρη του 2003 που τότε είχα την τιμή να είμαι τομεάρχης εργασιακών και ασφαλιστικών της Νέας Δημοκρατίας, για να πάρουμε την εγγεγραμμένη, κυρία συνάδελφε, ανεργία. Δεν μας την έδιναν ο κύριος Υπουργός και ο κ. Νικολάου και αναγκασθήκαμε από τις υπηρεσίες να υποκλέψουμε την εγγεγραμμένη ανεργία. Τι άλλαξε στις πολιτικές σήμερα της νέας πολιτικής ηγεσίας και της νέας διακυβέρνησης; Για πρώτη φορά και διαψεύστε το αναρτάται από τον Απρίλιο του 2004 κάθε μήνα στην ιστοσελίδα της ΠΑΕΠ του ΟΑΕΔ η εγγεγραμμένη ανεργία. Μπορείτε, κύριοι συνάδελφοι, να μπαίνετε στη σελίδα και να βλέπετε την ανεργία. Και τι λέει η εγγεγραμμένη ανεργία; Ω του θαύματος, μια ανεργία εγγεγραμμένη επί ΠΑΣΟΚ που δεν δίνατε ποτέ στοιχεία όταν πήραμε εμείς τα στοιχεία μέσα από τον ΟΑΕΔ ενώ ήταν  τετρακόσιοι πενήντα χιλιάδες άνεργοι, το Νοέμβρη που πήραμε τα στοιχεία ήταν πεντακόσιοι είκοσι εννέα χιλιάδες άνεργοι η εγγεγραμμένη ανεργία και το Δεκέμβρη πεντακόσιοι πενήντα ένας χιλιάδες. Είναι δικά σας νούμερα του κ. Νικολάου. Και ερχόμαστε Δεκέμβρη του 2003 και Δεκέμβρη του 2004. Είναι πεντακόσιοι είκοσι επτά χιλιάδες η εγγεγραμμένη ανεργία παρά τις κραυγές της έκρηξης της μεταολυμπιακής ανεργίας έχουμε εικοσιπέντε χιλιάδες λιγότερες θέσεις ανεργίας, δηλαδή περισσότερες απασχόλησης. Δεν είναι αυτό κτύπημα στην ανεργία όμως θα μου επιτρέψετε να σας πω και θα το καταθέσω στα Πρακτικά της Βουλής για να το διαβάσετε να ενημερωθείτε ότι τέρμα τα τερτίπια στην ιστοσελίδα είναι η εγγεγραμμένη ανεργία και η ανεργία κατά την τεχνική σας υπηρεσία που το πρώτο τρίμηνο ήταν 11,3% και το δεύτερο τρίμηνο 10,2% δηλαδή μία μονάδα μειωμένη και κατά την EUROSTAT . Μία μελέτη που δεν αμφισβητεί κανείς  και που είναι με σύμφωνη γνώμη της EUROSTAT και εσείς συμφωνείτε και η διαφορά της μεθοδολογίας που έλεγε ο κ. Ρέππας 9 ή 8,5 αυτά τα εικονικά είναι η νέα μεθοδολογία.
      Πρώτον, το δείγμα έγινε βάσει της απογραφής του 2001 και όχι του 1991. Δεύτερον, είναι μεγαλύτερο δείγμα από εξακόσιες δύο χιλιάδες άτομα, όπου οι συντελεστές είναι ανά φύλο. Καταθέτω στα Πρακτικά τα επίσημα στοιχεία του Υπουργείου και όποιος θέλει ας τα αμφισβητήσει, εδώ είμαστε. 
      (Στο σημείο αυτό ο Υφυπουργός Απασχόλησης και Κοινωνικής Προστασίας Κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Άρα, λοιπόν, ποιος πανηγυρίζει και ποιος επιχαίρει σε μια χώρα όπου η μεγαλύτερη ανεργία είναι στις γυναίκες και είναι μια ανεργία που δεν είναι ποσοτική. Εμένα δεν με ενδιαφέρει αν το έντεκα το κάναμε δέκα, διότι πράγματι, κύριοι συνάδελφοι, η δέσμευση της Νέας Δημοκρατίας είναι ξεκάθαρη, στην τετραετία τρεις μονάδες μείωση της απασχόλησης. 
      Σε αυτό έχουμε δεσμευτεί και θα απολογηθούμε σε εσάς; Γιατί εσείς είστε κατηγορούμενοι. Για μένα το θύμα είναι ο ελληνικός λαός και εσείς είστε οι θύτες. Εσείς, λοιπόν, οι θύτες, μην προκαλείτε. Θα απολογηθούμε στον ελληνικό λαό αν πράγματι –και θα κατηγορηθούμε- το μειώσουμε κατά 3%. Εγώ δεν μιλάω για το 2005. Έχουμε ένα στόχο 1% με 2%. Μπορεί να μη γίνει. Αυτός όμως είναι ο στόχος, για αυτό παλεύουμε. Σε αυτό θα μας κρίνετε. 
      Τώρα θα αναφερθώ στις πολιτικές του ΟΑΕΔ. Τι παραλάβαμε; Ο Διοικητής του ΟΑΕΔ, ο κ. Βερναδάκης και ο Γενικός Γραμματέας, ο κ. Κοντός, κάνουν καθημερινή μάχη. Σας μιλάω, ειλικρινά, ότι δεν ήρθαμε εδώ να αντιδικήσουμε. Μπορούμε να βρούμε απόψεις όλοι μαζί για το πώς θα χτυπήσουμε αυτό το μεγάλο τέρας που λέγεται ανεργία, που πέρα από τα ποσοτικά έχει και τα ποιοτικά στοιχεία, ότι, δηλαδή, ένας νέος αν είναι άνεργος οδηγείται σε σωρεία ψυχολογικών προβλημάτων. Έχουμε αυτοκτονίες, έχουμε μεγάλα οικογενειακά προβλήματα. 
      Θα ήθελα μέσα από αυτήν την επερώτηση να μας δώσετε προτάσεις, κατεύθυνση και όχι να μας μιλάτε για ντροπές, για αναξιοπιστίες και «άλλα λόγια να αγαπιόμαστε». Γιατί το λέω αυτό; Πρέπει να δούμε ποιος ήταν ο ΟΑΕΔ πριν. Τι ΟΑΕΔ παραλάβαμε; Θα σας πω, αγαπητοί συνάδελφοι, τι ΟΑΕΔ παραλάβαμε. 
      Τα ΚΠΑ ποιος τα ξέρει; Επισκέφτηκα είκοσι νομούς της χώρας. Ο νομάρχης, ο δήμαρχος, το εργατικό κέντρο δεν ήξεραν τι σημαίνει το ΚΠΑ. Το ΚΠΑ είναι το Κέντρο Προώθησης Απασχόλησης. Το «σωτήριον ΠΑΣΟΚ» είχε προσλάβει τετρακόσιους εβδομήντα επτά εργασιακούς συμβούλους και ενενήντα μαγαζιά, γραφεία. Μάλιστα, το καλύτερο και το ωραιότερο στο Καματερό το επισκέφτηκε και το εγκαινίασε ο τότε Πρωθυπουργός, ο κ. Σημίτης. 
      Μιλήσατε για παρατηρήσεις από το ΕΣΔΑ, από την Ευρωπαϊκή Ένωση. Τα ΚΠΑ, τα Κέντρα Προώθησης Απασχόλησης, πρέπει να τα μάθουν όλοι οι Βουλευτές, γιατί αυτό είναι το εργαλείο για να βρεις δουλειά σε έναν ΟΑΕΔ που ήταν εντελώς αναξιόπιστος και κανείς δεν προσέφευγε στις υπηρεσίες του. 
      Ξεκινάμε, λοιπόν, από τα ΚΠΑ. Αν ένας εργασιακός σύμβουλος έκανε το προφίλ, δηλαδή, έκανε μια συνέντευξη –τέσσερις την ημέρα- σε έναν εργαζόμενο, την εξατομικευμένη παρέμβαση, τότε θα είχε ο καθένας το μήνα εκατό ανέργους. Οι τετρακόσιοι εβδομήντα επτά ήταν σαράντα χιλιάδες. Αν κάνουμε σαράντα χιλιάδες επί δώδεκα, θα έπρεπε αυτοί οι εργασιακοί σύμβουλοι, που προσλήφθηκαν για αυτό το πράγμα, να είχαν κάνει τετρακόσιες ογδόντα χιλιάδες εξατομικευμένες παρεμβάσεις σε ένα χρόνο.
      Αυτά δουλεύουν από το 1997. Όμως και το 1998, το 1999 αυτά ήταν παραμάγαζα. Δεν ήταν το σπίτι του ανέργου. Και δεν ήταν αυτοί που θα κυνηγούσαν να βρουν δουλειά στον άνεργο. Ο άνεργος κυνηγούσε και παρακαλούσε τον κύριο εργασιακό σύμβουλο και το ΚΠΑ να βρει που είναι. 
      Είπατε για την επιτήρηση. Κινδύνεψε και έκανε μάχη ο διοικητής του ΟΑΕΔ να πάμε να πείσουμε ότι την εξατομικευμένη παρέμβαση την παραλάβαμε από εσάς 14%. Σήμερα είναι 49% και το 2005 θα έχουμε τελειώσει σε εξατομικευμένη παρέμβαση όλους τους ανέργους. 
      Αυτό έχει πολύ μεγάλη σημασία. Όταν λες στο Νομό Ημαθίας, στη Νάουσα ότι έχεις δέκα χιλιάδες κλωστοϋφαντουργούς και έχεις ένα εργοστάσιο κλωστοϋφαντουργίας, αν δεν κάνεις εξατομικευμένη παρέμβαση, αν δεν δεις τα ποιοτικά στοιχεία της ανεργίας, αν δεν δεις πως μπορείς να αντιμετωπίσεις αυτό το πρόβλημα, πώς μπορείς να χτυπήσεις την ανεργία; 
      Να γιατί χρειάζεται και το ολοκληρωμένο πληροφορικό σύστημα, το οποίο δεν ολοκληρώσατε. Δεν έχουμε σήμερα οn line σύνδεση της αγοράς και της ζήτησης. Δεν κάνατε επίσης την αποστολή των ΚΠΑ, που θα έπρεπε να είχαν λειτουργήσει και να είχαν τελειώσει την εξατομικευμένη παρέμβαση.
      Πρώτη προτεραιότητα αυτής της Κυβέρνησης είναι η μετατροπή του επιδόματος ανεργίας σε επίδομα απασχόλησης. Το δεύτερο και βασικότερο είναι ότι καλέσαμε όλους τους εργασιακούς συμβούλους όλης της Ελλάδας και σήμερα τα ΚΠΑ μπαίνουν σε μια άλλη πολιτική, σε μια πολιτική που θέλει τον εργασιακό σύμβουλο να κάνει την παρέμβαση στον άνεργο, να επισκέπτεται τους φορείς της πόλης, του δήμου ή του νομού, να συζητάει, να ψάχνει να βρει δουλειά για τον άνεργο και όχι ο άνεργος να ψάχνει και να τον παρακαλάει. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Άρα, λοιπόν, από το 14% πήγαμε στο 70.  Θα έχουμε τελειώσει το 2005.
      Πάμε τώρα στο ν. 3227. Το άρθρο 1 το υλοποιήσαμε και μάλιστα είναι από το νόμο του ΠΑΣΟΚ. Εμείς δεν έχουμε κόμπλεξ κατωτερότητας. Όταν οι πολιτικές είναι σωστές, -ανεξάρτητα ποιος είναι στη διακυβέρνηση- υπάρχει η συνέχεια του κράτους και δεν μπορεί να μένουμε δογματικοί, με ψυχωσικά σύνδρομα και αγκυλώσεις. Αυτός, λοιπόν, ο ν. 3227 στο άρθρο 1 μετατράπηκε και έχει λειτουργήσει. Μιλάτε και επιμένετε για το άρθρο 2. Πράγματι, το άρθρο 2 δεσμεύθηκα και την προηγούμενη φορά που κάνατε επίκαιρη ερώτηση, κύριε Πρωτόπαπα, ότι το 2005 θα γίνει γεγονός.
      ΧΡΗΣΤΟΣ ΠΡΩΤΟΠΑΠΑΣ: Πότε…
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Κοιτάξτε, κύριε Πρωτόπαπα. Αν το κάνουμε τώρα 3 Σεπτέμβρη ή 17 Αυγούστου…Άστε το. Ημερομηνίες δεν λέω. Σας λέω, λοιπόν, ότι το 2005 θα έχει υλοποιηθεί. 
      Μας κατηγορείτε όμως ότι δεν έχουμε υπογράψει τις υπουργικές αποφάσεις. Το ΕΣΕΚΑ, που είναι νόμος του κράτους, έχετε τόσα χρόνια να το υλοποιήσετε. Υπουργικές αποφάσεις ακόμη δεν έχουν υπογραφεί επί ΠΑΣΟΚ. Εμάς εγκαλείτε τώρα για το άρθρο 2; Σας είπα, λοιπόν, ότι αυτό είναι θέμα που θα γίνει εντός του 2005.
      Το άλλο αφορά τη μερική απασχόληση. Πάλι εκεί φυτρώνετε εκεί που δεν σας σπέρνουν. Ποια μερική απασχόληση; Δεν πάτε, κύριε Πρωτόπαπα, στην Πεντέλη να ρωτήσετε το Δήμαρχο το Στεργίου, να πάτε να ρωτήσετε δήμαρχους άλλους; Κάνατε τη μερική απασχόληση χωρίς να προβλέψετε ούτε μία δεκάρα στον κρατικό προϋπολογισμό. Προσελήφθησαν οι δόλιοι, οι άμοιροι, οι φουκαράδες και δεν πληρωνόντουσαν. Και μετά από πέντε μήνες ομηρίας, χωρίς να πληρώνονται όλοι αυτοί γιατί δεν υπήρχαν λεφτά, σταμάτησε. Ποιο νόμο μερικής απασχόλησης λέτε; Ο ν. 3250 προκήρυξε δεκατρείς χιλιάδες θέσεις απασχόλησης και είναι τα λεφτά, 80.000.000 ευρώ, εκταμιευμένα. Τώρα, ο κ. Κουκουλόπουλος και η ΚΕΔΚΕ, που θέλει να παίξει παιχνίδια δικά του, να κάνει την προκήρυξη το Μάιο για να τους έχει όμηρους στις εκλογές, είναι μια γνωστή συνταγή του ΠΑΣΟΚ που έχει αποδώσει, καθώς φαίνεται, σ’ εσάς, αλλά δεν αποδίδει στον ελληνικό λαό. Εμείς για τη μερική απασχόληση έχουμε τα χρήματα εξασφαλισμένα, τα δώσαμε, και οι προκηρύξεις γίνονται σ’ όλη την Ελλάδα με δεκατρισήμισι χιλιάδες θέσεις απασχόλησης.
      Και το λέω αυτό γιατί; Η μερική απασχόληση είναι και μια πολιτική, είναι μια άλλη μορφή πολιτικής του Υπουργείου Απασχόλησης. Η Ελλάδα έχει μερική απασχόληση 4% και καλούμεθα από την Ευρωπαϊκή Ένωση, που έχει 17% μερική απασχόληση, να κάνουμε πολιτικές. Και όταν οι γυναίκες στην Ελλάδα είναι οι πρώτες στην Ευρώπη όσον αφορά την ανεργία, θα πρέπει να κάνουμε πολιτικές. Και μια πολιτική είναι μια μητέρα που έχει δύο, τρία παιδιά, μια άγαμη ή μια παντρεμένη γυναίκα να πάει να δουλέψει σε μερική απασχόληση, που είναι τετράωρη, με ασφάλιση και με τις αποδοχές αυτές που δίνει ο ν. 3250. 
      Όμως δεν είναι μόνο αυτό. Η πολιτική για τη μερική απασχόληση όσον αφορά τη μητέρα και τη γυναίκα προχωράει και στην Εργατική Εστία. Μέχρι τώρα –σας τα είπα και την άλλη φορά- η Εργατική Εστία είχε μια αντίληψη και είχατε μια αντίληψη να χτίσουμε –και καλά κάνατε- εργατικά κέντρα και να προωθούμε το συνδικαλισμό -και καλά κάνατε- αλλά στα πενήντα χρόνια της Εργατικής Εστίας, κύριοι του ΠΑΣΟΚ, δημιουργήσατε είκοσι δύο βρεφονηπιακούς σταθμούς, εκ των οποίων οι εννέα έγιναν το ‘90-’93. Είκοσι δύο! Αυτήν τη στιγμή μια κυβέρνηση που έχει έντεκα μήνες ζωή έχει ήδη έτοιμους, επτά, τώρα τους έχει προκηρύξει και δημιουργούνται. Και έχουμε δεσμευθεί. Ζητήσαμε από όλους τους νομούς και τους δήμους της χώρας να μας δώσουν δωρεάν οικόπεδα, για να κτίσουμε νέους βρεφονηπιακούς σταθμούς. Η στρατηγική σήμερα της Εργατικής Εστίας είναι η μητέρα να μπορεί να πάει να δουλέψει και να μην πληρώνει σε ιδιωτικό σταθμό 140.000 και 150.000 δραχμές. Αυτή είναι η διαφορά. Να μια πολιτική! Πενήντα χρόνια: είκοσι δύο βρεφονηπιακούς σταθμούς! Σήμερα και ως το τέλος τετραετίας: Κάθε νομός και βρεφονηπιακός σταθμός. Ήδη, στο εντεκάμηνο δημιουργούνται επτά βρεφονηπιακοί σταθμοί: στο Αργοστόλι, στην Καρδίτσα, στη Λάρισα, στην Καβάλα και παντού. Να, λοιπόν, ποια είναι η διαφορά μας. 
      Στον κ. Πασχαλίδη φαίνεται ότι κάτι κακό του θυμίζει. Όσον αφορά τα ταμπελάκια και τις ταμπέλες, κύριε Πασχαλίδη, της λαϊκής Δεξιάς ή του λαϊκού εκσυγχρονιστή ή του εκσυγχρονιστή, θα σας έλεγα ότι εδώ πιο κάτω υπάρχει το Μοναστηράκι. Εκεί αν θα πάτε, θα δείτε ταμπελάκια, θα δείτε στολές, θα δείτε σιρίτια, θα δείτε  γαλόνια. Εκεί να πάτε να πάρετε. Μυαλό δεν πουλάνε εκεί. Εγώ, λοιπόν, δεν αποδέχομαι και ούτε καν βάζω στη Βουλή μέσα ταμπέλες, όπως βάλανε και σ’ εσάς, ενός μεγάλου εκσυγχρονιστή, τόσο μεγάλου εκσυγχρονιστή, κύριε Πασχαλίδη, που το Γ.Α. μέχρι και σήμερα, δυστυχώς, το αφήσατε με τα τσουβάλια να κουβαλάνε την αλληλογραφία από τη Θεσσαλονίκη. Τέτοιος εκσυγχρονισμός είχε την τύχη που του άξιζε.


      Άρα έξω από μας η λογική της λαϊκής ή της καπιταλιστικής κοινωνίας. Και το λέω αυτό, κύριοι συνάδελφοι, για να αναφερθώ για λίγο στο αναπτυξιακό νομοσχέδιο. Έχετε ένα επιχείρημα….
      ΓΕΩΡΓΙΟΣ ΠΑΣΧΑΛΙΔΗΣ: Συζητείστε με τον Υπουργό σας για το τι είστε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ συζητάω με σας και το Κοινοβούλιο.
      ΓΕΩΡΓΙΟΣ ΠΑΣΧΑΛΙΔΗΣ: Λέτε για λαϊκή Δεξιά….
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είχατε ένα επιχείρημα, λοιπόν, το οποίο το λέγατε συνεχώς και το είχατε βγάλει και στην κοινωνία –τουλάχιστον εκεί δεν πρέπει να μιλάτε- για το αναπτυξιακό νομοσχέδιο. Ο νόμος ο αναπτυξιακός τι έκανε αγαπητοί συνάδελφοι; Θαυμάστε έργα και ημέρες του ΠΑΣΟΚ: Κάθε θέση απασχόλησης την επιδοτούσε με 45.000 ευρώ. Και έλεγε, λοιπόν, η ΑΝΚΕΡ στις Φέρρες –τι έφταιγε τώρα μια μικρή κωμόπολη να εξαπατηθεί τόσο σκληρά πολιτικά- 45.000 ευρώ η θέση και σας έλεγε ο γνωστός σε σας, καλά, επιχειρηματίας, να πάρω εκατό εργαζόμενους; Αυτά ήταν 4.500.000 ευρώ. Του έλεγε ο λογιστής του: Δεν παίρνεις διακόσιους; Μιλάμε για 9.000.000  ευρώ. Στο τέλος κατέληγαν, όμως, γιατί ήταν αρπακτικά, αετονύχηδες να πάρουν τριακόσιους εργαζόμενους και να μιλάμε για 13.500.000 ευρώ, δηλαδή, περίπου στα 5 δισεκατομμύρια δρχ.. Και αυτός ο νόμος που επιδοτούσε τη θέση απασχόλησης και προσλάμβαναν οι επιχειρήσεις για να πάρουν την επιδότηση, οδήγησε το πράγμα στο να έχουμε στη Βουλγαρία τρεις χιλιάδες εννιακόσιες επιχειρήσεις ελληνικές, οι οποίες έγιναν στη διάρκεια της διακυβέρνησής σας, οδήγησε στο να έχουν φύγει οι μισές επιχειρήσεις από τη βόρεια Ελλάδα και να έχουν πάει στα Σκόπια και οδήγησε τους αετονύχηδες, όπως τη DESONIC, τον ΠΟΥΛΙΑΔΗ και τους υπόλοιπους φίλους σας να παίρνουν 80.000.000 ευρώ δάνειο, πεντακόσιους εργαζόμενους και στους οκτώ μήνες να κατεβάζουν ρολά και να μπαίνουν στη διαδικασία κάποιοι από αυτούς της επιτήρησης και στην τραπεζική διαδικασία. 
      Τέτοιο αναπτυξιακό νομοσχέδιο θέλατε να φέρει η Νέα Δημοκρατία; Δεν νομίζετε ότι αυτό έχει δοκιμαστεί και έχει πληρωθεί πάρα πολύ ακριβά από τον Έλληνα πολίτη; Τι λέει ο νόμος που εισάγουμε εμείς. Ο νόμος που εισάγουμε εμείς καταργεί την επιδότηση της θέσης απασχόλησης. Επιδοτεί την απασχόληση, κύριε Πρωτόπαπα και μάλιστα πολύ απλόχερα με 48,1%. Είναι το υψηλότερο ποσοστό που υπάρχει. Και αυτό γιατί το κάνουμε; Για να υπάρχει πραγματική ανάπτυξη, επένδυση και μέσα από την πραγματική αυτή ανάπτυξη θα έρθουν οι θέσεις απασχόλησης.
      Δεύτερον, προβλέπουμε ιδιαίτερη επιδότηση για τις μικρομεσαίες επιχειρήσεις και μάλιστα το ποσοστό επιδότησης αυξάνεται από 5% σε 15%. Δημιουργούμε απασχόληση με αυξημένη βαρύτητα ως κριτήριο για την ένταξη μιας επένδυσης στο νομό και άλλα πολλά. Και έρχονται και άλλες πολιτικές, διότι το πρόβλημα της ανεργίας δεν μπορεί να λυθεί μόνο με τις πολιτικές, που δημιουργούνται στο Υπουργείο Απασχόλησης και Κοινωνικής Προστασίας, ούτε μόνο από τον ΟΑΕΔ. Εμείς κάνουμε ένα μέρος μιας πολιτικής που προσπαθούμε να περισώσουμε. Η κύρια θέση εργασίας θα βρεθεί στον ιδιωτικό τομέα -είναι επτά στις δέκα θέσεις και αυτό είναι παγκόσμιο- και θα βρεθεί μέσα από έναν αναπτυξιακό νόμο, από επενδύσεις και από ένα φορολογικό νομοσχέδιο, που θα είναι σταθερό για να μπορούν να γίνονται επενδύσεις. Σ’ αυτό στοχεύουμε και έρχονται και άλλα...
      (Στο σημείο αυτό κτυπάει το κουδούνι λήξεως του χρόνου του κ. Υπουργού)
      Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πάρτε και από τη δευτερολογία σας χρόνο, εάν θέλετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τρία λεπτά, κύριε Πρόεδρε.
      Και το λέω αυτό, κύριε Πρόεδρε, γιατί, πράγματι, αντί να σκύψουμε και να συζητήσουμε για το αναπτυξιακό νομοσχέδιο με θετικές προτάσεις και να δείτε ότι φύγαμε από τους αετονύχηδες και τα θαλασσοδάνεια, τι κάνουμε; Σήμερα είχα το Μιχαηλίδη. Χθες είχαμε άλλους. Αυτά είναι δημιουργήματα και σκευάσματα δικά σας, κύριοι συνάδελφοι, του ΠΑΣΟΚ. 
      Τελειώνω, λέγοντας ότι κάνατε σημαία της επερώτησής σας, αγαπητέ κ. Τσούρα, το κυβερνητικό πρόγραμμα των είκοσι τεσσάρων θέσεων της Νέας Δημοκρατίας και μάλιστα το διαβάσατε καλά και οι πέντε επερωτώντες και ψάχνετε να βρείτε, τι υλοποιήσαμε και μονότονα αναφέρεστε στα είκοσι τέσσερα σημεία. Αυτό το χαρτί δεν είναι το «συμβόλαιο τιμής» που είχε το ΠΑΣΟΚ με τον Ελληνικό λαό, ούτε είναι η δέσμευση της 3ης του Σεπτέμβρη, που έγινε 32 Αυγούστου!
      Αυτό το χαρτί είναι το πρόγραμμα της Νέας Δημοκρατίας για την απασχόληση, που το τηρούμε με ευλάβεια, το έχει εγκρίνει ο ελληνικός λαός και έδωσε την απάντηση σε σας!
     Να ξέρετε, κύριε Πρωτόπαπα, κύριε Βουλευτά του ΠΑΣΟΚ, ότι στο τέλος της τετραετίας θα απολογηθούμε στον ελληνικό λαό και αν έχουμε τηρήσει αυτό το χαρτί, τότε θα έχουμε τη δυνατότητα να διεκδικήσουμε πάλι την ψήφο του Έλληνα πολίτη και της Ελληνίδας.
     Όμως να ξέρετε ότι αυτή η παράταξη έχει συνέπεια και από το 1974, έχει ιδεολογική συνέχεια και είναι δικαιωμένη πάντα και πάντοτε. Εσείς έχετε κάνει λάθος με τη διακήρυξη σας της 3ης Σεπτέμβρη που την κάνατε «32 Αυγούστου». Ψάξτε αλλού! Αναξιόπιστοι στην πολιτική είστε εσείς οι ίδιοι οι οποίοι πάντα έρχεστε στη Βουλή για να σηκώνετε το σκοινί στο σπίτι του κρεμασμένου!
     Άρα, λοιπόν, θα σας έλεγα να καθίσετε κάτω, να έλθετε στο Υπουργείο και να συζητήσουμε σοβαρά πολιτικές σοβαρές που να μπορέσουν, πραγματικά, να δώσουν λύση στο μεγάλο τέρας που λέγεται ανεργία. 
     Αυτή η Κυβέρνηση είναι υπερήφανη, γιατί έληξαν οι ονειρικοί Ολυμπιακοί Αγώνες και η Παραολυμπιάδα στις 29 Σεπτεμβρίου και ήταν τότε μια κυβέρνηση μόλις πέντε μηνών που αυτό το διάστημα πάλευε με νύχια και με δόντια! 
     Όλα αυτά που υπάρχουν σήμερα δεν είναι τυχαία. Δεν έγινε τυχαία σήμερα η κρίση στην Εκκλησία, δεν έγινε τυχαία η δικαστική κρίση, δεν εμφανίστηκαν σήμερα τυχαία όλα αυτά τα λαμόγια και οι αετονύχηδες. Ποιος τους έφτιαξε; Το πολιτικό «Φρανκεστάιν» κατασκεύασμα που λέγεται ΠΑΣΟΚ. Άρα, λοιπόν, σταματήστε!
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Αθανάσιος Τσούρας.
      ΑΘΑΝΑΣΙΟΣ ΤΣΟΥΡΑΣ: Εγώ κατ’ αρχήν, κύριε Υπουργέ, θα συμφωνήσω μαζί σας ότι υπάρχει «θέμα γκλίτσας». Είναι προφανές ότι όταν αύριο-μεθαύριο θα πάτε στους ψηφοφόρους σας, θα θυμούνται ότι πριν ένα χρόνο τα τριάντα ευρώ του ΕΚΑΣ και τα τριάντα ευρώ του ΟΓΑ τα λέγατε ψίχουλα, τα λέγατε πουρμπουάρ. Ο Αρχηγός σας –τότε Αρχηγός της Αξιωματικής Αντιπολίτευσης- έλεγε ότι είναι ντροπή ένα ευρώ την ημέρα. Σας έλεγε να τους πείτε «ναι εμείς θα σας δώσουμε 8,5 ευρώ στο ΕΚΑΣ και 12 ευρώ στον ΟΓΑ». Είναι προφανές, λοιπόν, ότι υπάρχει «θέμα γκλίτσας», κύριε Υπουργέ. Και με αυτήν τη γκλίτσα και θα σας κυνηγήσουν και θα σας καταχεριάσουν! Άρα συμφωνούμε στο πρώτο. 
      ΠΑΝΑΓΙΩΤΗΣ ΑΔΡΑΚΤΑΣ: Έχετε δίκιο! Δεν δίνουν αυτά που εσείς αφήσατε!
      ΑΘΑΝΑΣΙΟΣ ΤΣΟΥΡΑΣ: Συμφωνώ και στο δεύτερο, αυτό στο οποίο καταλήξατε, ότι «εμείς είμαστε η παράταξη με ιδεολογική και πολιτική συνέχεια από το 1974». Αυτό λέμε, ότι δεν αλλάζεται με τίποτα. Αυτά που κάνατε και τότε, αυτά που κάνατε και το 1993, αυτά κάνετε και σήμερα. Και όλα αυτά που έλεγε ο Αρχηγός σας –και κάποιοι ή όλοι από εσάς- ότι «αλλάξαμε και είμαστε το καινούργιο, άλλο κόμμα και όχι η παλιά Δεξιά, ότι δεν έχουμε καμία σχέση με το 1990-1993, καμία σχέση με τα παλιά», δεν ισχύει. Άρα συμφωνώ και εκεί μαζί σας.
      ΠΑΝΑΓΙΩΤΗΣ ΑΔΡΑΚΤΑΣ: Το ΠΑΣΟΚ υπέστη μετάλλαξη!
      ΠΡΟΕΔΡΕΥΩΝ (Γεώργιος Σούρλας): Παρακαλώ πολύ δεν θα κάνετε διακοπές. Ο κ. Τσούρας έχει το δικαίωμα να μιλήσει ελεύθερα και να τον  αφήσετε να ολοκληρώσει. Υπάρχει και Κοινοβουλευτικός Εκπρόσωπος της Νέας Δημοκρατίας που θα μιλήσει και ο κ. Υπουργός που θα δευτερολογήσει. Και για τους ομιλητές του ΠΑΣΟΚ το ίδιο ισχύει. Παρακαλώ να εκφραστεί ο ομιλητής ελεύθερα.
      ΑΘΑΝΑΣΙΟΣ ΤΣΟΥΡΑΣ: Είναι προφανές, κύριε Πρόεδρε, ότι το θέμα της απασχόλησης συνδέεται απόλυτα με την οικονομική και αναπτυξιακή επιβράδυνση –με τραγικές συνέπειες για τη χώρα- που υπάρχει σήμερα, επιβράδυνση που έχει σχέση και με απραξία πολιτικής, όπως σε θέματα απασχόλησης. Εικοσιοκτώ λεπτά μίλησε ο κ. Υφυπουργός και σε αυτά τα εικοσιοκτώ λεπτά αν ακούσατε ότι έγινε τίποτα στους έντεκα μήνες, να μου το πείτε. Πλήρης απραξία, πλήρης! «Θα, θα, θα, κάποτε». Ή ακόμη αυτή η επιβράδυνση έχει σχέση με λανθασμένες πολιτικές –όχι δικές σας, εσείς είστε από εκείνο το τμήμα που έχει απραξία- όπως η απογραφή, η οποία, βέβαια, είχε τις γνωστές καταστροφικές συνέπειες στη χώρα. 
     Αλλά αξίζει κανείς να θυμηθεί –και να το λέει- τις κωμικές, να μου επιτραπεί η έκφραση, αιτιάσεις και δηλώσεις των κυβερνητικών παραγόντων. Και λέω «κωμικές» γιατί κανονικά δεν είναι κωμικές. Κρύβουν την τραγικότητα της οικονομικής και αναπτυξιακής πορείας αυτού του τόπου. Όπως αυτή του κ. Αντώναρου προχθές που είπε ότι ο κύριος Πρωθυπουργός στη ΔΕΘ δεν ήξερε ποια ήταν η οικονομική κατάσταση της χώρας. Πέντε μήνες δεν γνώριζε! Εσείς λέτε ότι είχατε στοιχεία, πράγματα, θάματα. Γιατί δεν του τα λέγατε, εν πάση περιπτώσει, του ανθρώπου; Και δεύτερον, εντάξει η ΔΕΘ. αλλά ήρθε ο κρατικός προϋπολογισμός το Δεκέμβριο. Πάλι δεν γνώριζε; 
     Και φθάσαμε σε άλλο σημείο: Έρχεται πριν μια βδομάδα, όπως θυμάστε, ο Υπουργός Οικονομίας και Οικονομικών στην Επιτροπή Ευρωπαϊκών Υποθέσεων της Βουλής και μας δείχνει το έγγραφο που έστειλε στο ΕΚΟΦΙΝ που δηλώνει εκεί ότι θα αλλάξει τον προϋπολογισμό. Η ίδια κυβέρνηση, ο ίδιος Υπουργός, ο ίδιος Πρωθυπουργός που έλεγε ότι αυτός ο προϋπολογισμός είναι ο πιο μελετημένος και ο πιο σταθερός. Ενάμιση μήνα μετά τον αλλάζουμε. Βέβαια, αλλάζουν και κάτι άλλο. Το πώς εγγράφονται οι αμυντικές δαπάνες: αυτό που ξεκίνησε ως αιτία της απογραφής.
     Είπατε, κύριε Υπουργέ, για τους φορολογικούς συντελεστές του φορολογικού και του αναπτυξιακού νόμου. Νομίζω ότι γνωρίζετε πολύ καλά ότι με αυτό που κάνατε στο φορολογικό νόμο, να συνδέετε τις ελαφρύνσεις όχι με τα κέρδη πριν τη διανομή, αλλά με τα κέρδη μετά τη διανομή, είναι προφανές ότι ο οποιοσδήποτε επιχειρηματίας τι θα κάνει; Θα προσπαθήσει να πάρει χρήματα. Δεν θα προσπαθεί να κάνει επενδύσεις. Άρα, είναι ένα φορολογικό νομοσχέδιο που έτσι κι αλλιώς οδηγεί σ’ ένα πράγμα: Όχι επενδύσεις, όχι νέες θέσεις εργασίας, απλώς πολύ καλύτερες οικονομικές δυνατότητες μέσα απ’ αυτές τις ελαφρύνσεις των μεγάλων οικονομικών παραγόντων.
     Είπατε για τον αναπτυξιακό. Κατ’ αρχήν, ο αναπτυξιακός –το έχουμε πει πολλές φορές εδώ- δεν πρόκειται να λειτουργήσει. Όπως ξέρετε με τα προεδρικά διατάγματα και τις υπουργικές αποφάσεις που έχει μέσα θέλει περίπου ένα χρόνο. Όπως γνωρίζετε, επίσης, από του χρόνου η Ευρωπαϊκή Ένωση θα φέρει άλλον αναπτυξιακό νόμο και για τις είκοσι πέντε χώρες. 
     Είπατε ακόμη ότι υπάρχει κίνητρο. Πρώτον –το αναγνωρίσατε και οφείλω να το πω- κάνατε το εξής: Αποδεσμεύσατε τις επιχορηγήσεις από τις θέσεις εργασίας. Αυτό έγινε. Αλλά είπατε ότι μπήκε κίνητρο για την επιδότηση της εργασίας. Ταυτόχρονα όμως, κύριε Υπουργέ, βάλατε εναλλακτικά διάφορα κίνητρα φοροαπαλλαγής. Είναι προφανές ότι ο επιχειρηματίας δεν θα πάει στη πρώτη, αλλά θα πάει στις φοροαπαλλαγές. Άρα, δεν πρόκειται να κάνετε καμία νέα θέση εργασίας. 
     ΒΥΡΩΝ ΠΟΛΥΔΩΡΑΣ:  Σε συνδυασμό όμως;
     ΑΘΑΝΑΣΙΟΣ ΤΣΟΥΡΑΣ: Να το δούμε. Αλλά ο επιχειρηματίας δεν είναι το λογικότερο να πάει στις φοροαπαλλαγές;
     ΒΥΡΩΝ ΠΟΛΥΔΩΡΑΣ: Και τα δύο.
     ΑΘΑΝΑΣΙΟΣ ΤΣΟΥΡΑΣ: Μακάρι να το δούμε, αλλά φοβόμαστε ότι δεν θα το δούμε αυτό γιατί αν θέλατε θα μπορούσατε να κάνετε μόνο το ένα. 
     Και έρχομαι στον προϋπολογισμό. Πώς θα προχωρήσει, κύριε Πρόεδρε, η Κυβέρνηση με έναν προϋπολογισμό που έχει μείωση των δημοσίων επενδύσεων από 9,6 σε 8.050.000.000 και όταν το εθνικό σκέλος του προγράμματος δημοσίων επενδύσεων πάει από 4,8 σε 2.900.000.000; Πώς θα κάνετε επενδύσεις για να αυξήσετε και τις θέσεις εργασίας; 
     Όσο για το δικό σας Υπουργείο αυξάνονται κατά 14,9%, όταν πέρσι ήταν 18,2%. Και αν σκεφθεί κανείς ότι ένα μεγάλο μέρος της φετινής αύξησης θα απορροφηθεί από το ΙΚΑ, είναι προφανές ότι δεν θελήσατε να έχετε κονδύλια. Φτιάξατε έναν τέτοιο προϋπολογισμό που να μη στοχεύει σε μέτρα επιθετικά, σε μέτρα ενεργής πολιτικής για την απασχόληση. 
     Εγώ θα θυμίσω ότι είχατε πει ότι η ανεργία θα μειωθεί κατά 2,5% ως 3% με τα περίφημα είκοσι τέσσερα μέτρα. Εμείς σας τα επαναλάβαμε τα είκοσι τέσσερα μέτρα, γιατί θεωρούμε, πραγματικά, πολιτικά απαράδεκτο από αυτά τα είκοσι τέσσερα μέτρα με τα οποία πήρατε την ψήφο του ελληνικού λαού, σ’ ένα χρόνο –δηλαδή, στο ? του χρόνου της Κυβέρνησης- να μην έχετε κάνει ούτε ένα. Θα λέγαμε, εντάξει, έγινε ένα, δρομολογήθηκαν τα τρία-τέσσερα ακόμα, σχεδιάζονται τα πέντε-έξι. Αλλά ούτε ένα; 
     Είπατε και τα νούμερα του ΟΑΕΔ. Άσε, με τα νούμερα είναι άλλη ιστορία. Δεν θα ξεχάσω εκείνη την ημέρα που συζητάγαμε το εθνικό σχέδιο δράσης για την απασχόληση, που ο Υπουργός Εργασίας δεν γνώριζε τα στοιχεία της απασχόλησης και είχε φτιάξει εθνικό σχέδιο δράσης για την απασχόληση με δικά του στοιχεία από τον ΟΑΕΔ, όταν την ίδια στιγμή ο Υπουργός Εθνικής Οικονομίας δια της Εθνικής Στατιστικής Υπηρεσίας έδινε άλλα στοιχεία, τελείως διαφορετικά στην Ευρωπαϊκή Ένωση.
      Η Ευρωπαϊκή Ένωση πήρε δύο χαρτιά, δύο έγγραφα –δύο επίσημα κείμενα- με άλλα στοιχεία. Βέβαια το είδαμε και προχθές με το περίφημο κείμενο. Όμως τι λέει ο ΟΑΕΔ; Λέει ότι το τρίμηνο Σεπτεμβρίου-Νοεμβρίου του 2003 οι προσλήψεις είναι τετρακόσιες είκοσι τέσσερις χιλιάδες τετρακόσιες είκοσι εννέα και οι απολύσεις τετρακόσιες πενήντα τρεις χιλιάδες τριακόσιες δύο. 
      Στο ίδιο τρίμηνο Σεπτεμβρίου-Νοεμβρίου του 2004, οι προσλήψεις ήταν τριακόσιες χιλιάδες είκοσι έξι και οι απολύσεις τριακόσιες εβδομήντα χιλιάδες διακόσιες πενήντα δύο.
      Αυτό τι σημαίνει απλά, κύριε Υπουργέ; Σημαίνει ότι σ’ αυτό το τρίμηνο που είστε Κυβέρνηση, στο τρίμηνο Σεπτεμβρίου-Νοεμβρίου, είχαμε είκοσι τέσσερις χιλιάδες τετρακόσιες λιγότερες προσλήψεις και ταυτόχρονα δέκα επτά χιλιάδες περισσότερες απολύσεις. 
      Δεν μας δώσατε καμία εξήγηση γι’ αυτό. Δεν μας δώσατε καμία ερμηνεία και δεν εκφράσατε, τουλάχιστον, τη λύπη σας γι’ αυτό.
      Είπαν και οι προηγούμενοι συνάδελφοι ότι έστω και αυτά τα δρομολογημένα από το ΠΑΣΟΚ θέματα που έχουν σχέση με τα ειδικά κίνητρα για τις προσλήψεις ανέργων –εννοώ το ν. 3227- για τα οποία επανειλημμένα έχει πει και ο Υπουργός Εργασίας και εσείς κατά καιρούς, κυρίως, όμως ο Υπουργός έχει πει ότι είναι σωστά και ότι θα τα προωθήσουμε, εξετάζονται επί έντεκα μήνες για το πώς θα τα προχωρήσετε. 
      Μα έντεκα μήνες υπάρχει ένα έτοιμο νομοσχέδιο, μία έτοιμη διάταξη; Με τα κονδύλια που υπάρχουν –υποτίθεται – γιατί δεν το προχωράτε; Γιατί; Δώστε μας επιτέλους μία οποιαδήποτε ερμηνεία. Και δεν μιλάμε, βέβαια, για την καταπολέμηση της φτώχειας μέσω πολιτικών ένταξης, όπως γράφατε –απ’ ό,τι λέτε εδώ- για αποτελεσματικό συνδυασμό επιδομάτων, χώρων κατάρτισης, κλπ. Έξω από το άρθρο 1 του ν. 3227 που εφαρμόσατε, δεν κάνατε τίποτα.
      Μιλήσατε για τον ΟΑΕΔ και για εξατομικευμένη προσέγγιση. Αυτό που κάνατε, κύριε Υφυπουργέ, το ξέρετε πολύ καλά. Φτιάξατε μία καρτέλα που δεν έγινε με κουβέντα, δεν έγινε με συζήτηση, αλλά έγινε σε πέντε λεπτά για τον κάθε άνεργο που κάνατε απλή καταγραφή των στοιχείων. Και αυτή την καρτέλα την έχετε ουσιαστικά αποθηκεύσει. Δεν τη χρησιμοποιείτε. Τη δώσατε σε μία από τις εταιρείες του ΟΑΕΔ και μένει εκεί, δεν χρησιμοποιείται.
      Βέβαια, η όλη σας πολιτική είναι τα γνωστά προγράμματα, τα STAGE. Εκεί το μόνο που κάνατε με το νόμο που περάσατε ήταν να τα κάνετε δεκαοκτάμηνα –κυρίως, να τα πάτε στο κράτος και στο δήμο, με αποτέλεσμα να μην υπάρχουν μεγάλες προοπτικές μετά να βρουν εύκολα δουλειά ή να ενταχθούν στη δουλειά, να τους πάρουν- για ένα λόγο προφανώς, για να τακτοποιηθούν κάποιοι άνθρωποι. Και το να τακτοποιηθούν κάποιοι άνθρωποι, δεν το λέω εγώ, αλλά εφημερίδες φίλιες προς εσάς, προς την Κυβέρνηση που έβγαζαν τα νούμερα που ο Υπουργός Εργασίας «έχει προσλάβει» σ’ αυτά τα STAGE και άλλοι από την ίδια περιοχή με τον Υπουργό, στελέχη της Κυβέρνησης, έλεγαν «μα πώς προσλαμβάνει μόνο αυτούς και δεν συμμετέχουμε εμείς;». Αυτά τα έλεγαν εφημερίδες φίλιες προς την Κυβέρνηση.
      Βέβαια, σχετικά με τη δια βίου μάθηση, πιστεύουμε ότι είναι ένα από τα πιο σοβαρά πράγματα. Θυμάμαι ότι στις προγραμματικές δηλώσεις, απ’ αυτό το Βήμα, ο κύριος Υπουργός Απασχόλησης έλεγε «δημιουργούμε το Ανώτατο Συμβούλιο Ανάπτυξης Ανθρώπινων Πόρων», «δημιουργούμε Κέντρο Παρακολούθησης και Πιστοποίησης Προσόντων», «προωθούμε μέτρα για τη συνεχή προσαρμογή του συστήματος εκπαίδευσης, επανεκπαίδευσης και κατάρτισης στα δεδομένα της αγοράς εργασίας». 
      Τίποτα απ’ αυτά, ούτε ένα βήμα ούτε μία ανακοίνωση ούτε ένα μέτρο. Και το μόνο που μας έρχεται είναι αυτό του Υπουργείου Παιδείας, αυτό το γενικόλογο προσχέδιο νόμου που, πραγματικά, θα θέλαμε να ξέρουμε αν το Υπουργείο Παιδείας το έκανε μαζί σας και αν συμφωνείτε εσείς, αν πιστεύετε, δηλαδή, ότι είναι προς τη σωστή κατεύθυνση και αν έχετε να κάνετε παρατηρήσεις. Αν δεν έχετε παρατηρήσεις, θα τις κάνουμε εμείς.
      Ταυτόχρονα βέβαια επανειλημμένα ο Υπουργός Απασχόλησης και στις προγραμματικές δηλώσεις και σε επερωτήσεις εδώ έλεγε ότι οργανώνουμε το Σώμα Επιθεωρητών Εργασίας στον τομέα ασφάλειας και υγιεινής στους χώρους εργασίας, έμφαση στην πρόληψη των ατυχημάτων κλπ. Ούτε μια αναβάθμιση δεν έγινε, ούτε μια κίνηση, ούτε ένας νέος σχεδιασμός. Τίποτα. Απλώς κυκλοφορία σε διάφορες συνεντεύξεις εφημερίδων για ένα αγνώστου ταυτότητας Εθνικό Κέντρο Υγιεινής και Ασφάλειας, όταν ήδη υπάρχουν οι συγκεκριμένοι θεσμοί και απλώς δεν τους λειτουργείτε. 
      Κύριε Υφυπουργέ, δεν περίμενα από σας να μου μιλήσετε για τον κοινωνικό διάλογο, ότι κάνατε τρεις συναντήσεις. Κάνατε μια συνάντηση για το Εθνικό Σχέδιο που σταμάτησε, δεν προχώρησε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τρεις ήταν.
      ΑΘΑΝΑΣΙΟΣ ΤΣΟΥΡΑΣ: Τρεις ήταν, θα σας πω όμως τι ήταν αυτές οι τρεις, γιατί δεν καταθέσατε πρόταση και απεχώρησαν οι φορείς. Δυο μέρες πριν από την ημερομηνία που έπρεπε να το στείλετε στην Ευρωπαϊκή Ένωση τους φωνάξατε και προφανώς όσα είπαν δεν τα καταθέσατε μέσα στο εθνικό σχέδιο και προχθές βέβαια είπατε ένα ακόμα πρωτοφανές «θέλουμε να σας ακούσουμε πρώτα, θα το δώσουμε σε κάποιους τεχνοκράτες και μετά θα πούμε την άποψή μας». Λογικό είναι βέβαια, γιατί κύριε Υπουργέ, είναι φανερό ότι δεν έχετε άποψη, είναι φανερό ότι δεν έχετε πρόταση, είναι φανερό ότι δεν έχετε θέση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε,
      Τελειώνω  μ’ αυτό που και ο κ. Πρωτόπαπας είπε, το σχολιασμό από την Ευρωπαϊκή Ένωση του Εθνικού Σχεδίου Δράσης για την Απασχόληση. Γνωρίζετε    –προφανώς το έχετε διαβάσει, εκτός αν το κρατάει ο Υπουργός για τον εαυτό του- και εφόσον όπως φαντάζομαι το έχετε διαβάσει, θα είδατε εκεί, κύριε Υφυπουργέ, ότι έρχεται η Ευρωπαϊκή Ένωση και ασκεί οξύτατη κριτική για έλλειψη νέων ενεργητικών πολιτικών απασχόλησης -λέει ότι δεν υπάρχουν- για καθυστερήσεις στην εφαρμογή πολιτικών για τη δια βίου μάθηση –λέει ότι δεν υπάρχουν- για καθυστερήσεις πολιτικής ενίσχυσης, κατάρτισης για ανειδικεύτους και μετανάστες, για έλλειψη κοινωνικού διαλόγου και ενεργού ρόλου των κοινωνικών εταίρων στις πολιτικές απασχόλησης. 
      Για όλα αυτά και ιδιαίτερα για το τελευταίο που λέγατε ότι έγινε –τον κοινωνικό διάλογο- έρχεται –αν είναι δυνατόν!- η Ευρωπαϊκή Ένωση και λέει ότι δεν το κάνετε. Ακόμα και διάλογο λέει ότι δεν κάνετε. 
      Κύριε Πρόεδρε, είναι φανερό, με όσα ακούστηκαν σήμερα από τους πέντε συναδέλφους και από εμένα, ότι δημιουργούνται πολλές και μεγάλες ανησυχίες για την πορεία της ανεργίας στη χώρα. Αποδείχθηκε και απ’ όσα είπε ο κύριος Υπουργός ότι η Κυβέρνηση ακολουθεί μια πορεία που δεν έχει όραμα, δεν έχει στρατηγική, δεν έχει τακτική, δεν έχει θέση, δεν έχει πρόταση για ίσως το μεγαλύτερο πρόβλημα της Ελλάδας και κάθε χώρας πιστεύω, την απασχόληση. Είναι ένας χαμένος χρόνος για την απασχόληση αυτοί οι έντεκα - δώδεκα μήνες, ένας χαμένος χρόνος για την καταπολέμηση της ανεργίας. 
      Θυμίζω αυτά που λέγατε το 1990 για τις εκατό χιλιάδες νέες θέσεις εργασίας και όταν έφυγε η Νέα Δημοκρατία το 1993 υπήρχαν σαράντα χιλιάδες θέσεις νέων ανέργων. 
      ΠΑΝΑΓΙΩΤΗΣ ΑΔΡΑΚΤΑΣ: Την παραμονή τούς βάλατε εσείς.
      ΑΝΔΡΕΑΣ ΛΥΚΟΥΡΕΝΤΖΟΣ: Τους καλύψατε όλους. Δεν πειράζει. 
      ΑΘΑΝΑΣΙΟΣ ΤΣΟΥΡΑΣ: Στα ίδια χνάρια λοιπόν περπατάτε, κύριοι συνάδελφοι, με το 1990-1993. Και επειδή περπατάτε στα ίδια χνάρια, θα έχετε και την ίδια μοίρα ...
      ΠΡΟΕΔΡΕΥΩΝ (Γεώργιος Σούρλας): Παρακαλώ, αγαπητοί συνάδελφοι της Νέας Δημοκρατίας. Θα μιλήσει σε λίγο ο Κοινοβουλευτικός σας Εκπρόσωπος.
      Κύριε Τσούρα, συνεχίστε.
      ΑΘΑΝΑΣΙΟΣ ΤΣΟΥΡΑΣ: ...που είχατε το 1993, θα έχετε και την ίδια τύχη που είχατε το 1993 και θα έχετε και την ίδια απάντηση που είχατε το 1993. Ευχαριστώ.
      (Χειροκροτήματα από την πτέρυγα του ΠΑΣΟΚ )
      ΠΑΝΑΓΙΩΤΗΣ ΑΔΡΑΚΤΑΣ: Τους ανθρώπους της ΔΕΗ τους βγάλατε όλους έξω. Στα δικαστήρια πήγαν.
       ΠΡΟΕΔΡΕΥΩΝ (Γεώργιος Σούρλας): Μη βιάζεστε, κύριοι συνάδελφοι της Νέας Δημοκρατίας. Τώρα θα μιλήσει ο Κοινοβουλευτικός σας Εκπρόσωπος.
      ΠΑΝΑΓΙΩΤΗΣ ΑΔΡΑΚΤΑΣ: Η αγανάκτηση από αυτές τις θέσεις μάς φέρνει σε δύσκολη θέση.
      ΠΡΟΕΔΡΕΥΩΝ (Γεώργιος Σούρλας): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, ευχαριστώ τους Βουλευτές του ΠΑΣΟΚ γι’ αυτήν την επερώτηση για δύο λόγους. Διότι συναντώμεθα και οι δύο πτέρυγες και η κυβερνητική πτέρυγα και η πτέρυγα της Αξιωματικής Αντιπολίτευσης στην ίδια αγωνία για την αντιμετώπιση της μάστιγας, της γάγγραινας, του μεγάλου κακού που λέγεται ανεργία.
	Ο δεύτερος λόγος για τις ευχαριστίες μου είναι διότι δώσατε την ευκαιρία στον κ. Γιακουμάτο, δηλαδή στην Κυβέρνηση, να δώσει πολύ πειστικές εξηγήσεις-απαντήσεις. 
	Εγώ είμαι απόλυτα ικανοποιημένος από τις διευκρινίσεις-απαντήσεις που έδωσε ο κ. Γιακουμάτος. Δεν ακυρώνεται η αγωνία των συναδέλφων του ΠΑΣΟΚ και η δική μας για το κεφάλαιο της ανεργίας, αλλά οι απαντήσεις που έδωσε η Κυβέρνηση, δηλαδή ο κ. Γιακουμάτος, ήταν πάρα πολύ πειστικές. 
      Μίλησε για την εγγεγραμμένη ανεργία. Αυτή ακυρώνει τη βάση του εγκλητικού συλλογισμού σας ότι έχουμε πεντακόσιες είκοσι οκτώ χιλιάδες ανέργους από τους οποίους έχουμε είκοσι πέντε χιλιάδες νέους ανέργους. Δεν ξέρω αν κατέθεσε ο κύριος Υπουργός το στατιστικό δεδομένο που είναι και στο site του Υπουργείου Απασχόλησης για την εγγεγραμμένη ανεργία.
	Έχουμε δύο κεφάλαια, όπως ξέρετε, ίσως καλύτερα από μένα, το κεφάλαιο της διαχείρισης της ανεργίας –Βερναδάκης, Κόντος και το Υπουργείο Απασχόλησης- και το κεφάλαιό της στο βάθος, στη «ρίζα» του κακού καταπολέμησης του «δράκου», το χτύπημα δηλαδή «στο κεφάλι του δράκου». 
      Στο κεφάλαιο της διαχείρισης της ανεργίας -από τα στοιχεία που κατέθεσε ο κ. Γιακουμάτος- είμαστε καλύτεροι από σας και στα προγράμματα της εκπαίδευσης και στη μεγάλη μεταρρύθμιση για την πριμοδότηση θέσεων απασχόλησης ή θέσεων εργασίας. 
      Νομίζω ότι διέκοψα τον κ. Τσούρα και του ζήτησα να δει το συνδυασμό των πολιτικών δράσεων μεταξύ πριμοδότησης της εργασίας και φορολογικών απαλλαγών που σημείωσε ο ίδιος. Τα νέα είναι πολύ ευχάριστα από πλευράς τουλάχιστον μικρομεσαίας επιχείρησης. Η μικρομεσαία επιχείρηση ασχολείται μόνο με την πριμοδότηση της εργασίας, διότι όσον αφορά τη φοροαπαλλαγή που συντρέχει μέσα στο αναπτυξιακό σχέδιο, αυτή η μικρομεσαία επιχείρηση κινείται στο τόξο των φοροεπιστροφών. Αυτό σημαίνει ότι δεν είναι στα επιδιωκόμενα να ασχοληθεί με τη φοροαπαλλαγή, αντιθέτως εντείνει την αξιοποίηση του κινήτρου για την επιδότηση εργασίας. Έτσι, είναι σε καλό δρόμο. 
	Εγώ θα απελευθερώσω απόψε τη σκέψη όλων μας, εάν μου επιτρέπετε, με το να σας πω τα προβλήματα της αντιμετώπισης της ανεργίας. Όταν λέω ότι θα απελευθερώσω τη σκέψη μου, εννοώ ότι δεν μπορούμε να είμαστε καθηλωμένοι στην πολιτική της ενίσχυσης της απασχόλησης μέσω του δημόσιου τομέα. Ασπιρίνη, ένα φάρμακο που στην ανάγκη θα το χρησιμοποιήσουμε, δεν είναι η θεραπεία. Η θεραπεία είναι η ανάπτυξη και μάλιστα του ιδιωτικού τομέα. Το πρόβλημα θα το δούμε εμφατικά να έχει δομικές διαστάσεις και σχηματισμούς στη Γερμανία και στη Γαλλία, σ’ ολόκληρη την Ευρώπη. 
      Απελευθερώνοντας τη σκέψη μου, θέλω να δούμε το σχήμα της παραγωγής – παραγωγικότητας - ανταγωνιστικότητας και τελικά της ανευρέσεως μιας θέσης υπό τους όρους της ελευθερίας του Οργανισμού Παγκοσμίου Εμπορίου, για να δούμε πού είναι η Ευρώπη και το υποπολλαπλάσιο της Ευρώπης που λέγεται Ελλάδα. 
	Θέλω να σημειώσω ότι χάσαμε πολύτιμο χρόνο με το να κουκουλώνουμε το ζήτημα της ανάπτυξης-απασχόλησης «κάτω από το χαλί» τα δέκα τελευταία χρόνια. Δεν με ενδιαφέρει να πω ότι κάνουμε καλύτερη διαχείριση της ανεργίας. Το ζήτημα είναι η πρόκληση να βρούμε τους δρόμους για το τι θα παραγάγουμε, τι υπηρεσίες θα προσφέρουμε και πώς θα αναπτύξουμε την παραγωγή – παραγωγικότητα - ανταγωνιστικότητα. 
    Μείναμε πίσω σε όλα αυτά, με αποτέλεσμα, όχι όπως είπε ο συνάδελφος κ. Χάιδος να κάνουμε το Ελεγείο των ανέργων, το Ελεγείο της ανεργίας ευρύτερα, δηλαδή να πούμε πόση δυστυχία είναι σε ένα σπίτι, να πούμε τι ψυχογράφημα διαμορφώνεται στον ψυχισμό ενός ανέργου, ενός μακροχρόνια ανέργου, ενός νέου ανέργου, ενός πτυχιούχου ανέργου, μιας γυναίκας ή μητέρας ανέργου. Έχουμε δικηγορικές εκλογές και πήγα σε μερικές συνελεύσεις. Έχουμε είκοσι χιλιάδες δικηγόρους, οι οποίοι δεν εγγράφονται στην ανεργία, κύριε Γιακουμάτο; 
    Έχουμε τη μεγαλύτερη σχέση πτυχιούχων ΑΕΙ και ΤΕΙ προς χίλιους κατοίκους; Δηλαδή υποκρινόμαστε ή δεν υποκρινόμαστε; Και έχετε συμβάλει εσείς ως σχολή ΠΑΣΟΚ της ελάσσονος προσπάθειας και της ραστώνης στο να μην ενθαρρύνετε για τα δέκα, είκοσι χρόνια της βασιλείας σας τους ανθρώπους εργασίας. Χίλια δυο τερτίπια για το πώς μπορείτε να έχετε εύκολο χρήμα, επιδοματικό. Αλλά είναι το σφάλμα σας φιλοσοφικό, πολιτικό, οικονομικό. Ούτε αιτιώμαι κανέναν αλλά συνέβη, το αναγιγνώσκω. Είκοσι χιλιάδες δικηγόροι στην Αθήνα; Είναι αυτός οικονομικός σχεδιασμός; Πού αναφέρομαι; Αναφέρομαι στον τίτλο, νομίζω ότι ο κ. Πρωτόπαπας έκανε σχετική αναφορά, της εκπαιδευτικής διαδικασίας και των προϊόντων από αυτήν την εκπαιδευτική διαδικασία προς τις απαιτήσεις-ανάγκες της αγοράς. 
    Θέλω να συνεννοηθούμε για την έννοια της εμπορίας. Παραδείγματος χάρη, για τη μικρομεσαία επιχείρηση που είπαμε στην αρχή και σας απήντησα για το σχεδιασμό φοροαπαλλαγής και κινήτρου εργασίας, ότι οι πέντε χιλιάδες θέσεις εργασίας που πριμοδότησε ο ΟΑΕΔ, έγιναν ανάρπαστες από τις μικρομεσαίες επιχειρήσεις. Και έρχονται άλλες δέκα χιλιάδες θέσεις.
    Η λογική των γεγονότων τι λέει; Μας λέει  ότι θα απαντήσει η Νέα Δημοκρατία ναι ή όχι; Λέω ναι. Διαμορφώνονται οι προϋποθέσεις στον ευαίσθητο τομέα της ανάπτυξης ή θα κάνει συντήρηση-διαχείριση της ανεργίας; Απαντά ναι. Ερχόμαστε να λειτουργήσουμε αναπτυξιακά. Είναι πρόοδος και βήμα γρήγορο στους δέκα μήνες και ο φορολογικός νόμος και ο αναπτυξιακός νόμος. Δεν είναι εφαρμογή. Περιμένουμε την εφαρμογή. Αλλά στα τέσσερα χρόνια αισιοδοξούμε ότι ο κατάλογος των είκοσι τεσσάρων σημείων για την ανάπτυξη και τη μείωση της ανεργίας θα έχει τηρηθεί στο ακέραιο και έτσι θα έχουν τηρηθεί και όλες οι δεσμεύσεις της Νέας Δημοκρατίας και του Κώστα Καραμανλή.
    Θέλω, λοιπόν, να σας πω να μη συνθηματολογείτε για το ασφαλιστικό, κύριε Πρωτόπαπα. Δεν χρειάζεται. Εμείς έχουμε το πλεονέκτημα, και θα το πω ανοικτά, έτσι όπως συνηθίζω να εκφράζομαι ή να ερμηνεύω τα πολιτικά δεδομένα εγώ, έχουμε το πλεονέκτημα και το παράδειγμα προς αποφυγήν που λέγεται πείραμα-εγχείρημα Γιαννίτση. Θα συνεννοηθούμε και σας προκαλούμε σε διάλογο. Δεν τίθεται θέμα ούτε για τα χρόνια υπηρεσίας ούτε για τις εισφορές για τις συντάξεις. Δεν τίθεται τέτοιο θέμα. Τίθεται θέμα σχέσεων εργαζομένων προς συνταξιούχους, εργαζομένων προς ασφαλιστικό. Το ξέρετε πολύ καλά. Διά του διαλόγου θα το αντιμετωπίσουμε κατά περίπτωση. Δηλαδή -και τα πάμε για να τα δούμε όλα συνολικά- την προσέγγιση τη ρεαλιστική, τη ρατιοναλιστική, την πραγματιστική, τη λογική σάς καλούμε να ακολουθήσετε μαζί μας. Έτσι, δεν θέλουμε να συνθηματολογείτε σ’ αυτό, ούτε να συνθηματολογείτε τι έγινε με την αύξηση, με την εισοδηματική πολιτική που εξήγγειλε σήμερα ο κ. Αλογοσκούφης, διότι σας απήντησε ο κ. Γιακουμάτος. Είναι μια λογική εντός των δεδομένων της οικονομίας, αύξηση και στους μισθούς και στις συντάξεις. Και τις συντάξεις θα τις δούμε με τη σοβαρή προσθήκη που φθάνει το 9% με την κατάργηση του ΛΑΦΚΑ.
      Τα δεδομένα είναι νομίζω αισιόδοξα για την Κυβέρνηση της Νέας Δημοκρατίας και για το εργασιακό - κεφάλαιο της απασχόλησης, υπό τον όρο ότι θα κινηθούμε με ρυθμούς και όρους πραγματικής ανάπτυξης. 
      Δεν θέλω τώρα να σας ελέγξω ή να σας κριτικάρω και για το εικονικό 4% που γράφατε ως ανάπτυξη, διότι σας λέγω ότι εκτός από το ότι είχαμε τις εισροές και τα έργα των Ολυμπιακών Αγώνων, επιπλέον για την εικονικότητα αυτού του μεγέθους δεν είχαμε διάχυση της χρηματοδότησης και της οικονομικής ανάπτυξης σε τομείς παραγωγής και παραγωγικότητας. Ήταν ένας κύκλος οικοδομής. Τον είδαμε, τον πληρώσαμε λιγάκι ακριβά. Δεν ελέγχουμε σε αυτό πολύ τις κυβερνήσεις του ΠΑΣΟΚ. Σας ζητούμε, όμως, να δείτε ότι το σχέδιο της Νέας Δημοκρατίας είναι ότι μπαίνουμε σε μια τροχιά ανάπτυξης, τίμιας ανάπτυξης, που είναι ο μόνος δρόμος να χτυπήσουμε στη ρίζα την ανεργία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πρωτόπαπας για να δευερολογήσει.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πραγματικά μερικές φορές εκπλήσσομαι. Και δεν εκπλήσσομαι από τον κύριο Υπουργό, ο οποίος συνεχίζει ιδιαίτερα τον τελευταίο καιρό, σε αμηχανία βρισκόμενος, να είναι υπερβατικός, να εμφανίζεται να προσπαθεί να υπερβεί την πραγματικότητα και να μην αναφέρεται καθόλου στα πραγματικά γεγονότα. Φιλότιμη η προσπάθειά του. Εξάλλου δεν ευθύνεται αυτός για το χάλι της οικονομίας. Αλλά από ένα σημείο και μετά, το μόνο που θα πάθει πραγματικά είναι αυτό που ανέφερε στην τοποθέτησή του ο Κοινοβουλευτικός μας Εκπρόσωπος κ. Τσούρας.
      Το θέμα, αγαπητέ Υπουργέ, είναι ποιος είναι ο τσοπάνης και ποια είναι η γκλίτσα, διότι στη συγκεκριμένη περίπτωση από τη γκλίτσα κινδυνεύετε μόνο εσείς ο οποίος αυτήν τη στιγμή δεν εμφανίζεστε ως ο τσοπάνης αλλά ως ο λύκος, ιδιαίτερα σε ό,τι αφορά τους μισθωτούς και συνταξιούχους και τους ανέργους.
      Από κει και πέρα, πραγματικά εκπλήσσομαι από τον κ. Πολύδωρα. Δηλαδή, -για να είμαστε λίγο πραγματιστές- είναι το ίδιο τα 30 ευρώ το μήνα, ή μάλλον τα 30 ευρώ το μήνα είναι ψίχουλα στο ΕΚΑΣ- και τα 8,5 ευρώ το μήνα είναι πολλά. Τα 30 ευρώ το μήνα στον ΟΓΑ είναι ψίχουλα, ενώ τα 12 ευρώ το μήνα στον ΟΓΑ είναι πολλά. Κάνει δε και μία αναφορά στο ΛΑΦΚΑ. Ξέρετε ότι αυτή η περίφημη αύξηση του ΛΑΦΚΑ, η οποία επεβλήθη με απόφαση του Ελεγκτικού Συνεδρίου και όχι με πολιτική βούληση της Κυβέρνησης, για το 50% των συνταξιούχων, κυμαίνεται στα 5 ή 6 ευρώ το μήνα; Και συνεχίζετε και το λέτε; Συνεχίζετε και φέρνετε αυτό το παράδειγμα; Συνεχίζετε και υποτιμάτε, αν όχι τη νοημοσύνη μας - υποτιμήστε την εν πάση περιπτώσει- τις αποδείξεις που παίρνουν αυτοί οι άνθρωποι και βλέπουν τις ανοησίες αυτές κάθε μήνα, ότι δήθεν πήραν το ΛΑΦΚΑ και έχουν αλλάξει τα δεδομένα τους; Αφού τα βλέπουν στην απόδειξή τους. Θα ζητούσα, λοιπόν, να υπάρχει και λίγη σοβαρότητα, διότι μιλάμε για εκατοντάδες χιλιάδες ανθρώπους. Και αυτούς τους ανθρώπους δεν μπορεί από σοβαρούς πολιτικούς, κύριε Πολύδωρα, να εμφανιζόμαστε ότι τους υποτιμάμε.
      Όμως από κει και πέρα, έρχομαι στο θέμα της ανεργίας. Πρέπει να βάλουμε κάποια ζητήματα στη θέση τους. Εγώ δεν θα απαντήσω, διότι δεν χρειάζεται να απαντήσω στον κύριο Υπουργό. Ουσιαστικά δεν είπε τίποτα. Θα έλεγα ότι επιβεβαίωσε πλήρως την επερώτησή μας και τα θέματα που θέσαμε, διότι και πάλι τα υπερέβη. Δεν απήντησε, άρχισε πάλι να μιλά περί διαγραμμάτων, να πετάει νούμερα και ποσοστά, να αναφέρεται στο παρελθόν, ανακριβώς βεβαίως και δεν μας είπε το απλό: Πότε, βρε παιδιά, από τα είκοσι τέσσερα θέματα που έχει δεσμευτεί η Νέα Δημοκρατία και ο Καραμανλής για την αντιμετώπιση της απασχόλησης, τουλάχιστον ένα θα γίνει πράξη; Δεν το ακούσαμε. 
      Και, εν πάση περιπτώσει, αν θέλει να κοιτάξει ο κύριος Υπουργός και η Κυβέρνηση λίγο μακριά, ας σκεφτούν ορισμένα πράγματα. Εγώ ρωτώ: είναι σε θέση η Νέα Δημοκρατία να διεκδικήσει μέσα στο Διεθνές Γραφείο Εργασίας ή, εν πάση περιπτώσει, στα άλλα όργανα που συμμετέχει η χώρα μας, ρυθμίσεις για τους εργαζόμενους, έστω σε ένα γενικότερο επίπεδο, που μπορεί να βοηθήσει και τους εργαζόμενους στην Ελλάδα; Γιατί για παράδειγμα, η κατάκτηση της απαγόρευσης της παιδικής εργασίας για το Πακιστάν ή την Ινδία, που είχαμε πετύχει παλαιότερα εμείς με τη βοήθεια και άλλων δυνάμεων, βοηθά ιδιαίτερα τον Έλληνα εργαζόμενο. 
      Είναι σε θέση η Νέα Δημοκρατία στην Ευρώπη -που μετέχει στην Ευρωπαϊκή Ένωση και τα όργανά της η χώρα μας- να διεκδικήσει καλύτερες κοινές πολιτικές για την απασχόληση; Είναι σε θέση να διεκδικήσει περισσότερους πόρους; 
      Είναι σε θέση να διεκδικήσει μια αναθεώρηση της πολιτικής της Λισαβόνας επί τα βελτίω και όχι επί τα χείρω, όταν αγνοεί την πολιτική αυτή και τις υποχρεώσεις της μέσα στον κρατικό προϋπολογισμό, όταν δεν εφαρμόζει οδηγίες, όταν ξεχνάει τις υποχρεώσεις της στην Ευρώπη, όταν ουσιαστικά είναι απούσα από τα ευρωπαϊκά όργανα και όταν υφίσταται μία ανηλεή κριτική και θα έλεγα πρωτοφανή, που μας ξαναγύρισε πολλά χρόνια πίσω, για τα εθνικά σχέδια δράσης και απασχόλησης από την Ευρωπαϊκή Επιτροπή στο πρώτο σχέδιό της;
     Είναι σε θέση η Νέα Δημοκρατία να εγγυηθεί τα πέντε αυτονόητα πράγματα με τα οποία μπορούμε να πετύχουμε τη μείωση της ανεργίας, ένα συγκεκριμένο μοντέλο ανάπτυξης για την πατρίδα μας;
     Ποιο είναι το μοντέλο που πορεύεσθε σήμερα, κύριε Υπουργέ; Βάρκα χωρίς κουπιά, που παίρνει το ρέμα και που θα την πάει στα βράχια. 
     Πληρώνετε όλοι σας σήμερα αυτά που κάνει ο κ. Αλογοσκούφης, αυτές τις εκδικητικές και εμπαθείς κινήσεις, οι οποίες έγιναν αλλά την πληρώνει η χώρα, την πληρώνουν όλοι. Πώς πορευόμαστε; Ποιες κλαδικές πολιτικές υπάρχουν; Ποιες οριζόντιες δράσεις έχουν σχεδιαστεί; Ποια είναι τα συγκεκριμένα ζητήματα που παρεμβαίνετε στο μοντέλο ανάπτυξης της χώρας; Τι ποσοστό ανάπτυξης προσδοκάτε; Πώς θα δημιουργήσετε θέσεις εργασίας; Με το μαύρο χρήμα που επιχειρεί να φέρει ο κ. Αλογοσκούφης, με τα τυχάρπαστα νομοσχέδια τα οποία μέσα στο καλοκαίρι πέρασε και ουσιαστικά δεν αποδίδουν; 
     Δεύτερον, τι ρόλο επιφυλάσσετε για το κράτος; Επιφυλάσσετε για το κράτος ένα εργαλείο ανάπτυξης ή το ρουσφέτι, όπως έκανε ο κ. Παυλόπουλος, σε αυτό το νομοσχέδιό σας, που μόνοι σας εδώ περάσατε από τη Βουλή και θα γυρίσει μπούμερανγκ σε βάρος σας, γιατί θα ανταγωνίζονται οι Βουλευτές της Νέας Δημοκρατίας ποιος θα πετάει το μπαλάκι και την ευθύνη στον άλλον, όταν συνωθούνται οι ταλαίπωροι άνεργοι στα γραφεία τους προσδοκώντας να τους θυμηθούν στη συνέντευξη, ένα απαράδεκτο ζήτημα ομηρίας του ελληνικού λαού. 
     Τρίτον, ποιο είναι το μοντέλο σύνδεσης της αγοράς εργασίας με την εκπαίδευση που προχωράτε; Η κ. Γιαννάκου αυτήν τη στιγμή ουσιαστικά έχει φθάσει σε αδιέξοδο το διάλογο για την παιδεία πριν αρχίσει. Ένα νομοσχέδιο ανύπαρκτο γυρνάει προς διάλογο, το οποίο δεν λέει πρακτικά τίποτα. Ο ν. 3191 δεν εφαρμόζεται. Η σύνδεση της αρχικής με συνεχιζόμενη κατάρτιση δεν προωθείται. Σε ποιο μοντέλο πάμε;
     Τέταρτον, ποιες είναι οι ειδικές πολιτικές για την απασχόληση; Πώς αντιμετωπίζετε την αυξημένη ανεργία των νέων, των γυναικών και των μακροχρόνια ανέργων; Τι πολιτικές έχετε να πείτε γι’ αυτούς, τι ποσοστώσεις στα προγράμματα; Τι ειδικές παρεμβάσεις; Πότε επιτέλους θα εφαρμοστεί ο ν. 3227; 
     Πέμπτον –αυτά είναι και προτάσεις συνάμα- τι ρυθμίσεις θέλετε να κάνετε στην αγορά εργασίας; Να ικανοποιήσετε τον ΣΕΒ για να μη φωνάζει λιγάκι με τις υπερωρίες; Αυτό είναι το ζητούμενο ή θα δούμε κάπως μακρύτερα; Ή θα δούμε ότι δημιουργούνται νέες μορφές απασχόλησης και νέες δυνατότητες απασχόλησης από τις τεχνολογίες, τις οποίες πρέπει να ρυθμίσουμε; Ή θα έλθουμε με ένα ευρύ μεταρρυθμιστικό πνεύμα, ένα πνεύμα αλλαγής, να δημιουργήσουμε νέες συνθήκες με ασφάλεια για τον εργαζόμενο μέσα στο χώρο της αγοράς εργασίας; 
     Αλλά ας μη γελιόμαστε, η Νέα Δημοκρατία δεν μπορεί να τα πετύχει αυτά. Η Νέα Δημοκρατία αφήνει την ανεργία να τη λύσει μόνο τι; Η αντιανάπτυξη και το μαύρο κλίμα του κ. Αλογοσκούφη ή το μαύρο χρήμα που επιχειρεί να φέρει; Αυτοί είναι  που θα δημιουργήσουν τις θέσεις εργασίας;
     Με τη λογική του κ. Αλογοσκούφη και της Κυβέρνησής σας, κύριε Γιακουμάτο, δεν χρειάζεται το Υπουργείο Απασχόλησης και Κοινωνικής Προστασίας. Γι’ αυτό και σας αφήνουν να ταλαιπωρείστε. Γι’ αυτό και δεν σας δίνουν πόρους. Γι’ αυτό και σας έχουν στο περιθώριο των εξελίξεων. Είναι μια συγκεκριμένη νεοφιλελεύθερη λογική, μια λογική που δεν καταλαβαίνει ότι αυτή η χώρα και αυτή η κοινωνία έχουν ανάγκη από ένα σύμφωνο εμπιστοσύνης. Από ένα σύμφωνο εμπιστοσύνης για την ανάπτυξη και την απασχόληση  και την ανταγωνιστικότητα, προκειμένου να ενωθούν όλοι οι κοινωνικοί εταίροι, όλες οι ζωντανές δυνάμεις της κοινωνίας σε έναν κοινό στόχο, σε μια κοινή δράση, για να παίρνουμε και ανάπτυξη και να τη δέσουμε με την απασχόληση και να δημιουργήσουμε καλύτερες ημέρες για την κοινωνία μας και θέσεις εργασίας. Δεν μπορείτε να το κάνετε. Δεν θέλουμε να μας καλείτε στο Υπουργείο Εργασίας γιατί δεν βλέπουμε το λόγο, όσο είναι η πολιτική σας εκεί -δεν μιλάω προσωπικά- να είμαστε. Τι να κάνουμε, εξ άλλου, αφού δεν κάνετε εσείς τίποτα; 
     Εμάς τους Βουλευτές του ΠΑΣΟΚ, θα μας φέρει και στο Υπουργείο Εργασίας και στα άλλα Υπουργεία ο ελληνικός λαός, κύριε Γιακουμάτο, όταν τα αδιέξοδα της πολιτικής σας καθημερινά διευρύνονται και όταν με τις νέες προτάσεις μας και τώρα και στο συνέδριό μας και μετά θα αποδειχθεί ότι υπάρχει και διαφορετικός δρόμος για την Ελλάδα, για τους εργαζόμενους και την κοινωνία μας.
     ΠΡΟΕΔΡΕΥΩΝ (Γεώργιος Σούρλας): Η κ. Αικατερίνη Περλεπέ-Σηφουνάκη έχει το λόγο.
     ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Κύριε Υπουργέ, ένα χρόνο ακριβώς πριν, το Φλεβάρη του 2004, ήμασταν σε προεκλογική περίοδο. Και βέβαια η Νέα Δημοκρατία παραπλάνησε με τα ατέλειωτα «θα» τον ελληνικό λαό γι’ αυτό και έκλεψε και την ψήφο του:
     Θα μειώσετε την ανεργία. Θα μονιμοποιήσετε τους συμβασιούχους. Θα εξαφανίσετε τα ράντζα. Θα θα θα, ένα ατελείωτο «θα». Απ’ αυτά βέβαια δεν έγινε τίποτα. Ένα χρόνο μετά βλέπουμε ότι στον ελληνικό λαό το μόνο που έμεινε είναι τα «θα» χωρίς να του δοθεί λύση σε κανένα από όλα τα προβλήματα που του είχατε τάξει ότι θα του λύσετε.
      Και έρχεστε σήμερα -σας βάζουμε το θέμα της ανεργίας- και το μόνο που κάνετε είναι να ξαναανατρέξετε στο παρελθόν, να κάνετε κριτική στις κυβερνήσεις του ΠΑΣΟΚ και να μη δίνετε καμία λύση, να μην κάνετε καμία πρόταση για το πώς βλέπετε ότι θα λυθεί αυτό το παρά πολύ μεγάλο πρόβλημα που ταλανίζει την ελληνική κοινωνία. Έρχεστε να ζητήσετε από εμάς, που είμαστε Αντιπολίτευση. Φαίνεται ότι έχετε μπερδέψει τους ρόλους. Ήσασταν πολλά χρόνια στην αντιπολίτευση και νομίζετε ότι είστε ακόμη στην αντιπολίτευση και εμείς είμαστε στην κυβέρνηση. Οι ρόλοι κάπου έχουν αλλάξει. Θα πρέπει εσείς πλέον να δώσετε λύση, γιατί εσάς εμπιστεύθηκε ο ελληνικός λαός. Εμάς μας πήγε στον πάγκο. Εσάς εμπιστεύθηκε, οπότε εσείς θα πρέπει να δώσετε λύση σε όλα τα προβλήματα που απασχολούν την ελληνική κοινωνία σήμερα και όχι εμείς. 
      Και βέβαια, για να δώσετε λύση σ’ αυτό το πολύ μεγάλο πρόβλημα της ανεργίας, θα πρέπει να προσελκύσετε επενδύσεις, πράγμα που δεν έχετε κάνει μέχρι σήμερα. Θα πρέπει να δημιουργήσετε καινούργιες θέσεις εργασίας παντού. Θα πρέπει να δώσετε επαγγελματική κατάρτιση στους νέους, που δεν έχετε δώσει. Θα πρέπει να φτιάξετε ένα κλίμα ευμάρειας και ασφάλειας για όλους, που θα στηρίζεται σε μια οικονομία που θα είναι εύρωστη και ισχυρή, να δημιουργήσετε ίσες και πολλές ευκαιρίες για δουλειά και επιχειρηματική δραστηριότητα σε όλους τους κλάδους και τους τομείς της ελληνικής οικονομίας. Τότε θα μπορούμε να πούμε ότι και οι άνθρωποι και οι δουλειές δεν είναι ούτε εποχικοί ούτε ανασφαλείς. Θα έχουν εξασφαλίσει θέσεις εργασίας, θα έχουν μια ποιότητα ζωής, πράγμα που λείπει σήμερα. Τους ταλανίζει όλους η ακρίβεια, η ανασφάλεια για την επαγγελματική τους αποκατάσταση αλλά και η ανασφάλεια για τη δουλειά που έχουν.
      Και επειδή αναφέρθηκα και στην Εύβοια πριν, ξέρετε ότι όλες οι επιχειρήσεις εκεί έκλεισαν στην «παρένθεση» της κυβερνητικής σας θητείας 1990-93 και πολύ φοβάμαι ότι και στη δεύτερη «παρένθεση» της κυβερνητικής σας θητείας θα κλείσει και ό,τι έχει απομείνει. Θα πρέπει πλέον το ΠΑΣΟΚ «να ξαναβγάλει τα κάστανα από τη φωτιά», όπως έκανε και το 1993.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χωρέμης για δύο λεπτά.
      ΑΝΑΣΤΑΣΙΟΣ ΧΩΡΕΜΗΣ: Νομίζω ότι από τη συζήτηση που διαμείφθηκε δεν προκύπτει σαφής πολιτική για την ανεργία και νομίζω ότι μη απαντώντας στο ποια είναι η πολιτική, δηλαδή ποια είναι τα μέτρα, ποιοι είναι οι πόροι, ποιο είναι το χρονοδιάγραμμα, ουσιαστικά υπεκφεύγουμε μέσα από άλλον τρόπο αντιμετώπισης αυτής της πολύ σημαντικής επερώτησης που καταθέσαμε. Δεν υπάρχει ουσιαστική απάντηση για την καθυστέρηση εφαρμογής του ν. 3227. Δεν υπάρχει σαφής απάντηση για τη μεταολυμπιακή ανεργία. Δεν  υπάρχει σαφής απάντηση για τα προγράμματα του Κοινωνικού Ευρωπαϊκού Ταμείου. Και ασφαλώς δεν υπάρχει απάντηση για την ανεργία τόσο στα μεγάλα αστικά κέντρα όσο και στην περιφέρεια, όπου σταματούν μια σειρά από σημαντικά έργα.
      Θα έλεγα λοιπόν ότι μαζί με το γεγονός ότι ο κύριος Υπουργός με υψηλούς, όπως κάθε άλλη φορά, τόνους αντιμετωπίζει αυτήν την επερώτηση και υπεκφεύγοντας και ο κ. Πολύδωρας να δώσει σαφείς απαντήσεις δεν απαντάμε ουσιαστικά σαν ελληνική πολιτεία στο μείζον πρόβλημα της ανεργίας. Επικαλείστε τον κοινωνικό διάλογο, μας καλείτε σε διάλογο αλλά επικαλούμενοι συνεχώς τον παλιό αντιπολιτευτικό σας ρόλο, ενώ αυτήν τη στιγμή είστε Κυβέρνηση ευθύνης και μάλιστα βαρύτατης σε σχέση με την έκρηξη της ανεργίας που υπάρχει στον τόπο μας. Και από την άλλη μεριά δεν θέλετε και δεν δώσατε σημαντική έμφαση στο γεγονός ότι έχουμε σημαντική εκτροπή προς τα χείρω των δημοσιονομικών στοιχείων και δεικτών. Και αυτό έχει μεγάλη σημασία. Χωρίς μια τόνωση της οικονομίας, μια ανοδική πορεία της οικονομίας, δεν θα μπορέσετε να πάρετε εκείνες τις πολιτικές, τα μέτρα, τους πόρους, για να αντιμετωπίσετε την ανεργία.
    Δείτε όμως ότι η λέξη ανεργία ταιριάζει με την απεργία και αντί της κοινωνικής συνοχής οδηγείτε τα πράγματα σε μια κοινωνική όξυνση.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, από τη μια μεριά μας κατηγορείτε ότι αντιγράφουμε την πολιτική σας και το λένε οι περισσότεροι Βουλευτές του ΠΑΣΟΚ. Από την άλλη πλευρά λέτε ότι δεν έχουμε πολιτική. Τι από τα δυο έχουμε; Έχουμε αντιγραφή της δικής σας πολιτικής ή δεν έχουμε; Αυτό πρέπει να το ξεκαθαρίσετε, διότι σας είδα σήμερα απογοητευμένους για την κασσάνδρεια θεωρία σας ότι μετά τους Ολυμπιακούς Αγώνες θα γίνει έκρηξη, θα τιναχθεί το τέρας της ανεργίας. Εμείς δεν υπερηφανευόμαστε ότι μειώσαμε πολύ την ανεργία αλλά τιθασεύσαμε ένα τέρας το οποίο πραγματικά σας έχει στεναχωρήσει και σας έχει ρίξει έξω στα προγνωστικά σας. Και θα δείτε οσονούπω και το 2005, αυτό που λέμε το 11,3% και το 11,2% θα πάει ακόμα προς τα κάτω. Και σας το διαβεβαιώνω με πολιτικές.
    Ψάχνετε να βρείτε ποια είναι η ειδοποιός διαφορά. Μάλιστα είστε πολύ κατηγορηματικός, κύριε Πρωτόπαπα, λέγοντας: «τίποτα, τίποτα, τίποτα». Ας πούμε ένα απλό παράδειγμα. Έχετε περάσει από το Υπουργείο αυτό και εσείς τουλάχιστον πρέπει να το ξέρετε το αντικείμενο. Τι κάνατε; Μέχρι τη διακυβέρνηση τη δική σας είχατε γεμίσει το δημόσιο με χιλιάδες δεκάμηνα προγράμματα “STAGE”, για πέντε και επτά χρόνια. Ενώ θα έπρεπε να υπάρχει μια υπεύθυνη δήλωση του ν. 105 που να απαγορεύει το δεύτερο δεκάμηνο να είναι στο δημόσιο, τα είχατε παρακάμψει όλα και είχατε πολιτικά ομήρους. Γιατί άκουσα και για ομηρία. Δέκα χρόνια με το “STAGE”. Με πόσα χρήματα, κύριε Πρωτόπαπα; Με 280 ευρώ αμοιβή, κύριε Πολύδωρα. Αυτός ήταν ο σοσιαλιστικός μισθός για τον οποίο σήμερα χτυπιούνται οι κύριοι του ΠΑΣΟΚ. Η δική μας διαφορά ποια είναι; Εμείς φέραμε δεκαοχτάμηνο, κύριε Πρωτόπαπα, με 600 ευρώ. Είναι τουλάχιστον λίγο αξιοπρεπής μισθός. Είναι μια ειδοποιός διαφορά. Μια πολιτική η μία, να η δεύτερη πολιτική.
    Δεύτερο. Η δική μας πολιτική και φιλοσοφία –και να συμφωνήσουμε σ’ αυτό- είναι ότι εμείς παλεύουμε να έχουμε επιδότηση απασχόλησης και όχι επιδότηση ανεργίας. Η επιδοματική πολιτική, κύριοι συνάδελφοι, οδήγησε εκεί τη ναυπηγοεπισκευαστική ζώνη και χάσαμε, εμείς και εσείς και ο Έλληνας φορολογούμενος πολίτης 15 δισεκατομμύρια. Αν τα δεκαπέντε δισεκατομμύρια της τελευταίας πενταετίας τα είχαμε κάνει επιδόματα απασχόλησης, υποδομών, θα δούλευε η ζώνη. Και δεν θα είχαμε άνεργους και δεν θα χάναμε και ένα σωρό λεφτά.
    Άρα, λοιπόν, να συμφωνήσουμε ότι ΠΑΣΟΚ και Νέα Δημοκρατία συμφωνούμε στην επιδότηση απασχόλησης. Και εκεί να δούμε επί μέρους πολιτικές όπως είναι το άρθρο 2 κλπ.
    Το τρίτο, κύριε Πρωτόπαπα, είναι ότι εσείς ειδικά δεν πρέπει να μιλάτε για ΕΣΔΑ. Δεν ήθελα να το πω από την αρχή. Κανείς άλλος δεν έχει λοιδορηθεί, ούτε εμείς, Υφυπουργός και Κυβέρνηση, όσο λοιδορηθήκατε εσείς από την Ευρώπη για τα δύο προηγούμενα ΕΣΔΑ, για τα οποία είστε και πολιτικά υπεύθυνος. Και το λέω αυτό γιατί το ΕΣΔΑ 2003-2006, που εμείς τροποποιήσαμε και καταθέσαμε μόνο μια σύσταση έχει -και έχει δίκιο- για την ανεπάρκεια στον επαγγελματικό βίο, κατάρτιση κλπ. Όμως έχουμε τρεις λιγότερες που αφορούν μόνο το ΝΑΤ -και είναι πάρα πολύ ευνοϊκά τα σχόλια- και άλλες δύο που είναι συστάσεις -δεν έχουμε καμία άλλη επιτήρηση παρά μόνο συστάσεις- για το μεταναστευτικό, το οποίο οσονούπω, τέλη Φεβρουαρίου μπαίνει στη Βουλή από το Υπουργείο Εσωτερικών. Άρα λοιπόν για το ΕΣΔΑ κάναμε προσπάθειες και πραγματικά νομίζω ότι είναι καλύτερο από ότι ήταν η λοιδορία επί του δικού σας ΕΣΔΑ. 
    Να σας πω, κύριε Τσούρα, δεν είναι μια καρτέλα απλή, είναι μια φιλοσοφία, μια πολιτική ολόκληρη η εξατομικευμένη παρέμβαση του ανέργου στον εργασιακό σύμβουλο. Γιατί; Δεν είναι δυνατόν σήμερα να λέμε ότι στο Νομό Ημαθίας ή στο Αργοστόλι, στην Κεφαλλονιά, έχω εκατόν πενήντα υδραυλικούς και έχω δέκα βρύσες; Πρέπει να δούμε την ποιοτική πλευρά. Η εξατομικευμένη παρέμβαση συν την άλλη ιδιότητα του εργασιακού συμβούλου ότι πρέπει να ψάξει να προστρέξει να βρει δουλειά στον άνεργο, συν το νομοσχέδιο «σκούπα» που έρχεται οσονούπω, όπου δίνει κίνητρα στον εργοδότη που θα ζητάει για πρώτη φορά δουλειά μέσα από τον ΟΑΕΔ.
      Μέχρι τώρα είχατε υποχρεωτικό, κύριε Τσούρα, την υποχρέωση του εργοδότη για την αναγγελία απόλυσης. Τώρα το κάνουμε για πρόσληψη με ειδικά κίνητρα. Να μία άλλη πολιτική φιλοσοφία, μία άλλη πολιτική. 
      Πώς, λοιπόν, λέτε ότι αυτή η Κυβέρνηση στους δέκα, έντεκα μήνες δεν έχει σοβαρή πολιτική;
      Είπατε κάτι απαξιωτικά για το Εθνικό Κέντρο για την υγεία και την ασφάλεια των εργαζομένων. Και σας ρωτάω έντιμα: Τι έχουμε μέχρι τώρα; Το ΕΣΔΑ; Τι είναι το ΕΣΔΑ; Θα μου επιτρέψετε να πω, ένα «μαγαζί» το οποίο δεν έχει την υποστήριξη του κράτους, δεν έχει οικονομικούς πόρους, δεν λειτουργεί. 
      Και θα σας πω, κύριε Πρωτόπαπα, το εξής: Εάν σήμερα η Ελλάδα υστερεί στην ασφάλεια για την υγεία των εργαζομένων, για την πρόληψη τι κάνει; Υπάρχουν άλλα στοιχεία, στον «Οίκο του Ναύτη» παραδείγματος χάρη, στο Υπουργείο Ναυτιλίας. Τα ατυχήματα που γίνονται πάνε στο ΕΣΔΑ; Υπάρχει ένας φορέας του Υπουργείου Μεταφορών που να μαζεύει τα τρένα; Το ΙΚΑ μόνο –και αυτό πλημμελώς- καταγράφει. 
      Εμείς τι θέλουμε; Θα το φέρουμε σε νομοσχέδιο αυτοτελές και θα έχω την τιμή να σας το παρουσιάσω. Και θα σας το δώσω, κύριε Τσούρα, για να συμφωνήσουμε ότι η χώρα αυτή πρέπει να δημιουργήσει με τη συμμετοχή του κράτους και των φορέων –τώρα είναι μόνο φορείς- ένα εθνικό φορέα όπου θα μας δώσει, πρώτον, τα στατιστικά στοιχεία που δεν τα έχουμε και, δεύτερον, οδηγίες. Αυτό το ινστιτούτο θα είναι πλαισιωμένο από τεχνοκράτες και από πολιτικές και πολιτικούς όλων των αποχρώσεων. Δεν είναι ένα παραμάγαζο, όπως δημιουργούνταν στο παρελθόν. 
      Άρα λοιπόν κι εσείς πρέπει σε αυτό πάρα πολύ να προστρέξετε.
      Κύριοι συνάδελφοι, το 2004 για τη Νέα Δημοκρατία ήταν το έτος των ονειρικών Ολυμπιακών Αγώνων, μία κατάκτηση που όλα τα κόμματα, όλοι οι φορείς, όλοι οι πολίτες μαζί πετύχαμε. Για εμάς το 2005 είναι η Ολυμπιάδα της καθημερινότητας. Έχουμε αρχές Φεβρουαρίου. Για το 2005 θα κριθούμε στο τέλος, για την «Ολυμπιάδα» της καθημερινότητας. Δίνουμε τη μάχη καθημερινά και στο ράντζο και στις ουρές και στη σύνταξη και σε όλες τις αντιξοότητες του Έλληνα πολίτη. 
      Θα πετύχουμε και θα πρέπει όλοι μαζί να αγωνιστούμε να συνθέσουμε τις αντιλήψεις για ένα καλύτερο μέλλον του ελληνικού λαού.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Τσούρας έχει το λόγο.
      ΑΘΑΝΑΣΙΟΣ ΤΣΟΥΡΑΣ: Είναι προφανές, κύριε Υφυπουργέ, ότι ακολουθείτε αυτό που ο κύριος Υπουργός ακολουθεί. Κάνει αλλεπάλληλες δηλώσεις του «τι θα κάνουμε» και δεν κάνει τίποτα. Εσείς, ενισχύοντας αυτήν τη θέση, «κάνουμε εξαγγελίες» -και μετεκλογικά πια, όχι μόνο προεκλογικά- και «θα φέρουμε νόμο» και «θα προχωρήσουμε σε μέτρα» και «θα προχωρήσουμε σε δράσεις» και «θα γίνουν όλα καλύτερα». 
      Είστε ένα χρόνο, κύριε Υπουργέ. Όσον αφορά την αντίφαση μεταξύ του «αντιγράφετε» και του «δεν έχουμε πολιτική»: Επειδή δεν έχετε πολιτική -γιατί αν είχατε, θα την είχατε εφαρμόσει- γι’ αυτό σας λέμε να βοηθήσουμε αυτόν τον άνεργο που έχει αγωνία, αυτόν τον άνεργο που έχει πόνο -που είναι περισσότεροι απ’ ό,τι ήταν πρόπερσι- αυτούς που απολύθηκαν –και είναι περισσότεροι απ’ ό,τι ήταν πρόπερσι- αυτούς που δεν προσελήφθησαν –και είναι λιγότεροι απ’ ό,τι ήταν πρόπερσι- τουλάχιστον κάνοντας αυτές τις διατάξεις πράξη που εμείς έχουμε ψηφίσει ως νόμους και διατάξεις που κι εσείς -εννοώ το Υπουργείο- έχετε πει ότι είναι θετικές. 
      Φοβόμαστε ότι δεν κατανοείτε ότι δώδεκα μήνες ο λαός σάς παρακολουθεί, ο λαός αισθάνεται ότι δεν θέλετε να πράξετε, ο λαός βλέπει ότι το μόνο που σας ενδιαφέρει είναι να ασχοληθείτε με τους μεγαλοεπιχειρηματίες, είτε για να φέρουν το βρώμικο χρήμα είτε για να φέρουν το χρήμα από το λαθρεμπόριο είτε για να τους δώσετε τέτοιες απαλλαγές στα κέρδη που να αυξήσουν τη δική τους καλή χρηματική κατάσταση. 
      Φοβάμαι –και έτσι τελειώνω- ότι κάνετε αυτό που είπα και στο τέλος. Κάνετε ακριβώς την ίδια πολιτική με το 1990-1993. Ενισχύετε τους μεγαλοεισοδηματίες, αρνείστε να ασχοληθείτε με τον κόσμο, με το λαό, με τις κοινωνικές τάξεις, που είπατε ότι θα υποστηρίξετε και το τέλος σας θα είναι ακριβώς το ίδιο όπως το 1993 πολύ σύντομα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 47/27-1-2005 επερώτησης Βουλευτών του ΠΑΣΟΚ προς τον Υπουργό Απασχόλησης και Κοινωνικής Προστασίας, σχετικά με την ανεργία και πολιτικές αντιμετώπισής της.
      Έχουν διανεμηθεί τα Πρακτικά της συνεδρίασης της Πέμπτης 3 Φεβρουαρίου 2005 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Πέμπτης 3 Φεβρουαρίου 2005 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.25’ λύεται η συνεδρίαση για αύριο ημέρα Τρίτη 15 Φεβρουαρίου 2005 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: i) ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.», ii) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Κυβερνητική Επιτροπή Παιδείας και Πολιτισμού», σύμφωνα με την ημερήσια διάταξη, που έχει διανεμηθεί.
    Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ



78
Συνεδρίαση 14-2-05               σελ.      

