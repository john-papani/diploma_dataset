

ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α’
ΣΥΝΕΔΡΙΑΣΗ ΡΞΕ’

Τετάρτη 18 Μαΐου 2005

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ. Β. Παπανδρέου, Χ. Παπουτσή και Ε. Χαϊτίδη, σελ.
2. ‘Ανακοινώνεται ότι τη συνεδρίαση παρακολουθούν μαθητές από το 19ο Δημοτικό Σχολείο Ζωγράφου, το 2ο Δημοτικό Σχολείο Μουδακίου Καρδίτσας, το Β’ Δημοτικό Σχολείο Παραλίας Διστόμου και το 1ο Δημοτικό Σχολείο Βαγείων Βοιωτίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 19 Μαΐου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Πολιτισμού: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους – Διάρθρωση, οργάνωση και λειτουργία της Γενικής Γραμματείας Ολυμπιακής Αξιοποίησης», σελ.
2. Κατάθεση ‘Εκθεσης Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμου του Υπουργείου Δικαιοσύνης: α) «Κύρωση του Πρωτοκόλλου υπ’ αριθμόν 14 της Σύμβασης για την προάσπιση των δικαιωμάτων των ανθρώπων και των θεμελιωδών ελευθεριών, το οποίο τροποποιεί το σύστημα ελέγχου της Σύμβασης», σελ.
β) «Κύρωση της Συμφωνίας για τη συνεργασία μεταξύ του Υπουργείου Δικαιοσύνης και Ελληνικής Δημοκρατίας και του Υπουργείου Δικαιοσύνης της Ρωσικής Δημοκρατίας», σελ.
3. Κατάθεση σχεδίων νόμων:
Οι Υπουργοί Οικονομίας και Οικονομικών και Εξωτερικών κατέθεσαν σχέδια νόμων:
α) «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και του Βασιλείου των Κάτω Χωρών για τις Ολλανδικές Αντίλλες και για την Αρούμπα για τη φορολόγηση των εισοδημάτων από αποταμιεύσεις και για την προσωρινή εφαρμογή τους», σελ.
β) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις», σελ.
γ) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τουρκ και Κάϊκος για τη φορολόγηση των εισοδημάτων από αποταμιεύσεις», σελ.
δ) «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις», σελ.
ε) «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Γκέρνζη, Μαν και Τζέρσεϋ για τη φορολόγηση των εισοδημάτων από αποταμιεύσεις και για την προσωρινή εφαρμογή τους», σελ.
στ) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Λιχτενστάϊν που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τις συνοδεύει μεταξύ της Ευρωπαϊκής Κοινότητας και των κρατών-μελών της αφενός και του Πριγκιπάτου του Λιχτενστάϊν αφετέρου», σελ.
ζ) «Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου της Ανδόρας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, και της Κοινής Δήλωσης προθέσεων που τη συνοδεύει μεταξύ της Ευρωπαϊκής Κοινότητας και των κρατών μελών της αφενός και του Πριγκιπάτου της Ανδόρας αφετέρου», σελ.
η) «Κύρωση της Συμφωνίας μεταξύ της Ευρωπαϊκής Κοινότητας και της Ελβετικής Συνομοσπονδίας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, του Μνημονίου Συμφωνίας που τις συνοδεύει μεταξύ της Ευρωπαϊκής Κοινότητας και των κρατών μελών της αφενός και της Ελβετικής Συνομοσπονδίας αφετέρου, καθώς και της Συμφωνίας υπό μορφή ανταλλαγής επιστολών μεταξύ της Ευρωπαϊκής Κοινότητας και της Ελβετικής Συνομοσπονδίας σχετικά με την ημερομηνία εφαρμογής της ως άνω Συμφωνίας»,σελ.

ΟΜΙΛΗΤΕΣ
Επί του σχεδίου νόμου του Υπουργείου Πολιτισμού:
ΑΓΟΡΑΣΤΟΣ Κ., σελ.
ΑΗΔΟΝΗΣ Χ., σελ.
ΑΝΔΡΟΥΛΑΚΗΣ Δ., σελ.
ΒΕΡΓΙΝΗΣ Ξ., σελ.
ΒΕΡΡΑΣ Μ., σελ.
ΒΛΑΧΟΣ Γ., σελ.
ΒΡΕΤΤΟΣ Κ., σελ.
ΕΞΑΡΧΟΣ Β., σελ.
ΚΑΛΟΓΗΡΟΥ Χ., σελ.
ΚΑΡΠΟΥΖΑΣ Α., σελ.
ΚΑΡΥΔΗ Χ., σελ.
ΚΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΓΙΑΝΝΗΣ Γ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΛΟΥΡΗΣ Κ., σελ.
ΚΟΥΡΑΚΟΣ Ι., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΛΙΑΝΗΣ Γ., σελ.
ΛΩΤΙΔΗΣ Λ., σελ.
ΜΑΓΚΡΙΩΤΗΣ Ι., σελ.
ΜΑΝΩΛΙΑ Χ., σελ.
ΜΕΡΕΝΤΙΤΗ Α., σελ.
ΜΗΤΣΟΤΑΚΗΣ Κ., σελ.
ΜΠΑΝΤΟΥΒΑΣ Κ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α.,σελ.
ΟΙΚΟΝΟΜΟΥ Β., σελ.
ΠΑΠΑΓΕΩΡΓΙΟΥ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΠΑΣ Χ., σελ.
ΡΟΒΛΙΑΣ Κ., σελ.
ΣΤΡΑΤΑΚΗΣ Ε., σελ.
ΤΣΑΛΙΔΗΣ Φ., σελ.
ΤΣΙΑΜΑΚΗΣ Δ., σελ.
ΦΟΥΣΑΣ Α., σελ.
ΧΡΙΣΤΟΦΙΛΟΠΟΥΛΟΥ Π., σελ.
 
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      (ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΞΕ’
      Τετάρτη 18 Μαΐου 2005
      
      Αθήνα, σήμερα στις 18 Μαΐου 2005, ημέρα Τετάρτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Πίττα,  Βουλευτή Χίου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Αυλώνος Εύβοιας ζητεί χρηματοδότηση για την αποκατάσταση ζημιών που προκάλεσε η θεομηνία της 31ης Δεκεμβρίου 2004 στην περιοχή του.
      2) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμαρχος Χαλκιδέων Εύβοιας ζητεί την ίδρυση Μονάδας Εντατικής Θεραπείας στο Νοσοκομείο Χαλκίδας Εύβοιας.
      3) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Ωρεών Εύβοιας ζητεί την επισκευή του κρηπιδώματος του προσήνεμου μώλου στο αλιευτικό καταφύγιο Ν. Πύργου Εύβοιας.
      4) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά  με την οποία οι Δήμαρχοι Κηρέως, Ελυμνίων και Νηλέως Εύβοιας ζητούν την ίδρυση ΤΕΙ στο Νομό Εύβοιας καθώς και την κατασκευή έργων υποδομής.
      5) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Παγκρήτιος Σύλλογος Γονέων και Φίλων Παιδιών με Νεοπλασία «Η ΗΛΙΑΧΤΙΔΑ» ζητεί τη χρηματοδότηση της κατασκευής ξενώνα για τη φιλοξενία ασθενών παιδιών εκτός Ηρακλείου.
      6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Σπερχειάδος Φθιώτιδας ζητεί οικονομική ενίσχυση για την ανέγερση ανδριάντα του στρατηγού Ιωάννη Πιτσίκα.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Έκτακτου Εκπαιδευτικού Προσωπικού – ΣΕΕΠ ΑΤΕΙ Πάτρας ζητεί τη μετατροπή των συμβάσεων εργασίας των μελών του σε αορίστου χρόνου κλπ..
      8) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύλλογος Έκτακτου Εκπαιδευτικού Προσωπικού – ΣΕΕΠ ΑΤΕΙ Πάτρας ζητεί τη μετατροπή των συμβάσεων εργασίας των μελών του σε αορίστου χρόνου κλπ..
      9) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων Περιφέρειας Δυτικής Ελλάδας ζητεί την επίλυση μισθολογικών και  λοιπών προβλημάτων των υπαλλήλων των περιφερειών.
      10) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Καστριτσίου – Παν/λεως Πατρών ζητεί τη συνέχιση και ενίσχυση του προγράμματος πρόσθετης διδακτικής στήριξης στη δευτεροβάθμια εκπαίδευση.
      11) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία  ο κ. Έλληνας Γεώργιος ζητεί την αναγνώριση ως συντάξιμου του χρόνου απασχόλησής του στην Αυστραλία.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αλλοίωση της κοίτης του ποταμού Φοίνικα κλπ..
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Δ.Σ. της Εταιρείας Κοινωνικής Ψυχιατρικής και Ψυχικής Υγείας ζητεί την οικονομική στήριξη της εν λόγω εταιρείας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Παραλίας Πατρών ζητεί την ίδρυση στο δήμο του κέντρου υγείας  αστικού τύπου.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Άσυλο Χρονίων Παθήσεων Παίδων «ΚΙΒΩΤΟΣ ΑΓΑΠΗΣ» ζητεί τη χορήγηση ενός ολυμπιακού αυτοκινήτου.
      16) Ο Βουλευτής Αχαΐας κ. ΑΝΔΡΕΑΣ ΦΟΥΡΑΣ κατέθεσε αναφορά με την οποία το Παράρτημα Αχαΐας του Πανελλήνιου Συλλόγου Παραπληγικών ζητεί τη χορήγηση ενός προσβάσιμου για αναπηρικά αμαξίδια mini-bus-TAXI.
      17) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Θεσσαλονίκης «ΚΑΛΛΙΤΕΧΝΙΚΗ ΠΡΩΤΟΒΟΥΛΙΑ» ζητεί να επανεγκριθούν οι άδειες εμπορίου των μελών του.
      18) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στη δημιουργία μονάδας ηλεκτρικής ενέργειας στην περιοχή του Ακριτοχωρίου.
      19) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία οι Α.Σ. Ράχης «Ο ΑΓΙΟΣ ΛΟΥΚΑΣ», ΑΣΠΟ Ράχης Πιερίας και ΑΣΠ Κερασιών «Η ΡΑΧΗ» ζητούν την οικονομική στήριξη των κερασοπαραγωγών  της περιοχής τους.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Εργαζομένων Τομέα Υγείας Νομού Κυκλάδων ζητεί την ενίσχυση των πληρωμάτων των ασθενοφόρων οχημάτων κλπ..
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία τα Σωματεία Ενοικιαζομένων Δωματίων, Ξενοδόχων Μήλου και ο Σύνδεσμος Επαγγελματιών και Βιοτεχνών Επαρχίας Μήλου ζητούν την ενίσχυση των δρομολογίων της Ολυμπιακής  Αεροπλοΐας για τη Μήλο.
      22) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα κατέθεσαν αναφορά με την οποία ο Σύλλογος Ελλήνων Συνταξιούχων Διδασκάλων Νομού Αγίων Σαράντα ζητεί οικονομική ενίσχυση.
      23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ζητεί ενημέρωση για το ζήτημα της ασφαλιστικής τακτοποίησης των επαγγελματιών αλιέων του Συλλόγου Ιεράπετρας «Ο ΠΟΣΕΙΔΩΝ».
      24) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα κατέθεσαν αναφορά με την οποία η κ. Φωτεινή Γιαννούχου ζητεί να προσληφθεί ως καθαρίστρια στο σχολικό συγκρότημα Ραπτόπουλου.
      25) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα κατέθεσαν αναφορά με την οποία η κ. Βίκυ – Σταυρούλα Πόταρη, αισθητικός, διαμαρτύρεται για τη μη αναγνώριση του πτυχίου της από το ΙΤΕ.
      26) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου εκφράζει τις απόψεις του όσον αφορά τη στελέχωση του Τμήματος Πολεοδομίας Σητείας.
      27) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί τη χρηματοδότηση του έργου της ασφαλτόστρωσης της περιφερειακής οδού του αεροδρομίου Σητείας.
      28) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Ψυλλάκης ζητεί το διορισμό του ως αναπληρωτής δάσκαλος.
      29) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Μαρία Μαστροπαύλου ζητεί τη συνταξιοδότηση του συζύγου της από το ΙΚΑ.
      30) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Νικόλαος Συλιγνάκης ζητεί να του δοθεί εφάπαξ από το ΝΑΤ.
      31) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Πτυχιούχων Μηχανικών  ΤΕ – ΔΕΗ διαμαρτύρεται για τις επενδυτικές δραστηριότητες της ΔΕΗ στη Βουλγαρία.
      32) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Παγκρήτιος Σύλλογος Γονέων και Φίλων Παιδιών με Νεοπλασία «Η ΗΛΙΑΧΤΙΔΑ» ζητεί την οικονομική ενίσχυση του έργου της ανέγερσης ξενώνα από το ΠΑΓΝΗ.
      33) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Ιδιοκτητών ΤΑΧΙ Νομού Καστοριάς ζητεί την ικανοποίηση οικονομικών και λοιπών αιτημάτων των μελών του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7650/10-2-05 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 14711-ΙΗ/4.3.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7650/10.2.05 την οποία κατέθεσε στη Βουλή ο Βoυλευτής κ. Αναστ. Σιδηρόπουλος και η οποία αναφέρεται στην προϋπηρεσία καθηγητών των ΤΕΕ ΟΑΕΔ, σας γνωρίζουμε ακόλουθα:
     Προϋπηρεσία που έχει προσφερθεί στον ΟΑΕΔ δεν μπορεί να υπολογισθεί για την κατάταξη στον πίνακα των αναπληρωτών-ωρομισθίων επειδή δεν. περιλαμβάνεται την παρ.34 του άρθρου 6 του νόμου 3027/2002, όπου αναγράφεται ότι ως προϋπηρεσία προσωρινού αναπληρωτή ή ωρομισθίου εκπ/κού νοείται αυτή που προσφέρθηκε ανεξάρτητα από το φορέα πρόσληψης α) στα δημόσια σχολεία Α/θμιας και Β/θμιας Εκπ/σης αρμοδιότητας του ΥΠΕΠΘ, Β) στα μουσικά σχολεία, γ) στα Τμήματα Αθλητικών διευκολύνσεων ,δ) στις Σχολικές Μονάδες Ειδικής Αγωγής, ε) στα Ναυτικά Λύκεια, στ) στα Μεταλυκειακά Προπαρασκευαστικά Κέντρα, ζ) στα ολοήμερα Σχολεία Α/θμιας Εκπ/σης, η) τα Εκκλησιαστικά Σχολεία ,θ) στη Σιβιτανίδειο Δημόσια Σχολή Τεχνών και Επαγγελμάτων  σε θέσεις μονίμων εκπ/κών πριν από την αποχώρησή τους, ια) για την εφαρμογή του προγράμματος της Ολυμπιακής Εκπαίδευσης και ιβ) για την εφαρμογή των προγραμμάτων, ενισχυτικής διδασκαλίας και πρόσθετης διδακτικής βοήθειας
     Η προϋπηρεσία όμως που έχει προσφερθεί στις σχολές μαθητείας του ΟΑΕΔ μπορεί να υπολογισθεί για την προσαύξηση μορίων στο γραπτό διαγωνισμό του ΑΣΕΠ, που σύμφωνα με την παρ.7 του άρθρου 1 του νόμου 2834/2000 προϋπηρεσία αποτελεί η απασχόληση ως προσωρινού ή ωρομίσθιου εκπαιδευτικού σε δημόσια σχολεία πρωτοβάθμιας ή δευτεροβάθμιας εκπαίδευσης, στη Σιβιτανίδειο Δημόσια Σχολή Τεχνών και Επαγγελμάτων ,στις σχολές μαθητείας του ΟΑΕΔ του άρθρου 9  παρ. 11 του Ν. 1566/1985, στα Μεταλυκειακά Προπαρασκευαστικά Κέντρα του άρθρου 59 του Ν.1566/1985, στα ναυτικά λύκεια, η υπηρεσία εκπαιδευτικών στα τμήματα ενισχυτικής διδασκαλίας του Εθνικού ιδρύματος Νεότητας για μουσουλμάνους μαθητές και η προϋπηρεσία των εκπαιδευτικών των ιδιωτικών σχολείων πρωτοβάθμιας η δευτεροβάθμιας εκπαίδευσης. Η προσαύξηση δίδεται σε σχέση με την ολική διάρκεια της προϋπηρεσίας Σε περιπτώσεις προϋπηρεσίας με μειωμένο ωράριο γίνεται αναγωγή στο εκάστοτε υποχρεωτικό εβδομαδιαίο ωράριο διδασκαλίας
     Ο Υφυπουργός
     Γ. ΚΑΛΟΣ»
      2. Στην με αριθμό 7598/9-2-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Φ90022/5350/390/3.3.05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή των Ελλήνων ο Βουλευτής κ. Δημ Πιπεργιάς, αναφορικά με το παραπάνω θέμα, σας γνωρίζουμε τα εξής:
     Σύμφωνα με την παρ. 3 του άρθρου 15 του Ν.1469/84, οι ημέρες εργασίας των ρητινοσυλλεκτών, που αναγνωρίζονται κατ' έτος στην ασφάλιση του ΙΚΑ-ΕΤΑΜ, ανέρχονται σε 35 ημέρες ανά 1000 κιλά παραδιδόμενης σε εμπόρους, ιδιωτικές ή συνεταιριστικές βιομηχανίες ρητίνης και ανάγονται στο ημερολογιακό έτος παραδόσεως της ρητίνης.
     Για να αναγνωρισθούν στην ασφάλιση του ΙΚΑ-ΕΤΑΜ ημέρες εργασίας των ρητινοσυλλεκτών δεν απαιτείται μόνο να έχει πραγματοποιηθεί απασχόληση αυτών στη συλλογή ρητίνης αλλά να προκύπτει και εισόδημα που να προέρχεται από την πώληση της παραγόμενης ποσότητας.
     Δηλαδή η εν λόγω ασφάλιση είναι απόλυτα συνδεδεμένη με την ποσότητα ρητίνης που πωλείται κάθε χρόνο στους εμπόρους και στις βιομηχανίες ρητίνης και κατά συνέπεια με βάση την ποσότητα της παραδιδόμενης (πωλούμενης) ρητίνης προσδιορίζεται ο αριθμός ημερών εργασίας που αναγνωρίζονται στην ασφάλιση του ΙΚΑ-ΕΤΑΜ.
     Από τα παραπάνω προκύπτει ότι δεν προβλέπεται από την ισχύουσα νομοθεσία να παρέχεται ασφαλιστική ικανότητα στους ρητινοσυλλέκτες με την προσκόμιση μόνο βεβαίωσης παραγωγής από το συνεταιρισμό τους, χωρίς να έχουν διαθέσει σε εμπόρους την παραγωγή αυτή.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
      3. Στην με αριθμό 7633/22-2-05 ερώτηση της Βουλευτού κ. Έλενας Ράπτη δόθηκε με το υπ’ αριθμ. 346/4-3-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, σας ενημερώνουμε τα εξής:
     Τα θέματα υιοθεσιών ρυθμίζονται, βασικά, από τις διατάξεις του δεκάτου τρίτου κεφαλαίου του Αστικού Κώδικα (άρθρ. 1542 επ.), του άρθρου 800 του Κώδικα Πολιτικής Δικονομίας, του προεδρικού Δ/τος 226/1999, καθώς και από τη διάταξη του άρθρου 10§2, του Νόμου 2447/1996, σύμφωνα με την οποία: «Με φυλάκιση τουλάχιστον ενός (1) έτους και με χρηματική ποινή μέχρις ενός εκατομμυρίου δραχμών τιμωρούνται: Εκείνος που δίνει σε υιοθεσία το παιδί του, καθώς και εκείνος που μεσολαβεί στην υιοθεσία αποκομίζοντας ο ίδιος ή προσπορίζοντας σε άλλους αθέμιτο όφελος»... «Εκείνος που τελεί κατ' επάγγελμα, με πρόθεση κερδοσκοπίας, τις (ανωτέρω) αξιόποινες πράξεις ... τιμωρείται με κάθειρξη μέχρι δέκα (10) ετών και με χρηματική ποινή μέχρι πέντε (5) εκατομμυρίων δραχμών».
     Πρόκειται για αυστηρό νομοθετικό πλαίσιο, ενώ η περαιτέρω αυστηροποίησή του, δεν εντάσσεται στο σχεδιασμό του Υπουργείου Δικαιοσύνης, του πρώτου εξαμήνου του έτους 2005.
     Τέλος, σας ενημερώνουμε ότι δεν είναι στις προθέσεις του Υπουργείου Δικαιοσύνης η δημιουργία ειδικού Σώματος Δικαστών, που θα αποφοιτούν από την Εθνική Σχολή Δικαστών με ειδίκευση στα θέματα υιοθεσιών, διότι η οργανωτική δομή των Ελληνικών Δικαστηρίων δεν επιτρέπει εξειδίκευση τέτοιου βάθους.
     Κατά τα λοιπά θέματα, αρμόδιο να σας απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      4. Στις με αριθμό 7666/10-2-05 και 7697/11-2-05 ερωτήσεις των Βουλευτών κυρίων Βασιλείου Κεγκέρογλου και Εμμανουήλ Φραγκιαδουλάκη δόθηκε με το υπ’ αριθμ. 14716-ΙΗ/4-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 7666/10.2.2005 και 7697/11.2.2005 τις οποίες κατέθεσαν οι Βουλευτές κ.κ. Βασ. Κεγκέρογλου και Μαν. Φραγκιαδουλάκης κα αφορούν στα Τμήματα Αθλητικής Διευκόλυνσης των Σχολείων του Νομού Ηρακλείου, σας γνωρίζουμε τα ακόλουθα:
     Τα Τμήματα Αθλητικής Διευκόλυνσης (Τ.Α.Δ.) στα Γυμνάσια και τα Ειδικά Τμήματα Αθλητικής Διευκόλυνσης (Ε.Τ.Α.Δ.) στα. Λύκεια δημιουργήθηκαν τα μεν πρώτα για να δίνουν την ευκαιρία στους μαθητές που έχουν ιδιαίτερες ικανότητες στον αθλητισμό να τις καλλιεργήσουν παράλληλα με την φοίτησή τους και τα δεύτερα για να διευκολύνουν τους επιλεγμένους αθλητές στις αυξημένες προπονητικές απαιτήσεις που δημιουργεί το αθλητικό τους επίπεδο.
     Το ότι κάποια Τ.Α.Δ. ή ΕΤ.Α.Δ. της χώρας έχουν πετύχει με τον καλύτερο τρόπο τους σκοπούς λειτουργίας τους αναδεικνύει την επιτυχία του θεσμoύ.
     Η δημιουργία αμιγών αθλητικών σχολείων προϋποθέτει τη δημιουργία ενός εντελώς διαφορετικού θεσμού από αυτόν που λειτουργεί έως τώρα και βέβαια δεν είναι δυνατόν αυτό να γίνει χωρίς επιστημονική - τεχνοκρατική έρευνα σε βάθος και λαμβάνοντας υπόψιν την εμπειρία και τα δεδομένα που ισχύουν σε άλλες χώρες της Ευρώπης ή του κόσμου για να προβλεφθεί η επιτυχία ή όχι ενός νέου εντελώς διαφορετικού θεσμού.
     Το αίτημα ανεξαρτητοποίησης των συγκεκριμένων Τ.Α.Δ. και ΕΤ.Α.Δ. του Νομού Ηρακλείου εντάσσεται σε μια εντελώς. διαφορετική φιλοσοφία από το θεσμό που λειτουργεί έως τώρα.
     Οι απόψεις των τοπικών φορέων και παραγόντων ή γονέων του Νομού Ηρακλείου είναι απόλυτα σεβαστές από τις αρμόδιες Υπηρεσίες του ΥΠ.Ε.ΠΘ., αλλά η δημιουργία ενός νέου θεσμού χρειάζεται προσεκτική έρευνα και δεδομένα τα οποία θα οδηγήσουν σε επιτυχία.
     Ήδη το ΥΠ.Ε.Π.Θ. επεξεργάζεται το συγκεκριμένο ζήτημα στη βάση μιας συνολικής πανελλαδικής αντιμετώπισης.
     Οι βεβιασμένες ενέργειες (καταλήψεις) δεν βοηθούν στην πορεία για το καλύτερο ειδικά όταν τα Τ.Α.Δ; και Ε.Τ.Α.Δ. του Νομού Ηρακλείου αυτή τη στιγμή λειτουργούν με επιτυχία.
     Ο Υφυπουργός
     ΓΕΩΡΓΙΟΣ ΚΑΛΟΣ»
      5. Στην με αριθμό 7585/8-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-384/3.3.05 έγγραφο από τον Υπουργό Μεταφορών και Επικοινωνικών η ακόλουθη απάντηση:
     «Σε απάντηση της ερώτησης με αριθμό 7585/8-2-2005 που κατέθεσε στη Βουλή ο Βουλευτής κ. Μαν. Σοφ. Στρατάκης , σχετικά με τον Κρατικό Αερολιμένα Ηρακλείου «Ν. ΚΑΖΑΝΤΖΑΚΗΣ» (KΑΗΚ), κατά το λόγο αρμοδιότητας του Υπ.Μ.Ε , σύμφωνα και με το με αριθμό ΥΠΑ/Δ13/Α/7460/345/3-3-2005 έγγραφο της Υπηρεσίας Πολιτικής Αεροπορίας, θέτουμε υπόψη σας τα εξής:
     Σύμφωνα με ειδικές μελέτες για τον Αερολιμένα Ηρακλείου και για την εξυπηρέτηση της προβλεπόμενης αερομεταφορικής κίνησης των 10,0-12,0 εκατ.επιβατών, που αναμένονται έως το έτος 2020, απαιτείται η δημιουργία νέου συμπληρωματικού αεροδρομίου στην ευρύτερη περιοχή του Καστελλίου.
     Παράλληλα, επειδή οι διαδικασίες δημιουργίας νέου συμπληρωματικού αεροδρομίου στην ευρύτερη περιοχή του Καστελλίου, είναι χρονοβόρες και απαιτούν τουλάχιστον 10 έτη για εκπόνηση μελετών, απαλλοτριώσεις, χωροταξική ρύθμιση των χρήσεων γης στην ευρύτερη περιοχή και ενσωμάτωση της λειτουργίας του αεροδρομίου, κατασκευή, η ΥΠΑ ξεκίνησε άμεσα τις σχετικές ενέργειες. Συγκεκριμένα, εκπονήθηκε μελέτη αναγνώρισης, επιλογής θέσης και Master Plan αεροδρομίου Καστελλίου, καθώς και Φάκελος Προέγκρισης της Χωροθέτησης του έργου.
     Ο Φάκελος Προέγκρισης της χωροθέτησης έχει κατατεθεί στο ΥΠΕΧΩΔΕ, και αναμένεται η έκδοση της σχετικής απόφασης.
     Ωστόσο, η λήψη της απόφασης για την κατασκευή του νέου αεροδρομίου στο Καστέλλι θα καταστεί δυνατή μετά την έκδοση της ως άνω Προέγκρισης της χωροθέτησης, εφ' όσον, βεβαίως, αυτή είναι θετική. Στην συνέχεια, η ΥΠΑ θα προχωρήσει στην εκπόνηση των απαραίτητων Μελετών (τεχνικές - αεροναυτική - επιχειρησιακή - οικονομική - οργανωτική - περιβαλλοντική), οπότε, με βάση τα σχετικά στοιχεία, θα καταστεί δυνατή η οριστικοποίηση του χρονοδιαγράμματος υλοποιήσεως του έργου.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      6. Στην με αριθμό 7504/7-2-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1252/3-3-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζoυμε συνημμένα το με αριθμό πρωτοκόλλου 764/1-3-05 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτησης του Βουλευτή Κ. Γ. Παπαγεωργίου.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      7. Στην με αριθμό 7509/7-2-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Β-295/4-3-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 7509/7-2-2005, που κατέθεσε στη Βουλή ο Βουλευτής κ. Γιάννης Μαγκριώτης, κατά το λόγο αρμοδιότητας του Υπ.Μ.Ε., σας πληροφορούμε τα παρακάτω:
     α) Σύμφωνα με την κοινοτική νομοθεσία και συγκεκριμένα με την Οδηγία 96/96/ΕΚ όπως αυτή ισχύει και έχει ενσωματωθεί στο εθνικό μας δίκαιο, με κοινή υπουργική απόφαση, τα πετρελαιοκίνητα οχήματα, τα οποία ως επί το πλείστον περιλαμβάνουν τα Ε.Δ.Χ., τα φορτηγά άνω των 3,5 τόνων και τα λεωφορεία, υπόκεινται σε περιοδικό τεχνικό έλεγχο από τα Κ Τ Ε. Ο. των Νομαρχιακών Αυτοδιοικήσεων της χώρας. Η συχνότητα του τεχνικού ελέγχου, για τα ανωτέρω οχήματα, ορίζεται σε ένα έτος από την ημερομηνία που ταξινομήθηκε για πρώτη φορά ως καινούργιο το όχημα, και έκτοτε, κατά μια φορά το χρόνο.
     β) Με το ν.2052/92 (Α΄ 94) «Μέτρα για την αντιμετώπιση του νέφους και πολεοδομικές ρυθμίσεις» καθιερώθηκε ο ειδικός έλεγχος καυσαερίων για όλες τις κατηγορίες των κυκλοφορούντων οχημάτων επιβατηγών, φορτηγών και λεωφορείων. Όλα τα οχήματα υποχρεούνται να είναι εφοδιασμένα με Κάρτα Ελέγχου Καυσαερίων (Κ.Ε.Κ.), με την οποία πιστοποιούνται οι τιμές των εκπεμπόμενων από το όχημα ρύπων. Η Κ.Ε.Κ χορηγείται από τα αρμόδια ΚΤΕΟ των Ν.Α ή από ειδικώς εξουσιοδοτημένα, από τις Υπηρεσίες Μεταφορών και Επικοινωνιών των Ν.Α, συνεργεία επισκευής οχημάτων ή κέντρα ελέγχου. Η ισχύς της Κ.Ε.Κ για τα Ε.Δ.Χ., τα φορτηγά με μικτό βάρος άνω των 3,5 τόνων και τα λεωφορεία, είναι εξαμηνιαία.
     γ) Τα Μικτά Κλιμάκια Ελέγχου (Μ.Κ.Ε.), τα οποία συγκροτούνται από τις Νομαρχιακές Αυτοδιοικήσεις της χώρας, διεξάγουν οδικούς τεχνικούς ελέγχους στα φορτηγά άνω των 3,5 τόνων και τα λεωφορεία που κυκλοφορούν στη χώρα, και επιβάλλουν πρόστιμο και αφαίρεση της άδειας και των πινακίδων κυκλοφορίας στις περιπτώσεις εκείνες που διαπιστώνεται ότι δεν πληρούνται οι προβλεπόμενες τεχνικές απατήσεις ελέγχου, βάσει της Κ.Υ.Α Φ2/55009/4626800/02 (Β΄ 1028). Μεταξύ των σημείων που ελέγχονται είναι και το σύστημα εξάτμισης.
     δ) Με το ν. 2963/01 (Α' 268) καθιερώθηκε η ίδρυση και λειτουργία ιδιωτικών Κ.Τ.Ε.Ο. με στόχο την αντιμετώπιση των αυξημένων αναγκών του έργου του τεχνικού ελέγχου στη χώρα μας. Στο νομό Θεσσαλονίκης λειτουργούν ήδη δύο ιδιωτικά Κ.Τ.Ε.Ο.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
      8. Στην με αριθμό 7855/16-2-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./641/3-3-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 7855/16.02.2005 ερώτηση του Βουλευτή κ. Ανδρέα Μακρυπίδη, σας γνωρίζουμε τα εξής:
     Το έργο με τίτλο «Κατασκευή κλειστού γηπέδου μπάσκετ» στο Δημοτικό Διαμέρισμα Χαλκιόπουλοι του Δήμου Ινάχου Αιτωλοακαρνανίας ήταν υπό ένταξη με προϋπολογισμό 733.676 € κα. φορέα υλοποίησης το Δήμο Ινάχου.
     Στη συνέχεια, ο φορέας υλοποίησης του έργου, με δική του αίτηση ζήτησε αλλαγή τίτλου του έργου. Αυτό είχε σαν αποτέλεσμα να δημιουργηθεί καθυστέρηση την οποία αντιμετωπίζει τώρα η Γενική Γραμματεία Ολυμπιακών Αγώνων στο πλαίσιο της γενικότερης ανασυγκρότησης του Προγράμματος.
     Ο νέος τίτλος είναι «Κατασκευή γηπέδου ποδοσφαίρου» και είναι υπό ένταξη με προϋπολογισμό 528.247 €.
     Η Αναπληρωτής Υπουργός
     ΦΑΝΗ ΠΑΛΛΗ – ΠΕΤΡΑΛΙΑ»
      9. Στην με αριθμό 8257/28-2-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. Β-546/22-3-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 8257 Ι 28-02-05 που κατέθεσε τη Βουλή η Βουλευτής κα Ελπίδα Τσουρή σχετικά με τα δρομολόγια Αθήνα- Χίος, σύμφωνα και με το με αριθμ. πρωτ. 8257/28-02-05 έγγραφο των Ολυμπιακών Αερογραμμών, σας πληροφορούμε τα παρακάτω:
     Κατά την χειμερινή περίοδο που διανύουμε οι Ολυμπιακές Αερογραμμές έχουν προγραμματίσει 3 δρομολόγια την ημέρα, τα οποία με βάση τα στοιχεία που έχουμε στη διάθεσή μας έχουν εκτελεστεί κανονικά, με ελάχιστες εξαιρέσεις ακυρώσεων λόγω καιρού, και προγραμματισμένων μειώσεων λόγω χαμηλής πληρότητας (ημέρα Πρωτοχρονιάς).
     ΙΑΝΟΥΑΡΙΟΣ 2005:
     Πτήση Ο.Α.7661/7 στις 01/01/05, ακυρώθηκε προγραμματισμένα λόγω χαμηλής πληρότητας.
     ΦΕΒΡΟΥΑΡΙΟΣ 2005:
     Πτήση Ο.Α. 768/9 στις 02102/05 , ακυρώθηκε λόγω καιρού.
     Πτήση Ο.Α.768/9 στις 15/02/05, ακυρώθηκε λόγω καιρού.
     Πτήση O.A.760/1 στις 21/02/05, ακυρώθηκε λόγω τεχνικών προβλημάτων.
     Για την επόμενη θερινή περίοδο 2005 , έχουν προγραμματιστεί για τη γραμμή της Χίου, 4 δρομολόγια την ημέρα, ενώ για την υψηλή περίοδο( 19 lουνίου- 16 Σεπτεμβρίου) 5 δρομολόγια την ημέρα και τα οποία θα εκτελεστούν κανονικά όπως κάθε χρόνο.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      10. Στην με αριθμό 8246/28-2-05 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. Δ15/Γ/οικ:2527/23-3-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ερώτησης που κατέθεσε στη Βουλή των Ελλήνων ο Βουλευτής κ. Γ. Ανωμερίτης, σας γνωρίζουμε τα εξής:
     Σε απάντηση της ερώτησης με αριθμό 8246/28.2.2005 που κατέθεσε στη Βουλή των Ελλήνων ο Βουλευτής κ. Γ. Ανωμερίτης, σας γνωρίζουμε τα εξής:
     Στο πρώτο ερώτημα του συναδέλφου Βουλευτή, όπως δόθηκε απάντηση και στην Επιτροπή των ΔΕΚΟ της Βουλής, γίνεται γνωστό ότι η πολιτική ηγεσία του Υπουργείου δεν είχε ενημέρωση και δεν χρειαζόταν να έχει ενημέρωση. Ο Πρόεδρος της ΔΕΗ ενήργησε αυτοβούλως για θέματα που έκρινε ότι έπρεπε να τεθούν υπόψιν των Εισαγγελικών Αρχών.
     Στο δεύτερο ερώτημά του, η απάντηση είναι ότι δεν τίθεται θέμα παραιτήσεων στο Διοικητικό Συμβούλιο της ΔΕΗ.
     Στο τρίτο ερώτημα, παρά τους ατυχείς χαρακτηρισμούς του συναδέλφου, γίνεται γνωστό ότι οι επιλογές της Κυβέρνησης στις διοικήσεις των ΔΕΚΟ και των άλλων κρατικών Οργανισμών, γίνονται με γνώμονα την καλή λειτουργία του και την υπηρέτηση του δημοσίου συμφέροντος.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
     11. Στην με αριθμό 8248/28-2-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 15349/24-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι στο Πρόγραμμα Δημοσίων Επενδύσεων 2005 Περιφέρειας Θεσσαλίας (ΣΑΕΠ 017), έχουν ενταχθεί τα παρακάτω έργα για την Κοινότητα Ανατ. Αργιθέας Ν. Καρδίτσας:
     Άμεση αποκατάσταση ζημιών από θεομηνία της Κοινότητας Αvατολικής Αργιθέας Ν. Καρδίτσας, με το ποσό των 206.000,00 €, η απορρόφηση του οποίου γίνεται σύμφωνα με την πρόοδο των εργασιών
     Αποκατάσταση ζημιών από θεομηνία Κοινότητας Ανατολικής Αργιθέας Ν. Καρδίτσας (επαρχιακός δρόμος Αγ. Νικολάου - Βλασίου, Κ.Δ. Βλασίου - Κ.Δ. Πετρίλου - Συνοικισμός Bλαxoγιαννέϊκα Βασιλιάδεs -Ρώσση, με το ποσό των 473.000,00€.
     Όσον αφορά την αποκατάσταση της οδικής πρόσβασης προς το Δ.Δ. Κουμπουριανών, η Νομαρχιακή Αυτοδιοίκηση Καρδίτσας προέβη στην προσωρινή αποκατάστασή του και παράλληλα στη συντήρηση της παλαιότερης οδού πρόσβασης προς το Δ.Δ.
     Επίσης, το ΥΠΕΣΔΔΑ χρηματοδότησε το 2005 τη Κοιν. Ανατ. Αργιθέας με το ποσόν των 30.000,00 €, για αποκατάσταση ζημιών και καταστροφών από τις θεομηνίες.
     Τέλος, η Κοινότητα Ανατ. Αργιθέας έχει τη δυνατότητα να συμπεριλάβει στο Πρόγραμμα «ΘΗΣΕΑΣ», μεταξύ άλλων, και έργα οδοποιίας.
     Ο Υφυπουργός
     ΑΘΑΝ. ΝΑΚΟΣ»
     12. Στην με αριθμό 8280/1-3-05 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. 15353/24-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με την αποκατάσταση των σχολικών μονάδων του Δήμου Βαρδουσίων Ν.Φωκίδας, σας πληροφορούμε ότι ο δήμος έχει τη δυνατότητα να προτείνει την υλοποίησή τους για χρηματοδότηση από το νέο Αναπτυξιακό Πρόγραμμα της Τοπικής Αυτοδιοίκησης «Θησέας», που θα πραγματοποιηθεί κατά την πενταετία 2005-2009 και αφορά σε όλες τις δράσεις της Τοπικής Αυτοδιοίκησης οργανωτικού, κοινωνικού και τεχνικού χαρακτήρα.
     Ο Υφυπουργός
     Α. ΝΑΚΟΣ»
     13. Στην με αριθμό 8280/1-3-05 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./687/23-3-05 έγγραφο από τον Υφυπουργό Πολιτισμού η ακόλουθη απάντηση:
     «	Σε απάντηση της με αριθμ. πρωτοκόλλου 8280/1-3-05 ερώτησης του Βουλευτή κ. Ι. Μπούγα σας πληροφορούμε τα εξής:
     Το Δημοτικό Σχολείο στο Δ.Δ. Κροκύλειου, Δήμου Βαρδουσίων, Νομού Φωκίδας δεν έχει χαρακτηρισθεί ως ιστορικό διατηρητέο μνημείο ή έργο τέχνης σύμφωνα με τις διατάξεις του Ν. 1469/1950 ούτε ως μνημείο σύμφωνα με τις διατάξεις του ν. 3028/2002.
     Το Υπουργείο Πολιτισμού πρόκειται να εξετάσει το θέμα αν πληρούνται οι προϋποθέσεις για το χαρακτηρισμό του παραπάνω αναφερόμενου κτιρίου ως μνημείου σύμφωνα με τις διατάξεις του ν. 3028/2002.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     14. Στην με αριθμό 8271/1-3-05 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. 7017/4/4941/24-3-05 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ι. Kουτσούκος, σας γνωρίζουμε ότι, για το αντικείμενο αυτής, ενημερώθηκε η Eθνική Αντιπροσωπεία την 21-3-2005, κατά τη συζήτηση της 744/15-3-2005 επίκαιρης ερώτησης, που κατέθεσε η Βουλευτής κ. Ε. Παντελάκη.
     Για την ενημέρωσή σας, σας διαβιβάζουμε σε φωτοτυπία πρακτικά της ανωτέρω συζήτησης.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     15. Στην με αριθμό 8284/1-3-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 15356/24-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης σας ενημερώνουμε ότι ο Δήμος Μεγαρέων επιχορηγήθηκε από το ΥΠΕΣΔΔΑ, το έτος 2005, για αντιμετώπιση των ζημιών που υπέστη από τις πρόσφατες θεομηνίες, με το ποσό των 60.000 €.
     Ο Υφυπουργός
     ΑΘΑΝ. ΝΑΚΟΣ»
     16. Στην με αριθμό 8263/28-2-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 15232/23-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης και σύμφωνα με όσα μας γνώρισε η Περιφέρεια Βορείου Αιγαίου, σας πληροφορούμε ότι η Περιφέρεια έχει τη διάθεση να στηρίξει τέτοιες πρωτοβουλίες και προσπάθειες, πράγμα που προτίθεται να κάνει και στην συγκεκριμένη περίπτωση, αφού η πραγματοποίηση αυτού του συνεδρίου για τις αυτοφυείς ορχιδέες θα προβάλει την Χίο διεθνώς και μπορεί να συμβάλει στην ανάπτυξη του νησιού.
     Ο Υφυπουργός
     ΑΘΑΝ. ΝΑΚΟΣ»
     17. Στην με αριθμό 8268/28-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Α.Π.Υ/1Α/147/24-3-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 319/17.3.2005 έγγραφο του Προέδρου-Δ/νοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     18. Στην με αριθμό 8275/1-3-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Α.Π.Υ/1Α/149/24-3-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 326/17.3.2005 έγγραφο του Προέδρου-Δινοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     19. Στην με αριθμό 8538/8-3-05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1389/1-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κα Α. Ξηροτύρη- Αικατερινάρη, σας διαβιβάζουμε συνημμένα το με αριθμ. πρωτ. 1116/28-3-2005 έγγραφο του Ειδικού Γραμματέα του Γ΄ Κ.Π.Σ. για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     20. Στις με αριθμό 8689/10-3-05 και 8770/15-3-05 ερωτήσεις των Βουλευτών κυρίων Ανδρέα Μακρυπίδη και Αθανασίου Μωραΐτη δόθηκε με το υπ’ αριθμ. 26944/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
         «Απαντώντας στις ερωτήσεις με αριθμούς 8689/10-3-05 και 8770/15-3-05 τις οποίες κατέθεσαν στη Βουλή οι Βουλευτές κ.κ. Ανδρέας Μακρυπίδης και Θάνος Μωραΐτης, σας γνωρίζουμε τα ακόλουθα:
         α) με το Π.Δ. 96/98, ιδρύθηκε Πανεπιστημιακή Σχολή με έδρα την πόλη του Αγρινίου με την επωνυμία «Σχολή Διαχείρισης φυσικών Πόρων και Επιχειρήσεων», και με τον ν. 255/2004 το Τμήμα Διαχείρισης Πολιτισμικού Περιβάλλοντος και Νέων Τεχνολογιών.
         β) για την αυτοδύναμη λειτουργία της Σχολής και των Τμημάτων εφαρμόζονται αναλόγως οι διατάξεις του άρθρου 15, του ν. 2454/97 (ΦΕΚ 7 Α΄). Για την αυτοδύναμη λειτουργία της ως άνω Σχολής και του Τμήματος δεν συντρέχουν ακόμη οι προϋποθέσεις του ανωτέρω άρθρου.
         γ) το Εθνικό Xωροταξικό Σχέδιο Ανάπτυξης (Αύγουστος 2003) προέβλεπε τη λειτουργία του Τμήματος Διαχείρισης Πολιτισμικού Περιβάλλοντος και Νέων Τεχνολογιών από το ακαδ. έτος 2005-06/2006-07 ,και του Τμήματος Κλιματολογίας, Οικολογίας και Τεχνολογιών αντιρρύπανσης από το ακαδ. έτος 2004-05, χωρίς ωστόσο να έχουν εξασφαλισθεί οι απαραίτητες υποδομές για τη λειτουργία του. Για το λόγο αυτό το ΥΠ.Ε.Π.Θ. σε συεργασία με τη Σύγκλητο του Πανεπιστημίου Ιωαννίνων προέκρινε την ίδρυση και λειτουργία του πρώτου από τα ως άνω τμήματα για το ακαδ. έτος 2004-05, αντί της διετίας 2005-06/2006-07 που προέβλεπε Εθνικό Χωροταξικό Σχέδιο, διευρύνοντας με τον τρόπο αυτό και την προοπτική των Τμημάτων του Αγρινίου στο πεδίο του Πολιτισμικού περιβάλλοντος και μάλιστα σε συσχέτιση με τις νέες τεχνολογίες.
         δ) η ίδρυση του Τμήματος Κλιματολογίας, Οικολογίας και Τεχνολογιών Αντιρρύπανσης θα μελετηθεί από το ΥΠ.Ε.Π.Θ. στην επόμενη φάση διεύρυνσης της Ανωτάτης Εκπαιδεύσεως μετά και τη γνωμοδότηση του Εθνικού Συμβουλίου Παιδείας (Ε.ΣΥ.Π.) στο οποίο και θα συζητηθούν όλα τα σχετικά θέματα.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     21. Στην με αριθμό 8320/1-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 22134/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
         «Απαντώντας στην ερώτηση με αριθμό 8320/1-3-05 την οποία κατέθεσε ο Βουλευτής κ. Γεωργ. Παπαγεωργίου και αφορά στα Παν/μια και Τ.Ε.Ι., σας γνωρίζουμε τα ακόλουθα:
         Τα μεγάλα οικονομικά ελλείμματα στα ΤΕΙ δημιουργήθηκαν σωρευτικά τα τελευταία πέντε χρόνια κυρίως από την αλόγιστη αύξηση των Τμημάτων μέσα στο πλαίσιο της διεύρυνσης. Η αύξηση αυτή των Τμημάτων, καθώς και η συνεχής αύξηση του αριθμού των εισακτέων σπουδαστών σχεδόν σε όλα τα Τμήματα των ΤΕΙ, δημιoύργησε πολλές νέες εκπαιδευτικές ανάγκες, με αποτέλεσμα την αύξηση του αριθμού του Εκπαιδευτικού προσωπικού, κυρίως εκτάκτου, την ανάγκη για απόκτηση νέου εξοπλισμού καθώς και των κτηριακών εγκαταστάσεων.
         Παράλληλα, δεν προβλέφθηκε η οικονομική κάλυψη των αναγκών των Τμημάτων αυτών μετά τη λήξη του προγράμματος του ΕΠΕΑΕΚ ΊΙ που κάλυπτε τη λειτουργία τους μέχρι 31-8-2004.
         Η προηγούμενη πολιτική ηγεσία του ΥΠΕΠΘ δε φρόντισε να συμπεριλάβει πιστώσεις κατά τη λειτουργία των Τμημάτων αυτών στον τακτικό προϋπολογισμό του 2004, με αποτέλεσμα από τον προηγούμενο Σεπτέμβριο να υπάρχει πρόβλημα στη λειτουργία τους.
         Το ΥΠ.Ε.Π.Θ. φρόντισε να εξασφαλίσει μια έκτακτη επιχορήγηση ύψους 14 εκατομμυρίων Ευρώ, η οποία και δόθηκε το Νοέμβριο του 2004, ώστε να. μπορέσουν τα ιδρύματα να αντιμετωπίσουν ένα μέρος των υποχρεώσεών τους.
         Ήδη στον προϋπολογισμό του 2005 προβλέπονται αυξημένες πιστώσεις κατά 16,67% για τις λειτουργικές δαπάνες των ΤΕΙ.
         Επίσης στόχος του ΥΠ.Ε.Π.Θ., είναι η αύξηση των πιστώσεων για πρόσληψη μόνιμου Εκπαιδευτικού προσωπικού, ώστε αφενός να βελτιωθεί η αναλογία που σήμερα υπάρχει υπέρ του μόνιμου προσωπικού και αφετέρου να μειωθούν οι δαπάνες για το έκτακτο προσωπικό.
         Η συνολική αύξηση των πιστώσεων για τα ΤΕΙ θα είναι σταδιακή, ώστε και να υπάρξει εξισορρόπηση της χρηματοδότησης μεταξύ των Πανεπιστημίων και των ΤΕΙ αλλά και σταδιακά να φτάσει η συνολική χρηματοδότηση για την Παιδεία στο 5% του ΑΕΠ σύμφωνα με τις κυβερνητικές εξαγγελίες.
         Όσον αφορά στην επιχορήγηση των Πανεπιστημίων σας γνωρίζουμε ότι στον Προϋπολογισμό έτους 2005 έχουν εγγραφεί οι ακόλουθες πιστώσεις
         α) για λειτουργικά έξοδα των Πανεπιστημίων 185.000.000 ευρώ. έναντι 174.500.000 ευρώ για το έτος 2004, ποσοστό αύξησης 6,01 %.
         β) για δαπάνες φοιτητικής μέριμνας 26.850.000 ευρώ έναντι 24.490.000 ευρώ για το έτος 2004 ποσοστό αύξησης 9,63% και
         γ) για δαπάνες μισθοδοσίας έκτακτου διδακτικού προσωπικού 27.000.000 ευρώ έναντι 15.000.000 ευρώ για το έτος 2004, αύξηση 80%.
         Επισημαίνεται ότι το ΥΠ.Ε.Π.Θ. σε συνεργασία με το Γενικό Λογιστήριο του Κράτους καταβάλλει κάθε δυνατή προσπάθεια για πρόσθετη επιχορήγηση των Πανεπιστήμιων για λειτουργικά τους έξοδα κατά τη διάρκεια του τρέχοντος έτους.
         Τέλος σας γνωρίζουμε ότι όσον αφορά στα συγγράμματα (κοστολόγηση και διανομή στους φοιτητές), δεν υπάρχει καθυστέρηση οφειλόμενη στην αρμόδια υπηρεσία του Υπ.Ε.Π.Θ.
         Ο Υφυπουργός
         ΣΠΥΡΟΣ ΤΑΛΙΑΔΟΥΡΟΣ»
     22. Στην με αριθμό 8332/1-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 22145/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
         «Απαντώντας στην ερώτηση με αριθμό 8332/1-3-2005, που κατέθεσε στη Βουλή ο Βουλευτής κ. Mανόλης Σοφ Στρατάκης σχετικά με τη λειτουργία του ΤΕΙ Κρήτης σας γνωρίζουμε τα’ ακόλουθα:
         Η πρόσθετη επιχορήγηση ύψους 930.000 ευρώ, που δόθηκε για το ΤΕΙ Κρήτης το οικονομικό έτος 2004, έχει διατεθεί για αμοιβή ωρομίσθιου Εκπαιδευτικού προσωπικού, όπως μας ενημέρωσε το ΤΕΙ με σχετικό έγγραφό του. Για το οικονομικό έτος 2005, το ΤΕΙ Κρήτης έχει επιχορηγηθεί από πιστώσεις του Τακτικού Προϋπολογισμού με το ποσό των 8.370.000,00 ευρώ για λειτουργικές δαπάνες και δαπάνες πληρωμής ωρομισθίου Εκπαιδευτικού προσωπικού. Επιπλέον το ΥΠΕΠΘ στα πλαίσια των δυνατοτήτων του προϋπολογισμού του 2005 και των αναγκών των υπολοίπων ΤΕΙ, εξετάζει τη δυνατότητα πρόσθετης επιχορήγησης του ΤΕΙ Κρήτης για τη διασφάλιση της εύρυθμης λειτουργίας του.
         Ο Υφυπουργός
         ΣΠΥΡΟΣ ΤΑΛΙΑΔΟΥΡΟΣ»
     23. Στην με αριθμό 8343/1-3-05 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. ΤΚΕ/Φ2/5658/23-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
         «Σε απάντηση της ερώτησης με αριθμό 8343/1.3.2005 που κατέθεσε στη Βουλή η βουλευτής κ. Ευαγγελία Σχοιναράκη - Ηλιάκη και αφορά τους συμβασιούχους εργαζόμενους στην πολεμική βάση του Ακτίου, σας πληροφορούμε τα εξής:
         Το Υπουργείο Εσωτερικών Δημόσιας Διοίκησης και Αποκέντρωσης, με το Π.Δ. 164/2004 για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα.
         Το κατά πόσον συντρέχουν τα συγκεκριμένα κριτήρια που ορίζει το Διάταγμα και για το ποιοι καλύπτουν πάγιες και διαρκείς ανάγκες θα κριθεί από τα αρμόδια όργανα των φορέων και το ΑΣΕΠ.
         Όσοι δεν συμπεριλαμβάνονται στις ανωτέρω ρυθμίσεις, με το ν.3320/2005 (ΦΕΚ 48/Α΄/23-2-2005) έχουν τη δυνατότητα συμμετοχής σε διαδικασίες διορισμού ή πρόσληψης με το σύστημα προσλήψεων προσωπικού του v. 2190/1994, με προσαύξηση μοριοδότησης λόγω αποκτηθείσας εμπειρίας σε καθήκοντα της ίδιας ή παρεμφερούς ειδικότητας με αυτή της προκηρυσσόμενης θέσης.
         Σε ότι αφορά στην εφαρμογή του Π.Δ. 164/2004 στους συμβασιούχους της πολεμικής βάσης του Ακτίου, αρμόδιο όργανο να αποφανθεί είναι το Υπηρεσιακό Συμβούλιο του οικείου φορέα. Ο φορέας αυτός υποχρεούται στη συνέχεια να αποστείλει, τόσο τις θετικές όσο και τις αρνητικές κρίσεις, του Υπηρεσιακού Συμβουλίου στο ΑΣΕΠ, που είναι εκ του νόμου το αρμόδιο όργανο για την τελική κρίση, η οποία είναι δεσμευτική για τον φορέα.
         Όσον αφορά τα υπόλοιπα θέματα που θίγονται, αρμόδιο να σας απαντήσει σχετικά είναι το Υπουργείο Εθνικής Αμύνης, προς το οποίο επίσης απευθύνεται η ανωτέρω ερώτηση.
         Ο Υφυπουργός
         ΑΠΟΣΤΟΛΟΣ ΑΝΔΡΕΟΥΛΑΚΟΣ»
      24. Στην με αριθμό 8388/2-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1614(ΠΛΟ) 23-3-05 έγγραφο από τον Υπουργό Ανάπτυξης η ακόλουθη απάντηση:
         «Σε απάντηση της ερώτησης του βουλευτή κ. Γ. Παπαγεωργίου, με αριθμό πρωτοκόλλου 8388/2-3-05 αναφορικά με τα μέτρα προστασίας των πολιτών από κεραίες κινητής τηλεφωνίας. σας επισυνάπτουμε το σχετικό έγγραφο του Προέδρου της Ελληνικής Επιτροπής Ατομικής Ενέργειας (Ε.Ε.Α.Ε) καθηγ. κ. Λ. Καμαρινόπουλου. που απαντά στο θιγόμενο στην ανωτέρω ερώτηση θέμα.
         Ο Υπουργός
         ΔΗΜΗΤΡΙΟΣ ΣΙΟΥΦΑΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      25. Στην με αριθμό 8317/1-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 8209/ΕΥΣ 1782/23-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
         «Αναφορικά με την αριθμό πρωτοκόλλου 8317/01-03-05 ερώτηση του βουλευτή κ. Γεωργίου Παπαγεωργίου σας γνωρίζουμε τα ακόλουθα:
         Η ένταξη των έργων στο ΠΕΠ γίνεται με προκαθορισμένες διαδικασίες. Με βάση τον προγραμματισμό της η αρμόδια σύμφωνα με το ν. 2860/00 Ειδική Yπηρεσία Διαχείρισης (ΕΥΔΕΠ) του ΠΕΠ προβαίνει σε σταδιακή εξειδίκευση του Συμπληρώματος Προγραμματισμού, ακολουθώντας την προβλεπόμενη δημοσιοποίηση και προκήρυξη των μέτρων του ΠΕΠ. Προκειμένου δε να ενταχθεί ένα έργο στο ΠΕΠ, πρέπει να προταθεί στην Ειδική Υπηρεσία Διαχείρισης συνοδευόμενο από αντίστοιχο Τεχνικό Δελτίο Έργου, η δε ανωτέρω υπηρεσία μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων, προτείνει στο Γενικό Γραμματέα της Περιφέρειας την ένταξή τους στο Περιφερειακό Επιχειρησιακό Πρόγραμμα.
         Συγκεκριμένα ακολουθείται η εξής διαδικασία:
         1. Έκδοση πρόσκλησης από την ΕΥΔΕΠ για συγκεκριμένο μέτρο και κατηγορίες πράξεων με συγκεκριμένο διαθέσιμο προϋπολογισμό απευθυνόμενη σε τελικούς δικαιούχους που προβλέπονται από το Συμπλήρωμα Προγραμματισμού.
         2. Υποβολή προτάσεων από τους Τελικούς Δικαιούχους.
         3. Αξιολόγηση αυτών με βάση διαδικασίες που προβλέπονται στην πρόσκληση και τα συνοδεύοντα αυτή παραρτήματα.
         Απαραίτητη προϋπόθεση για τη θετική αξιολόγηση μίας πρότασης είναι η πλήρωση των κριτηρίων που συνοδεύουν την πρόσκληση και αυτά έχουν σχέση με:
         Α) Τη φύση και είδος της πράξης στα πλαίσια του μέτρου
         Β) Συμβατότητα της πράξης με τις εθνικές και κοινοτικές πολιτικές
         Γ) Πληρότητα πράξης
         Δ) Ωριμότητα πράξης
         Ε) Σκοπιμότητα
         Πράξη που δεν πληροί τα παραπάνω κριτήρια δεν μπορεί να ενταχθεί στο ΠΕΠ.
         Στο πλαίσιο της ως άνω διαδικασίας, μέχρι 16/3/05, έχουν ενταχθεί στον Ν. Εύβοιας 110 πράξεις συνολικού προϋπολογισμού 77.047.622,14 € δημόσιας δαπάνης.
         Ο Υφυπουργός
         ΧΡΗΣΤΟΣ ΦΩΛΙΑΣ»
      26. Στην με αριθμό 8063/23.2.2005 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Δημητρίου Κουσελά, Ευσταθίου Κουτμερίδη, Αθανασίου Μωραΐτη, Βασιλείου Έξαρχου, Λάζαρου Λωτίδη και Βασιλείου Τόγια δόθηκε με το υπ’ αριθμ. ΑΠ/Δ5/ΗΛ/Β/Φ6/40/5054/18/3/05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθμ 8063/23.2..05 ερώτησης που κατατέθηκε στη Βουλή από τους ως άνω Βουλευτές, σας διαβιβάζουμε συνημμένα, τα υπ’ αριθμ. 0-9621/8.03.2005 και 1308/2.03.2005 έγγραφα της ΡΑΕ και ΔΕΣΜΗΕ τα οποία καλύπτουν το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      27. Στην με αριθμό 8066/23.2.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΑΠ/Δ5/ΗΛ/Α/Φ6/42/5056/18.3.05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθμ 8066/23.2..05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ' αριθ. Γ.ΔΝΣ/957/9.03.2005 έγγραφο της ΔΕΗ Α.Ε. το οποίο καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      28. Στην με αριθμό 8133/24/2/05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 10366/ΕΥΣ 1663/21.3.2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε ότι σε σχέση με την προηγούμενη ερώτησή σας με αριθμό πρωτοκόλλου 7471 της 5/2/2005 δεν έχει γίνει καμία αλλαγή στα δεδομένα τα οποία αναλύσαμε στην απάντησή μας και επομένως δεν έχουμε να προσθέσουμε τίποτε νεώτερο τουλάχιστον όσον αφορά τους λόγους της μη προώθησης του αιτήματος του Δήμου Φερών.
      Σχετικά με το ερώτημά σας για τις επιπτώσεις της μη υλοποίησης του έργου της αποχέτευσης και επεξεργασίας των λυμάτων Φερών στο περιβάλλον του Δέλτα του Έβρου, αρμόδια να απαντήσει είναι η Γεν. Δ/νση Περιβάλλοντος του ΥΠΕΧΩΔΕ.
      Την παρούσα ερώτηση κοινοποιούμε στο αρμόδιο Υπουργείο ΠΕΧΩΔΕ.
      Ο Υφυπουργός
      Χ. ΦΩΛΙΑΣ»
      29. Στην με αριθμό 8115/24.2.05 ερώτηση του βουλευτή κ. Αθανασίου Λεβέντη δόθηκε με το υπ’ αριθμ. Φ900022/6317/1394/21.03.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 8115/24-02-2005 ερώτηση του Βουλευτή κ. Αθανάσιου Λεβέντη, η οποία αφορά ελλείψεις ιατρών ειδικοτήτων του ΙΚΑ-ΕΤ ΑΜ στις Βόρειες Σποράδες, σας πληροφορούμε τα ακόλουθα όπως μας γνώρισε το ΙΚΑ-ΕΤΑΜ:
      Οι δικαιούχοι περίθαλψης στο Παράρτημα Σκιάθου είναι 2.638 και στο Παράρτημα Σκοπέλου 2.027. Στο Παράρτημα Σκιάθου προβλέπονται δύο (2) οργανικές θέσεις γιατρών (ενός παθολόγου και ενός οδοντιάτρου) αλλά σήμερα δεν υπηρετεί κανείς ιατρός., διότι δεν υπήρξε ενδιαφέρον εκ μέρους των γιατρών που να επιθυμούσαν να προσληφθούν στα εν λόγω Παραρτήματα.
      Οι ασφαλισμένοι του ΙΚΑ-ΕΤΑΜ της Σκιάθου, Σκοπέλου και Aλoνvήσoυ εξυπηρετούνται από τις ειδικότητες των ιατρών των Κέντρων Υγείας που υπάρχουν στη Σκιάθο και στη Σκόπελο. Το Ίδρυμα έχει δώσει συνταγολόγια ΙΚΑ στους ιατρούς των Κέντρων Υγείας και στους αγροτικούς ιατρούς της περιοχής προκειμένου να εξυπηρετούνται όσο το δυνατόν καλύτερα οι ασφαλισμένοι του. Όσοι δικαιούχοι περίθαλψης χρειάζονται ιατρό άλλης ειδικότητας κλείνουν ραντεβού και μεταβαίνουν στη Νομαρχιακή Μονάδα Υγείας ΙΚΑ-ΕΤΑΜ Βόλου. Στην περίπτωση αυτή το Ίδρυμα καλύπτει τα έξοδα μετακίνησης.
      Επιπλέον, σας γνωρίζουμε ότι η Διοίκηση του Ιδρύματος μετά την ψήφιση διάταξης Νόμου (άρθρο 10 του ν.3302/2004) για τη ρύθμιση του θέματος των προσλήψεων γιατρών-οδοντιάτρων στο ΙΚΑ-ΕΤΑΜ, σύμφωνα με την οποία παρέχεται η δυνατότητα σύναψης σύμβασης μίσθωσης έργου με ιατρούς-οδοντιάτρους, για κάλυψη αναγκών παροχής ιατρικών υπηρεσιών, σε όποιες περιοχές διαπιστώνεται έλλειψη, προγραμματίζει τη σύναψη συμβάσεων με γιατρούς σε όλη την επικράτεια και θα καταβάλει κάθε δυνατή προσπάθεια για την κάλυψη των ανωτέρω αναγκών λαμβάνοντας υπόψη τις ιδιαιτερότητες της περιοχής σε συνδυασμό με τους δικαιούχους περίθαλψης.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      30. Στην με αριθμό 8154/24.2.05 ερώτηση του Βουλευτή κ. Βασίλειου Κεγκέρογλου δόθηκε με το υπ’ αριθμ. Φ90022/6343/1396/18.3.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθ. 8154/24-2-2005 ερώτηση της Βουλής η οποία κατατέθηκε στη Βουλή από τον βουλευτή κ. Βασίλειο Κεγκέρογλου, σχετικά με το προαναφερόμενο θέμα, σας κάνουμε γνωστά τα ακόλουθα τα οποία μας γνώρισε το ΙΚΑ-ΕΤΑΜ:
      Η επιλογή των Προϊσταμένων Διευθύνσεων στο ΙΚΑ-ΕΤΑΜ έγινε σύμφωνα με τις διατάξεις του ν.3260/2004, όπου ορίζεται ότι «για την επιλογή Διευθυντών κρίνονται οι υπάλληλοι που κατατάσσονται στον βαθμό Α και έχουν συνολικό χρόνο υπηρεσίας δεκαεπτά (17) έτη οι υπάλληλοι κατηγορίας ΠΕ, είκοσι ένα (21) έτη οι υπάλληλοι κατηγορίας ΤΕ και είκοσι τρία (23) έτη οι υπάλληλοι κατηγορίας ΔΕ (άρθρο 11 παραγρ.2).
      Η επιλογή Προϊσταμένων Διευθύνσεων γίνεται από το Υπηρεσιακό Συμβούλιο. Η επιλογή γίνεται με βάση τα στοιχεία του προσωπικού μητρώου κάθε υπαλλήλου, από τα οποία ιδιαίτερα εκτιμώνται η άρτια επαγγελματική κατάρτιση και οι επιστημονικές γνώσεις, η δραστηριότητα στην υπηρεσία, η ικανότητα ανάληψης πρωτοβουλιών και ευθυνών, η ευχέρεια προγραμματισμού και συντονισμού, καθώς και η ικανότητα υποκίνησης των υφισταμένων για την επίτευξη στόχων».
      Σύμφωνα με τις προαναφερόμενες διατάξεις και από το πνεύμα του νόμου προκύπτει ότι δίνεται η δυνατότητα στους υπαλλήλους του ιδίου βαθμού να θεωρούνται ισάξιοι και όλοι να έχουν ισοδύναμο δικαίωμα στη διαδικασία επιλογής και πρόκρισης σε θέση Προϊσταμένου Διεύθυνσης.
      Οι διατάξεις του ν.3260/2004 παρέχουν στο Υπηρεσιακό Συμβούλιο «τη διακριτική ευχέρεια» της επιλογής των καταλληλότερων για την άσκηση καθηκόντων Προϊσταμένου Διεύθυνσης.
      Σε εφαρμογή των ανωτέρω διατάξεων το Α Υπηρεσιακό Συμβούλιο Υπαλλήλων ΙΚΑ επέλεξε 216 υπαλλήλους ως Προϊσταμένους Διευθύνσεων και Υποδιευθύνσεων του ΙΚΑ-ΕΤΑΜ.
      Σημειωτέον ότι, επιπλέον, τρεις (3) υπάλληλοι με τις προαναφερόμενες προϋποθέσεις που ορίστηκαν από το Διοικητικό Συμβούλιο του ΙΚΑ-ΕΤΑΜ και αποτελούν τα τακτικά μέλη του Α Υπηρεσιακού Συμβουλίου Υπαλλήλων ΙΚΑ τοποθετήθηκαν ως Προϊστάμενοι Διευθύνσεων σε μονάδες του Ιδρύματος με απόφαση του Διοικητή του ΙΚΑ-ΕΤΑΜ.
      Από το σύνολο των ανωτέρω 219 Προϊσταμένων Διευθύνσεων οι 117 υπάλληλοι υπηρετούσαν ήδη ως Διευθυντές και οι υπόλοιποι 102 υπάλληλοι επιλέγησαν για πρώτη φορά ως Προϊστάμενοι Διευθύνσεων εκ των οποίων οι 94 υπηρετούσαν επί σειρά ετών ως Προϊστάμενοι Τμημάτων με επιλογή από το Υπηρεσιακό Συμβούλιο..
      Από τα στοιχεία των υπολοίπων οκτώ (8) υπαλλήλων που επελέγησαν ως Προϊστάμενοι Διευθύνσεων και Υποδιευθύνσεων προκύπτουν τα κατωτέρω:
      Τρείς (3) υπάλληλοι ασκούσαν καθήκοντα Προϊσταμένου Τμήματος με σχετική απόφαση Διευθυντή της Μονάδας όπου υπηρετούσαν και σύμφωνα με διατάξεις σχετικού νόμου.
      Ένας (1) υπάλληλος είχε επιλεγεί στο παρελθόν ως Προϊστάμενος Τμήματος και απαλλάγηκε των καθηκόντων του ύστερα από σχετικό αίτημά του και μόνο τέσσερις (4) υπάλληλοι επελέγησαν ως Προϊστάμενοι Διευθύνσεων χωρίς να έχουν στο παρελθόν ασκήσει καθήκοντα Προϊσταμένου οργανικής μονάδας.
      Επισημαίνουμε ότι το στοιχείο της επιλογής στο παρελθόν Προϊσταμένου Οργανικής μονάδας είναι πρόσθετο στοιχείο που έλαβε υπόψη του το Υπηρεσιακό Συμβούλιο κατά τις κρίσεις των Προϊσταμένων Διευθύνσεων, χωρίς τούτο να επιβάλλεται και να απαιτείται από τις διατάξεις του ν.3260/2004.
      Στα πλαίσια των αρμοδιοτήτων του και σύμφωνα με τις ανωτέρω διατάξεις ,το Α Υπηρεσιακό Συμβούλιο Υπαλλήλων ΙΚΑ-ΕΤΑΜ επέλεξε τους Προϊσταμένους Διευθύνσεων και Υποδιευθύνσεων ΙΚΑ-ΕΤΑΜ με γνώμονα και στόχο την εύρυθμη λειτουργία των μονάδων του Ιδρύματος.
      Ο Υπουργός
      ΠΑΝ. ΠΑΝΑΓΙΩΤΟΠΟΥΛΟΣ»
      31. Στην με αριθμό 8097/24.2.05 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. Β-377/21.3.05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Η προκειμένη ερώτηση, με αριθμ. 8097/24-2-2005, του Βουλευτή κ. Παναγιώτη Aντωνακόπoυλoυ, θίγει θέμα ίδιο, μ’ εκείνο της υπ' αριθμ. 7571/8-2-2005 ερωτήσεως του Βουλευτή κ. Μανιάτη.
      Προσήκει, λοιπόν, και στην παρούσα ερώτηση η υπ' αριθμ. Β-298/4-32005 απάντηση που είχαμε απευθύνει στην προηγούμενη. Της απαντήσεως λοιπόν εκείνης, φωτοτυπία συναποστέλλουμε, προς ενημέρωσή σας.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      32. Στην με αριθμό 7777/15.2.05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Β-364/11.3.05 έγγραφο από τον υφυπουργό Μεταφορών και Επικοινωνιών η ακόλουθη απάντηση:
      «Η προκειμένη ερώτηση με αριθμ. πρωτ. 7777115-02-05, που κατέθεσε στη Βουλή ο Βουλευτής κ. Μάρκος Μπόλαρης, σχετικά με τον θεσμό των Tαχυδρομικών Πρακτόρων, θίγει ουσιαστικώς το ίδιο θέμα με εκείνο το οποίο διαπραγματεύεται η υπ’ αριθμ. πρωτ. 4243/04-02-2005 αvαφορά, που κατέθεσαν στη Βουλή οι Βουλευτές κα Ασημίνα Ξηροτύρη-Αικατερινάρη και ο κ. Aθ. Λεβέντης.
      Προσήκει λοιπόν, και στην προκειμένη ερώτηση η απάντηση που δώσαμε (Β-297/24-02-05) στην αναφορά εκείνη, φωτοαντίγραφο δε της απαντήσεως εκείνης σας επισυνάπτω.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)


     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 19 Μαίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 920/16-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Ανάπτυξης, σχετικά με δημοσιεύματα του Τύπου αναφερόμενα στην κατασκευή μονάδας παραγωγής ηλεκτρικού ρεύματος στην περιοχή του Δήμου Κορώνης κλπ.
     2. Η με αριθμό 926/16-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των μελισσοκόμων για τις ποσότητες που απέσυραν λόγω της χρησιμοποίησης κηροσκορίνης στην παραγωγή του μελιού κλπ.
     3. Η με αριθμό 921/16-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με την αύξηση της καθυστέρησης αποπληρωμής των καταναλωτικών δανείων κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της  Βουλής)
     1. Η με αριθμό 923/16-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την ένταξη του έργου κατασκευής του φράγματος Ασωπού Κορινθίας στο Γ΄ Κοινοτικό Πλαίσιο Στήριξης κλπ.
     2. Η με αριθμό 927/16-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας του εισοδήματος των καπνοπαραγωγών κλπ..
     3. Η με αριθμό 924/16-5-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με την εγκατάσταση αποθηκών υγρών και αερίων καυσίμων στην προστατευόμενη περιοχή Βάσοβα του Νομού Καβάλας.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερησία διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Πολιτισμού «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους - διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης».
     Το λόγο έχει ο κ. Ανδρουλάκης για οκτώ λεπτά. Σε λίγο το χρόνο θα τον μειώσουμε σε έξι λεπτά, διότι οι υπόλοιποι συνάδελφοι ομιλητές, που είναι εγγεγραμμένοι, είναι πενήντα ένας και  σήμερα πρέπει να το ψηφίσουμε επί της αρχής. 
     Ορίστε, κύριε Ανδρουλάκη.
     ΔΗΜΗΤΡΗΣ ΑΝΔΡΟΥΛΑΚΗΣ: Ακούγοντας τους ομιλητές χθες, κυρίες συναδέλφισσες και κύριοι συνάδελφοι, αναρωτήθηκα τι πρέπει να θεωρούμε φιλολαϊκό και προοδευτικό. Μάλιστα ο φίλος μου ο Γιάννης είχε πει στο παρελθόν –και του έκανα την παρατήρηση- ότι δεν μας ενδιαφέρει η απόσβεση. Χθες το είπαν πολλοί συνάδελφοι. 
     ΙΩΑΝΝΗΣ ΙΩΑΝΝΙΔΗΣ: Δεν γίνεται....
     ΔΗΜΗΤΡΗΣ ΑΝΔΡΟΥΛΑΚΗΣ: Μακροπρόθεσμα. Θα σου πω με ποιον τρόπο. 
     Εγώ αντίθετα, κύριοι συνάδελφοι, θα σας πω ότι ο λαός πρέπει να μας φωνάξει κάποτε: «Φέρτε πίσω τα λεφτά μας». Δηλαδή, πρέπει να θεωρούμε ότι κάθε ευρώ, το οποίο αποσπάσαμε από τον Έλληνα φορολογούμενο, κάθε ευρώ που αποσπάσαμε από τις νέες γενιές και το επενδύσαμε στους Ολυμπιακούς Αγώνες πρέπει να επιστρέψει προσαυξημένο. 
     Προοδευτική αρχή θεωρώ εγώ ότι δεν δίνουμε φράγκο σε κανέναν, χωρίς ανταπόδοση. Δεν πρέπει να υπάρχει καμία δαπάνη, χωρίς έλεγχο του αποτελέσματος, χωρίς πρόγνωση του κόστους ωφέλειας, χωρίς έλεγχο των στάνταρ της ποιότητας για τη ζωή των πολιτών ή άμεσα ή έμμεσα συμβολή στην παραγωγική του κοινωνικού πλούτου. Διότι πολλές φορές ακούγοντας τους συναδέλφους λέω: «Τι λέει τώρα αυτός ο φίλος». Κάθε λέξη που λέει κοστίζει 1.000.000 ευρώ στο φορολογούμενο. Δηλαδή πρέπει να σκεφτόμαστε με διαφορετικό τρόπο. Προοδευτικό θεωρώ να επιτυγχάνουμε περισσότερα πράγματα με λιγότερους ανθρώπινους και υλικούς πόρους. Αυτό θεωρώ προοδευτικό. 
     Και για τους Ολυμπιακούς Αγώνες, κύριοι συνάδελφοι, θέλω να τονίσω ότι το θαύμα των Ολυμπιακών Αγώνων, για το οποίο συγχαίρω πάντα τους πρωταγωνιστές τους –εγώ δεν έχω την τιμή να ανήκω σ’ αυτούς, γιατί δεν είχα τη δυνατότητα- θα αποδειχθεί ότι ήταν μια μεγάλη και αποδοτική καινοτομία για την πατρίδα μας, και όχι ένα σπάταλο φαραωνικό σχέδιο, μόνο αν οδηγήσει σε μία μετρήσιμη αύξηση της ποιότητας της ζωής των κατοίκων του Λεκανοπεδίου και όλων των Ολυμπιακών πόλεων, μόνο αν φέρει ένα κύμα αθλητικού, συνεδριακού, πολιτιστικού τουρισμού, δηλαδή, μόνο εάν, έστω έμμεσα, συμβάλει στην αύξηση του κοινωνικού πλούτου. 
     Δεν την καταλαβαίνω αυτήν τη γενναιοδωρία των Βουλευτών, να θεωρούμε προοδευτικό ότι μπορούμε να σκορπάμε τα λεφτά των φορολογουμένων  για να κάνουμε το δικό μας πολιτικό «κομμάτι». Θα σας έλεγα μάλιστα ότι πολύ καλά κάνουν κόμματα και φορείς και κάνουν τελετές προς τιμή του κ. Ρόγκ και της κ. Γιάννας Αγγελοπούλου–Δασκαλάκη. Εγώ θα σας έλεγα ότι η Βουλή κάποτε έπρεπε να κάνει μία ολυμπιακή τελετή, για να μην πω επιμνημόσυνη δέηση, προς τιμή του ανώνυμου Έλληνα φορολογούμενου.
    Κυρία Υπουργέ, ξέρετε τι αδυναμία σας έχω. Θα έλεγα στην Κυβέρνηση -και έμμεσα απευθύνομαι σε όλους μας- αυτό που έλεγε ένας περίφημος στρατάρχης, ο Σεν Τσου: «Όλες οι μάχες κερδίζονται ή χάνονται πριν εμφανιστούν οι αντίπαλοι στο πεδίο της μάχης». «Coach», ξέρεις εσύ τι σημαίνει αυτό. Οι μάχες χάνονται από τα αποδυτήρια. Απ’ αυτό κινδυνεύει σήμερα η Κυβέρνηση. Θα πω μια φράση του Φλωράκη με την οποία θα προσβάλω τον καθωσπρεπισμό της αριστοκράτισσας παλιάς φίλης μου, η οποία κάποτε πήγε και στη βασίλισσα της Ισπανίας, και επίσης όλες τις πτέρυγες της Βουλής. Ο Φλωράκης του οποίου το όνομα πρέπει καμιά φορά να λέμε σ’ αυτήν την Αίθουσα έλεγε «κατουράς στη θάλασσα, θα το βρεις στο αλάτι».
    ΙΩΑΝΝΗΣ ΙΩΑΝΝΙΔΗΣ: Πολλές φορές πρέπει να αναφέρουμε το όνομά του.
    ΔΗΜΗΤΡΗΣ ΑΝΔΡΟΥΛΑΚΗΣ: Τι σημαίνει αυτό; Ότι και εσείς ως Κυβέρνηση, και άλλοι με διαφορετικούς τρόπους συμβάλατε, συμβάλαμε, στο να αναπτυχθεί μια αντιαναπτυξιακή λογική, μια αντιεπιχειρηματική λογική. Μόλις ένας πολίτης ακούει τις λέξεις «συγχρηματοδότηση», «ιδιωτικό», καταλαβαίνει «αθέμιτη συναλλαγή». 
    Κάναμε, κύριοι συνάδελφοι, το «ιδιωτικό» συνώνυμο της λαμογιάς. Όχι βέβαια πάντα αδικαιολόγητα. Και λέω τώρα εγώ ότι ακόμα κι αν είναι άριστος ο νόμος -που δεν είναι- ακόμα και αν είναι άριστες οι προθέσεις σας –που δεν τις ξέρω- ακόμα και αν υπάρχει απόλυτη διαφάνεια, πρέπει να γνωρίζετε ότι δύσκολα σας εμπιστεύεται η αγορά. Ούτε η αγορά ούτε οι πολίτες, ούτε οι δήμοι σας εμπιστεύονται. Χωρίς να το συνειδητοποιήσουμε, και με την πρακτική μας, και με τα λόγια μας έχουμε ακυρώσει και υπονομεύσει χρήσιμα αναπτυξιακά εργαλεία, χρήσιμα χρηματοοικονομικά εργαλεία. Θα υπενθυμίσω την ευρωπαϊκή εμπειρία στα έργα τέτοιου είδους, στις μεγάλες αναπλάσεις, όπου πλέον είναι σημαντική. 
    Συχνά δημιουργούνται αναπτυξιακές εταιρείες για τις μεγάλες αναπλάσεις, όχι όπως τα «Ολυμπιακά Ακίνητα» που θα αναλάβουν να κάνουν τις ενοικιάσεις. Αναπτυξιακές εταιρείες με κύριο μέτοχο το μητροπολιτικό δήμο, με συμμετοχή στην πορεία –όταν κρίνουν σκόπιμο- τραπεζών, funds, κεφαλαίων ακόμα ασφαλιστικών ταμείων. Οι προδιαγραφές ορίζονται από το κράτος με τον ιδρυτικό νόμο για το πού, παραδείγματος χάριν, θα υπάρχει ελεύθερη πρόσβαση, δηλαδή δεν θα πληρώνει κανείς εισιτήριο. Όλα είναι προσδιορισμένα. Αυτές οι αναπτυξιακές εταιρείες αναλαμβάνουν και το κόστος της συντήρησης και την εκμετάλλευση των όποιων εμπορικά αξιοποιήσιμων εγκαταστάσεων υπάρχουν. 
    Το είδαμε στα «Docklands» στο Λονδίνο με μεγάλη επιτυχία. Στην αρχή σνόμπαραν το δήμο τα μεγάλα funds, τώρα τρέχουν τα ασφαλιστικά ταμεία της Σουηδίας, της Αμερικής και επενδύουν στα «Docklands». Δηλαδή, οι Ολυμπιακοί Αγώνες του 2012 στο Λονδίνο θα κινητοποιήσουν ιδιωτικό χρήμα για να γίνουν τα περισσότερα. 
    Ίδια  εμπειρία έχουμε στο Μιλάνο. Σε όλη την παλιά βιομηχανική ζώνη, διυλιστήρια, χαλυβουργεία, αυτοκινητοβιομηχανίες κλπ, έχουμε μια γιγάντια ανάπλαση με έξυπνη κινητοποίηση των δήμων και του ιδιωτικού χρήματος. 
    Εμπειρία Μπιλμπάο. Κομμουνιστής ο δήμαρχος. Το Μπιλμπάο απόσβεσε πλήρως το μεγάλο μουσείο του, που φέρνει του κόσμου τα έσοδα και όλη την ανάπλαση μέσα από τις εισπράξεις. Δεν μας αρέσει αυτό; Θέλουμε να πληρώνει ο φορολογούμενος και όχι ο χρήστης; Δηλαδή θα έρθει ο τουρίστας και δεν θα πληρώσει στις εγκαταστάσεις μας; 
    Λίλυ, η παλιά βιομηχανική ζώνη κλωστοϋφαντουργίας. Και το παράδειγμα της FIAT στο Τορίνο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριοι συνάδελφοι, θέλω, λοιπόν, να πω ότι πρέπει να έχουμε όραμα και στρατηγικό σχέδιο. Και εδώ είναι το κρίσιμο ζήτημα. Ποιος θα τα κάνει αυτά. Δεν έχουμε μητροπολιτικό δήμο στην Αθήνα. Να, ένα μεγάλο κενό. Οι κατακερματισμένοι δήμοι θα τα κάνουν; Οι οποίοι βεβαίως σας λένε δικαιολογημένα «αν είναι όλη η υπόθεση αναψυκτήρια, εστιατόρια», αυτό είναι το μεταολυμπιακό μας όραμα, «αυτό μπορώ να το κάνω και εγώ ο δήμαρχος. Τι χρειάζομαι την κ. Πετραλιά ή τη Γραμματεία ή τα Ολυμπιακά Ακίνητα;». Δεν έχουμε, λοιπόν, μητροπολιτικό δήμο. 
    Δεν έχουμε νέο ρυθμιστικό σχέδιο. Ο νόμος αυτός στην πραγματικότητα ακυρώνει το ρυθμιστικό σχέδιο. Διότι έχουμε μεγάλες προκλήσεις. Άλλαξε η Αθήνα από το 1985. Έχουμε μεγάλους συγκοινωνιακούς κόμβους, μεγάλα συγκοινωνιακά έργα –Αττικό Μετρό, Προαστιακός Σιδηρόδρομος- έχουμε τις ολυμπιακές εγκαταστάσεις που πρέπει να συναρθρωθούν στον αστικό ιστό, έχουμε την υποχώρηση της βιομηχανίας στην αύξηση των νέων υπηρεσιών, χρειαζόμαστε νέο ρυθμιστικό, νέο χωροταξικό, αλλά όχι πάει ο φίλος μου ο Σουφλιάς να το κάνει άρπα- κόλλα μέσα στο καλοκαίρι.
    Σας ευχαριστώ.
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Χωρίς Κτηματολόγιο δεν γίνεται τίποτα από όλα αυτά, κύριε Ανδρουλάκη. Ευχαριστούμε.
    Ο κ. Βλάχος έχει το λόγο.
    ΓΕΩΡΓΙΟΣ ΒΛΑΧΟΣ: Κύριε Υπουργέ, κυρίες και κύριοι συνάδελφοι, με το σχέδιο νόμου, που συζητάμε αυτές τις ημέρες στη Βουλή, καλύπτεται ένα νομικό κενό στο πλαίσιο της αξιοποίησης των ολυμπιακών υποδομών. Δημιουργούνται, δηλαδή, οι προϋποθέσεις ανάπτυξης σε πολλές περιοχές της χώρας. Δημιουργούνται οι προϋποθέσεις για τη βιώσιμη λειτουργία των εγκαταστάσεων. Διασφαλίζεται το τρίπτυχο ανάπτυξη, θέσεις εργασίας, ποιότητα ζωής. Δρομολογούνται μεικτές χρήσεις για να μειωθεί το κόστος λειτουργίας των εγκαταστάσεων αυτών.
    Οι πολιτικοί στόχοι μέσα από την αξιοποίηση της ολυμπιακής κληρονομιάς, κατά τη γνώμη μας, είναι η αναβάθμιση της εικόνας της πατρίδας μας στο εξωτερικό, να καταστήσουμε την Αττική ελκυστικό τουριστικό προορισμό για δώδεκα μήνες το χρόνο, να προσελκύσουμε ξένες επενδύσεις και τεχνογνωσία, αλλά πάνω από όλα να βελτιώσουμε ουσιαστικά την ποιότητα ζωής των κατοίκων του Λεκανοπεδίου, να τους προσφέρουμε δηλαδή περισσότερες επιλογές, πιο ποιοτικές ευκαιρίες άθλησης, αναψυχής και πολιτισμού.
    Τι πετύχαμε σαν Κυβέρνηση:
    Η Κυβέρνηση της Νέας Δημοκρατίας αλλάζοντας στην κυριολεξία ταχύτητα, κατάφερε να ολοκληρώσει εγκαίρως και πλήρως τα Ολυμπιακά έργα. Και θα μου επιτρέψετε να πω σε αυτό το σημείο ότι για εμάς που ζούσαμε στην περιοχή αυτή, στην Περιφέρεια Αττικής, κανείς μας δεν περίμενε –όχι μόνο εμείς, αλλά και οι πολίτες που ζούσαν κατά μήκος της μαραθώνιας διαδρομής και της Βάρης-Κορωπίου- ότι οι δύο αυτές οδικές αρτηρίες θα τελείωναν πριν τους Ολυμπιακούς Αγώνες.
    Αυτό για εμάς, που ζήσαμε τα γεγονότα μέρα προς μέρα, ήταν ένας μεγάλος άθλος που οφείλεται στο ΥΠΕΧΩΔΕ και κατ’ επέκταση στην Κυβέρνηση. 
    Με όλους τους Έλληνες, λοιπόν, ενωμένους, με υψηλό αίσθημα ευθύνης, με εθνική υπερηφάνεια, πετύχαμε τη διεθνή αναγνώριση της χώρας μας, με σκληρή δουλειά, μεθοδικότητα και αποτελεσματικότητα. Όλοι μαζί, στελέχη, τεχνικοί και ειδικοί επιστήμονες διαχειριζόμαστε και αξιοποιούμε την πολύτιμη κληρονομιά που άφησαν στη χώρα μας οι Ολυμπιακοί Αγώνες. 
    Το νομοσχέδιο, που καταθέσαμε σήμερα, για την αξιοποίηση των ολυμπιακών εγκαταστάσεων είναι το αποτέλεσμα αυτής της μεγάλης και πολύπλευρης προσπάθειας.
    Μετά τη δημοσιοποίηση του σχεδίου νόμου υπήρξε εντατικοποίηση του διαλόγου με τους κοινωνικούς και οικονομικούς φορείς της χώρας με κεντρικό συνομιλητή μας φυσικά τους Οργανισμούς Τοπικής Αυτοδιοίκησης και την ΤΕΔΚΝΑ.
    Επιβεβαιώθηκε το ιδιαίτερο ενδιαφέρον των τοπικών κοινωνιών, αλλά και της οικονομικής κοινότητας της χώρας για τις ρυθμίσεις, που εισάγονται στο νομοσχέδιο. 
    Διασφαλίστηκε η παρουσία των ΟΤΑ στη διαδικασία λήψης των αποφάσεων για τις ολυμπιακές υποδομές, αλλά και η διοχέτευση, στην αυτοδιοίκηση, πόρων μέσα από τη χρήση των μεγάλων ολυμπιακών έργων.
    Η θεσμοθέτηση του πόρου υπέρ των ΟΤΑ ύψους 2% επί του τζίρου όλων των επενδυτικών δραστηριοτήτων στις ολυμπιακές εγκαταστάσεις, είναι απόδειξη για τις προθέσεις της Κυβέρνησης.
    Οι καθυστερήσεις –για να γυρίσουμε και λίγο στο παρελθόν- στο σχεδιασμό των μεταολυμπιακών χρήσεων είναι ασφαλώς ευθύνη των κυβερνήσεων του ΠΑΣΟΚ. Ο μηδενικός στρατηγικός προγραμματισμός για την αξιοποίησή τους επίσης, όπως και οι υπερβάσεις κόστους των ολυμπιακών έργων. Παράλληλα, οι κυβερνήσεις ΠΑΣΟΚ επέδειξαν αδιαφορία για τις διαθέσεις των τοπικών κοινωνιών. Όλα αυτά, κατά τη γνώμη μας, υπονόμευσαν την όποια προσπάθεια της αποτελεσματικής μεταολυμπιακής χρήσης των εγκαταστάσεων.
    Οι επιλογές στην Αττική για το πού θα γίνει το κάθε αθλητικό κέντρο, θα μου επιτρέψετε να πω ότι έγιναν με καθαρά πολιτικά κριτήρια, κομματικά αν θέλετε, και όχι με το πού υπάρχει ανάγκη και δυνατότητα να δημιουργηθούν αυτά τα αθλητικά κέντρα και να λειτουργήσουν μετά τους Ολυμπιακούς Αγώνες. Γι’ αυτό και σήμερα τα προβλήματα που αντιμετωπίζουμε στην Αττική, από τη λειτουργία αυτών των αθλητικών κέντρων, είναι τεράστια. Και φοβάμαι ότι σε πολλές περιπτώσεις δεν θα μπορέσουμε να τα ξεπεράσουμε.
    Οι κεντρικές πολιτικές επιλογές της Κυβέρνησης στην κατεύθυνση της αποτελεσματικής αξιοποίησης των ολυμπιακών εγκαταστάσεων είναι οι εξής:
    Οι εγκαταστάσεις παραμένουν δημόσια περιουσία. Διαχειριζόμαστε και αξιοποιούμε τις ολυμπιακές εγκαταστάσεις με αναπτυξιακά και όχι στενά δημοσιονομικά κριτήρια. Κατευθύνουμε την αξιοποίηση σε χρήσεις που θα αποβούν μεσομακροπρόθεσμα κοινωνικά, πολιτιστικά και οικονομικά περισσότερο επωφελείς για τους  πολίτες. Οι εγκαταστάσεις αυτές έγιναν γνωστές σε όλο τον κόσμο από την τηλεοπτική μετάδοση των Αγώνων. Υπερκαλύπτουν όλες τις προδιαγραφές λειτουργικότητας, προσβασιμότητας και αθλητικής αρτιότητας. Είναι ταυτόχρονα σύμβολα της Ελλάδας στη νέα εποχή. Αυτήν την υπεραξία των εγκαταστάσεων είμαστε αποφασισμένοι να την κεφαλαιοποιήσουμε προς όφελος του κοινωνικού συνόλου. 
      Κεντρική επιλογή της Κυβέρνησης είναι ότι όλες οι διαδικασίες θα γίνουν με πλήρη διαφάνεια, με ανοιχτούς δημόσιους διεθνείς διαγωνισμούς, με ξεκάθαρους όρους και προϋποθέσεις. Μέσα απ’ αυτήν τη διαδικασία εμείς, οι εκπρόσωποι, αλλά και οι πολίτες της Αττικής περιμένουμε να έχουμε κάποια κέρδη. Τα κέρδη αυτά για ολόκληρη την Αττική είναι τα εξής: Πιστεύουμε ότι η Αττική αποκτά πόλους τουριστικής ανάπτυξης σε περιοχές με σημαντικό πλεονέκτημα, όπως είναι το Μαρκόπουλο και ο Σχινιάς του Μαραθώνα. Αναβαθμίζεται μέσω των πολιτιστικών χρήσεων του Σπιτιού της Πάλης η περιοχή των Άνω Λιοσίων, μια ταλαιπωρημένη περιοχή, εντελώς παρεξηγημένη. Αυξάνεται η προσβασιμότητα των πολιτών της περιοχής σε χώρους αναψυχής και πολιτισμού. Αναδεικνύεται η δυναμική ραγδαία αναπτυσσομένων περιοχών, όπως είναι αυτές της Ανατολικής Αττικής. Δημιουργούνται οι προϋποθέσεις για την προσέλκυση και άλλων επενδύσεων στην περιοχή, όπως η λειτουργία του γκόλφ, ξενοδοχείων κλπ. στην περιοχή του Μαρκόπουλου Μεσογείων.
      Για μας οι ολυμπιακές εγκαταστάσεις δεν είναι αποκλειστικά οικονομικό κεφάλαιο. Είναι πρώτα και πάνω απ’ όλα κοινωνικό κεφάλαιο, κεφάλαιο πολιτισμού. Παίρνουμε τις αποφάσεις μας όχι με εισπρακτικά κριτήρια, αλλά με γνώμονα τη σε βάθος χρόνου κοινωνική απόδοση των μεταολυμπιακών χρήσεων. Πιστεύουμε ότι αυτή η απόφασή μας είναι το ελάχιστο χρέος μας απέναντι στους πολίτες, που από το υστέρημά τους στήριξαν την υπόθεση των Αγώνων. 
      Με το σχέδιο νόμου ξεκινάμε το μεγάλο αγώνα για να κερδίσουμε αυτό το μεγάλο στοίχημα της μεταολυμπιακής αξιοποίησης. Πρέπει οι θυσίες που έκανε ο ελληνικός λαός να πιάσουν τόπο. Κατά τη γνώμη μας ήρθε επιτέλους η ώρα να κεφαλαιοποιηθεί η μεγάλη ολυμπιακή κληρονομιά. Αυτό είναι ευθύνη όλων μας. Να μη γυρίζουμε στο παρελθόν αναζητώντας λάθη και ευθύνες, να μη στηρίζεται η σημερινή Αντιπολίτευση σε στείρα κριτική για το τι δεν έκανε η Κυβέρνηση, ξεχνώντας τι θα έπρεπε να είχε κάνει αυτή, αλλά όλοι μαζί να ανοίξουμε ορίζοντες για την αξιοποίηση αυτών των εγκαταστάσεων. Πρόκειται για μια υπόθεση όλου του ελληνικού λαού και ιδιαίτερα της Αττικής, αφού εδώ έγιναν τα περισσότερα, αν όχι το σύνολο, των ολυμπιακών έργων. Πρέπει να τη χρεωθούμε όλοι, γιατί στο τέλος τέλος όλοι θα είμαστε υπόλογοι απέναντι στις γενιές που έρχονται.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Προτού δώσω το λόγο στην κ. Καρύδη, θα ήθελα να σας γνωστοποιήσω ότι έχουμε πενήντα εγγεγραμμένους ομιλητές, συν τους τέσσερις Κοινοβουλευτικούς Εκπροσώπους, συν την κυρία Υπουργό. Από έναν έλεγχο που κάναμε εδώ με τους υπηρεσιακούς παράγοντες, υπολογίσαμε ότι θα χρειαστούμε περίπου πεντακόσια λεπτά, δηλαδή περίπου εννέα ώρες. Αντιλαμβάνεσθε ότι με το ρυθμό που πάμε θα είναι πολύ δύσκολο να τελειώσουμε σήμερα και να ψηφίσουμε επί της αρχής το νομοσχέδιο.
      Παρακαλώ, λοιπόν, με την ανοχή της κ. Καρύδη, να ξεκινήσουμε από τώρα την περικοπή του χρόνου και να πάμε στο εξάλεπτο, με κάποια ανοχή. 
      Σας ευχαριστώ πολύ, κυρία Καρύδη. Λυπάμαι που ξεκινάμε έτσι από εσάς. 
      ΟΡΕΣΤΗΣ ΚΟΛΟΖΩΦ: Κύριε Πρόεδρε, να βάλουμε κι άλλη μία ημέρα. 
      ΠΡΟΕΔΡΕΥΩΝ (Ιωάννης Τραγάκης): Γνωρίζετε ότι υπάρχει απόφαση της Διάσκεψης των Προέδρων να ολοκληρωθεί αύριο η συζήτηση του νομοσχεδίου με τη συζήτηση επί των άρθρων. 
      ΟΡΕΣΤΗΣ ΚΟΛΟΖΩΦ: Γνωρίζω την απόφαση της Διάσκεψης των Προέδρων, κύριε Πρόεδρε, αλλά το πνεύμα ήταν να πάμε σε συζήτηση με άνεση χρόνου. Τώρα τι θα πούμε επί των άρθρων; Έχουμε εκατόν σαράντα άρθρα. 
      ΠΡΟΕΔΡΕΥΩΝ (Ιωάννης Τραγάκης): Μα, με άνεση χρόνου γίνεται η συζήτηση. Θα υπάρχει κάποια ανοχή. 
      Ορίστε, κυρία Καρύδη, έχετε το λόγο.
     ΧΡΥΣΗ ΚΑΡΥΔΗ: Ευχαριστώ, κύριε Πρόεδρε.
     Κυρία Υπουργέ, κυρίες και κύριοι συνάδελφοι, το καλοκαίρι του 2004 η χώρα μας κέρδισε το μεγάλο στοίχημα της επιτυχούς διοργάνωσης των Ολυμπιακών και Παραολυμπιακών Αγώνων. Παρά τις όποιες αμφισβητήσεις, η Ελλάδα βρέθηκε στο κέντρο του παγκόσμιου ενδιαφέροντος χάρη στην κοινή προσπάθεια του πολιτικού κόσμου, αλλά και στη συγκινητική ανταπόκριση των Ελλήνων πολιτών. 
     Οι Ολυμπιακοί Αγώνες μάς άφησαν ως σημαντική κληρονομιά τη βελτίωση της διεθνούς φήμης και την ανάδειξη των δυνατοτήτων της χώρας μας, δίνοντας έτσι πίστη και αισιοδοξία στους Έλληνες πολίτες. Εκτός, όμως, από την  άυλη  κληρονομιά οι Αγώνες μάς κληροδότησαν και ένα πλήθος νέων και αναβαθμισμένων υποδομών και αθλητικών εγκαταστάσεων, τις οποίες οφείλουμε να αξιοποιήσουμε ακόμη περισσότερο και να εκμεταλλευτούμε την υπεραξία τους για μια περαιτέρω ανάπτυξη τόσο των ιδίων όσο και των περιοχών στις οποίες βρίσκονται, προς όφελος του κοινωνικού συνόλου. Η ανάγκη αυτή είναι επιτακτική όχι μόνο από ηθικής, αλλά και από δημοσιονομικής πλευράς, γιατί σε αντίθετη περίπτωση, τα επόμενα χρόνια θα μιλάμε μόνο για το τεράστιο χρέος που άφησαν πίσω τους οι Αγώνες. 
     Βασικός στόχος της Κυβέρνησης σχετικά με τις ολυμπιακές εγκαταστάσεις και τον κινητό εξοπλισμό, που διαθέτουν, είναι όσο το δυνατόν καλύτερη και γρηγορότερη η αξιοποίησή τους προκειμένου να μη χρονίσει η όλη διαδικασία και αρχίσουν οι φθορές στις εγκαταστάσεις.
     Πρέπει δε να πούμε εδώ ότι αυτή η Κυβέρνηση κατάφερε να ολοκληρώσει την παράδοση των ολυμπιακών εγκαταστάσεων από την οργανωτική επιτροπή οκτώ μόλις μήνες μετά την τελετή λήξεως των Αγώνων. Ο χρόνος αυτός αποτελεί άλλο ένα ολυμπιακό ρεκόρ, καθώς ο επόμενος καλύτερος χρόνος παράδοσης ήταν αυτός της Βαρκελώνης, ο οποίος ήταν κατά 50% περίπου μεγαλύτερος. 
     Το Υπουργείο Πολιτισμού εξειδικεύει αυτόν το στόχο της Κυβέρνησης για την αξιοποίηση των ολυμπιακών ακινήτων παρουσιάζοντας ένα ολοκληρωμένο νομοσχέδιο με όραμα, με σαφείς και καθολικούς στόχους, που αξιοποιεί θετικά τις ολυμπιακές εγκαταστάσεις προς όφελος του κοινωνικού συνόλου, με σεβασμό στο περιβάλλον, προτάσσοντας το δίπολο αξιοποίηση-ανάπτυξη αντί του διπόλου συντήρηση-αξιοποίηση.
     Κυρίες και κύριοι συνάδελφοι, όταν μια χώρα αναλαμβάνει τη διοργάνωση των Ολυμπιακών Αγώνων οφείλει να μελετήσει και να προσδιορίσει με σαφήνεια τη μεταολυμπιακή χρήση των εγκαταστάσεων από την αρχή, από την εποχή του σχεδιασμού τους. Η μια και μόνη σχετική έκθεση που έγινε από το Πανεπιστήμιο της Θεσσαλίας, λίγους μήνες πριν από την έναρξη των Ολυμπιακών Αγώνων, δεν αμβλύνει τις εντυπώσεις για το κενό αναπτυξιακού σχεδιασμού, που μας κληροδότησε η προηγούμενη κυβέρνηση. Η χώρα μας απέκτησε πράγματι μια εντυπωσιακή και τεχνικά άρτια υποδομή. Φαίνεται, όμως, ότι το όραμα της προηγούμενης κυβέρνησης δεν ξεπερνούσε την τελετή λήξης των Αγώνων. Και μέχρι σήμερα ούτε στην επιτροπή, που συζητήσαμε το νομοσχέδιο, ούτε στις χθεσινές ομιλίες των συναδέλφων της Αξιωματικής Αντιπολίτευσης, δεν διατυπώθηκε κάποια συγκεκριμένη ολοκληρωμένη και πειστική πρόταση για την αξιοποίηση της ολυμπιακής κληρονομιάς.
     Το υπό συζήτηση νομοσχέδιο στηρίζεται σε θεμελιώδεις αρχές, οι οποίες υπήρξαν δέσμευση της Κυβέρνησης. Οι εγκαταστάσεις παραμένουν δημόσια περιουσία. Τίποτα δεν πωλείται. Η αξιοποίηση των εγκαταστάσεων γίνεται με τέτοιον τρόπο, ώστε να αποβεί όσο το δυνατόν περισσότερο επωφελής για τους πολίτες. Χωρίς να αναιρείται η αθλητική χρήση των εγκαταστάσεων, εξασφαλίζεται ένας ολοκληρωμένος σχεδιασμός αναλυτικών χρήσεων και βιωσιμότητας, καθώς στην πλειοψηφία των ολυμπιακών εγκαταστάσεων επιτρέπονται νέες λειτουργίες και χρήσεις, εμπορικά καταστήματα, χώροι εστίασης κοινού, χώροι πολιτιστικών εκδηλώσεων, θεματικά πάρκα κλπ.. 
     Όλες οι διαδικασίες, που αφορούν την αξιοποίηση των ολυμπιακών ακινήτων, γίνονται με πλήρη διαφάνεια μέσω διεθνών διαγωνισμών με σαφείς όρους και προϋποθέσεις. 
     Η Κυβέρνηση θα προχωρήσει άμεσα σε προσκλήσεις ενδιαφέροντος και ανοικτούς διεθνείς διαγωνισμούς. Πιθανόν η διεξαγωγή διαγωνισμών να οδηγήσει σε καθυστερήσεις. Το χρονοδιάγραμμα για όλες τις εγκαταστάσεις δεν είναι ενιαίο, αφού αυτές αντιμετωπίζονται διαφορετικά, ανάλογα με το είδος των χρήσεων.
     Η διαφάνεια και η νομιμότητα έχουν κάποιο χρονικό κόστος. Για την Κυβέρνηση, όμως, η τήρηση αρχών και θεσμών είναι ξεκάθαρη πολιτική επιλογή.
     Το παρόν νομοσχέδιο στοχεύει στο τρίπτυχο ανάπτυξη – νέες θέσεις εργασίας – ποιότητα ζωής. Οι ολυμπιακές εγκαταστάσεις θα χρησιμοποιούνται ως ενιαίες αθλητικές, πολιτιστικές, εμπορικές και ψυχαγωγικές υποδομές. Η διαδικασία αδειοδότησης καταργεί τις γραφειοκρατικές δυσκολίες και δημιουργεί ένα φιλικό πεδίο στον επενδυτή, ώστε να αποτελέσει η χώρα μας προνομιακό επιχειρηματικό προορισμό. Αξιοποιείται το μεταολυμπιακό τοπίο, δίνοντας έμφαση στον αθλητικό τουρισμό, για να μην ξεθωριάσει η ολυμπιακή μνήμη, σε συνδυασμό με την ανάπτυξη άλλων μορφών τουρισμού.
     Ωστόσο η αξιοποίηση των ολυμπιακών εγκαταστάσεων δεν θα πρέπει να θεωρείται με στενά οικονομικοεισπρακτικά κριτήρια. Στόχος αυτού του νομοσχεδίου δεν είναι μόνο η απόσβεση των τεράστιων -για τα δεδομένα της χώρας μας- επενδεδυμένων κεφαλαίων, γιατί οι ολυμπιακές εγκαταστάσεις δεν αποτελούν μόνο οικονομικό κεφάλαιο αλλά αποτελούν και κεφάλαιο πολιτισμού και κοινωνικό αγαθό. 
     Πρέπει, λοιπόν, να αποτελέσουν αφορμή για περαιτέρω ανάπτυξη. Με το παρόν νομοσχέδιο διαφυλάσσεται ο δημόσιος χαρακτήρας των εγκαταστάσεων, συντηρείται ο περιβάλλον χώρος πρασίνου και αναψυχής, ο πολιτισμός κερδίζει νέους χώρους, το περιβάλλον προστατεύεται, αναβαθμίζεται και καθίσταται φιλικότερο στον Έλληνα πολίτη, ο οποίος βρίσκεται στο κέντρο αυτής της ανάπτυξης.
     Κυρίες και κύριοι συνάδελφοι, στην αρχή της ομιλίας μου έκανα λόγο για την κοινή προσπάθεια του πολιτικού κόσμου στη διοργάνωση των Ολυμπιακών Αγώνων. Η κεφαλαιοποίηση της κληρονομιάς που άφησαν στη χώρα οι Αγώνες είναι το δεύτερο μεγάλο στοίχημα, που καλείται να κερδίσει η χώρα και οι πολίτες της και η επιτυχία του εξαρτάται από τη συνεισφορά του συνόλου του πολιτικού κόσμου. Θα ευχόμουν η Αντιπολίτευση να στηρίξει αυτό το νομοσχέδιο και μαζί το όραμα για τη μεταολυμπιακή Ελλάδα.
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε, για τη διευκόλυνση.
     Καλωσορίζουμε και το συνάδελφο κ. Σαμπαζιώτη, ο οποίος διάγει την τετάρτη ημέρα του εγγάμου βίου του.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι τρεις μαθητές και δύο διδάσκαλοι από το 19ο Δημοτικό Σχολείο Ζωγράφου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Βεργίνης.
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κυρίες και κύριοι συνάδελφοι, πράγματι η αξιοποίηση των ολυμπιακών εγκαταστάσεων αποτελούσε όρο προετοιμασίας των Ολυμπιακών Αγώνων και όχι μεθύστερο όρο. 
      Συνεπώς από την πρώτη στιγμή λέω ότι ο προγραμματισμός των Ολυμπιακών Αγώνων επέβαλε επίσης και τον προγραμματισμό και την κατακύρωση –θα έλεγα- της χρήσης, χρησιμοποίησης και αξιοποίησης των ολυμπιακών έργων. Αυτό, όμως, δεν έγινε, παρά τη μεγάλη επιτυχία των Ολυμπιακών Αγώνων που πραγματικά έφερε φήμη και δόξα στην Ελλάδα, κάτι που οφείλεται -και πρέπει να το τονίσουμε αυτό- στη μεγάλη πραγματικά συμβολή όλων των πολιτικών κομμάτων και όλων των παραγωγικών τάξεων αυτής της χώρας. 
      Ειδικότερα θα έπρεπε κανείς να υπογραμμίσει τον προγραμματισμό και τη συνέπεια, κάτι για το οποίο ο ελληνικός λαός δεν φημίζεται. Επομένως εκείνο το νεότερο θαύμα που επέτυχε η Ελλάδα με τους Ολυμπιακούς Αγώνες και κατά την προετοιμασία και κατά την εκτέλεση πρέπει να συνεχιστεί ως μεταολυμπιακό παράδειγμα, δηλαδή να υπάρξει μία συνέπεια και μία καλύτερη αξιοποίηση των ολυμπιακών έργων. 
      Όμως, η προηγούμενη κυβέρνηση έχει ευθύνες γι’ αυτό, ευθύνες από την άποψη του προγραμματισμού, διότι δεν υπήρξε –επαναλαμβάνω- προγραμματισμός ρύθμισης των μεταολυμπιακών χρήσεων και επίσης δεν είχε οριστεί το καθεστώς χρήσης των εγκαταστάσεων. Δεν είχαν οριστεί, επίσης, οι διαδικασίες στις επαρχιακές πόλεις και  οι αποδέκτες των προσωρινών εγκαταστάσεων, που τώρα με αυτό το νομοσχέδιο μονιμοποιούνται, ενώ δεν είχε ρυθμίσει καν το ρόλο της Αυτοδιοίκησης, που έρχεται τώρα εκ των υστέρων πράγματι να κόπτεται, γιατί οι ΟΤΑ δεν χρησιμοποιούν τις εγκαταστάσεις και δεν δίνεται όχι μόνο η χρήση, αλλά η αξιοποίηση και παράλληλα η ιδιοκτησία των ολυμπιακών εγκαταστάσεων στις πόλεις.
      Επίσης δεν ευνόησε επενδύσεις σε ολυμπιακά ακίνητα, με αποτέλεσμα πράγματι οι ιδιωτικές επενδύσεις στα ολυμπιακά ακίνητα να είναι σχεδόν μηδενικές. Αυτό οφείλεται πράγματι στην έλλειψη προετοιμασίας, αλλά κυρίως στην έλλειψη πρόβλεψης μεταολυμπιακών χρήσεων των ολυμπιακών εγκαταστάσεων. Επίσης, οφείλεται στην ύπαρξη μεγάλου αριθμού εγκαταστάσεων που είχαν σχεδιαστεί να έχουν ταυτόσημες χρήσεις, αλλά και στην έλλειψη μελέτης απαραίτητων χρήσεων, που κυρίως αφορά τις ολυμπιακές εγκαταστάσεις του λεκανοπεδίου Αττικής. 
      Τώρα, το νέο νομοσχέδιο θέτει το τρίπτυχο, ανάπτυξη - θέσεις εργασίας- ποιότητα ζωής. Αυτό το νομοσχέδιο πετυχαίνει αυτό το τρίπτυχο; Βοηθάει δηλαδή στο να αξιοποιηθεί το σύνολο των ολυμπιακών εγκαταστάσεων; Βοηθάει στο να αξιοποιηθεί η ολυμπιακή κληρονομιά και να προσελκύσει κεφάλαια από νέους επενδυτές; Επιλύει κυρίως της αμέτρητες γραφειοκρατικές διαδικασίες και εμπόδια τα οποία απαιτούνται για τη χρήση των ολυμπιακών εγκαταστάσεων; 
      Το νέο νομοσχέδιο δομείται από τέσσερα μέρη και προωθεί κατ’ αρχάς τις διαδικασίες αδειοδότησης των ολυμπιακών εγκαταστάσεων, οι οποίες καταργούν τη γραφειοκρατία και δημιουργεί έτσι πεδίο οικονομικής ασφάλειας στους μελλοντικούς επενδυτές. 
      Πράγματι, θα έλεγα εδώ, αν μπορούσα να συνεχίσω αυτό που έλεγε ο συνάδελφος πριν στο Βήμα κ. Ανδρουλάκης, ότι η αξιοποίηση των ολυμπιακών εγκαταστάσεων δεν μπορεί να γίνεται ξανά με κοινωνικές παροχές. 
      Είναι βέβαιο ότι όλοι οι Έλληνες φορολογούμενοι συνέβαλαν στη δημιουργία και ύπαρξη των ολυμπιακών εγκαταστάσεων. Αλλά οι χρήστες πρέπει να έρχονται εκ των υστέρων, κατά τη χρήση και να πληρώνουν μέρος τουλάχιστον των φορολογικών εξόδων. Διότι όταν όλοι οι Έλληνες φορολογούνται -δεν κάνουν, όμως χρήση των ολυμπιακών εγκαταστάσεων όλοι οι Έλληνες- δεν μπορεί να συνεχίζουν να φορολογούνται όλοι οι Έλληνες εξαιτίας της μη ανταποδοτικότητας τελών, όπως λέμε, από τους χρήστες των ολυμπιακών εγκαταστάσεων.
      Δεύτερον, θεσμοθετούνται συγκεκριμένες χρήσεις λειτουργιών των ολυμπιακών εγκαταστάσεων. Παράλληλα, επιλύει όλα τα ζητήματα άυλης μορφής, δηλαδή πνευματικής ιδιοκτησίας της διοργάνωσης των Ολυμπιακών Αγώνων, όπως είναι τα logos, τα σήματα, οι εκδόσεις, το οπτικό υλικό κλπ.. Ανασυγκροτεί το πρόγραμμα «Ελλάδα 2004» και τέλος, δημιουργεί τη Γενική Γραμματεία Ολυμπιακής Αξιοποίησης. Εδώ, θα έλεγα ότι δεν είναι και τόσο δόκιμος ο όρος, όπως αναφέρεται. Θα έλεγα, ότι πιο δόκιμος είναι ο όρος «Γενική Γραμματεία Αξιοποίησης Ολυμπιακών Εγκαταστάσεων και άυλων πόρων». Δεν κατανοώ τόσο πολύ τον όρο «Γενική Γραμματεία Ολυμπιακής Αξιοποίησης».
      Τι θα μπορούσαμε να κάνουμε σε ό,τι αφορά την εφαρμογή του θεσμού αξιοποίησης; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα τελειώσω σε λίγο. 
      Κατ’ αρχάς, δίνεται μία λύση με την ενιαία αδειοδότηση. Η ύπαρξη άδειας ενιαίας λειτουργικής εγκατάστασης αποτελεί πράγματι μία λύση στο όλο πρόβλημα, το οποίο πρόβλημα είναι σύνθετο. 
      Η ύπαρξη μόνιμης γνωμοδοτικής επιτροπής, η οποία αποτελείται από το σύνολο των συναρμοδίων υπηρεσιών -επιτέλους γίνεται αυτό στην Ελλάδα- λύνει το βασικό πρόβλημα συναρμοδιότητας και επομένως συντονισμού όλων των υπηρεσιών. Άρα, και τη σύντμηση χρόνου για την έκπτωση της αδείας. Επομένως ο χρόνος των εξήντα ημερών είναι πράγματι κάτι σημαντικό, κυρία Υπουργέ, που βάζετε, ως επιτυχία, σ’ αυτό το νομοσχέδιο. 
      Άρα, λοιπόν, θα μπορούσε κανείς να αναφέρει ότι ως δεύτερο σημαντικό σημείο του νομοσχεδίου είναι το ότι δίνονται οι μεικτές χρήσεις. Δηλαδή, έχουμε μία καινούργια στρατηγική στην Ελλάδα, η οποία έχει χρησιμοποιηθεί σε όλα τα κράτη –κυρίως στα ευρωπαϊκά, αλλά και μη ευρωπαϊκά- και αυτό είναι το μοντέλο των μεικτών χρήσεων. Αυτό επίσης, κυρία Υπουργέ, είναι κάτι πολύ σημαντικό ως συνεισφορά μίας νέας αντίληψης εκμετάλλευσης των εγκαταστάσεων και όχι μόνο. Μπορεί επίσης να χρησιμοποιηθεί και για νέες επενδύσεις δημοσίου ή ιδιωτικού δικαίου. 
      Κύριε Πρόεδρε, σας ευχαριστώ για την ανοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε. 
      Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, με το νομοσχέδιο που συζητάμε σήμερα βλέπουμε το κόμμα, που πρωτοστάτησε στην κατασυκοφάντηση της ολυμπιακής προετοιμασίας, να προσπαθεί τώρα να αλλάξει την ιστορία και να προβληθεί ως η Κυβέρνηση που πέτυχε να διοργανώσει τους Ολυμπιακούς Αγώνες! Βλέπουμε το κόμμα που έκανε ό,τι μπορούσε για να σαμποτάρει την ολυμπιακή προετοιμασία, με κατευθυνόμενες προσφυγές «φιλικά προσκείμενων» δημάρχων, να προσπαθεί σήμερα απεγνωσμένα να δώσει την εντύπωση ότι έχει κάποιο σχέδιο για την αξιοποίηση της ολυμπιακής κληρονομιάς. Βλέπουμε υποκρισία και προχειρότητα. 
      Βλέπουμε έλλειψη σχεδίου και προσπάθεια συγκάλυψης της αμηχανίας, που χαρακτηρίζει το Υπουργείο Πολιτισμού, όπως και όλη την Κυβέρνηση.
       Η αλήθεια, όμως, είναι ότι οι Ολυμπιακοί Αγώνες, όπως και όλοι οι εθνικοί στόχοι της χώρας, κτυπήθηκαν ασταμάτητα από τη Νέα Δημοκρατία και ότι τα ολυμπιακά, αλλά και όλα τα άλλα μεγάλα έργα που άλλαξαν την Ελλάδα, ολοκληρώθηκαν εγκαίρως, γιατί στην κυβέρνηση βρισκόταν το ΠΑΣΟΚ. Οι Ολυμπιακοί Αγώνες έγιναν και ήταν επιτυχημένοι, γιατί τα προηγούμενα χρόνια κυβερνούσε το ΠΑΣΟΚ. Αυτή είναι η πραγματικότητα. 
      Από τότε που αναλάβατε τη διακυβέρνηση εσείς, κύριοι συνάδελφοι της Νέας Δημοκρατίας, η χώρα μοιάζει να είναι ακυβέρνητη. Μοιάζει σαν κανένας να μην ασκεί την εξουσία. Η απραξία σας κάνει πολλούς να πιστεύουν ότι αν η Νέα Δημοκρατία είχε κερδίσει τις εκλογές ένα χρόνο νωρίτερα, οι Ολυμπιακοί Αγώνες δεν θα είχαν γίνει ποτέ. Η διακυβέρνηση της Νέας Δημοκρατίας θα καταγραφεί ως η εποχή που η Ελλάδα σταμάτησε να προοδεύει και άρχισε να γυρίζει στο χθες. 
      Η χώρα διολισθαίνει στο χθες, όπως και η Κυβέρνησή σας διολισθαίνει σύμφωνα με τις δημοσκοπήσεις. Πουθενά στην Ελλάδα δεν προχωρά κανένα έργο. 
      Δυστυχώς επαληθεύθηκε η εκτίμησή μας, η εκτίμηση του ΠΑΣΟΚ, ότι η Νέα Δημοκρατία δεν είχε κανένα σχέδιο, καμία πρόταση, κανένα όραμα να υλοποιήσει. Και το σημερινό νομοσχέδιο είναι χειροπιαστή απόδειξη ότι δεν είχατε και για την αξιοποίηση των ολυμπιακών ακινήτων κανένα όραμα. Το μόνο που διαφαίνεται ξεκάθαρα είναι η πίεση της Κυβέρνησης να προχωρήσει στις μεικτές χρήσεις της υλικής υποδομής των Ολυμπιακών Αγώνων, χωρίς κανόνες, κάτω από το βάρος της καθημερινής φθοράς και της απαξίωσης.
      Στο τεράστιο κόστος της συντήρησης των ολυμπιακών εγκαταστάσεων επιβάλλεται να μην είμαστε αρνητικοί στη συμμετοχή του ιδιωτικού φορέα, αλλά μιας συμμετοχής υπό έλεγχο, χωρίς να καταργείται ο δημόσιος χαρακτήρας της χρήσης των εγκαταστάσεων. Η πρόβλεψη για μια μακροχρόνια μίσθωση, για παράδειγμα, που ισοδυναμεί με πώληση χιλιάδων στρεμμάτων σε ιδιώτες από την εταιρεία «ΟΛΥΜΠΙΑΚΑ ΑΚΙΝΗΤΑ», γίνεται χωρίς κανέναν έλεγχο από τη Βουλή ή τη διοικητική δικαιοσύνη. Έτσι, λοιπόν, η Κυβέρνηση εξαντλείται σε επικλήσεις της αγοράς και σε προσκλητήρια σε επιχειρηματίες, θέλοντας να χαρίσει τα ολυμπιακά ακίνητα στους επιχειρηματίες, να τα πουλήσει σε «ημετέρους», χωρίς φυσικά να φαίνεται ότι τα πουλάει. Θέλει να εκχωρήσει τις εγκαταστάσεις και τους περιβάλλοντες χώρους σε ιδιώτες, για τη δημιουργία θεματικών πάρκων, εμπορικών καταστημάτων και χώρων εκθέσεων, εγκαταλείποντας έτσι τον αθλητικό και δημόσιο χαρακτήρα τους. Με τις υπέρμετρες και ανεξέλεγκτες εμπορικές χρήσεις θα διαταραχθούν οι τοπικές αγορές με σημαντικές επιπτώσεις στις χρήσεις γης και στην οικιστική δομή των πόλεων.
      Θέλετε να αποποιηθείτε των ευθυνών σας και μετατρέπετε τις εγκαταστάσεις σε νησίδες ελεύθερου εμπορίου στους χώρους που διοργανώθηκαν οι Αγώνες. Και βέβαια, οι περίφημοι διεθνείς διαγωνισμοί που επικαλείται η Κυβέρνηση, δεν πρόκειται να οδηγήσουν σε χειροπιαστά αποτελέσματα πριν περάσουν τουλάχιστον δύο χρόνια. Η εισηγήτριά μας είπε είκοσι ένας μήνες. 
      Δηλαδή το νομοσχέδιο του Υπουργείου σας, κυρία Υπουργέ, δίνει το σύνθημα για ένα μεγάλο ολυμπιακό παζάρι δύο ετών, στη διάρκεια των οποίων η ολυμπιακή κληρονομιά θα παραμένει κλειδωμένη στην αδιαφορία σας και -ακόμη χειρότερα- στην ανικανότητά σας.
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ποια είναι η πρότασή σας; Συγκεκριμένα. «Να μη γίνει αυτό, να γίνει το άλλο».
      ΠΡΟΕΔΡΕΥΩΝ (Ιωάννης Τραγάκης): Θα σας δοθεί η ευκαιρία, κυρία Υπουργέ, να απαντήσετε. 
      Συνεχίστε, κυρία Μερεντίτη.
    ΑΘΑΝΑΣΙΑ ΜΕΡΕΝΤΙΤΗ: Ήδη έχω άγχος, κύριε Πρόεδρε, να προλάβω το χρόνο. 
    Το νομοσχέδιο είναι μία καλυμμένη προσπάθεια να χαριστούν σε ιδιώτες οι ολυμπιακές εγκαταστάσεις και οι χώροι που τους περιβάλλουν και ταυτόχρονα να πέσει περισσότερο τσιμέντο.
    Λυπάμαι, κυρία Υπουργέ, αλλά δεν υπάρχει καμία μέριμνα για το περιβάλλον. Η υπόσχεσή σας ότι δεν θα υπάρξει άλλο μπετόν στις εγκαταστάσεις ακυρώνεται παταγωδώς, όταν σε αυτό προβλέπεται είτε σε μεγάλη κλίμακα, όπως στον Άγιο Κοσμά, είτε στον ιππόδρομο του Μαρκόπουλου, είτε σε αποδυτήρια στην παραλιακή ζώνη. 
    Είναι ένα νομοσχέδιο βελούδινης εγκατάλειψης και εκφράζει την πρόθεσή σας για μία βελούδινη εγκατάλειψη της ολυμπιακής παρακαταθήκης. Η ολυμπιακή κληρονομιά θα γίνει φέουδο για λίγους. 
    Με την επιχειρούμενη ιδιωτικοποίηση δεν αναμένεται να καταστεί ελεύθερη η ολυμπιακή κληρονομιά για τη νεολαία, για την Τοπική Αυτοδιοίκηση, για τους αθλητικούς χώρους, για τους αθλητικούς και για τους πολιτιστικούς συλλόγους. Ενδεικτικό είναι το γεγονός ότι σκοπίμως δεν προηγήθηκε κανένας διάλογος με την Τοπική Αυτοδιοίκηση. Αποστερείτε θεσμοθετημένους πόρους της Τοπικής Αυτοδιοίκησης, όπως η κατάργηση των ανταποδοτικών τελών, ενώ απουσιάζει παντελώς η Τοπική Αυτοδιοίκηση από την έκβαση αδειών δόμησης. 
    Με άρθρο του νομοσχεδίου, που συζητάμε σήμερα, παύουν να ισχύουν διατάξεις του δημοτικού κοινοτικού κώδικα, πράγμα –τα είπε η εισηγήτριά μας- που είναι παράβαση του αυτοδιοικητικού κεκτημένου, αλλά και του άρθρου 102 του Συντάγματος. 
    Το ΠΑΣΟΚ αντίθετα είχε καταθέσει έναν ευρύτερο σχεδιασμό, ο οποίος στόχευε στη δημιουργία ενός δημόσιου δικτύου πόλων αθλητισμού, πολιτισμού και αναψυχής που ξεκινά από την οργανική σύνδεση των εγκαταστάσεων και των περιβαλλόντων χώρων με τις τοπικές κοινωνίες.
    Εκτός όλων αυτών και σ’ αυτό το νομοσχέδιο δείχνετε πάλι το ενδιαφέρον για τα δικά σας παιδιά, γι’ αυτό και δημιουργείτε συνεχώς νέες θέσεις αργομισθίας. Η Γενική Γραμματεία Ολυμπιακών Αγώνων όχι μόνο διατηρήθηκε όλο αυτόν τον καιρό, αλλά προβλέπεται να συνεχίσει να υπάρχει. Απλώς μετονομάζεται σε Γενική Γραμματεία Ολυμπιακής Αξιοποίησης, προκειμένου να δικαιολογηθεί η διατήρησή της.
    Εδώ προβάλλει ένα πελώριο ερώτημα: Για ποιο λόγο πρέπει να θεσμοθετηθεί ένας νέος φορέας, τη στιγμή που είναι κοινή διαπίστωση ότι ένα από τα παθογενή χαρακτηριστικά της Δημόσιας Διοίκησης είναι η έλλειψη συντονισμού ομοειδών αντικειμένων από διαφορετικούς φορείς.
    Η απόφαση αυτή βρίσκεται σε αναντιστοιχία με όλες τις προεκλογικές και μετεκλογικές δεσμεύσεις για συγχώνευση Υπουργείων και υπηρεσιών της Κυβέρνησής σας. Ουσιαστικά δεν πρόκειται να κάνει κανένα έργο, απλά θα προσλάβει και άλλους για να ικανοποιήσετε τα δικά σας παιδιά. Πρόκειται για μία παγκόσμια πρωτοτυπία. Η έννοια της αξιοκρατίας για σας είναι συνυφασμένη με τα δικά σας παιδιά. Είναι ένας ριζοσπαστικός ορισμός της αξιοκρατίας, που θα πρότεινα να περάσει στα λεξικά για να τη μάθουμε. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε. Δύο λεπτά μιλάτε για τα δικά μας παιδιά. 
    ΑΘΑΝΑΣΙΑ ΜΕΡΕΝΤΙΤΗ: Τελειώνω, κύριε Πρόεδρε.
    Η χώρα, κυρίες και κύριοι συνάδελφοι, διανύει την τρίτη περίοδο διακυβέρνησής της από το κόμμα της Νέας Δημοκρατίας και δυστυχώς, όπως φαίνεται και από το σημερινό νομοσχέδιο, για τη χαμένη πλέον ολυμπιακή κληρονομιά, η τρίτη αυτή περίοδος διακυβέρνησης από το κόμμα σας θα είναι και η χειρότερη. 
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κοντογιάννης έχει το λόγο.
    Θα ήθελα να τον παρακαλέσω να είναι πιο συνεπής, όσον αφορά το χρόνο. 
    ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, το παρόν νομοσχέδιο έρχεται να καλύψει ένα μεγάλο κενό. 
    Είναι γεγονός ότι η χρήση των ολυμπιακών εγκαταστάσεων έπρεπε να είχε προβλεφθεί πριν από την κατασκευή τους. Αλλά για να έχει συμβεί κάτι τέτοιο έπρεπε να υπάρχει σχεδιασμός από την προηγούμενη κυβέρνηση, κάτι το οποίο δεν υπήρχε, διότι από το 2000 η προηγούμενη κυβέρνηση ήξερε πολύ καλά ότι άλλη κυβέρνηση θα κάνει τους Ολυμπιακούς Αγώνες. 
    Δεν πρόκειται να αναφερθώ στις λεπτομέρειες του νομοσχεδίου. Το έκανε με άριστο τρόπο ο εισηγητής της Πλειοψηφίας και οι προηγούμενοι ομιλητές από την πλευρά της Κυβέρνησης. Θα μου επιτρέψετε, όμως, να κάνω μερικές επισημάνσεις, τις οποίες έχω χρέος να κάνω, όχι μόνο ως Έλληνας, αλλά και ως πολίτης που γεννήθηκα, έζησα, μεγάλωσα και εκλέγομαι στη γη της Ήλιδας και της Ολυμπίας.
    Θα μπορούσε κανείς να πει, εάν ήθελε να ασκήσει κριτική στην προηγούμενη κυβέρνηση ότι, δυστυχώς, οι Ολυμπιακοί Αγώνες στην Ηλεία δεν άφησαν πίσω τους κανένα έργο στον τομέα του αθλητισμού. Η Ολυμπία δεν ήταν καν ολυμπιακή πόλη για να τύχει των οικονομικών ευεργετημάτων, που έτυχαν οι άλλες ολυμπιακές πόλεις. Και εάν δεν γινόταν στην Ολυμπία και η σφαιροβολία, για την επιτυχία της οποίας έπαιξε καθοριστικό ρόλο η Υπουργός Πολιτισμού κ. Πετραλιά, τότε δεν θα είχε μείνει ίσως τίποτε παραπάνω στην Ολυμπία απ’ αυτό που μένει κάθε φορά που γίνονται Ολυμπιακοί Αγώνες, δηλαδή η αφή της φλόγας.
      Ευτυχώς, όμως, η τεράστια επιτυχία των Αγώνων άφησε ό,τι σημαντικότερο μπορούσε να κληρονομήσει ο τόπος μας: τη φήμη και τη διασημότητα, την παγκόσμια προβολή. Αυτή η άυλη κληρονομιά πιστεύω ότι είναι σημαντικότερη από οτιδήποτε άλλο. 
      Σήμερα στην Ελλάδα  υπάρχει μία πλούσια αθλητική υποδομή, την οποία ο ελληνικός λαός θα πληρώσει με τον ιδρώτα του. Την αθλητική αυτή υποδομή έχουμε χρέος να αξιοποιήσουμε με τον καλύτερο τρόπο για τρεις λόγους: για  οικονομικούς, για προβολή του ολυμπιακού ιδεώδους, για προβολή της Ελλάδος. Μέσα σ’ αυτές τις εγκαταστάσεις μπορούν να γεννηθούν οι νέοι πρωταθλητές, που θα δοξάσουν τη χώρα μας, που θα υψώσουν την ελληνική σημαία. 
      Όπως προανέφερα, η μεγαλύτερη ολυμπιακή κληρονομιά είναι το ίδιο το ολυμπιακό ιδεώδες, το οποίο, μετά τη μεγάλη επιτυχία του 2004, λαμβάνει μια άλλη διάσταση, που οφείλουμε να ενισχύσουμε προς όφελος της χώρας μας, αλλά και προς όφελος της γενέτειρας του ολυμπισμού, η οποία μέχρι σήμερα έχει αδικηθεί από την πολιτεία σε σχέση με αυτά που έχει προσφέρει στο έθνος. 
      Με αυτό ακριβώς το στόχο, και στο πλαίσιο του άρθρου 29, η Διεύθυνση Ολυμπισμού θα μπορούσε να θέσει σε άλλη βάση το θεσμό της ολυμπιακής εκεχειρίας. Αν ένα μήνα πριν από την έναρξη των Ολυμπιακών Αγώνων γινόταν στην Ολυμπία στο αρχαίο στάδιο ειδική τελετή για την έναρξη της εκεχειρίας με τη συμμετοχή των ηγετών των κρατών που μετέχουν στους Αγώνες. Αν την έναρξη της εκεχειρίας την κήρυττε ο Γενικός Γραμματέας του ΟΗΕ, τότε η Ελλάδα σε όποια γωνιά της γης και αν γίνονταν οι Ολυμπιακοί Αγώνες, θα ετύγχανε πολύ μεγαλύτερης προβολής από εκείνης που τυγχάνει μόνο με  την αφή της φλόγας.
      Κυρίες και κύριοι, όραμα του αείμνηστου Κωνσταντίνου Καραμανλή ήταν η μόνιμη τέλεση των Ολυμπιακών Αγώνων στην ιερή γη της Ήλιδας και της Ολυμπίας. Όλοι ξέρουμε πόσο δύσκολο είναι να υλοποιηθεί αυτό το όραμα. Η επιτυχία του 2004 έφερε στο νου πολλών, και στην Ελλάδα και στο εξωτερικό, την πρόταση του Καραμανλή. Αυτό, όμως, που σήμερα φαίνεται ανέφικτο μπορεί να βρει το δρόμο της υλοποίησης μέσω δύο θεσμών, που η Ελλάδα με το αρμόδιο Υπουργείο θα μπορούσαν να καθιερώσουν. 
      Πρώτον, καθιέρωση Πολιτιστικών Ολυμπιακών Αγώνων νέων. Πιστεύω ότι η καθιέρωση ενός τέτοιου θεσμού θα ενισχύσει τη συμμετοχή των νέων στην πολιτιστική ζωή του τόπου τους, θα τους κρατήσει μακριά από καταχρήσεις, θα δώσει την ευκαιρία να αναδειχθούν νέα ταλέντα και θα αναζωογονήσει οικονομικά την περιοχή που θα διεξάγονται οι αγώνες αυτοί. 
      Δεύτερον, καθιέρωση Ολυμπιακών Αγώνων νέων με έδρα την Ολυμπία και εξάπλωση σε ολόκληρη την Πελοπόννησο ή ακόμα και σε ορισμένες ολυμπιακές εγκαταστάσεις της Αθήνας μπορούν να γίνονται αγώνες σε κλασικά αθλήματα σε εκδηλώσεις που εισάγουν τους νέους στο ολυμπιακό ιδεώδες και την ιδέα της ολυμπιακής εκεχειρίας. 
      Στο πλαίσιο αυτών των δύο μεγάλων εκδηλώσεων που μπορεί να διεξάγονται στα μεσοδιαστήματα των Ολυμπιακών Αγώνων είναι δυνατόν να γίνονται και άλλες εκδηλώσεις και επίσης να καθιερωθούν και άλλες δραστηριότητες. Μία εξ αυτών θα μπορούσε να είναι η διάνοιξη της οδού των Ολυμπιονικών από την Ήλιδα έως την Αρχαία Ολυμπία, στην οποία όλες οι χώρες θα έχουν εγκαταστάσεις, κάτι ανάλογο με τα ιερά των αρχαίων πόλεων, στα οποία θα αναγράφονται τα ονόματα των ολυμπιονικών κάθε χώρας. 
      Κυρίες και κύριοι, αξιοποίηση της ολυμπιακής κληρονομιάς δεν είναι μόνο η εμπορική αξιοποίηση των ολυμπιακών εγκαταστάσεων, που με σωστό τρόπο επιχειρεί να πράξει η Κυβέρνηση της Νέας Δημοκρατίας. Αξιοποίηση της ολυμπιακής κληρονομιάς σημαίνει πρώτα απ’ όλα αξιοποίηση της παρακαταθήκης που μας άφησε η μοναδική παγκόσμια επιτυχία του 2004 και του διεθνώς καθιερωμένου ονόματος της Αρχαίας Ολυμπίας. 
      Έχουμε χρέος εθνικό να αξιοποιήσουμε αυτήν την κληρονομιά. Το οφείλουμε στην ιστορία μας, αλλά κυρίως το οφείλουμε στο μέλλον αυτού του τόπου. Και για να έχει επιτυχία η προσπάθεια που κάνετε, κυρία Υπουργέ, δεν πρέπει να απουσιάζει η ιερή γη της Ήλιδας και της Ολυμπίας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα περιμέναμε η Κυβέρνηση φυσικά να επιταχύνει την αξιοποίηση των ολυμπιακών εγκαταστάσεων, είναι στα καθήκοντά της εξάλλου. Όμως περιμέναμε να κινηθεί με βάση το ειδικό σχέδιο ολοκληρωμένης ανάπτυξης που είχε θεσμοθετήσει το ΠΑΣΟΚ με τους νόμους 2730 και 2719, να έχει έργα -και αυτό τουλάχιστον περιλάμβαναν τα προεδρικά διατάγματα που είχαν βγει και που έπρεπε να βγουν- που αφομοιώνονται με το περιβάλλον, που συνοδεύονται από περιβαλλοντικές εκθέσεις και είναι συμβατά με την κάθε περιοχή.
      Για εμάς προτεραιότητα στην αξιοποίηση των αθλητικών εγκαταστάσεων ήταν ο αθλητισμός, ο πολιτισμός, η αναψυχή. Σήμερα τι γίνεται; 
      Με το νομοσχέδιο που έχει εισάγει η Κυβέρνηση και συζητούμε σήμερα, έχουμε χρήσεις που επιβαρύνουν το περιβάλλον. Προίκα δίνετε τις εγκαταστάσεις. Προίκα και πανωπροίκι και τις εμπορικές χρήσεις, κυρία Υπουργέ. Όλο το παραλιακό μέτωπο, για το οποίο ίσχυε προεδρικό διάταγμα, το αλλάζετε. Αυτήν τη στιγμή πού θα παραδοθεί; Στον αθλητισμό και στον πολιτισμό; Φοβάμαι πως όχι. Φοβάμαι πως θα παραδοθεί σε κέντρα αναψυχής. Καφετέριες θα γίνουν εκεί όπου έπρεπε να γίνουν αθλητικά κέντρα. Βεβαίως, αυτό θα έχει ιδιαίτερα δυσάρεστες επιπτώσεις όχι μόνο συνολικά για την περιοχή και τις δυνατότητες που διανοίγονται, αλλά και για όλο τον εμπορικό κόσμο, τα καταστήματα, την απασχόληση σε κάθε περιοχή. Είναι χρήσεις που επιβαρύνουν το περιβάλλον  και μάλιστα μ’ ένα νομοθετικό καθεστώς εκτάκτου ανάγκης. Ελεύθερες ζώνες κάνετε στην ουσία. 
      Και απορώ. Πριν από δύο μέρες ο Υπουργός Ανάπτυξης κ. Σιούφας μας εγκάλεσε –υποτίθεται- λέγοντας ότι δεν είναι δυνατόν στη χώρα μας να υπάρχουν πολλά ωράρια λειτουργίας των καταστημάτων. Εγώ λέω ότι είναι δυνατόν να υπάρχουν αποφάσεις των τοπικών κοινωνιών, οι οποίες καθορίζουν ποιο θα είναι το ωράριο εξυπηρέτησης των καταναλωτών.
      Εδώ, όμως, έρχεται σε ευθεία αντίθεση μ’ αυτά που λέει ο άλλος Υπουργός. Στις ελεύθερες ζώνες θα τηρηθεί κανένα ωράριο, αφού όλες οι αποφάσεις –και αυτές που αφορούν την πολεοδομία και αυτές που αφορούν τις υγειονομικές διατάξεις και αυτές που αφορούν τους όρους λειτουργίας- δεν παίρνονται από τα συντεταγμένα όργανα της πολιτείας, αλλά από άλλο όργανο το οποίο θεσμοθετείτε; Θα τηρηθεί τίποτα εκεί; Θα ισχύει τίποτα εκεί; Όροι Ταϊβάν θα υπάρχουν σ’ εκείνες τις περιοχές! Και μας λέτε μετά ότι θέλετε να υπάρχει ενιαίο ωράριο και τάξη σε όλη την Ελλάδα; 
      Από εκεί και πέρα υπάρχουν διακρίσεις. Δεν καταλαβαίνω γιατί στο Παλαιό Φάληρο υπάρχει σαφής διάταξη ότι θα είναι οι αθλητικές εγκαταστάσεις σε κάποιες περιοχές, ενώ στην Καλλιθέα, επειδή αντιδρά –και σωστά αντιδρά- η δημοτική αρχή και μάλιστα με τη σύμφωνη γνώμη του λαού της Καλλιθέας, αυτό δεν υπάρχει. Είναι, δηλαδή, τα καλά και τα κακά παιδιά; Αυτό νομίζω ότι είναι απαράδεκτο για μια συντεταγμένη πολιτεία! 
      Τώρα έρχομαι στο θέμα του Ιπποδρόμου. Είχε πει ο σημερινός Πρωθυπουργός, ο κ. Καραμανλής, με την ιδιότητα του Αρχηγού της Αξιωματικής Αντιπολίτευσης, στην αίθουσα «ΕΣΠΕΡΟΣ» της Καλλιθέας το 2000: «Θα τον κάνω πράσινο και θα τον δώσω στους δήμους και στους φορείς της πόλης». 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αστικό πράσινο.
      ΧΡΗΣΤΟΣ ΠΡΩΤΟΠΑΠΑΣ: Οι εξαγγελίες του κ. Καραμανλή για μια ακόμη φορά –δεν μας εκπλήσσει αυτό, γιατί δεν είναι η πρώτη φορά, αλλά είναι δείγμα μιας εικόνας συνολικής αναξιοπιστίας που έχει η Κυβέρνηση- πάνε στον κάλαθο των αχρήστων!
       Όμως, το χειρότερο είναι ότι αυτήν τη στιγμή με τις διατάξεις σας που ανατρέπουν τις προηγούμενες ρυθμίσεις θα δοθούν πενήντα επτά χιλιάδες τετραγωνικά μέτρα για κτήρια. Ποιας χρήσης κτήρια; Τι κτήρια είναι αυτά; Ποιες χρήσεις θα υπάρξουν; Άκουσα χθες κάποιο συνάδελφο να λέει: «Μα, ο δήμος πιθανόν μπορεί ή δεν μπορεί». Είχατε υποσχεθεί να το δώσετε στο δήμο. Όμως, σε τελική ανάλυση –και νομίζω ότι δεν θα είχε διαφωνία ο δήμος σ’ αυτό- αν το κράτος ήθελε τόσο πολύ να εγγυηθεί αυτό τους χώρους πρασίνου, κάντε το εσείς. Ας το κάνει η Κυβέρνηση. Ας τηρήσει τις δεσμεύσεις της -έστω και με τη δική της παρέμβαση- και ας το αποδώσει στο λαό της Καλλιθέας. 
     ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αυτό κάνουμε.
      ΧΡΗΣΤΟΣ ΠΡΩΤΟΠΑΠΑΣ: Δεν είναι θέμα ποιος θα το έχει, κυρία Υπουργέ. Το θέμα είναι τι θα είναι και για ποιον θα είναι και ποιον θα ωφελεί και για ποιον θα προορίζεται.
      Φοβάμαι ότι πραγματικά οδηγούμαστε σε μία ιδιαίτερα αρνητική εξέλιξη. Δεν είναι τυχαίο ότι αντιδρούν οι πάντες. Αντιδρούν ακόμη και άνθρωποι που σας στήριξαν ως Κυβέρνηση στις εκλογές. Αντιδρούν οι φορείς. Αντιδρά η ΚΕΔΚΕ και η ΕΝΑΕ. Αντιδρούν οι δήμοι της περιοχής, με εξαίρεση, βέβαια, εκείνους που φαίνεται ότι είναι τα καλά παιδιά και για τους οποίους γίνονται ειδικές ρυθμίσεις. 
      Το ερώτημα είναι πού πάμε. Τι πάμε να κάνουμε; Ποιους πάμε να εξυπηρετήσουμε; Πάμε τελικά να ανακουφίσουμε το λαό; Πάμε να δώσουμε χώρους αθλητισμού, πολιτισμού και αναψυχής ή πάμε για μια ακόμη φορά να αφήσουμε την κερδοσκοπία και αυτήν τη φορά ανεξέλεγκτη μέσα από τις ειδικές ρυθμίσεις της ελεύθερης ζώνης, που επιβάλλεται για να καταστρέψει περιοχές και να επιβάλλει όρους δυσμενείς και για την περιοχή και για την αγορά της περιοχής και για τους πολίτες; Φοβάμαι ότι είναι το δεύτερο. Όμως, έτσι είναι. 
      Θα κλείσω λέγοντας, κύριε Πρόεδρε, ότι σ’ αυτό μας έχει συνηθίσει η σημερινή Κυβέρνηση. Κοιτάχτε τι έγινε προχθές. Για τρίτη φορά δεν είναι τυχαίο αυτό. Για τρίτη φορά μέσα σε δεκαπέντε μήνες έρχεται έκθεση μιας –υποτίθεται- ανεξάρτητης επιτροπής, η οποία τρομάζει τον κόσμο. Δημιουργεί σοκ και δέος.
      Θα γίνουν, θα γίνουν, θα γίνουν, θα γίνουν, θα αλλάξουν, όχι θα μεταρρυθμιστούν, αλλά θα καταστραφούν, θα αποδομηθούν πράγματα, με τα οποία ο πολίτης έχει μάθει να ζει μαζί, έχει μάθει ότι είναι στοιχεία της ζωής του.
      Και μετά, πράγματα που πρέπει να αλλάξουν, πράγματα που πρέπει να μεταρρυθμιστούν, για να πάει αυτή η χώρα μπροστά –γιατί αλλαγές και τομές χρειάζεται αυτή η χώρα- δεν γίνονται. Τα παίρνετε πίσω, πανικόβλητοι υποχωρείτε. Βάζετε όλες αυτές τις προτάσεις, όχι εκείνες που τρομάζουν, αλλά εκείνες που πρέπει να γίνουν, για να εξασφαλιστεί η συμπόρευση και η συμμετοχή και η συνευθύνη του πολίτη, στο καλάθι των αχρήστων και στα αρχεία.
      Τελικά τι γίνεται; Η χώρα έχει μετατραπεί σ’ έναν απέραντο βάλτο, που αργά-αργά βουλιάζει. Και αυτό μπορεί να μην είναι δυσάρεστο για κάποιους που βλέπουν ότι η Νέα Δημοκρατία πρωτοστατεί σ’ αυτό το βούλιαγμα, είναι όμως ιδιαίτερα δυσάρεστο όταν συμπαρασύρει μαζί της και την κοινωνία και την οικονομία και τη χώρα και τα συμφέροντα αυτού του λαού.
      Γι’ αυτό και φυσικά καταψηφίζουμε αυτό το νομοσχέδιο.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Τσιαμάκης έχει το λόγο.
      ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κυρία Υπουργέ, κυρίες και κύριοι συνάδελφοι, από τις 5 Σεπτεμβρίου του 1997, που η Διεθνής Ολυμπιακή Επιτροπή επέλεξε την πόλη της Αθήνας για την οργάνωση και τη διεξαγωγή των Ολυμπιακών Αγώνων, η Ελλάδα έβαλε στόχο και στοίχημα με τον εαυτό της και χωρίς αμφισβήτηση το πέτυχε περίτρανα. Το μεγαλύτερο παγκοσμίως οικονομικό, αθλητικό και κοινωνικό εγχείρημα των Ολυμπιακών Αγώνων, η χώρα μας τον περασμένο χρόνο το διοργάνωσε και το διεξήγαγε με πλήρη επιτυχία.
      Ως γεγονός οι Ολυμπιακοί Αγώνες μπορεί να αποτελούν παρελθόν, αλλά έχουν κληροδοτήσει στον ελληνικό λαό μια τεράστια άυλη και υλική κληρονομιά. Το υπό συζήτηση και ψήφιση νομοσχέδιο, που χθες κατετέθη, αποτελεί σημαντικό εργαλείο στην προσπάθεια αξιοποίησης του συνόλου της ολυμπιακής παρακαταθήκης και διαφύλαξης της άυλης και υλικής κληρονομιάς, έχοντας κεντρικό στόχο το τρίπτυχο ανάπτυξη – θέσεις εργασίας – ποιότητα ζωής.
      Προσαρμοσμένη στις σύγχρονες και επίκαιρες απαιτήσεις, διατηρείται η Γενική Γραμματεία Ολυμπιακής Αξιοποίησης ως κατέχουσα σωρευμένη εμπειρία και τεχνογνωσία. Προωθείται η διαδικασία αδειοδότησης των ολυμπιακών εγκαταστάσεων, η οποία καταργεί κάθε γραφειοκρατική διαδικασία του παρελθόντος και δημιουργεί κλίμα εμπιστοσύνης και ασφάλειας στον επενδυτή.
      Το νομοσχέδιο αποτελείται από τέσσερα τμήματα. Το πρώτο ρυθμίζει την αδειοδότηση των ολυμπιακών εγκαταστάσεων, όχι μόνο αυτών που κατασκευάστηκαν κατά τη διάρκεια της ολυμπιακής προετοιμασίας, αλλά και εκείνων που προϋπήρχαν. Το δεύτερο ορίζει χρήσεις και χωροθετεί λειτουργίες σε κάθε ολυμπιακή εγκατάσταση ξεχωριστά, σύμφωνα με την παραπάνω διάκριση. Το τρίτο αναφέρεται στη διάρθρωση, οργάνωση και λειτουργία της Γενικής Γραμματείας Ολυμπιακής Αξιοποίησης και τέλος, το τέταρτο ρυθμίζει ζητήματα συναφή με τη θεματολογία των προηγούμενων τριών τμημάτων.
      Η έκδοση οικοδομικών αδειών για τις ολυμπιακές κτηριακές εγκαταστάσεις προβλέφθηκε για πρώτη φορά με το άρθρο 5 του ν. 2947/2001. Με την παρούσα ρύθμιση παρέχεται προθεσμία εξήντα ημερών στις αρμόδιες υπηρεσίες του ΥΠΕΧΩΔΕ για την έκδοση οικοδομικής άδειας και για την εκτέλεση οικοδομικών εργασιών μέσα στα ολυμπιακά συγκροτήματα.
      Ο νόμος προβλέπει την έκδοση άδειας λειτουργίας και εγκατάστασης με κοινή απόφαση Υπουργών ΠΕΧΩΔΕ και Πολιτισμού στο νόμιμο χρήστη της εγκατάστασης, με την οποία θα καθορίζονται οι προϋποθέσεις χρήσης και συντήρησης των εγκαταστάσεων. Πριν από αυτή θα προηγείται έκδοση σχετικής γνωμοδοτικής άδειας ειδικής επιτροπής υπηρεσιακών παραγόντων της Δημόσιας Διοίκησης του άρθρου 3 του παρόντος, η οποία σκοπό έχει να ελέγξει την πληρότητα του φακέλου αδειοδότησης.
      Η καθιέρωση σύντομων προθεσμιών, σαράντα και δέκα ημερών αντίστοιχα, αποτρέπει την παρουσία παρανομιών, που οφείλονται στην αδυναμία της κρατικής μηχανής να λειτουργήσει με υπευθυνότητα και συνέπεια απέναντι στον πολίτη.
      Ο Γενικός Γραμματέας Περιφέρειας ρυθμίζει με απόφασή του το ωράριο λειτουργίας των εμπορικών καταστημάτων και των καταστημάτων υγειονομικού ενδιαφέροντος των ολυμπιακών συγκροτημάτων, τα οποία βρίσκονται στη χωρική του αρμοδιότητα. Προκειμένου δε να διασφαλίζει την εξυπηρέτηση του κοινού κατά τη διεξαγωγή αθλητικών, πολιτιστικών ή ψυχαγωγικών εκδηλώσεων στις ολυμπιακές εγκαταστάσεις, είναι δυνατή η κατά παρέκκλιση του νόμου τροποποίηση του ωραρίου.
      Πολύ σωστά προβλέπεται από το νόμο ο ειδικός φόρος, ο οποίος προσδιορίζεται σε ποσοστό ύψους 2% επί των εισπράξεων των πάσης φύσεως εμπορικών καταστημάτων, αλλά και των εμπορικών χρήσεων γενικώς, υπέρ των Οργανισμών Τοπικής Αυτοδιοίκησης Α’ βαθμού, εντός της περιφέρειας των οποίων βρίσκονται οι ολυμπιακές εγκαταστάσεις. Με κοινή υπουργική απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Πολιτισμού ρυθμίζονται οι αναγκαίες προς τούτο λεπτομέρειες. 
      Στο σημείο αυτό, κυρία Υπουργέ, θα ήθελα να κάνω ορισμένες επισημάνσεις που αφορούν γενικά τα κέντρα προετοιμασίας αθλητών ή τα αθλητικά κέντρα, όπως τα λέμε, με ειδικότερη αναφορά στο Προπονητικό Κέντρο Καρπενησίου. 
      Καθώς γνωρίζετε, στην περιοχή του Δήμου Καρπενησίου, με φορέα χρηματοδότησης τη Γενική Γραμματεία Αθλητισμού, κατασκευάστηκε το Προπονητικό Κέντρο Καρπενησίου επί συνολικής εκτάσεως διακοσίων εβδομήντα στρεμμάτων, εκ των οποίων τα ογδόντα ένα είναι προσφορά του δήμου και τα υπόλοιπα ιδιωτικές εκτάσεις, οι οποίες απαλλοτριώθηκαν. 
      Πριν από δύο περίπου χρόνια που ολοκληρώθηκε η κατασκευή του, δόθηκε στο Δήμο Καρπενησίου ως προσωρινό φορέα για τη διαχείριση και τη λειτουργία του. Για το σκοπό αυτό, όμως, δεν δόθηκε από τη Γενική Γραμματεία Αθλητισμού ή από άλλο κρατικό φορέα ούτε 1 ευρώ. Αποτέλεσμα αυτής της οικονομικής δυσπραγίας υπήρξε η μέχρι σήμερα χρηματοδότηση του Δήμου Καρπενησίου τόσο για τη λειτουργία του όσο και για τη συντήρηση του Προπονητικού Κέντρου. Ο Δήμος Καρπενησίου, όμως, βρίσκεται σε οικονομική δυσχέρεια και έτσι έχει σταματήσει κάθε ενέργεια σχετικά με τη διαχείριση και τη συντήρησή του. 
      Η σημερινή του κατάσταση -νομίζω ότι τη γνωρίζετε- είναι ιδιαιτέρως δεινή, κυρίως λόγω ζημιών στις κτηριακές εγκαταστάσεις, αλλά και στον εξοπλισμό. Επιβάλλεται η άμεση χρηματοδότηση για την εξόφληση του δήμου, αλλά και για την ολοκλήρωση των υπολειπόμενων υποδομών του αθλητικού κέντρου, την επισκευή των υφισταμένων ζημιών και τη συντήρησή του. 
      Πέραν τούτων, θέλω να ξέρετε ότι οι φορείς του νομού έχουν πάρει σχετική ομόφωνη απόφαση, την οποία και υπέβαλαν αρμοδίως, για τον τρόπο και το φορέα διαχείρισης. Προσθετικά προτείνω ο ειδικός φόρος 2%, κυρία Υπουργέ, να ισχύσει και για τα προπονητικά κέντρα, εφόσον υπάρξει σύμβαση με ιδιώτη. Σε διαφορετική δε περίπτωση η χρηματοδότηση να μη γίνεται στις ομοσπονδίες των αθλημάτων, αλλά στους κατά τόπους Οργανισμούς Τοπικής Αυτοδιοίκησης, δηλαδή στους δήμους χωρικής αρμοδιότητας. 
      Κύριε Πρόεδρε, επειδή το παρόν νομοσχέδιο και κατ’ άρθρον, αλλά και στο σύνολο, βρίσκεται στη σωστή κατεύθυνση και εξυπηρετεί το κοινό συμφέρον, το ψηφίζω ανεπιφύλακτα. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κυρία Υπουργέ, να ακούσουμε και τον κ. Οικονόμου και μετά να μιλήσετε εσείς.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Βεβαίως, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Κύριε Οικονόμου, έχετε το λόγο. 
      ΒΑΣΙΛΕΙΟΣ ΟΙΚΟΝΟΜΟΥ: Έξι λεπτά έχουμε, κύριε Πρόεδρε; 
      Εμείς της Περιφέρειας Αττικής που έχουμε και τις εγκαταλελειμμένες ολυμπιακές εγκαταστάσεις, ίσως να χρειαστούμε λίγο περισσότερο χρόνο, κύριε Πρόεδρε, με την έννοια ότι όλη αυτή η πορεία της διοργάνωσης των Ολυμπιακών Αγώνων έχει μεγάλη σημασία, αλλά πολύ σημαντικότερο στοιχείο για μας είναι η μεταολυμπιακή χρήση και αξιοποίηση αυτών των εγκαταστάσεων ειδικά στην Αττική. 
      Ήταν ένα εθνικό στοίχημα, το οποίο κάποιες πολιτικές δυνάμεις δεν το κατανόησαν, δεν το σεβάστηκαν, δεν το πόνεσαν. Ήλθαν τελευταία στιγμή και όχι βέβαια γιατί κάποιοι το 2000 είχαν προβλέψει ότι το 2004 θα ήταν αυτοί που θα έκοβαν την κορδέλα, αλλά γιατί έτσι το έφερε η τύχη και έβαλαν τις τελευταίες πινελιές ενός πίνακα, ο οποίος δουλεύτηκε με πολύ μεράκι, με πολύ πόνο και κόπο. Όταν ήλθε η ώρα των τελευταίων πινελιών, αυτοί οι οποίοι μπήκαν μπροστά και φωτογραφήθηκαν, έκοψαν τις κορδέλες και έδωσαν τον τελικό πανηγυρικό τόνο, έρχονται και σήμερα να επενδύσουν σ’ αυτήν την εικόνα του πανηγυριού, χωρίς όμως την αξία της προετοιμασίας και της δουλειάς που προηγήθηκε. 
      Όμως μεσολάβησαν δεκατέσσερις μήνες, κυρία Υπουργέ και μετά από δεκατέσσερις μήνες όλο αυτό το δημιούργημα τείνει να γίνει παρωχημένο, έχει χαθεί από τα μάτια του ελληνικού λαού. Σας το λέω γιατί στην Περιφέρεια Αττικής, όπως παραδείγματος χάρη στο Κωπηλατοδρόμιο ή στο Σκοπευτήριο στο Μαρκόπουλο ή στα μεγάλα ολυμπιακά έργα που έγιναν, οι κάτοικοι της Αττικής αυτήν τη στιγμή δεν τα βλέπουν, δεν έχουν πρόσβαση να μπουν και να τα αξιοποιήσουν και εν τέλει, να αρχίσουν να λειτουργούν πάνω στο σκεπτικό που διαμορφώθηκε, όταν αναλαμβάναμε το εγχείρημα αυτό. 
    Βέβαια μη μας πείτε ότι η φιέστα, η οποία διοργανώθηκε με τα παιδιά, αποτελεί όρο αξιοποίησης μεταολυμπιακού χαρακτήρα των εγκαταστάσεων. Εμείς μιλάμε για σταθερή αξιοποίηση για το μαζικό αθλητισμό, σε σχέση με την Τοπική Αυτοδιοίκηση, με τους τοπικούς φορείς και αυτά τα θέματα μέχρι στιγμής δεν τα έχουμε δει. 
    Το γεγονός των Ολυμπιακών Αγώνων δεν το κατανοήσατε ακριβώς και αυτό φαίνεται μάλιστα από το πώς πριν από τους Αγώνες το είχατε συκοφαντήσει ως Αντιπολίτευση. Όταν ήρθε η ώρα του λογαριασμού, δεν ξέρατε τι να βάλετε μέσα, φουσκώσατε τους λογαριασμούς -βέβαια υπάρχει και μία δόση πονηριάς εκεί- τους φορτώσατε, πήγατε στα 9.000.000.000 για να φορτώνετε τα ελλείμματα στο 2004 και για να ελαφρώσετε το 2005, χωρίς να κάνετε και τίποτε. Εμείς λέμε ότι 5.000.000.000 είναι το κόστος των Ολυμπιακών Αγώνων. Στα 9.000.000.000, κουνάτε το κεφάλι, αλλά στα 9.000.000.000...
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρώτρια Υπουργός Πολιτισμού): Δεν είναι 5.000.000.000.
    ΒΑΣΙΛΕΙΟΣ ΟΙΚΟΝΟΜΟΥ: Εντάξει, δεν είναι 5.000.000.000, αλλά και τα 1,7 δισεκατομμύρια της Οργανωτικής Επιτροπής δεν είναι στο κόστος, όταν έχει τα έσοδα τα αντίστοιχα. Αυτά είναι απλά λογιστικά, πρώτου έτους πανεπιστημίου. Βάζετε μέσα έργα τα οποία δεν είναι των Ολυμπιακών Αγώνων. Και σας ερωτώ: Βάλατε την κατασκευή του δρόμου Σταυρού-Ραφήνας μέσα στον πίνακα των έργων για τους Ολυμπιακούς Αγώνες. Είναι έργο ολυμπιακό η Σταυρού-Ραφήνος στην περιφέρειά μου; Αυτό το έργο θα γινόταν ούτως ή άλλως. Είναι ένα έργο το οποίο δεν έχει σχέση με τους Ολυμπιακούς Αγώνες, αξίας 100.000.000 ευρώ. Γιατί το βάλατε μέσα; Για να φουσκώσετε το λογαριασμό. Ή όσον αφορά τις κατασκηνώσεις του Αγίου Ανδρέα, τώρα τις φτιάξανε τις κατασκηνώσεις του Αγίου Ανδρέα; Απλώς τις εκσυγχρονίσαμε. Είναι όμως ένα έργο, το οποίο θα γινόταν. 
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρώτρια Υπουργός Πολιτισμού): Εσείς τα βάλατε στους δικούς σας νόμους των ολυμπιακών έργων, δεν τα βάλαμε εμείς.
    ΒΑΣΙΛΕΙΟΣ ΟΙΚΟΝΟΜΟΥ: Τη Σχολή της Αστυνομίας στην Αμυγδαλέζα, στο Μενίδι, κυρία Υπουργέ, τη βάλατε μέσα στο κόστος των Ολυμπιακών Αγώνων. Μα, είναι δυνατόν έργα πνοής για το νομό μας, προγραμματισμένα, να τα βάζετε στο κόστος των Ολυμπιακών Αγώνων; Για να μας αποδείξετε τι; ‘Ότι θα αυξήσετε το έλλειμμα το 2004 και μ’ ένα μαγικό τρόπο το 2005 θα το μειώσετε; 
    ΦΑΝΗ ΠΕΤΡΑΛΙΑ-ΠΑΛΛΗ (Αναπληρώτρια Υπουργός Πολιτισμού): Στους δικούς σας νόμους τα βάλατε.
    ΒΑΣΙΛΕΙΟΣ ΟΙΚΟΝΟΜΟΥ: ‘Όχι, κυρία Υπουργέ. Είναι έργα τα οποία…
    ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, μη διακόπτετε. Ακούστηκε αυτό που είπατε.
    ΒΑΣΙΛΕΙΟΣ ΟΙΚΟΝΟΜΟΥ: Ξέρετε γιατί το λέω αυτό; Το λέω πολύ απλά γιατί δείχνει μια νοοτροπία. Ποια νοοτροπία; ‘Ότι έγινε ένα γεγονός, εσείς πήγατε να τζογάρετε πάνω σ’ αυτό το γεγονός πολιτικά, με τις φιέστες και το κόψιμο κορδέλας. Μεταολυμπιακά, δεν ξέρετε τι να τα κάνετε. Έχετε μια αμηχανία δεκατέσσερις μήνες.
    Ρωτήσατε την προηγούμενη συνάδελφο: Ποια είναι η δική σας πρόταση; Υπάρχει πρόταση από το Νοέμβριο του 2003. Ο κ. Καρτάλης έχει καταθέσει μια πρόταση. Η Γενική Γραμματεία Ολυμπιακών Αγώνων, η σημερινή -η οποία είναι και υπερπληθής, με πάρα πολλούς ανθρώπους, απ’ ό,τι φαίνεται, χρειάζεται εκατόν εξήντα άτομα- δεν αξιοποιεί αυτές τις προτάσεις. Εμείς λέμε κάτι πολύ απλό. Και σας κάνω μια ερώτηση: Ποιο είναι το κόστος λειτουργίας των ολυμπιακών εγκαταστάσεων. Είναι 25.000.000, που ήταν η εκτίμηση της Γενικής Γραμματείας τότε, ή 100.000.000 που λέγατε εσείς; Γιατί άμα μου πείτε ότι είναι 100.000.000, είναι ένα βάρος για τον ελληνικό λαό, που άμα βγω εγώ στην κοινή γνώμη ή στην τοπική κοινωνία και πω ότι είναι 100.000.000, ναι, θα μου πουν όλοι να το βγάλω, να το δώσω στην καφετέρια, να το δώσω στην αναψυχή, να το δώσω στην εμπορική χρήση και εκμετάλλευση για να φύγει το βάρος από πάνω μου. Έτσι θα πει ο λαός. Άμα, όμως, είναι 25.000.000, είναι ένα λειτουργικό κόστος που μπορείς, με μια κοινωνική αντίληψη γι’ αυτές τις εγκαταστάσεις και γι’ αυτήν τη λειτουργία των χώρων, να πεις ότι  και το φορτώνομαι το κόστος και κάνω και χρήσεις βέβαια, όπου τους αξιοποιώ τους χώρους αυτούς.
    Αλλά κοιτάτε να δείτε –και τελειώνω, κύριε Πρόεδρε- λέτε για τουριστικό αθλητισμό: Ας πούμε, έχεις τον υδροβιότοπο του Σχοινιά. Έχω καταθέσει μια ερώτηση –ειλικρινά σας λέω- το Μάρτιο του 2005, πρόσφατα και λέω ότι ο υδροβιότοπος του Σχοινιά αυτήν τη στιγμή μαραζώνει. Έχει φρίξει ο κόσμος εκεί.
    	Όχι με το κουνούπι, γιατί δεν έχετε κάνει αυτήν την πολιτική εκεί πέρα για να προφυλαχτεί ο τόπος. Όχι γιατί στο πρόγραμμα «LIFE», το οποίο είναι 800.000 ευρώ, δεν βάζετε την εθνική συμμετοχή. Όχι γιατί δεν έχετε καν στον ορίζοντά σας το πώς θα αξιοποιήσετε τον υδροβιότοπο του Σχοινιά, πέρα από την ανακήρυξη ως εθνικού πάρκου, που όμως αυτό δεν φτάνει. Όχι γιατί τη δασοπυρόσβεσή του δεν την έχετε φροντίσει και παρά τα χρήματα που έχουν επενδυθεί για το πρόγραμμα δασοπυρόσβεσης, δεν το έχετε ενεργοποιήσει και είναι πεταμένα λεφτά αυτήν τη στιγμή. Δεκατέσσερις μήνες γιατί δεν τα κάνατε; Όταν όμως δίνετε και τις απαντήσεις, είναι απαντήσεις οι οποίες δείχνουν ότι όχι μόνο δεν έχετε στο μυαλό σας το πώς θα αξιοποιήσετε αυτούς τους χώρους -πώς θα κάνετε τουριστικό αθλητισμό, πώς θα κάνετε τουριστική ανάπτυξη της Αττικής πάνω στις ολυμπιακές εγκαταστάσεις- αλλά ότι δεν έχετε και εικόνα πού πέφτουν αυτά τα μέρη, τι είναι, τι χώρους έχουν μέσα και πώς θα αξιοποιηθούν.
     Και μιλάμε για έναν υδροβιότοπο ο οποίος είναι ενταγμένος μέσα σ’ ένα εθνικό πάρκο και είναι από τους καλύτερους όχι μόνο στην Ελλάδα, αλλά και στην Ευρώπη και αυτήν τη στιγμή δεν ξέρετε τι να τον κάνετε. Εγώ φοβάμαι ότι δεν ξέρετε πού βρίσκεται και μιλάω μέσα από τις απαντήσεις τριών Υπουργείων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε. 
     ΒΑΣΙΛΕΙΟΣ ΟΙΚΟΝΟΜΟΥ: Άρα, λοιπόν –γιατί θέλω να κλείσω- εγώ πιστεύω ότι όχι μόνο οι ολυμπιακές εγκαταστάσεις δεκατέσσερις μήνες έμειναν κλειστές για λόγους που εσείς γνωρίζετε και πρέπει να μας τους εξηγήσετε και φυσικά τους γνωρίζει πλέον και ο λαός, όχι μόνο δεν προβλέπεται να ανοίξουν μ’ αυτό το νομοσχέδιο αύριο –είπε η κ. Σχοιναράκη είκοσι ένας μήνες, εγώ πολύ φοβούμαι ότι είναι πολύ περισσότερο-...
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. Νομίζω ότι αυτά τα είπατε και προηγουμένως.
     ΒΑΣΙΛΕΙΟΣ ΟΙΚΟΝΟΜΟΥ: ...αλλά δεν έχετε καταθέσει και ένα πρόγραμμα που να αφορά την Τοπική Αυτοδιοίκηση, τους μαζικούς φορείς, το μαζικό αθλητισμό και τις αθλητικές ομοσπονδίες. Αυτά είναι μια ενότητα. Δεν μπορείς την ίδια στιγμή να κόβεις τους προϋπολογισμούς των αθλητικών ομοσπονδιών και να μιλάς για αθλητισμό και για ανάπτυξη μέσα από τις ολυμπιακές εγκαταστάσεις. Αυτά είναι αδιανόητα και γι’ αυτόν το λόγο καταψηφίζω το νομοσχέδιο που φέρατε στη Βουλή.
     Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Καλογήρου έχει το λόγο. 
     ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε. 
     Κυρίες και κύριοι συνάδελφοι, το Λονδίνο διεκδικεί την ανάληψη των Ολυμπιακών Αγώνων το 2012. Σε διάφορα σημεία της αγγλικής πρωτεύουσας υπάρχουν μακέτες με τις εγκαταστάσεις που σχεδιάζονται να κατασκευαστούν, εάν το Λονδίνο αναλάβει τους Αγώνες του 2012. Δίπλα στην κάθε μακέτα υπάρχει επιγραφή που πληροφορεί τους περαστικούς για τη χρήση του συγκεκριμένου έργου μετά την ολοκλήρωση των Αγώνων. Στην Αγγλία, λοιπόν, σχεδιάζουν με πρόβλεψη για τη μεταολυμπιακή περίοδο. 
     Στην Ελλάδα οι Κυβερνήσεις του ΠΑΣΟΚ επί έξι και πλέον έτη δεν έκαναν ούτε μια μελέτη για τη χρήση έστω και ενός έργου μετά την ολοκλήρωση των Ολυμπιακών Αγώνων. Και έρχεται τώρα το ΠΑΣΟΚ με περίσσιο θράσος –και θα μου επιτρέψετε τη λέξη- να κατηγορήσει την Κυβέρνηση της Νέας Δημοκρατίας για καθυστερήσεις! Ας σοβαρευτούμε λίγο και ας σταθούμε στο ύψος των περιστάσεων.
      Η μεγάλη πρόκληση για το 2004 ήταν η επιτυχημένη διοργάνωση των Ολυμπιακών Αγώνων. Πολλές ήταν οι Κασσάνδρες ανά την υφήλιο που προέβλεπαν αποτυχίες και διεθνή εξευτελισμό. Όμως, η Ελλάδα τα κατάφερε. Αποδείξαμε για άλλη μια φορά ότι όταν θέλουμε, μπορούμε. 
     Βρισκόμαστε τώρα στο 2005 και η μεγάλη πρόκληση πλέον είναι να πιάσουν τόπο τα χρήματα που βγήκαν από τις τσέπες του ελληνικού λαού, για να γίνουν όλες αυτές οι ολυμπιακές εγκαταστάσεις, οι οποίες πρέπει να αξιοποιηθούν, αλλά πρέπει να τις αναβαθμίσουμε κιόλας, δημιουργώντας υπεραξία από την οποία θα ωφεληθούν όχι μόνο οι περιοχές που αξιώθηκαν να έχουν ολυμπιακές εγκαταστάσεις, αλλά και όλος ο ελληνικός λαός. 
     Αυτό δεν το οφείλουμε μόνο στους δημότες αυτών των περιοχών που έχουν ολυμπιακές εγκαταστάσεις. Το οφείλουμε πολύ περισσότερο στους υπόλοιπους Έλληνες πολίτες, γιατί για να γίνουν οι εγκαταστάσεις σ’ αυτές τις περιοχές στερήθηκαν πόρους, αλλά και έργα υποδομής οι άλλες απομακρυσμένες περιφέρειες στις οποίες δεν έγιναν ολυμπιακά έργα. Και δεν πρέπει ούτε μία στιγμή να ξεχνάμε ότι όλα έγιναν από το υστέρημα του Έλληνα πολίτη. 
     Συζητούμε, λοιπόν, σήμερα ένα νομοσχέδιο για την αξιοποίηση των ολυμπιακών εγκαταστάσεων, ένα νομοσχέδιο που είναι πραγματικά πρωτοποριακό, με ξεκάθαρες, με σαφείς διατάξεις που έρχεται και επιτυγχάνει τέσσερις βασικούς στόχους. 
     Πρώτος στόχος που επιτυγχάνεται, είναι η βελτίωση της ποιότητας ζωής.
     Δεύτερον, επιταχύνει την οικονομική ανάπτυξη, ενθαρρύνοντας την επιχειρηματική δραστηριότητα, προσελκύοντας ξένες επενδύσεις και τεχνογνωσία. 
     Τρίτον, δημιουργεί νέες θέσεις εργασίας, γιατί στην Ελλάδα έχουμε ανάγκη από νέες θέσεις εργασίας, γιατί το μεγαλύτερο πρόβλημα που έχουμε, είναι η ανεργία. 
     Τέταρτον, εξασφαλίζει τους απαραίτητους πόρους για τη συντήρηση και τη λειτουργία των εγκαταστάσεων, γιατί αυτές οι εγκαταστάσεις –όπως και να το κάνουμε, κύριε Οικονόμου- στοίχισαν «ο κούκος αηδόνι» και αυτό είναι γνωστό! Και μην προσπαθούμε τώρα να πείσουμε ότι δεν έχουν στοιχίσει πολύ περισσότερο απ’ όσο θα έπρεπε, γιατί από τον πιο μικρό μέχρι τον πιο μεγάλο σε ηλικία Έλληνα πολίτη ξέρουμε πολύ καλά ότι στοίχισαν πολύ ακριβά. 
      Επομένως, έρχεται αυτό το νομοσχέδιο να εξασφαλίσει τους απαραίτητους πόρους για την περαιτέρω λειτουργία, γιατί δεν μπορούμε να επιβαρύνουμε άλλο τις τσέπες του Έλληνα.
      Κατά τη συζήτηση στην επιτροπή, από συναδέλφους της Αντιπολίτευσης διατυπώθηκαν αντιρρήσεις ως προς την εμπορική χρήση των ολυμπιακών εγκαταστάσεων.
      Γιατί, κύριοι συνάδελφοι; Αλήθεια, είναι δυνατόν να μη γνωρίζουμε ότι ένας τόπος ζωντανεύει, όταν είναι καθημερινά τόπος συνάντησης και τόπος εκδηλώσεων και όχι όταν οι εγκαταστάσεις είναι ερμητικά κλειστές; 
      Έχετε πράγματι αντίρρηση για τις εναλλακτικές και συμπληρωματικές χρήσεις και λειτουργίες, που χωρίς να αναιρούν τον αθλητικό προορισμό της κάθε εγκατάστασης, την καθιστούν πόλο ανάπτυξης πολιτισμού, αλλά και αθλητισμού;
      Αυτή η λογική των μεικτών χρήσεων στοχεύει στη μείωση του κόστους λειτουργίας και συντήρησης, ώστε να διατηρηθεί ο δημόσιος χαρακτήρας χωρίς περαιτέρω οικονομικές επιβαρύνσεις.
      Παράλληλα, θεσμοθετείται ο ενιαίος φόρος 2% υπέρ των Οργανισμών Τοπικής Αυτοδιοίκησης και δημιουργούνται έτσι αξιοσημείωτα αντισταθμιστικά οφέλη με παράλληλο σεβασμό προς το περιβάλλον, γιατί δεν πρόκειται να οικοδομηθεί ούτε ένα μέτρο γης στις ολυμπιακές εγκαταστάσεις. Όλες οι χρήσεις και οι συντελεστές δόμησης αφορούν τις υφιστάμενες κτηριακές εγκαταστάσεις, πλην της περιπτώσεως του Αγίου Κοσμά, όπου θα κατασκευαστεί η μαρίνα σκαφών και για το λόγο αυτό απαιτούνται οι ανάλογες υποδομές για τα σκάφη και για τη φιλοξενία των επισκεπτών.
      Το χρυσό μετάλλιο που κέρδισε η χώρα μας με τη διοργάνωση των Ολυμπιακών Αγώνων, το κερδίζει ξανά και τώρα. Ξέρετε για ποιο λόγο το κερδίζει ξανά, κύριοι συνάδελφοι; Γιατί η Ελλάδα είναι η πρώτη χώρα που διοργάνωσε Ολυμπιακούς Αγώνες και όλες οι ολυμπιακές εγκαταστάσεις μέσα σε έξι μήνες έχουν επιστρέψει από την Οργανωτική Επιτροπή στην Κυβέρνηση. Αυτό είναι μεγάλο κατόρθωμα.
      Κυρίες και κύριοι συνάδελφοι, απ’ όλα όσα μέχρι στιγμής παρατέθηκαν, προκύπτει ανάγλυφος ο πυρήνας των επιδιώξεων του συζητούμενου νομοσχεδίου, που δεν είναι άλλος από το τρίπτυχο που ανέφεραν πολλοί προλαλήσαντες συνάδελφοι, δηλαδή ανάπτυξη-νέες θέσεις εργασίας-ποιότητα ζωής. Οι δε προβλεπόμενες ρυθμίσεις καθιστούν αυτό το τρίπτυχο στόχο εφικτό και μάλιστα σε σύντομο χρονικό διάστημα.
      Γι’ αυτούς τους λόγους, υπερψηφίζω το νομοσχέδιο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Κυρία Υπουργέ, έχετε το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού):  Κύριε Πρόεδρε, κυρίες και κύριοι συνάδελφοι, στο Υπουργείο Πολιτισμού είμαστε περήφανοι για το έργο το οποίο επιτελούμε από το Μάρτιο του 2004 μέχρι σήμερα. Με όραμα και στόχους, κοιτάμε μπροστά και αντιμετωπίζουμε τις μεγάλες προκλήσεις. Μία από τις μεγαλύτερες είναι η μεταολυμπιακή αξιοποίηση, είναι το νομοσχέδιο που σήμερα συζητούμε στη Βουλή.
      Όταν συζητήσαμε στην επιτροπή το συγκεκριμένο σχέδιο νόμου, κάλεσα την Αξιωματική Αντιπολίτευση και όλα τα κόμματα να αφήσουμε στην άκρη την αδιέξοδη κομματική αντιπαράθεση και να στηρίξουμε όλοι μαζί αυτήν τη μεγάλη προσπάθεια της μεταολυμπιακής αξιοποίησης. Αποδείξαμε στη διοργάνωση των Ολυμπιακών Αγώνων ότι όταν όλοι οι Έλληνες είμαστε ενωμένοι, όσο μεγάλους στόχους και να βάζουμε, τους καταφέρνουμε.
      Είναι μία ευκαιρία, ένα δεύτερο μεγάλο στοίχημα. Κερδίσαμε το πρώτο μεγάλο στοίχημα της διοργάνωσης των Αγώνων. Και έχουμε τώρα ένα άλλο στοίχημα μπροστά μας –εθνικό και αυτό- της αξιοποίησης αυτής της μεγάλης υλικής και άυλης κληρονομιάς.
      Ζήτησα στην Επιτροπή Μορφωτικών Υποθέσεων να γίνει η διεξαγωγή των Ολυμπιακών Αγώνων αφετηρία μίας νέας εποχής προόδου και ανάπτυξης, να γίνει και αυτό αφορμή που να ενώνει και να κινητοποιεί όλους τους Έλληνες.
      Αντ’ αυτού, από εχθές που ξεκίνησε η συζήτηση, η Κυβέρνηση δέχεται συνεχώς επιθέσεις, κυρίως από την Αξιωματική Αντιπολίτευση. Επιθέσεις που δεν έχουν άλλο στόχο, παρά μόνο να ακυρώσετε, κύριοι συνάδελφοι και να υπονομεύσετε αυτήν τη μεγάλη προσπάθεια την οποία κάνουμε για την αξιοποίηση της ολυμπιακής κληρονομιάς.
      Και όλα αυτά, χωρίς να παρουσιάσετε καμία σοβαρή πολιτική πρόταση, παρ’ ότι κυβερνούσατε είκοσι ολόκληρα χρόνια και παρ’ όλο που βρισκόσασταν στην Κυβέρνηση, καθ’ όλη τη διάρκεια της προολυμπιακής προετοιμασίας. Μας εγκαλείτε για εκείνα, τα οποία έπρεπε εσείς να πράξετε και δεν πράξατε.
      Θεωρώ, κυρίες και κύριοι συνάδελφοι –και εδώ θα επιμείνω, γιατί πραγματικά με εντυπωσίασε- ότι είναι και πολιτικό θράσος, αν θέλετε, να μας εγκαλεί χθες η κυρία εισηγήτρια του ΠΑΣΟΚ, της Αξιωματικής Αντιπολίτευσης, παρ’ όλο που της έχω ήδη απαντήσει στην επιτροπή, για το θέμα το οικονομικό, του κόστους.
      Πρέπει να σας πω, κυρίες και κύριοι συνάδελφοι, ότι είχα επιλέξει συνειδητά να αποφύγω αναφορές στο χθες, σε μια γκρίζα περίοδο, αυτήν τη χαμένη περίοδο της προετοιμασίας για τη χώρα που στοίχισε τελικά πανάκριβα σε όλους τους Έλληνες και όλες τις Ελληνίδες.
      ΓΕΩΡΓΙΟΣ ΛΙΑΝΗΣ: Πόσο στοίχισε;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Θα ήθελα να μιλήσουμε σ’ αυτήν εδώ την Αίθουσα για το αύριο, για το μέλλον της χώρας, με αφετηρία αυτό το νομοσχέδιο. Αφού, όμως, το επιθυμείτε να μιλήσουμε για τα οικονομικά των έργων, είμαι υποχρεωμένη να απαντήσω.
      Δεν θα αναφερθώ στα οικονομικά του φακέλου διεκδίκησης και στα όσα λέγατε από το 1998 έως το 2000, γιατί τότε δεν είχε γίνει τίποτα. Είναι τα χαμένα χρόνια. Τα έργα δεν είχαν καν χωροθετηθεί. Το Ολυμπιακό Χωριό έκανε βόλτες στο Λεκανοπέδιο, για να καταλήξει στις Αχαρνές, τα ορφανά ολυμπιακά έργα τελικά πήγαν στο Ελληνικό και επιτέλους το 2001 κατατέθηκε και εγκρίθηκε από το Υπουργείο Εθνικής Οικονομίας η περίφημη εκείνη ΣΑΕ 52, ο πρώτος, δηλαδή, επίσημος προϋπολογισμός. 
      Ο προϋπολογισμός για τα ολυμπιακά έργα του Υπουργείου Πολιτισμού το 2001 ήταν 869.552.460 ευρώ. Τότε ήταν και η πρώτη χρονιά που μάθαμε ότι η υπέρβαση του προϋπολογισμού –εννοώ από τη διεκδίκηση- λέγεται «επικαιροποίηση». Έκτοτε βέβαια την ακούγαμε συνεχώς. 
      Το 2002, η ΣΑΕ-52 πάλι με πρόταση του Υπουργείου Πολιτισμού φθάνει στα 1,184 δισεκατομμύρια ευρώ. Μιλάω για τα έργα του Υπουργείου Πολιτισμού    -δεν μιλάω για τα έργα του ΥΠΕΧΩΔΕ- που είχε και το βάρος, αν θέλετε, των περισσοτέρων ολυμπιακών εγκαταστάσεων. Και για να μη σας κουράζω –και θα τελειώσω εδώ- το 2003, η ΣΑΕ-52 έφθασε τα 1,507 δισεκατομμύρια ευρώ. Είχαμε, δηλαδή, για τα ολυμπιακά έργα του Υπουργείου Πολιτισμού μία υπέρβαση από το ένα στο τρία, της τάξεως του 73,3%, ενώ υπήρχαν ολυμπιακά έργα στα οποία δεν είχε ακόμα υπογραφεί καν σύμβαση, σύμβαση την οποία αναγκαστήκαμε να υπογράψουμε εμείς το Μάρτιο του 2004, όπως ήταν το έργο της ποδηλασίας στην Πάρνηθα, ο Εθνικός, οι αγωγοί ομβρίων υδάτων, τα καλώδια της ΔΕΗ στο ΟΑΚΑ, ο περιβάλλων χώρος του ΣΕΦ και άλλα πολλά. 
      Κύριοι συνάδελφοι, δεν έχουμε ούτε ώρα να κοιτάξουμε πίσω. Δεν κοιτάξαμε πίσω, όταν αναλάβαμε τη διακυβέρνηση της χώρας. Αντίθετα αλλάξαμε ταχύτητα, για να φθάσουμε όλοι μαζί –και το τονίζω όλοι μαζί- με αυτοπεποίθηση και πανέτοιμοι σ’ αυτήν τη μεγάλη επιτυχία των Ολυμπιακών Αγώνων. Αξιοποιήσαμε το έργο το οποίο είχε γίνει και επιταχύναμε τους ρυθμούς. Με πνεύμα ενότητας, με σοβαρότητα, με ωριμότητα αξιοποιήσαμε όλο το μεγάλο έργο το οποίο είχε γίνει. Δεν θέλω να μηδενίσω τίποτα, αλλά βεβαίως επιταχύναμε τους ρυθμούς.
      Το Μάρτιο του 2004 ούτε ξέρω πόσα χαρτόκουτα παραλάβαμε στην υπηρεσία του Υπουργείου Πολιτισμού, μέσα στα οποία ήταν όλες οι συμβάσεις των έργων, ήταν η αλληλογραφία, ήταν τα ΠΕ, ήταν οι αποφάσεις, όλα ανακατεμένα. Αυτή ήταν η εικόνα της ολυμπιακής προετοιμασίας. Ένα δαιδαλώδες χαρτοβασίλειο.
      Σήμερα έχουμε μηχανογραφήσει όλα τα ολυμπιακά έργα του Υπουργείου Πολιτισμού. Έχω εδώ και καταθέτω για τα Πρακτικά τις εκτυπώσεις από τον κόμβο του Υπουργείου Πολιτισμού, ο οποίος θα είναι σε λίγες μέρες στη διάθεση όλων, και των πολιτών και υμών των Βουλευτών. Τα καταθέτω όλα για τα Πρακτικά.
      (Στο σημείο αυτό η Αναπληρωτής Υπουργός Πολιτισμού κ. Φάνη Πετραλιά-Πάλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κάθε έργο έχει την ταυτότητά του, το φάκελό του, πώς ξεκίνησε και πού έφθασε. Αυτό είναι η απάντηση προς την εισηγήτρια της Αξιωματικής Αντιπολίτευσης, ώστε πλέον να έχετε μόνοι σας την εικόνα για το πού φθάσατε τις υπερβάσεις στα λίγα χρόνια. Γιατί ήταν λίγα τα χρόνια που ξεκίνησαν τα έργα και αναγκαστικά συνέχισαν με μεγάλη ταχύτητα. Διότι ο χρόνος πλέον δεν έφθανε και γι’ αυτό φθάσαμε σ’ αυτές τις μεγάλες υπερβάσεις. Κλείνω εδώ την παρένθεση για τα οικονομικά. 
      Από χθες ακούμε κριτική, αλλά καμία ουσιαστική πρόταση. Εκτός από μία πρόταση την οποία έκανε ο κ. Χριστοδουλάκης και η οποία, όμως, ήδη εφαρμόζεται με τη συνέχιση του προγράμματος «ΕΛΛΑΔΑ 2004». 
      Επίσης, άκουσα χθες από συνάδελφο της Αντιπολίτευσης να λέει ότι θα έπρεπε να κάνουμε διάλογο για την παραχώρηση των αρμοδιοτήτων στην Αυτοδιοίκηση, όπως στην Τουρκία. Θα ήθελα να παρακαλέσω να είμαστε λίγο πιο προσεκτικοί ή να ξανασκεφτόμαστε, όταν κάνουμε τέτοιου είδους προτάσεις. 
      Τέλος, θα ήθελα να γνωρίζω -και απευθύνομαι αυτήν τη στιγμή στην Αξιωματική Αντιπολίτευση- ποια είναι η τελική πρόταση του ΠΑΣΟΚ. Είναι η πρότασή σας αυτό που ακούσαμε χθες από τον κ. Μάνο, Βουλευτή της δικής σας πτέρυγας, ο οποίος μίλησε για την πώληση ή την κατεδάφιση των ολυμπιακών εγκαταστάσεων, αυτές που αποκάλεσε υπόδειγμα ματαιόδοξου νεοπλουτισμού; Αυτά πρέπει να βρίσκουν σύμφωνο το ΠΑΣΟΚ, γιατί είδα την εισηγήτρια του ΠΑΣΟΚ να χειροκροτεί ενθουσιωδώς τον κ. Μάνο. Αυτή είναι η πρότασή σας; Αυτό να εκλάβω ως πρόταση του ΠΑΣΟΚ, δηλαδή να πωληθούν ή να κατεδαφιστούν οι εγκαταστάσεις; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην κάνετε πως δεν καταλαβαίνετε, κυρία Υπουργέ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό κατανοήσατε από αυτά που είπε ο κ. Μάνος;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Σήμερα, οκτώ μήνες μετά από το τέλος των Ολυμπιακών Αγώνων, αλλάζουμε και πάλι ταχύτητα. Αξιοποιούμε στο έπακρο τη μεγάλη κληρονομιά  των Ολυμπιακών Αγώνων προς όφελος όλων των Ελλήνων. Η δική μας Κυβέρνηση συνεχίζει να εργάζεται σε ολυμπιακούς ρυθμούς. Σας καλούμε και σήμερα στην Αίθουσα της Βουλής να αναγνωρίσετε και εσείς ότι η Ελλάδα είναι η πρώτη χώρα που διοργάνωσε Ολυμπιακούς Αγώνες και όλες οι ολυμπιακές εγκαταστάσεις έχουν ήδη επιστρέψει από την Οργανωτική Επιτροπή στην κεντρική Κυβέρνηση. Για να γίνει αυτό στο Σίδνεϊ, χρειάστηκαν δύο χρόνια και, για να γίνει αυτό στη Βαρκελώνη, χρειάστηκε ένας χρόνος. Έχουμε κατακτήσει και εδώ ένα παγκόσμιο ρεκόρ. Οι εγκαταστάσεις βρίσκονται στα χέρια της κεντρικής Κυβέρνησης και σ’ αυτές τις εγκαταστάσεις έχουμε ήδη προχωρήσει στην αποκατάσταση των φθορών και των ζημιών των Ολυμπιακών Αγώνων.
      Εγώ σας καλώ όλους να ψηφίσουμε αυτό το νομοσχέδιο, γιατί το πριν και το μετά των Ολυμπιακών Αγώνων ήταν και είναι για όλους εμάς -ίσως και για κάποιους από εμάς περισσότερο- ένα έργο ζωής. Και τα έργα ζωής, κυρίες και κύριοι συνάδελφοι, δεν γίνονται πραγματικότητα με μεγάλες κουβέντες, αλλά με πολλή δουλειά και από πολλούς ανθρώπους. Είναι γεγονός ότι πολλοί άνθρωποι δούλεψαν, ασχολήθηκαν πολλά χρόνια. 
      Όλοι οι Έλληνες και όλες οι Ελληνίδες γνωρίζουν πως, αν δεν είχαμε κατορθώσει να αναγάγουμε την Ολυμπιάδα του 2004 σε εθνική υπόθεση, αν επιτρέπαμε η Ολυμπιάδα να εγκλωβιστεί σε κομματικές διαμάχες, δεν θα ήταν δυνατόν να κερδίσουμε και να τη διοργανώσουμε με επιτυχία. Εργαζόμαστε με συνέπεια, με διάλογο, μαζί με όλους τους φορείς. Έχουμε συζητήσει με όλους τους φορείς και τις ομοσπονδίες και με την Τοπική Αυτοδιοίκηση.
      Τουλάχιστον κατά μέσο όρο πρέπει να έχω συναντήσει όλους τους δημάρχους των ολυμπιακών και υπερτοπικών πόλων δέκα φορές. Έχω ταξιδέψει στην περιφέρεια και έχω συνεργαστεί -και οι συνεργάτες μου, αλλά και εγώ προσωπικά- εδώ και πέντε μήνες με την ΤΕΔΚΝΑ. Έχουμε μιλήσει με τις ομοσπονδίες. Εδώ πρέπει να πω -και σας παραπέμπω σ’ αυτό που είπε ο Δήμαρχος Καλλιθέας, ο κ. Ασκούνης και οι άλλοι δήμαρχοι στη συζήτηση στην επιτροπή: ότι για τη χωροταξική μελέτη και για την απόφαση, όταν κτίστηκαν οι ολυμπιακές εγκαταστάσεις, ουδέποτε κανένας δήμαρχος και κανένας φορέας δεν είχε ερωτηθεί. Οι ίδιοι το είπαν. Εμείς, αντίθετα κάναμε το διάλογο και σήμερα προχωρούμε σ’ αυτές τις ρυθμίσεις, οι οποίες είναι αποτέλεσμα των συζητήσεων που κάναμε με όλους τους φορείς.
      Κυρίες και κύριοι συνάδελφοι, υλοποιούμε το μεγαλύτερο αναπτυξιακό πρόγραμμα που θα αλλάξει την εικόνα του Λεκανοπεδίου για τα υπόλοιπα είκοσι χρόνια. Διατηρούμε την ολυμπιακή μας μνήμη, διατηρούμε την ολυμπιακή φλόγα, γιατί τη θέλουμε να φωτίσει το μέλλον στα επόμενα χρόνια. Έχουμε πάρα πολλές φορές παρατηρήσει φαινόμενα παραπληροφόρησης. Η ολυμπιακή αξιοποίηση δεν ξεκινά σήμερα. Η μελέτη ξεκίνησε μόλις αναλάβαμε την Κυβέρνηση, αλλά η αξιοποίηση ξεκίνησε μόλις τελείωσαν οι παραολυμπιακοί αγώνες.
      Έχουμε ήδη γεγονότα, συνέδρια, αθλητικές εκδηλώσεις, πρωταθλήματα για ολόκληρο το καλοκαίρι. Φιλοξενήθηκαν στις ολυμπιακές εγκαταστάσεις εκθέσεις, φεστιβάλ, πολιτικά συνέδρια. Η κριτική είναι αστήρικτη. Εάν, λοιπόν, όλους αυτούς τους μήνες, όπως το ακούσαμε και χθες, αυτές οι ολυμπιακές εγκαταστάσεις δεν αξιοποιούνται, πώς προβάλλονται ρεπορτάζ  από τις εκδηλώσεις που φιλοξενούνται στις ολυμπιακές εγκαταστάσεις; Γνωρίζετε ότι συνέχεια γίνονται εκδηλώσεις στις ολυμπιακές εγκαταστάσεις και όχι μόνο στις εγκαταστάσεις του Λεκανοπεδίου, αλλά και στις εγκαταστάσεις των άλλων ολυμπιακών πόλεων. Και επειδή ακούστηκαν πάλι λέξεις τις οποίες αρέσκονται κάποιοι να τις λένε και να τις ακούν, όπως «με αδιαφάνεια μοιράζεται η κινητή περιουσία» κλπ., θέλω να πω το εξής: Κύριοι συνάδελφοι, κάθε μήνα βγαίνει από το Υπουργείο Πολιτισμού ο πίνακας των κινητών, τα οποία έχουν ήδη διανεμηθεί και συνεχίζεται να διανέμονται. Έχω απαντήσει σε άπειρες ερωτήσεις, έχω βγάλει άπειρες ανακοινώσεις. Και σας είπα και την άλλη φορά ότι τώρα ολοκληρώνεται με την παραχώρηση και του αθλητικού υλικού. Υλικού που θα παραμείνει πρώτα απ’ όλα στα στάδια των ολυμπιακών πόλεων. Διότι πρέπει το κάθε στάδιο να είναι ένας πλήρης αθλητικός οργανισμός. Επειδή τα στάδια ήταν για τους προκριματικούς του ποδοσφαίρου είχαν μόνο ποδοσφαιρικό υλικό. Αλλά τώρα και σε συνεργασία και με τις ομοσπονδίες,  διανέμεται και ο υπόλοιπος ολυμπιακός αθλητικός εξοπλισμός. 
      Οι ολυμπιακές εγκαταστάσεις φυλάσσονται και διατηρούνται σε άριστη κατάσταση. Σας το είχα πει και στη Βουλή, στην επιτροπή, το λέω και τώρα ότι πρέπει πραγματικά να τις επισκεφθούμε.
      Δεν θα ερχόμουν να υπερασπιστώ ένα νομοσχέδιο εάν δεν πίστευα ότι είναι ένα νομοσχέδιο, τομή για τα ελληνικά δεδομένα, ότι είναι ένα οραματικό νομοσχέδιο. Γιατί κυρίως εμείς με πολλούς συναδέλφους από εδώ που υπηρετούμε τον αθλητισμό και τον ολυμπισμό, γνωρίζουμε πολύ καλά ότι οι είκοσι μέρες των αγώνων συμβολίζουν και συμπυκνώνουν τα επόμενα είκοσι χρόνια της Ελλάδας. Και είναι στο χέρι μας αυτά τα χρόνια και να τα κτίσουμε. Πιστεύουμε όλοι ότι το μέλλον κτίζεται με όραμα, με δουλειά και με τόλμη, αλλά πάνω από όλα κτίζεται με αρχές.
      Αυτό ακριβώς το νομοσχέδιο στηρίζεται σε αρχές: Η εμπιστοσύνη, η συμμετοχή και η διαφάνεια είναι ένα τρίπτυχο αξιών, που διασφαλίζει τις καλύτερες προοπτικές στην ολυμπιακή αξιοποίηση. Θέλουμε -και θα το πετύχουμε- τα χρήματα που έδωσαν οι φορολογούμενοι, να «πιάσουν τόπο». Ούτε ένα ευρώ δεν θα δώσουν οι Έλληνες φορολογούμενοι επί πλέον για την αξιοποίηση, τη συντήρηση και τη διατήρηση των ολυμπιακών εγκαταστάσεων.
	Οι στόχοι μας έχουν τοπικό και εθνικό χαρακτήρα και είναι ξεκάθαροι: Βελτίωση της ποιότητας ζωής των πολιτών. Πάνω απ’ όλα ο πολίτης, πάνω απ’ όλα ο άνθρωπος, η ελεύθερη πρόσβαση των πολιτών. Πρώτος στόχος είναι η αναβάθμιση της ποιότητας ζωής των πολιτών παράλληλα με την οικονομική ανάπτυξη και με την επιχειρηματική δραστηριότητα. Πρέπει να προσελκύσουμε ελληνικές και ξένες επενδύσεις με κανόνες που θα ισχύουν για όλους. Θα υπάρξει δημιουργία χιλιάδων νέων θέσεων εργασίας. 
      Πρέπει να εξευρεθούν εκείνοι οι πόροι, προκειμένου αυτήν την ώρα να συντηρηθούν και να λειτουργήσουν οι εγκαταστάσεις. Διότι αυτήν τη στιγμή που μιλάμε, κύριοι συνάδελφοι, από το υστέρημα του Έλληνα φορολογούμενου συντηρούνται και λειτουργούν οι εγκαταστάσεις. Πόσο κοστίζουν; Εγώ, αν θέλετε, δεν θα αναφερθώ στα όσα κατά καιρούς έχω πει. Η έκθεση της ΑΣΟΕΕ, του κ. Κιντή, ανεβάζει σε 117.000.000 ευρώ τη συντήρηση των εγκαταστάσεων.
	ΚΩΝΣΤΑΝΤΙΝΟΣ ΓΕΙΤΟΝΑΣ: Μα, τι λέτε, κυρία Υπουργέ; Η έκθεση του Γενικού Λογιστηρίου στο νομοσχέδιο σας…
	ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, σας παρακαλώ, μη διακόπτετε.
	ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Επί του θέματος αυτού, επειδή αναφέρθηκε ο κ. Γείτονας, θα σας καταθέσω τη διευκρινιστική επιστολή και του Λογιστηρίου που λέει ότι η έκθεση του Γενικού Λογιστηρίου στο άρθρο 38 αναφέρεται σε συγκεκριμένα έργα και σε όσα έχουν γίνει μέχρι τώρα όσον αφορά τις δαπάνες. Δεν αναφέρεται στο σύνολο των έργων ούτε στη διάρκεια του ενός έτους.
	ΑΝΔΡΕΑΣ ΦΟΥΡΑΣ: Ζητήσατε την παραίτηση αυτού που το υπογράφει;
	ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: …(Δεν ακούστηκε)
	ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Σας το εξήγησα και στην επιτροπή.
	Συνεχίζω λέγοντας ότι στοχεύουμε την αναβάθμιση της ποιότητας ζωής. Θέλουμε εκείνους τους πόρους, προκειμένου οι εγκαταστάσεις να αναπτυχθούν και να μείνουν για τον αθλητισμό και τον πολιτισμό και παράλληλα να εξασφαλιστούν και οι πόροι για τη δημιουργία χώρων πρασίνου και χώρων ελεύθερης πρόσβασης των πολιτών.
	Κυρίες και κύριοι συνάδελφοι του ΠΑΣΟΚ, είχατε υποσχεθεί να φυτέψετε εκατό εκατομμύρια θάμνους και δέντρα. Τίποτε απ’ αυτά δεν φυτεύτηκε. Χάθηκαν δύο φυτευτικές περίοδοι με αποτέλεσμα λίγο πριν από τους Αγώνες να φυτευτούν ορισμένα δεντράκια, τα οποία με πολύ κόπο αγωνιστήκαμε τουλάχιστο να τα διατηρήσουμε το χειμώνα.
Στόχος αυτού του νομοσχεδίου είναι να δημιουργηθούν νέοι χώροι πρασίνου για τους πολίτες, να δημιουργηθούν περιβαλλοντολογικά και θεματικά πάρκα. Η εγκατάσταση του Φαλήρου –και εννοώ το «μέτωπο» του Φαλήρου- είναι ένα ατελείωτο μπετόν. Πράσινη θα γίνει η εγκατάσταση του Φαλήρου.
      Στο νομοσχέδιο αυτό αποφύγαμε και μία πολύ κακιά συνήθεια του παρελθόντος. Αποφύγαμε τις διατυπώσεις με διφορούμενες ερμηνείες. Είναι ξεκάθαρο το νομοσχέδιο. Δεν παραπέμπει σε προεδρικά διατάγματα. Παραπέμπει σε ελάχιστες υπουργικές αποφάσεις και αυτές μόνο για το θέμα της χωροθέτησης των λυόμενων κατασκευών, για να μην καταστρέψουμε το περιβάλλον. 
	Κύριοι συνάδελφοι, η κριτική σας σήμερα είναι άδικη. Είναι προφανές ότι γίνεται μόνο για να γίνεται. Ξέρετε πολύ καλά ότι υπήρχε ένα τεράστιο χάος στο θέμα της λειτουργίας των εγκαταστάσεων. Είχαν μόνο αθλητική χρήση. Και ξέρετε πολύ καλά ότι έπρεπε να δοθούν και άλλες χρήσεις όπως πολιτιστικές χρήσεις, γιατί θέλουμε ανοικτές και όχι κλειστές τις εγκαταστάσεις. 
	Πάνω απ’ όλα, ποιος είναι ο στόχος μας; Ο στόχος μας είναι αυτές οι εγκαταστάσεις να συμβάλουν στην ανάπτυξη του αθλητισμού, του πολιτισμού και βεβαίως να επιστρέψουν την υπεραξία τους στο κοινωνικό σύνολο, γιατί ο πολίτης είναι εκείνος που μας απασχολεί και που μας ενδιαφέρει.
      Τον πολίτη βλέπουμε και ο πολίτης επιθυμούμε να είναι ο χρήστης με την ένταξη όλων αυτών των εγκαταστάσεων μέσα στους τοπικούς ιστούς και στις τοπικές κοινωνίες.
      Κανένα σχέδιο δεν είχατε, κυρίες και κύριοι συνάδελφοι. Και θέλετε να σας πω και κάτι, γιατί κατά κόρον ακούμε από χθες για την έκθεση του Πανεπιστημίου Θεσσαλίας, που όλα τα είχε προβλέψει, ότι όλα ήταν έτοιμα και τέλεια; Αυτήν την έκθεση θέλετε να εφαρμόσουμε; Ξέρετε τι λέει η έκθεση του Πανεπιστημίου Θεσσαλίας; Ακούστε με, κύριε Καστανίδη και κύριε Φούρα. Για το Φεστιβάλ Νέων θα πω. Λέει, λοιπόν, σε μια σελίδα: «Είναι σαφές ότι η εμπειρία από τη λειτουργία των ΟΤΑ αλλά και των ομοσπονδιών είναι αρνητική.» Να το καταθέσω; Διαβάστε το. Τις έχετε τις εκθέσεις.
      ΜΙΛΕΝΑ ΑΠΟΣΤΟΛΑΚΗ: Τι σχέση έχει αυτό;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Η έκθεση του Πανεπιστημίου Θεσσαλίας λέει ότι πρέπει να μείνουν απ’ έξω και οι ομοσπονδίες και οι ΟΤΑ, κύριοι συνάδελφοι. Αν δεν μπορούμε να διαβάσουμε, ας μην κάνουμε κριτική. Καμιά φορά σκέπτομαι: Δεν μπορούμε να συνεννοηθούμε σ’ αυτήν εδώ την Αίθουσα; Δηλαδή, υπάρχει μια Κυβέρνηση που δεν σκέπτεται τους πολίτες, δεν έχει μυαλό, δεν σκέπτεται τίποτα και θέλει το κακό αυτού του τόπου. Και υπάρχει μια Αντιπολίτευση που το μόνο που θέλει είναι η ευημερία του; Είναι δυνατόν; Δεν μπορούμε να συμφωνήσουμε; Δεν μπορούμε να διαβάσουμε τα ίδια πράγματα;
      Κύριε Πρόεδρε, θέλω να μου δώσετε λίγα λεπτά, για να πω πρώτα απ’ όλα για την πρόταση που λέτε. Δεκαοκτώ συνεδριακά κέντρα προβλέπατε. Ένα δεν έχει η Αθήνα. Δεκαοκτώ θα είχαμε. Και πού; Στον υδροβιότοπο του Σχοινιά προβλέπεται συνεδριακό κέντρο, κύριοι συνάδελφοι. Αυτή είναι η έκθεση την οποία είχατε.
      Πάνω απ’ όλα η μεταολυμπιακή αξιοποίηση έπρεπε να έχει μπει ως οργανικό τμήμα της κατασκευής όλων των έργων. Αυτό έπρεπε να είχε γίνει. Πρώτα σχεδιάζουμε πώς θέλουμε το Λεκανοπέδιο τα επόμενα είκοσι χρόνια και μετά προσαρμόζουμε τις ανάγκες των Ολυμπιακών Αγώνων. 
      Μειώσαμε το συντελεστή δόμησης στον Ιππόδρομο. Πουθενά δεν χτίζεται ει μη μόνον στον Άγιο Κοσμά. Το έχω εξηγήσει και θα το εξηγήσω μετά και στα άρθρα, για να κερδίσω χρόνο. Παλαιός Ιππόδρομος. Ο παλαιός Ιππόδρομος γίνεται αστικό πράσινο. Γνωρίζετε πολύ καλά τι σημαίνει αστικό πράσινο. Είναι κοινόχρηστο, είναι πράσινο. Και ξέρετε τι συντελεστή δόμησης είχε ο Ιππόδρομος; Είχε προβλεφθεί από το δικό σας νόμο. Είχε προβλεφθεί από τον τελευταίο, το 2730 -νομίζω- να γίνουν στον Ιππόδρομο όλα τα κτήρια των εγκαταστάσεων που έγιναν στο Ελληνικό. Ήταν χώρος πολλαπλών αθλητικών εγκαταστάσεων με συντελεστή δόμησης 0,40.
      Εμείς λοιπόν καταργούμε αυτό το οποίο προϋπήρχε και λέμε: Αστικό πράσινο. Πράσινο σημαίνει κοινόχρηστος χώρος. Σημαίνει χώρος για τους δημότες. Σημαίνει ελαφριές αθλητικές εγκαταστάσεις. Και το 30% που μειώσαμε το συντελεστή είναι του αστικού πρασίνου. Τι είναι το 30% του αστικού πρασίνου; Γνωρίζετε πάρα πολύ καλά κάποιοι από εσάς ιδιαίτερα ότι είναι το 30% του αστικού πρασίνου που είναι υποστηρικτικές εγκαταστάσεις.
      ΝΙΚΟΛΑΟΣ ΓΚΑΤΖΗΣ: Αλλά ήταν 0,1.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Επειδή πάρα πολλά λέγονται για την Καλλιθέα, θα ήθελα να αναφέρω ότι δεν φωνάζουν οι δημότες Καλλιθέας, αλλά ο Δήμαρχος Καλλιθέας, τον οποίο έχω δει πάρα πολλές φορές. Και βεβαίως κάθε φορά αναλόγως, τον βλέπω και διαφορετικό.
      Θέλω να σας πω εδώ το εξής. Όταν υπήρχε η προηγούμενη ρύθμιση για τη δημιουργία των κτισμάτων των πολλαπλών χρήσεων στο παλιό κομμάτι του Ιπποδρόμου και τη δόμηση του 0,40, δεν είδα να αντιδρά ο Δήμαρχος. Αντιθέτως, ακούστε: Πρόσκληση ενδιαφέροντος του Δήμου Καλλιθέας για τη δημιουργία στον Ιππόδρομο μπαρ, εστιατορίων, εγκαταστάσεων κλπ. Με 0,40 και χωρίς πράσινο. Ουδεμία αντίρρηση από τον κύριο Δήμαρχο Καλλιθέας. Μόνο σήμερα υπάρχει η όποια αντίρρηση.
    Με βάση, λοιπόν, αυτό το τρίπτυχο «εμπιστοσύνη στον πολίτη, συμμετοχή και διαφάνεια» προχωρούμε με την ψήφιση του νομοσχεδίου αμέσως σε προσκλήσεις ενδιαφέροντος, σε διεθνείς διαγωνισμούς. Οι στόχοι μας είναι ρεαλιστικοί. Σχεδιάζουμε εθνικά και παρεμβαίνουμε τοπικά. 
    Και θα ήθελα, κύριοι συνάδελφοι, επειδή δεν έχω περισσότερο χρόνο, αλλά ήθελα να αναφερθώ στο θέμα το οποίο θίξατε πάρα πολύ, σχεδόν όλοι σας, για το 2%, που αφορά στο νέο τέλος που μπαίνει για τη Τοπική Αυτοδιοίκηση.
    Κυρίες και κύριοι συνάδελφοι, είπα στη συζήτηση που κάναμε στην επιτροπή ότι –επειδή το έθεσε το ΠΑΣΟΚ, γι’ αυτό απευθύνομαι στο ΠΑΣΟΚ-  εάν φέρετε μία τροπολογία την οποία θα έχετε συμφωνήσει με τους δημάρχους των περιοχών ολυμπιακών εγκαταστάσεων και πείτε «καταργήστε το 2% του φόρου», θα το δεχτούμε. 
    Όμως, θα σας πω κάτι πολύ σημαντικό. 
    ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε, κυρία Υπουργέ. 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Αυτό πρέπει να το πω, κύριε Πρόεδρε. 
    Λοιπόν, το 2% το οποίο εμείς θεσπίζουμε και το ήθελαν όλοι οι δήμαρχοι, κύριοι συνάδελφοι, επί του συνόλου των εισπράξεων της όποιας επένδυσης. Σημαίνει ότι το 2% είναι επί όλων των εισπράξεων. Σήμερα το 2% είναι μόνο στα καταστήματα υγειονομικού ενδιαφέροντος τα οποία δεν τα εισπράττουν, όμως, οι δήμοι. Αλλά εάν πάμε στα καταστήματα υγειονομικού ενδιαφέροντος, επειδή αυτό είπατε σεις και προτείνετε, να πάμε στο 2%, μόνο για τα καταστήματα υγειονομικού ενδιαφέροντος, αυτό είναι η χαρά του επενδυτή. 
    (Θόρυβος στην Αίθουσα)
    ΠΡΟΕΔΡΕΥΩΝ (Ιωάννης Τραγάκης):  Αυτό να το διευκρινίσετε γιατί είναι πολύ σημαντικό. 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Το 2% είναι επί του συνόλου των δράσεων, όχι μόνο για καταστήματα επί υγειονομικού ενδιαφέροντος. Αυτήν την ώρα, πρώτα απ’ όλα, τώρα, οι δήμοι δεν παίρνουν τίποτε. Είναι εθνικές αθλητικές εγκαταστάσεις και αυτές εκ του νόμου απαλλάσσονται των τελών. Εμείς λέμε όχι, δεν θα απαλλαγούν από τα τέλη. Εφόσον θα έχουν τα όποια σχήματα, δεν θα απαλλαγούν από τα τέλη. Θα πληρώσουν όμως για όλες τις δράσεις. Διότι αυτήν τη στιγμή ο Δήμος Ζωγράφου και ο Δήμος Αθηναίων δεν παίρνει τίποτε από το μπαντμιντον, διότι είναι πολιτιστική εκδήλωση. 
    ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, επιτρέψτε μου μία διακοπή. 
    Το 2% επί των αθλητικών εκδηλώσεων στο ΟΑΚΑ, θα πηγαίνει στο Δήμο Αμαρουσίου; 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Το ΟΑΚΑ είναι διαφορετικό. Το ΟΑΚΑ είναι ΝΠΙΔ, όπως είναι και το ΣΕΦ. Και στο ΟΑΚΑ εμείς θεσμοθετούμε τον ολυμπιακό περίπατο. Από τις χρήσεις που θα υπάρχουν –δεν μιλάμε για τα αθλητικά-  τα πολιτιστικά, εάν θα γίνει ένα πολιτιστικό γεγονός, δεν πρέπει ο Δήμος Καλλιθέας να έχει μερίδιο από το μπιτς βόλεϊ; 
    ΠΡΟΕΔΡΕΥΩΝ (Ιωάννης Τραγάκης): Είσαστε σαφής. 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Επί όλων των δράσεων. 
    (Θόρυβος στην Αίθουσα)
      Το ΟΑΚΑ δεν έχει σχέση με το συγκεκριμένο νομοσχέδιο ει μη μόνον για τον ολυμπιακό περίπατο. 
    ΠΡΟΕΔΡΕΥΩΝ (Ιωάννης Τραγάκης):  Απήντησε η κυρία Υπουργός. 
    Αλλά ας διευκρινίσετε όμως, κυρία Υπουργέ, ότι αν γίνουν στο ΟΑΚΑ εκδηλώσεις ψυχαγωγικού περιεχομένου, θα υπάρχει το 2%. 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Θα υπάρχουν βεβαίως πόροι. Βεβαίως. 
    ΠΡΟΕΔΡΕΥΩΝ (Ιωάννης Τραγάκης):  Αυτό ήθελα να διευκρινίσετε .
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Λοιπόν, εάν δοθεί αυτό το 2%, μόνο για τα καταστήμάτα σας πληροφορώ ότι οι δήμαρχοι το δέχτηκαν ασμένως. 
    Θέλετε, λοιπόν, να πάμε στο 2% μόνο για καταστήματα υγειονομικού ενδιαφέροντος; 
    ΝΙΚΟΛΑΟΣ ΓΚΑΤΖΗΣ: Μόνο αυτό ακούσατε; 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Αν είναι, λοιπόν, αυτό το οποίο προτείνετε θα μας το δώσετε και εμείς θα το αποδεχθούμε, κύριε Καστανίδη. Διότι πολλά έχουν ακουστεί. 
    Πολλά συζητήθηκαν σχετικά με το ότι η Τοπική Αυτοδιοίκηση έχει μείνει απ’ έξω. Κύριοι συνάδελφοι, δεν αποκλείεται η Τοπική Αυτοδιοίκηση. Ο νόμος δεν λέει να μην έρθει η Τοπική Αυτοδιοίκηση με ένα σχήμα με ένα πρόγραμμα, με ένα βιώσιμο σχέδιο. Δεν την αποκλείει κανείς την Τοπική Αυτοδιοίκηση. Και πρέπει να σας πω ότι από τις συζητήσεις που είχα με δημάρχους -ούτε ξέρω πόσες ώρες έχω συζητήσει με όλους τους δημάρχους- υπάρχουν δήμαρχοι οι οποίοι επιθυμούν να έρθουν με μια ολοκληρωμένη πρόταση μόνοι τους. Δεν αποκλείει κανείς, να έρθει ο δήμαρχος, να έρθει ο δήμος, να υπάρξουν μικτά σχήματα. Εμείς δεν αποκλείουμε τα μικτά σχήματα μέσα από το συγκεκριμένο νομοσχέδιο. Δεν αποκλείεται κανείς. Όμως θα υπάρχει διαφάνεια, θα υπάρχει ο σεβασμός στον πολίτη, θα ισχύουν οι κανόνες για όλους. 
    Στόχος μας είναι να μη μεταβληθούν οι ισχύουσες πολεοδομικές διατάξεις. Ακριβώς ακολουθήσαμε τα ΕΣΟΑΠ. Ακριβώς ακολουθήσαμε το ρυθμιστικό της Αθήνας. Ακούσατε τι είπε στην επιτροπή η πρόεδρος του ρυθμιστικού της Αθήνας. Να μην αλλαχθεί ο συντελεστής και πάνω απ’ όλα να γίνουν όλα επισκέψιμα για τον πολίτη.
    Αυτοί είναι οι στόχοι μας, αυτοί είναι οι στόχοι του νομοσχεδίου. Και ειλικρινά, κύριοι συνάδελφοι, πιστεύω πραγματικά ότι ως Βουλευτές και ως κόμματα έχουμε έναν κοινό παρονομαστή. Τι θέλουμε όλοι; Θέλουμε να κρατήσουμε την ολυμπιακή μας μνήμη, θέλουμε αυτές τις εγκαταστάσεις να τις χαιρόμαστε, να βλέπουμε να αναπτύσσεται ο ελληνικός αθλητισμός. Κοινό στόχο έχουμε. Εγώ σας καλώ να υπερψηφίσουμε το νομοσχέδιο. Γιατί το χρωστάμε στους Έλληνες πολίτες που έδωσαν την ψυχή τους και την καρδιά τους για να πετύχουν οι Αγώνες.
    Επιτρέψτε μου να καταθέσω στα Πρακτικά της Βουλής το Στρατηγικό Σχέδιο Αξιοποίησης των Ολυμπιακών Εγκαταστάσεων, επειδή κατά κόρον, όσο και αν σας έχω πει ότι υπάρχουν σχέδια, δεν τα πιστεύετε. 
      (Στο σημείο αυτό η Αναπληρωτής Υπουργός Πολιτισμού, κ. Φάνη Πετραλιά -Πάλλη, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑΣΟΚ, κ. Καστανίδης, έχει το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, η κ. Φάνη Πάλλη-Πετραλιά αναρωτήθηκε αν σ’ αυτήν την Αίθουσα μπορούμε να συνεννοηθούμε. Αναρωτήθηκε, επίσης, αν η Κυβέρνηση σύμφωνα με την άποψη της Αντιπολίτευσης, το μόνο που κάνει είναι να ενδιαφέρεται για το κακό της χώρας και των πολιτών. Της απαντώ, λοιπόν, ότι δεν έχω την εντύπωση ότι η χώρα έχει αυτό το βάσανο μπροστά της, δηλαδή μια Κυβέρνηση που σκέφτεται για το κακό των πολιτών της. Σας διαβεβαιώνουμε, κυρία Υπουργέ, ότι δεν έχουμε την εντύπωση ότι απεργάζεστε το κακό της χώρας. Έχουμε την εντύπωση ότι είστε απολύτως ανίκανοι να σκεφθείτε για το καλό της χώρας. Αυτή είναι η εντύπωσή μας.
     Η κυρία Αναπληρωτής Υπουργός Πολιτισμού υπήρξε προκλητική στην τοποθέτησή της. Ξεκίνησε καλώντας, όπως είπε, στην επιτροπή τα κόμματα να αφήσουν κατά μέρος τις κομματικές αντιπαραθέσεις και να σκεφθούν εθνικά. Το ερώτημά μου, κυρία Πετραλιά, είναι τι σας έκανε ως αντιπολίτευση να αρνείστε αυτήν την αρχή. Γιατί αυτό που ζητάτε σήμερα ως Κυβέρνηση δεν το εφαρμόσατε στο ελάχιστο, ούτε μια μέρα ως αντιπολίτευση; Δεν αφήσατε τίποτα όρθιο με την κριτική σας. Δυσφημίσατε τη χώρα. Δυσφημίσατε την ολυμπιακή προσπάθεια της προηγούμενης κυβέρνησης. Μιλήσατε από την αρχή για αλόγιστες υπερβάσεις. Φτάσατε μέχρι του σημείου και σήμερα ακόμη να πείτε «δεν θέλω να αναφερθώ σε γκρίζες περιοχές». Δηλαδή, «δεν θέλω να αναφερθώ», χρησιμοποιώ ακριβώς τις λέξεις σας, «στη χαμένη περίοδο προετοιμασίας για τη χώρα». 
    ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Ο κ. Σημίτης το είχε πει.
    ΧΑΡΑΛΑΜΠΟΣ ΚΑΣΤΑΝΙΔΗΣ: Ακόμη και ως Κυβέρνηση εξακολουθείτε να εναντιώνεστε σ’ αυτό που αποτέλεσε υπέρλαμπρο παράδειγμα μιας ολόκληρης χώρας.
    Είναι αλήθεια χαμένη ολυμπιακή προετοιμασία; Και πώς τα καταφέρατε εσείς οι ταχυδακτυλουργοί της πολιτικής και της εθνικής προσπάθειας; Πήγαν, δηλαδή, χαμένα πολλά χρόνια ολυμπιακής προετοιμασίας από τη διακυβέρνηση του ΠΑΣΟΚ και καταφέρατε εσείς ως νέοι ταχυδακτυλουργοί της πολιτικής στους τέσσερις μήνες μετά το Μάρτιο του 2004 να προετοιμάσετε και να επιτύχετε λαμπρό αποτέλεσμα στους Ολυμπιακούς Αγώνες; 
    ΒΥΡΩΝ ΠΟΛΥΔΩΡΑΣ: Δεν είναι έτσι;
    ΙΩΑΝΝΗΣ ΙΩΑΝΝΙΔΗΣ: Ψέματα είναι;
    ΧΑΡΑΛΑΜΠΟΣ ΚΑΣΤΑΝΙΔΗΣ: Είπατε, επίσης, ότι στόχος της Αντιπολίτευσης είναι να υπονομεύσει την προσπάθειά σας. 
    Όχι, κυρία Υπουργέ. Αυτό το υψηλότατο και ιερό καθήκον το έχετε αναλάβει εδώ και χρόνια εσείς, δυσφημώντας, όπως είπα πριν, τη χώρα, καταπολεμώντας την προσπάθεια του ελληνικού λαού, ψευδόμενοι και ταυτόχρονα εμφανιζόμενοι ως επιχειρηματολογούντες όχι για τις αρετές και τις δυνατότητες της χώρας, αλλά για τη μιζέρια και τις αδυναμίες.
    Κυρίες και κύριοι συνάδελφοι, μου έδωσε την εντύπωση η Αναπληρωτής Υπουργός Πολιτισμού, σήμερα με την τοποθέτησή της, ενός ανθρώπου που κινείται ανάμεσα στο «χάνει την αλήθεια» και «πάλι ψεύδεται». Και αυτό θα το τεκμηριώσω. 
    Έκανε αναφορά στην περίφημη συζήτηση για το κόστος και τις υπερβάσεις των Ολυμπιακών Αγώνων. Υπάρχουν μερικά απλά κατατεθειμένα στοιχεία όχι από κυβερνητικούς φορείς, αλλά από ιδιώτες, όπως είναι η έκθεση της ALPHA BANK, ή από την Τράπεζα της Ελλάδος, για την οποία φαντάζομαι ότι τρέφει τα καλύτερα αισθήματα η νυν Κυβέρνηση. 
    Είναι γνωστό, κυρίες και κύριοι συνάδελφοι, ότι η Κυβέρνηση της Νέας Δημοκρατίας μετά από διάφορες παλινωδίες έκανε λόγο για υπερβάσεις 4.000.000.000 ευρώ. Δηλαδή, ενώ εκτιμήθηκε ότι το συνολικό κόστος ακόμα και με τις υπερβάσεις ανέρχεται περίπου στα 4,6 δισεκατομμύρια ευρώ έως 5.000.000.000 ευρώ, η Κυβέρνηση της Νέας Δημοκρατίας αύξησε κατά 4.000.000.000 ευρώ, αυθαίρετα τις εκτιμώμενες δαπάνες για τις ολυμπιακές εγκαταστάσεις και την τέλεση των Ολυμπιακών Αγώνων. Δεν υπάρχει ψευδέστερον στοιχείο.
    Θα εξηγήσω με δύο απλές διευκρινήσεις: 
    Η Τράπεζα της Ελλάδος, λέει σε έκθεσή της ότι το έλλειμμα από τις δαπάνες των Ολυμπιακών Αγώνων ανέρχεται στο ύψος του 0,7% ως συνεισφορά στο γενικό έλλειμμα της χώρας. Αλλά 0,7% σημαίνει 1.000.000.000 υπέρβαση. Πρώτη παρατήρηση.
    Παρατήρηση δεύτερη: Σε έκθεσή της η ALPHA BANK ισχυρίζεται –είναι δεδομένα τα κείμενα- ότι ως συνεισφορά στο ποσοστό ανάπτυξης του Ακαθάριστου Εγχώριου Προϊόντος για την τετραετία 2000-2004 το όφελος της χώρας ανέρχεται περίπου σε εννέα δισεκατομμύρια ευρώ.
    Επίσης, αναφέρεται σε τέσσερις επιπλέον μονάδες στο ποσοστό των δημοσίων επενδύσεων που συνεισέφεραν οι κατασκευές των ολυμπιακών εγκαταστάσεων. 
    Εάν, όμως, αυτά είναι τα κέρδη σύμφωνα με την έκθεση της ALPHA BANK, τότε πώς είναι δυνατόν το κόστος να ανέρχεται στα 9.000.000.000 ευρώ; Ποια είναι η αλχημεία την οποία έκανε η Κυβέρνηση, η λαθροχειρία, με την οποία συνεχώς ψεύδεται, παραπλανεί τον ελληνικό λαό και κατασυκοφαντεί εθνική προσπάθεια; 
    Συμπεριλαμβάνει στο επιπλέον, δήθεν, κόστος των 4.000.000.000 ευρώ δύο κονδύλια. Τα 1,8 δισεκατομμύρια ευρώ, που είναι το κόστος λειτουργίας της Οργανωτικής Επιτροπής. Είναι, όμως, γνωστό ότι για το κόστος λειτουργίας της Οργανωτικής Επιτροπής υπάρχει ισόποσο έσοδο, δηλαδή, 1,8 δισεκατομμυρίων ευρώ, άρα δεν υπάρχει καμιά υπερβάλλουσα δαπάνη. 
    Δεύτερον, σε ό,τι αφορά τα υπόλοιπα 2,2 δισεκατομμύρια ευρώ για να συμπληρωθεί η δήθεν υπέρβαση των 4.000.000.000, επισημαίνω ότι πρόκειται για ποσό που αφορά έργα, τα οποία όμως σε καμία περίπτωση δεν εντάσσονται στους Ολυμπιακούς Αγώνες και στις ολυμπιακές εγκαταστάσεις. 
    Έχει τεθεί από πάρα πολλούς συναδέλφους το ερώτημα: Είναι δυνατόν να εντάσσετε τις ανακατασκευές κτηρίων, νοσοκομείων που δεν έχουν χαρακτηριστεί ως Ολυμπιακά, όπως είναι το «ΠΑΙΔΩΝ» και η «ΣΩΤΗΡΙΑ», στα ολυμπιακά έργα; Είναι δυνατόν τη μετεγκατάσταση της βάσης της Πολεμικής Αεροπορίας από το Ελληνικό να τη θεωρείτε Ολυμπιακό έργο και να την εντάσσετε στις Ολυμπιακές δαπάνες; 
    Είναι δυνατόν τη λεωφόρο Ανδρέα Παπανδρέου ή τη λεωφόρο Σταυρού-Ραφήνας να τις εντάσσετε στα ολυμπιακά έργα, προκειμένου να πυροδοτήσετε τη δήθεν υπέρβαση;
      Είναι δυνατόν τις ανακατασκευές, κύριοι συνάδελφοι της Νέας Δημοκρατίας, της πλατείας Κολωνακίου να τις εντάσσετε ως δαπάνη στα 2,2 επιπλέον δισεκατομμύρια ευρώ, που εναγωνίως ψάχνατε να βρείτε για να φτάσετε τεχνητά στο επιπλέον ποσό των 4.000.000.000 ευρώ, ώστε να τεκμηριώσετε ότι η συνολική τελικά δαπάνη είναι 9.000.000.000 ευρώ; Είναι σοβαρή πολιτική προσπάθεια μιας Κυβέρνησης; Είναι σοβαρή στάση υπεύθυνων πολιτικών απέναντι στο έθνος και στον ελληνικό λαό; Είναι σοβαρή και υπεύθυνη στάση μιας Κυβέρνησης, η οποία οφείλει με ειλικρίνεια να εξηγεί στον ελληνικό λαό ποια είναι τα επιτεύγματά του; Αλλά γιατί το θέλατε αυτό; Γιατί θέλατε να διογκώσετε τις δαπάνες που αφορούν την τέλεση, τη διεξαγωγή και φυσικά όλη την προετοιμασία των Ολυμπιακών Αγώνων, για να μπορείτε να ζητωκραυγάζετε μετά το 2005-2006, εφόσον δεν υπάρχουν τότε οι συγκεκριμένες δαπάνες, ότι μειώθηκε το έλλειμμα. 
      Αυτή όμως η συνειδητή προσπάθεια παραπληροφόρησης σας χαρακτηρίζει, κύριοι της Κυβέρνησης. Είναι μία συνειδητή προσπάθεια, με την οποία και εσείς αυτοϋπονομεύεστε. Γι’ αυτό και είπα προηγουμένως ότι το υψηλό, ιερό και υπέρτατο χρέος και καθήκον που έχετε αναλάβει εδώ και καιρό είναι να δυσφημίζετε τον ελληνικό λαό και την προσπάθειά του. Εσείς υπονομεύετε και τη χώρα και τις δικές σας προσπάθειες.
      Είναι όμως εξίσου χαρακτηριστικό σε ό,τι αφορά τις δαπάνες για τους Ολυμπιακούς Αγώνες ότι, μέχρις ότου να καταλήξει η Κυβέρνηση στο τελικό ποσό των 9.000.000.000 ευρώ  πέρασε από διάφορες εκτιμήσεις.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Έντεκα δισεκατομμύρια είναι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όταν ο Υπουργός Οικονομίας και Οικονομικών κ. Αλογοσκούφης έκανε την παρουσίαση του βιβλίου ενός δημοσιογράφου -ημέρα Δευτέρα- είπε ότι το έλλειμμα είναι περίπου οκτώ δισεκατομμύρια ευρώ. Προηγήθηκε εκτίμηση της Κυβέρνησης ότι είναι 7,2 δισεκατομμύρια ευρώ. Μέσα σε τρεις ημέρες, μέχρι την Παρασκευή, έγινε 9.000.000.000 ευρώ. Αναρωτιέται κανείς εάν είναι τόσο δύσκολοι οι μαθηματικοί υπολογισμοί ή τόσο μεγάλη η ανευθυνότητα της Κυβέρνησης. Διαλέξτε: Ή δεν είστε καλοί στα μαθηματικά ή είστε παντελώς ανεύθυνοι, ώστε μέσα σε δυο-τρεις ημέρες να αλλάζετε συνεχώς το ύψος των ολυμπιακών δαπανών. 
      ΙΩΑΝΝΗΣ ΙΩΑΝΝΙΔΗΣ: Στο δρόμο περπατάς και βρίσκεις…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Ιωαννίδη, πρέπει να ξέρετε ότι σέβομαι τις αθλητικές σας επιδόσεις. Έχω ορισμένα προβλήματα με τη λογική και την πολιτική σας.
      Κυρίες και κύριοι συνάδελφοι, είναι τέτοιες οι ανακρίβειες που εξακολουθεί να λέει η κ. Φάνη Πάλλη-Πετραλιά, που έφτασε στο σημείο πριν από λίγο να σας πει ότι για τρία συνεχόμενα έτη, το 2001, το 2002 και το 2003, οι υπερβάσεις μόνο στη ΣΑΕ 052 του Υπουργείου Πολιτισμού είναι της τάξης του 73,3%. Δηλαδή, εάν αθροίσουμε τις υπερβάσεις, κατά την εκτίμηση της Κυβέρνησης, του ΥΠΕΧΩΔΕ, πού θα φτάσουμε; 
      Και ειρήσθω εν παρόδω, αν δεν σας κάνει η έκθεση του Γενικού Λογιστηρίου, κυρία Υπουργέ, που έχετε ενσωματώσει στο κατατεθέν από εσάς νομοσχέδιο, δεν μας φέρνετε και καμιά νεότερη έκθεση του Γενικού Λογιστηρίου, όπως ισχυριστήκατε ότι υπάρχει, για να δούμε πώς ακριβώς συνεννοηθήκατε με το Γενικό Λογιστήριο, προκειμένου να μην εκτίθεστε; Θα ήταν πολύ ενδιαφέρον για μας. 
      Εκτός αυτού, πρέπει να σας πω ότι θαύμασα σήμερα τον αυτοθαυμασμό της Κυβέρνησης. Είπε η κ. Πετραλιά ότι θα πραγματοποιηθεί με βάση το συζητούμενο σήμερα νομοσχέδιο το μεγαλύτερο αναπτυξιακό πρόγραμμα στο Λεκανοπέδιο. Τρέμε Σιούφα! Μην το ακούσει ο κ. Σιούφας γιατί φαντάζομαι ότι θα υπάρξει από κει απάντηση.
      Κυρίες και κύριοι συνάδελφοι, πλανάται ένα ερώτημα: Υπήρχε πρόταση από το ΠΑΣΟΚ ή όπως ισχυρίζεται η Κυβέρνηση δεν υπήρχε; Πρώτα απ’ όλα θυμίζω στους Βουλευτές της κυβερνητικής πλευράς ότι το Δεκέμβριο του 2003 παρουσιάστηκε ένα πλήρες πρόγραμμα που πήρε τα χαρακτηριστικά ενός ειδικού, ολοκληρωμένου, αναπτυξιακού προγράμματος. Εντασσόταν μέσα στο Ρυθμιστικό Σχέδιο της Αθήνας, το οποίο μάλιστα επικαιροποιήθηκε με συγκεκριμένες διατάξεις νόμου. Προβλέφθηκαν ευρύτερες πρόνοιες και εντάχθηκε η προσπάθεια για τη μεταολυμπιακή αξιοποίηση των ολυμπιακών εγκαταστάσεων σε ενιαίο σχέδιο.
      Ασφαλώς υπήρχαν λεπτομέρειες που έπρεπε να σχεδιασθούν, να συμπληρώσουν το βασικό σχέδιο.
      Η Κυβέρνηση σήμερα συγκεντρώνει τα πυρά όχι της Αντιπολίτευσης, μόνο, αλλά και πολλών συνδικαλιστικών φορέων, κατ’ αρχάς της αυτοδιοίκησης. Δεν σας ενοχλεί η απόλυτη άρνηση και της ΤΕΔΚΝΑ και της ΚΕΔΚΕ και της ΕΝΑΕ και μάλιστα με αυστηρές διατυπώσεις στα κείμενά τους; Δεν σας ενοχλεί ότι υπάρχουν πρωτοβουλίες κατοίκων διαφόρων περιοχών που σας προειδοποιούν ότι υπάρχει κίνδυνος να δημιουργηθούν άσχημες καταστάσεις στην περιοχή τους;
      Για ποιο λόγο το ΠΑΣΟΚ αρνείται τη θετική του ψήφο σ’ αυτό το νομοσχέδιο; Πρώτον, δημιουργείται με τις προτάσεις της Κυβέρνησης εντός των ολυμπιακών πόλων και εντός της υπάρχουσας οικιστικής υποδομής μια ζώνη ελεύθερης εμπορικής επιχειρηματικής δραστηριότητας. Τα προνόμια των επιχειρηματιών που θα ενταχθούν στην ελεύθερη αυτή επιχειρηματική εμπορική ζώνη υπερβαίνουν κατά πολύ όσα διεκδικούν να έχουν ή αυτά με βάση τα οποία λειτουργούν όλοι οι υπόλοιποι καταστηματάρχες, μισθωτοί, επιχειρηματίες στις τοπικές αγορές του Λεκανοπεδίου.
      Είναι ή δεν είναι αληθές ότι το ωράριο των καταστημάτων αλλάζει στις μισθώσεις που θα κάνετε; Είναι ή δεν είναι αληθές ότι μπορεί να αλλάζει με απόφαση του Γενικού Γραμματέα της Περιφέρειας; Γιατί ένα εμπορικό κατάστημα το οποίο βρίσκεται πεντακόσια μέτρα έξω από μία ολυμπιακή εγκατάσταση πρέπει να έχει συγκεκριμένο καθεστώς ωραρίου, αλλά όσοι θα είναι εντός αυτής της ελεύθερης επιχειρηματικής και εμπορικής ζώνης, με απόφαση του Γενικού Γραμματέα της Περιφέρειας, μπορούν να έχουν πιο ευνοϊκό για αυτούς ωράριο;
      Αληθεύει ή δεν αληθεύει ότι αφαιρούνται κρίσιμες αρμοδιότητες από την αυτοδιοίκηση; Παραδείγματος χάρη, η έκδοση αδειών για τα καταστήματα υγειονομικού ενδιαφέροντος μεταβιβάζεται ουσιαστικά στη Γραμματεία της Περιφέρειας με την ισχυρή επέμβαση της Γνωμοδοτικής Επιτροπής.
      Μου έχετε δώσει την εντύπωση, κυρία Υπουργέ, ότι δεν αντιληφθήκατε ακριβώς τι λέγατε πριν για το 2%. Πρόκειται για ειδικό φόρο, αλλά καταργουμένων όλων των άλλων φόρων που σήμερα δικαιούται να εισπράξει οποιαδήποτε δημοτική αρχή. Σας κάνω μία απλή πρόταση: Αφήστε τη δυνατότητα, με βάση το ισχύον νομικό καθεστώς, οι δήμοι και η Νομαρχιακή Αυτοδιοίκηση να εισπράττουν τους θεσμοθετημένους πόρους. Καταργείτε μια σειρά από ανταποδοτικά τέλη και θεσμοθετείτε γενικώς. Το 2% για τις δραστηριότητες και τις χρήσεις, στις ολυμπιακές εγκαταστάσεις. 
      ΒΥΡΩΝ ΠΟΛΥΔΩΡΑΣ: Αυτό έλεγε η συμφωνία.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αν έτσι ήταν, δεν θα υπήρχε αυστηρό κείμενο της ΤΕΔΚΝΑ και της ΚΕΔΚΕ. Εάν δεν είναι έτσι, τότε να καταθέσω τα κείμενα. 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Το επίσημο κείμενο…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κοιτάξτε να δείτε, κυρία Υπουργέ, εσείς μπορεί να γνωρίζετε την ανεπίσημη αλήθεια. Εγώ γνωρίζω την επίσημη αλήθεια, όπως διατυπώνεται στα κείμενα. 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Ρωτήσατε τους δημάρχους των περιοχών των ολυμπιακών εγκαταστάσεων;
      ΧΑΡΑΛΑΜΠΟΣ ΚΑΣΤΑΝΙΔΗΣ: Λίγο περισσότερο από ό,τι εσείς κάνατε μαζί τους διαλεγόμενοι ή μη διαλεγόμενοι!
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριοι συνάδελφοι. Παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, γιατί η Κυβέρνηση δημιουργεί αυτή την ελεύθερη ζώνη, με διαφορετικούς όρους από τις υπόλοιπες εμπορικές δραστηριότητες; Για έναν πολύ απλό λόγο: Γιατί το μυαλό της είναι στα έσοδα, στο πώς θα εισπράξει. 
      Αλλά το πρόβλημα, κυρία Υπουργέ, με εσάς είναι πως ό,τι και να κάνετε έχετε δημιουργήσει πια ένα πηγάδι χωρίς πάτο. Ενημερώνω την Εθνική Αντιπροσωπεία ότι με βάση τα επίσημα στοιχεία του Υπουργείου Οικονομικών τα πρώτα απολογιστικά στοιχεία από την εκτέλεση του δικού σας προϋπολογισμού του 2005, μέχρι 30 Απριλίου του 2005, είναι εφιαλτικά. Οι εισπράξεις εξακολουθούν να βρίσκονται σε τροχιά κατάρρευσης. Μόνο το πρώτο τετράμηνο ο Φόρος Προστιθέμενης Αξίας από τις ΔΟΥ σε σχέση με το αντίστοιχο τετράμηνο του 2004 είναι μείον 15%. Η εκτίμηση που γίνεται με βάση τα προσωρινά στοιχεία του πρώτου τετραμήνου είναι ότι το έλλειμμα για το 2005 όχι μόνο δεν θα είναι 2,8%, όπως προβλέπει ο κ. Αλογοσκούφης στην έκθεσή του για τον προϋπολογισμό, αλλά θα είναι…
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, αναφέρεστε στα ολυμπιακά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κύριε Πρόεδρε. Στα ολυμπιακά αναφέρομαι. Το έλλειμμα θα είναι τουλάχιστον 4,1%. Κατά την πιο συνήθη δε πρόβλεψη, θα είναι 4,8%.
     Ήδη η εκτέλεση του προϋπολογισμού της Νέας Δημοκρατίας είναι ένας εφιάλτης σύμφωνα με τα πρώτα απολογιστικά στοιχεία μέχρι 30 Απριλίου του 2005. Δεν έχω καμία αμφιβολία, επίσης, ότι όλα όσα επεξεργάζεται η Κυβέρνηση σύμφωνα με τις εκθέσεις του ΚΕΠΕ ή τις εκθέσεις του Γενικού  Λογιστηρίου που είδαν το φως της δημοσιότητας, ανήκουν στην ίδια κατηγορία: Μία τρομοκρατημένη Κυβέρνηση η οποία προσπαθεί να εισπράξει ταλαιπωρώντας τον ελληνικό λαό.
     Δήλωσε η κ. Πετραλιά ότι είναι περήφανη για το έργο που κάνουν αυτή και οι συνεργάτες της στο Υπουργείο Πολιτισμού. Ασφαλώς δικαιούται να είναι περήφανη αρκεί να γνωρίζει γιατί είναι περήφανη. Διότι θα πρέπει να σας πω, κυρία Πετραλιά, ότι ένα χαρακτηριστικό της Κυβέρνησής σας είναι ότι δεν έχει συναίσθηση των αρνητικών ενεργειών και παραλείψεών της, για τις οποίες όχι απλώς δεν θα έπρεπε να είναι περήφανη, αλλά θα έπρεπε να αισθάνεται τεθλιμμένη. Αυτήν την ικανότητα ασφαλώς δεν την έχετε!
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, παρακαλώ το λόγο επί προσωπικού.
     ΠΡΟΕΔΡΕΥΩΝ (Ιωάννης Τραγάκης): Τι θέλετε, κύριε Ιωαννίδη; 
     ΙΩΑΝΝΗΣ ΙΩΑΝΝΙΔΗΣ: Για τον κ. Καστανίδη.
     ΠΡΟΕΔΡΕΥΩΝ (Ιωάννης Τραγάκης): Δεν νομίζω ότι υπήρξε προσωπικό θέμα. 
     ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Εάν πάρει το λόγο επί προσωπικού ο κ. Ιωαννίδης, θα ζητήσω και εγώ το λόγο επί προσωπικού.
     ΙΩΑΝΝΗΣ ΙΩΑΝΝΙΔΗΣ:  Εσείς, κυρία συνάδελφε, εάν θέλετε το λόγο επί προσωπικού....
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Ιωαννίδη, δεν διέβλεψα θέμα προσωπικού. Σε τι συνίσταται το προσωπικό θέμα;  
     ΙΩΑΝΝΗΣ ΙΩΑΝΝΙΔΗΣ: Συνίσταται στο πώς αντιμετωπίζω εγώ την πολιτική κατά την άποψη του κ. Καστανίδη, τη λογική του παραλόγου. 
     ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Κύριε Πρόεδρε, θέλω και εγώ το λόγο επί προσωπικού.
     ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε. 
     ΙΩΑΝΝΗΣ ΙΩΑΝΝΙΔΗΣ: Θα σταματήσετε; Πρέπει να σέβεστε....
     ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Σέβομαι απόλυτα.
     ΠΡΟΕΔΡΕΥΩΝ (Ιωάννης Τραγάκης): Κύριε Ιωαννίδη, σας έχω δώσει το λόγο για ένα λεπτό να μας πείτε σε τι συνίσταται το προσωπικό σας θέμα, γιατί το Προεδρείο δεν είδε ότι υπήρχε προσωπικό θέμα.
     ΙΩΑΝΝΗΣ ΙΩΑΝΝΙΔΗΣ: Στην απορία, πώς αλλάζει τα οικονομικά ο κ. Αλογοσκούφης, ότι έβγαλε άλλα στοιχεία, ότι μετά βγήκαν άλλα ο Υπουργός είπε ότι το 2001 το Υπουργείο Εθνικής Οικονομίας είχε άλλα στοιχεία, το 2002 είχε άλλα και το 2003 είχε άλλα. 
     ΡΟΔΟΥΛΑ ΖΗΣΗ: Είναι προσωπικό θέμα αυτό; 
     ΙΩΑΝΝΗΣ ΙΩΑΝΝΙΔΗΣ: Όταν έκανα παρέμβαση, λοιπόν, και είπα ότι τα μαθηματικά αλλάζουν ανάλογα με τα στοιχεία, ότι βρίσκεις στο δρόμο ότι  αλλάζουν τα στοιχεία, τότε έκανε αυτήν τη δήλωση ο κ. Καστανίδης.
     ΠΡΟΕΔΡΕΥΩΝ (Ιωάννης Τραγάκης): Τι δήλωσε;
     ΙΩΑΝΝΗΣ ΙΩΑΝΝΙΔΗΣ: Ας την επαναλάβει. 
     Λυπάμαι, γιατί εκτός από την κούφια ρητορική, αποδεικνύει τώρα και μία μεστή αγένεια και συνέχισε μετά και στην κυρία Υπουργό το ίδιο. Είπε για τη λογική, πώς την αντιμετωπίζουμε.
     ΠΡΟΕΔΡΕΥΩΝ (Ιωάννης Τραγάκης): Νομίζω ότι δεν υφίσταται προσωπικό θέμα.
     ΙΩΑΝΝΗΣ ΙΩΑΝΝΙΔΗΣ: Υπάρχει θέμα. Τα μαθηματικά δεν λέγονται με λογοπαίγνια. Δεν αλλάζουν.  
     ΠΡΟΕΔΡΕΥΩΝ (Ιωάννης Τραγάκης): Εσείς είστε τεχνικός, τα ξέρετε καλύτερα. Έκλεισε το θέμα αυτό, δεν υπάρχει προσωπικό. Σας ευχαριστούμε πολύ. 
     ΙΩΑΝΝΗΣ ΙΩΑΝΝΙΔΗΣ: Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ο κ. Πολύδωρας έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ήθελα απλώς να δηλώσω ότι εκφράζω τη συμπάθειά μου προς τον κ. Ιωαννίδη. 
     ΙΩΑΝΝΗΣ ΙΩΑΝΝΙΔΗΣ: Και εγώ για εσάς, ευχαριστώ πολύ. Δεν χρειάζεται η συμπάθεια. Αφήστε την ειρωνεία εδώ! 
     ΠΡΟΕΔΡΕΥΩΝ (Ιωάννης Τραγάκης):  Ορίστε, κύριε Πολύδωρα.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, παρεμβαίνω στη συζήτηση για να χαιρετίσω το νομοσχέδιο που έφερε η κ. Πετραλιά προς συζήτηση και ζητούμε την υπερψήφισή του από όλες τις πτέρυγες της Βουλής. Και αν αυτό δεν είναι δυνατό από την κοινοβουλευτική συνήθεια, ζητούμε τουλάχιστον την κατανόηση από όλες τις πτέρυγες της Βουλής για την ορθότητα του κειμένου, για την ταχύτητα και την ετοιμότητα, ώστε να υπάρξει επίσημη πρόταση για την αξιοποίηση των ολυμπιακών εγκαταστάσεων σε σύντομο χρόνο και το χαιρετίζω όλως εμφατικά. 
     Θέλω να σας πω, κυρίες και κύριοι συνάδελφοι, ότι προκύπτουν τρία πράγματα από τη συζήτηση, αλλά και από την ιστορική αλήθεια που μπορούν να θεωρηθούν αναμφισβήτητα και αποτελούν το πλαίσιο αυτής της συζητήσεως.
     Πρώτον, ότι δεν υπήρχε από πλευράς προηγουμένης κυβέρνησης έστω η στοιχειώδης πρόνοια, η πρόβλεψη για την τύχη των ολυμπιακών εγκαταστάσεων μετά τους Αγώνες.
      Δεν είναι ιστορικής ή θεωρητικής αξίας επιχείρημα. Είναι επιχείρημα ουσίας. Διότι η μη πρόβλεψη για την αξιοποίηση των εγκαταστάσεων συναρτάται και με το κόστος. Γιατί αν είχαμε πολιτικές παραδείγματος χάρη σαν τη Βαρκελώνη ή σαν το Λονδίνο τώρα που είναι διεκδικήτρια πόλη, η ροή, η εξέλιξη του κόστους θα ήταν διαφορετική. Γιατί θα συνεπλέκετο ορθολογιστικά το πράγμα και με την επένδυση και με εκείνους οι οποίοι θα εξεδήλωναν ενδιαφέρον να είναι παρόντες την επομένη ημέρα. Παρόντες επιχειρηματικά, επενδυτικά. Στο μεταξύ όμως θα είχαμε πλεονέκτημα όσον αφορά το κόστος εκτέλεσης, ανοικοδόμησης των εγκαταστάσεων και των έργων. Αυτό είναι το ένα.
      Δεν υπάρχει αμφιβολία ότι δεν υπήρχε σχέδιο. Μέχρι και ο κ. Καστανίδης ως Κοινοβουλευτικός Εκπρόσωπος τώρα σημείωσε μία αναιμική αναφορά ότι κάπου υπήρχε ένα σχέδιο και σπεύδει χάριν της εντιμότητάς του να πει ότι υπελείποντο οι λεπτομέρειες και τα λοιπά επιμέρους πρακτικά σχέδια ώστε να ολοκληρωθεί μία εικόνα εικονική περίπου ότι δήθεν υπήρχε κάτι όσον αφορά το σχέδιο της αξιοποίησης των ολυμπιακών εγκαταστάσεων.
      Το δεύτερο. Δεν υπεισέρχομαι στους αριθμούς, αλλά θα σημειώσω τους τρεις σταθερούς αριθμούς, νομίζω το είπε και η κ. Πετραλιά, όσον αφορά το κόστος και την αύξουσα πορεία στο δρόμο του κόστους για τον τομέα των έργων του Υπουργείου Πολιτισμού μόνον. Ας σημειωθούν -και η πρόκληση είναι σαφής- ας διαψευσθούν από την Αντιπολίτευση οι τρεις αριθμοί κόστους του ΣΑΕ, -από το Υπουργείο Εθνικής Οικονομίας αυτό το δεδομένο- ότι το 2001 αναγράφεται 869.000.000 ευρώ, το 2002 αναγράφεται 1.184.000.000 ευρώ για να καταλήξει τελικά, να σταθεροποιηθεί –αν έχει σταθεροποιηθεί τελεσιδίκως- στα 1.507.000.000 ευρώ το έτος 2003. Αυτό το καταθέτω γιατί δεν νομίζω ότι μπορεί να νοθευτεί με άλλα επιχειρήματα και άλλα συμπαρομαρτούντα, ότι δηλαδή αυτό δεν περιείχε το τάδε έργο ή η πλατεία Κολωνακίου που σημειώθηκε και είναι άσχετο. Δεν μας ενδιαφέρει αυτή η προσπάθεια σύμμειξης των ετεροκλήτων, αντίθετα εκτίθενται εκείνοι οι οποίοι φέρνουν τα ετερόκλητα σε ένα καλάθι να τα συμμείξουν, γιατί θέλουν να καλύψουν τα πράγματα. Τα πράγματα είναι έτσι και δεν θα ανοίξω κεφάλαιο, σας το ξαναλέω. Αλλά το κόστος απογειώθηκε εξαιτίας των κυβερνώντων και των παραλείψεων του ΠΑΣΟΚ.
      Τρίτο αναμφισβήτητο στοιχείο που είναι στο πλαίσιο και σας το διατυπώνω όχι θεωρητικά αλλά με τη μορφή της ευθείας καταγγελίας. Σας εγκαλώ, κύριοι του ΠΑΣΟΚ, ότι ολιγωρήσατε επί τριετία και δεν κάνατε τίποτα απολύτως από την ημερομηνία ανάθεσης των Ολυμπιακών Αγώνων συν τρία έτη, με απόλυτη αδράνεια, με αποτέλεσμα όταν αφυπνιστήκατε να έχουμε χάσει τρία πολύτιμα χρόνια, με συνέπεια στην οργάνωση, στην εκτέλεση, στο κόστος των ολυμπιακών έργων.
      Αυτά είναι τα δεδομένα κατά τη δική μου κοινή λογική και την ευθύδικη ματιά μου στην εκτίμηση των γενομένων. Θέλω να πω όμως ότι δεν πρέπει να ασχολούμεθα με το παρελθόν τόσο, μολονότι ο κ. Καστανίδης έφθασε να ελέγχει και είναι παράδοξο αυτό, την Κυβέρνηση όταν ήταν αντιπολίτευση. Συνήθως ελέγχει η Αντιπολίτευση την Κυβέρνηση, η Κυβέρνηση την Αντιπολίτευση για τον τρόπο της, αλλά δεν είδα ποτέ αναδρομικό έλεγχο της Κυβέρνησης για τις μέρες που ήταν αντιπολίτευση. Δηλαδή, ελέγχεται η Νέα Δημοκρατία για το πώς συμπεριφέρθηκε ως αντιπολίτευση.
      Τι σας κόφτει στο κάτω-κάτω της γραφής; Μολονότι εγώ ξέρω πώς συμπεριφερθήκαμε. Συμπεριφερθήκαμε ως οίστρος για να σας κεντρίσουμε και για να γίνετε πιο υπεύθυνοι στο ρυθμό εκτέλεσης των έργων, της σχεδίασης των αθλητικών γεγονότων και τέλος για το κόστος, το οποίο βλέπαμε ότι κάλπαζε.
     Και ήσασταν αδιάφοροι ή γενναιόδωροι προ αυτού. Και εμείς δικαιολογημένα προβάλλαμε τότε ως οφείλαμε τις ανησυχίες μας για τα έργα, για το κόστος και για τον προγραμματισμό της εκτέλεσης των αθλητικών γεγονότων.
     Σήμερα και το λέω σαν παραδοξολογία, άκουσα τον κ. Καστανίδη να λέει «μα, ήταν αυτή συμπεριφορά, εκθέσατε τη χώρα». Και μάλιστα, το κάνει και σε επίπεδο αρχής και διατυπώνει μια ευρύτερη κατηγορία ότι εμείς δεν έχουμε άλλο έργο και όνειρο, ίσως και ιδεώδες, παρά να δυσφημούμε τη χώρα μας. Μα, είμαστε τόσο αντιπατριώτες εμείς, είμαστε τόσο απάνθρωποι και αντεθνικοί; Δεν νομίζετε ότι κάπως πρέπει να κατεβάσετε τους τόνους και να μιλήσετε πιο ρεαλιστικά; Εγώ προβάλλω τη διαμαρτυρία μου αλλά δεν έχει τόση σημασία η δική μου διαμαρτυρία. Σημασία έχει το ότι συγκρούεστε με το λαϊκό αίσθημα όχι μόνο διότι μας υπερψήφισε ο λαός το Μάρτιο, αλλά διότι σας στρέφει συστηματικά και επίμονα την πλάτη ακόμα και τώρα. Δεν είσαστε ικανοί για αντιπολίτευση, γιατί η αντιπολίτευση προϋποθέτει την πρόταξη του ορθού και του δίκαιου λόγου. Εσείς κάνετε ψυχαναλύσεις της Νέας Δημοκρατίας για τον καιρό που ήταν στην αντιπολίτευση και για τώρα που βρίσκεται στην Κυβέρνηση με κεντρικό γνώμονα ότι δυσφημεί τη χώρα. Κρατηθείτε. Να μιλήσουμε λίγο πιο συγκεκριμένα. 
     Έρχομαι τώρα να περιγράψω τις αρετές του νομοσχεδίου. Εκτός από την ταχύτητα, την ποιότητα, τη συστηματικότητα και εκτός από το τρίπτυχο που λέγεται αξιοποίηση, νέες θέσεις εργασίας και ποιότητα ζωής το νομοσχέδιο είναι ένας άξονας, ένα πλαίσιο το οποίο εκτίθεται στην Εθνική Αντιπροσωπεία και στο λαό για τον καλύτερο δυνατό τρόπο αξιοποίησης των ολυμπιακών εγκαταστάσεων.
     Εγώ δίπλα σ’ αυτό το πρώτο παραδεδεγμένο τρίπτυχο της αξιοποίησης θα παραθέσω και ένα άλλο τρίπτυχο υπό την κρίση σας: συντήρηση, ανάπτυξη και περιβαλλοντική μέριμνα. Πρώτον, συντήρηση των έργων. Τα έργα όπως κάθε κτίσμα απαξιώνονται με ταχύτητα. Όταν μια εγκατάσταση είναι εν αδρανεία, τότε έχει ραγδαίο ρυθμό φθοράς. Αυτό προλαμβάνει το νομοσχέδιο. Αυτή ήταν η επιταγή του Πρωθυπουργού και η απόφαση της Κυβέρνησης. Το ταχύτερο χωρίς να χάνουμε χρόνο αυτά να κατοχυρωθούν με την αξιοποίηση που προβλέπεται στο πλαίσιο του νόμου. Έτσι θα σώσουμε τις εγκαταστάσεις από την οπτική πλευρά της συντήρησης.
     Δεύτερον, ανάπτυξη γιατί  όλο το σχεδίασμα κατατείνει οι ολυμπιακές εγκαταστάσεις να διατεθούν  βάσει της λεπτομερειακής γραφής του νομοσχεδίου. Βέβαια στους νόμους-πλαίσιο δεν χρειάζονται λεπτομερειακές γραφές, γιατί όλα θα κριθούν στη σύμβαση και στην πρόσκληση ενδιαφέροντος όπου θα δούμε ποιος προσκαλείται να εκδηλώσει ενδιαφέρον και γιατί. Και αυτό, κύριε Κακλαμάνη, μου θυμίζει ένα παλιό πολιτικό και νομικό δόγμα που έλεγε ότι ο νόμος δεν υπαγορεύει, αλλά απαγορεύει. Αυτό έλεγαν οι Γερμανοί υπονοώντας ότι όλα επιτρέπονται, βέβαια με χρηστή διοίκηση και με τις άλλες αρχές του Διοικητικού Δικαίου, αλλά ο νόμος θα ορίσει τι απαγορεύεται. Διότι αν το πάμε αντίστροφα, δεν θα έχουμε δημοκρατία. Δηλαδή, θα απαγορεύεις, θα απαγορεύεις, θα απαγορεύεις και κάπου θα υπάρχει μια χαραμάδα ελευθερίας; Εδώ, λοιπόν, η πρόσκληση ενδιαφέροντος θα ορίσει τα πράγματα για την αξιοποίηση. Και θέλω η διάθεση και η πρόσκληση ενδιαφέροντος να γίνει προς φορείς δυνάμενους να προκαλέσουν αθλητικά και πολιτιστικά γεγονότα. Υπαγορεύω τώρα τον άξονα της συγγραφής της προσκλήσεως ενδιαφέροντος. Διότι, αν υποθέσουμε ότι τα έχουμε για να τα χαιρόμαστε ή για να ικανοποιείται το περιβάλλον ή είναι κλειστά, τότε θα είμαστε εκτός θέματος, όχι μόνο συγκριτικά στο ευρωπαϊκό και διεθνές περιβάλλον, αλλά και διότι δεν θα επιδείξουμε την εν τοις ιδίοις επιμέλεια. Δηλαδή, δεν θα είμαστε καλοί διοικητές ως κράτος και ως κοινωνία.
     Το τρίτο είναι οι περιβαλλοντικοί όροι. Διάβασα και την επαινώ την έκθεση της Επιστημονικής Υπηρεσίας της Βουλής, όπου αναλυτικά κατοχυρώνεται η θέση της Κυβέρνησης και της κ. Πετραλιά ότι έχουν ληφθεί όλες οι πρόνοιες για το περιβάλλον. 
     ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού):  Έχουν κατατεθεί στη Βουλή και είναι ενήμεροι όλοι οι συνάδελφοι φαντάζομαι, όλες οι περιβαλλοντικές μελέτες οι οποίες προβλέπονται για τις νέες χρήσεις. 
     ΒΥΡΩΝ ΠΟΛΥΔΩΡΑΣ: Εγώ το είδα αυτό σαν συνδυασμό δράσεων. Δηλαδή νομοθέτημα, πρόνοιες περιβαλλοντικές και χωροταξικές όπως διαπιστώνεται από την έκθεση της Επιστημονικής Υπηρεσίας της Βουλής. Βέβαια, είχα μια αγωνία. Θέλω να δούμε το μέτωπο του Σαρωνικού το παράκτιο να κατοχυρώνεται ως φυσιογνωμία και ενότητα περιβαλλοντική. 
     Υπάρχει και μια ενδιάμεση αντιδικία μεταξύ Νέας Δημοκρατίας και ΠΑΣΟΚ για το ποιος όρισε και σε ποιο νόμο πριν από μερικά χρόνια το 40%, το 30% και μερικές χρήσεις για τις εγκαταστάσεις του Αγίου Κοσμά του Ελληνικού και  διαφόρων άλλων τοποθεσιών. Αυτό δεν έχει σημασία. Σημασία έχει το ότι ορίστηκε ένας χώρος να καλυφθεί και για ποιες χρήσεις, είναι περίπου καταλεπτώς αναγραφόμενο στο νομοσχέδιο και ικανοποιεί τους περιβαλλοντικούς όρους για την προστασία του περιβάλλοντος.
     Η τελευταία παρατήρησή μου, αφορά τη σχέση των ΟΤΑ με τις εγκαταστάσεις. Εμένα, με ικανοποιεί η βασική προβαλλόμενη αρχή από το νομοσχέδιο ότι ο δήμος και η νομαρχία δεν είναι ξένες μονάδες προς τα έργα. Η σύμμειξη αυτών των μονάδων με τις ολυμπιακές εγκαταστάσεις με ικανοποιεί, διότι η προσβασιμότητα και το αντισταθμιστικό όφελος με το 2% επί των εισπράξεων υγειονομικού ενδιαφέροντος και όχι μόνο, αποτελούν μια ρύθμιση. Δηλαδή, η προσπέλαση και η προσβασιμότητα του λαού στα έργα που γίνονται στη γειτονιά του, προβλέπονται στο νομοσχέδιο. Αφορούν την ικανοποίηση και τη σύνδεση του λαού με το έργο.
     Και δεύτερον, με τους οικονομικούς όρους, έχουμε τη λογική της γενναιόδωρης αντισταθμιστικής εισφοράς των έργων προς τους δήμους και τις νομαρχίες. 
     Σαν συμπέρασμα, θέλω να πω ότι θα υπερψηφίσουμε το νομοσχέδιο. Όπως, όμως, είπα και σε προηγούμενη αναφορά μου, η εφαρμογή του νομοσχεδίου πρέπει να γίνει σύντομα. Δεν πρέπει να εφησυχάσουμε. Κυρία Πετραλιά, αναμένουμε την εκδήλωση ενδιαφέροντος με όλες τις προδικαστικές πράξεις, ώστε να μη χαλάσουν τα έργα από την αχρησία.
      Και ό,τι αρετές προβάλαμε για την υπεραξία -είναι καλή η αναφορά στην εισηγητική έκθεση, κύριε Φούρα, που λέει, είχαμε την άυλη υπεραξία των Ολυμπιακών Αγώνων, έχουμε και την εμπράγματη υπεραξία- να μη τις χάσουμε. Και ξέρετε αυτή η διάκριση όσο καλή κι αν είναι, αποδίδει ένα πράγμα, ότι στον τομέα των Ολυμπιακών Αγώνων επιτύχαμε έργο δυσανάλογο προς το οικονομικό, πληθυσμιακό, γεωγραφικό μέγεθος της χώρας. 
      Σας υπενθύμισα ότι σε τάξη μεταλλίων η χώρα έρχεται έκτη. Αλλά στη σχέση μετάλλια προς πληθυσμό έρχεται δεύτερη μετά την Αυστραλία. Και σημειώνω ιστορικά ότι είμαστε η μόνη μικρή χώρα που είχαμε, από την επαναγέννηση των Ολυμπιακών Αγώνων το 1896, δεύτερη φορά Ολυμπιακούς Αγώνες.
      ΓΕΩΡΓΙΟΣ ΛΙΑΝΗΣ: Ογδόντα δισεκατομμύρια για μετάλλια κρατικοδίαιτα. Τα ειρωνευτήκατε.
      ΒΥΡΩΝ ΠΟΛΥΔΩΡΑΣ: Κακή η αναφορά σας, κύριε Λιάνη, όταν εγώ σημειώνω και είμαι εγώ στο Βήμα. 
      Λέω, λοιπόν, όπως ήταν οι Ολυμπιακοί Αγώνες πρόκληση και αφορμή για να κάνουμε μία νέα αποδεικτική γραφή του νέου ελληνισμού, έτσι ας είναι και η αξιοποίηση των ολυμπιακών εγκαταστάσεων. Να αποδείξουμε ότι μπορούμε να έχουμε και τη σωτήρια συντήρηση των ολυμπιακών έργων και μια συνεχή ροή αθλητικών γεγονότων τα οποία συνδέονται και εγγυώνται τουριστική και πολιτισμική ανάπτυξη. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Θα ήθελα να πάρουμε μία απόφαση. Είναι ακόμα τριάντα δύο εγγεγραμμένοι συνάδελφοι. Θα έλεγα σήμερα να τελειώσουμε στις πέντε το απόγευμα και υποθέτω ότι θα έχουν μιλήσει όλοι. Αν υπάρχουν συνάδελφοι οι οποίοι δεν θα μιλήσουν σήμερα, να ψηφίσουμε το νομοσχέδιο επί της αρχής στις πέντε η ώρα.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, έχω ραντεβού με τον Πρωθυπουργό.
      ΠΡΟΕΔΡΕΥΩΝ (Ιωάννης Τραγάκης): Το ξέρω. 
      Στις πέντε η ώρα, λοιπόν, να ψηφίσουμε επί της αρχής το νομοσχέδιο και οι υπόλοιποι συνάδελφοι θα μιλήσουν αύριο με μεγαλύτερη άνεση επί των άρθρων.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Κολοζώφ, έχει το λόγο.
      ΟΡΕΣΤΗΣ ΚΟΛΟΖΩΦ:  Κυρίες και κύριοι Βουλευτές, το νομοσχέδιο που συζητάμε σήμερα αποτελεί τη συγκεκριμενοποίηση των αποφάσεων της προηγούμενης κυβέρνησης του ΠΑΣΟΚ, που προετοίμασε το έδαφος στο ξεπούλημα των ολυμπιακών εγκαταστάσεων στους ιδιώτες. 
      Και στο σημερινό νομοσχέδιο, αλλά και στα προηγούμενα ο προσανατολισμός αυτός προκάλεσε τις αντιδράσεις των κατοίκων του Λεκανοπεδίου για μία σειρά από ζητήματα που θα αναφερθώ παρακάτω. Και σ’ αυτό ειδικά το νομοσχέδιο έχουμε πληθώρα αντιδράσεων από θεσμικά όργανα που εκπροσωπούν τον ελληνικό λαό. 
      Εγώ θα ήθελα να καταθέσω εδώ ενδεικτικά ορισμένες απ’ αυτές τις διαμαρτυρίες, όπως την απόφαση της ΚΕΔΚΕ, που είναι το κεντρικό όργανο των δήμων και κοινοτήτων. Επίσης την απόφαση της ΤΕΔΚ του Νομού Αττικής που ενδιαφέρεται για τα μεγαλύτερα ζητήματα του Λεκανοπεδίου. Να καταθέσω υπόμνημα της Επιτροπής Αγώνα για το Μητροπολιτικό Πάρκο του Γουδιού, που πρέπει να κάνουμε ιδιαίτερη συζήτηση και που εμείς σαν κόμμα έχουμε επανειλημμένα αναφερθεί σ’ αυτό το ζήτημα, πολύ πριν καταλήξει να γίνει μέρος του νομοσχεδίου. 
     Να καταθέσω το ψήφισμα της Συντονιστικής Επιτροπής Φορέων και Πολιτών του Γαλατσίου, καθώς επίσης και ένα αντίστοιχο υπόμνημα της Επιτροπής Λαϊκών Οργανώσεων του Ελληνικού. 
     (Στο σημείο αυτό ο Βουλευτής κ. Ορέστης Κολοζώφ καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Στη συζήτηση που γίνεται εξακολουθούμε να βλέπουμε αυτά που βλέπουμε για όλα τα ζητήματα που έρχονται για συζήτηση. Κρύβεται η ουσία του ζητήματος και υπάρχει μία οξεία αντιπαράθεση μεταξύ της Κυβέρνησης της Νέας Δημοκρατίας και του ΠΑΣΟΚ σε υψηλούς τόνους σε μία σειρά από επιμέρους ζητήματα που αφορούν λύσεις ορισμένων ενδιαφερόντων. 
     Έτσι θα πάμε μέχρι το τέλος της τετραετίας. Έφταιγε το ΠΑΣΟΚ για ό,τι έκανε προηγουμένως και δεν κυβερνάτε και δεν έχετε σχέδιο, ενώ θα περνάνε στο «ντούκου» όλες οι βασικές επιλογές που στην πραγματικότητα διευκολύνουν τη δράση του κεφαλαίου -κεντρική απόφαση που υπάρχει στην Ευρωπαϊκή Ένωση, στις διάφορες συνόδους κορυφής που γίνονται για τα επιμέρους ζητήματα- και ο κόσμος να μην μπορεί να δει την ουσία αυτού του ζητήματος, δηλαδή ότι διευκολύνεται στη δράση του το κεφάλαιο, αλλά αντίθετα να βλέπει την αντιπαράθεση που αφορά το εάν είναι ένα ή δύο μέτρα το ύψος μιας κολώνας.
     Κύριοι συνάδελφοι, πρέπει να το ξεκαθαρίσουμε αυτό το ζήτημα και απευθύνομαι στους κυρίους Βουλευτές του ΠΑΣΟΚ. Με συγχωρείτε πάρα πολύ! Έρχεστε εδώ και κλαίτε σαν τις μωρές τις παρθένες για τις συνέπειες αυτού του νομοσχεδίου. Μα, με συγχωρείτε πάρα πολύ! Ποια είναι η πορεία αυτού του ζητήματος; Όταν ήσασταν εσείς κυβέρνηση με το ν. 3016/2002 ιδρύσατε αυτήν την εταιρεία για τα ολυμπιακά ακίνητα και μάλιστα κατά την πίεση της κριτικής του Κομμουνιστικού Κόμματος αλλά και της κοινής γνώμης, βάλατε στο άρθρο 16 παράγραφος 2 ότι αυτή η εταιρεία υπόκειται στην εποπτεία και στον έλεγχο του κράτους. 
     Δεν συμφωνούσαμε με την ίδρυση της εταιρείας, αλλά εν πάση περιπτώσει κάτι πήγατε να πείτε. Τον επόμενο χρόνο, το 2003, έρχεστε με το ν. 3207 που μετατρέπει την εταιρεία «ΟΛΥΜΠΙΑΚΑ ΑΚΙΝΗΤΑ ΑΕ» σε ιδιωτική εταιρεία και αλλάξατε την παράγραφο παράγραφος 2 το άρθρο 16 του προηγούμενου νομοσχεδίου με το άρθρο 7 παράγραφο 7, μέσω του οποίου φεύγει αυτό που υπόκειται στην εποπτεία και τον έλεγχο του κράτους και γίνεται ιδιωτική εταιρεία.
     Τότε, προβλεπόταν ιδιωτικοποίηση, εμπορευματοποίηση και εκχώρηση. Εκείνο το οποίο πρόσθεσε η Νέα Δημοκρατία με το σημερινό νομοσχέδιο –και μιλάω για την ουσία του ζητήματος και στη συνέχεια θα πούμε για τις επιμέρους λύσεις- είναι η έννοια της εκμετάλλευσης και εκεί στηρίζεται όλο αυτό το οικοδόμημα. 
     Στο οικοδόμημα αυτό, όμως, εσείς βάλατε τα θεμέλια της ιδιωτικοποίησης  και της εκχώρησης, του ξεπουλήματος –αν θέλετε- των ολυμπιακών εγκαταστάσεων στους ιδιώτες. 
      Αυτή είναι η αλήθεια, κύριοι συνάδελφοι, και μην έρχεστε τώρα να διαμαρτύρεστε και να κλαίτε για το τι κάνει η Νέα Δημοκρατία. Η Νέα Δημοκρατία πάει στο δρόμο που έχει χαράξει το ευρωπαϊκό κεφάλαιο, στο δρόμο διευκόλυνσης της δράσης του και του περιορισμού των όποιων εμποδίων –«βαρίδια» τα λέει το κεφάλαιο αυτό- υπάρχουν. Αυτά τα «βαρίδια» δεν είναι τίποτα άλλο από τα δικαιώματα και τις κατακτήσεις που  είχαν οι εργαζόμενοι μέχρι σήμερα. 
      Πρόκειται για μια τεράστια δημόσια περιουσία που απ’ όλες τις πλευρές εδώ αναγνωρίζεται ότι έγινε με τα χρήματα του ελληνικού λαού. Όλοι το αναγνωρίζετε αυτό. Αν θέλετε, αποτελεί και το έρεισμα και τη δικαιολογία –θα έλεγα εγώ- ότι ακριβώς, επειδή πλήρωσε ο ελληνικός λαός, τώρα να αναζητήσουμε πόρους, έτσι ώστε αυτό το κόστος να μη βαρύνει τις λειτουργίες της συντήρησης και τον ελληνικό λαό. 
      Και εγώ αναρωτιέμαι: Ποιος θα τα πληρώσει αυτά; Οι επιχειρήσεις που θα κτίσουμε θα τα πληρώσουν; Από πού θα βγάλουν αυτές οι επιχειρήσεις τα χρήματα, για να πληρώνουν τις όποιες συνεννοήσεις γίνουν. Θα έρθουμε και σε αυτό ύστερα. Από πού θα τα αντλήσουν; Δεν θα τα αντλήσουν από δραστηριότητες με τους Έλληνες πολίτες, οι οποίοι θα πληρώνουν εκεί πέρα; Το ότι μετακυλίεται έτσι το κόστος στους Έλληνες πολίτες σημαίνει ότι δεν υπάρχει; Είτε με τον ένα τρόπο είτε με τον άλλο μετακυλίονται αυτά στον ελληνικό λαό. 
      Τουλάχιστον, όμως, αυτό το κόστος να μπορεί να το χαρεί. Να μπορεί να πάει με την οικογένειά του. Να μπορεί να δει το παιδί του να αγωνίζεται, να παίζει, χωρίς να πληρώνει. Να μπορεί να βγει στις ακτές, χωρίς να είναι υποχρεωμένος να πληρώνει την είσοδο. 
      ΙΩΑΝΝΗΣ ΙΩΑΝΝΙΔΗΣ: Ποιος το είπε;
      ΟΡΕΣΤΗΣ ΚΟΛΟΖΩΦ: Δεν θα πληρώνει; Το λέτε εσείς, κύριε Ιωαννίδη. Το λέτε και εσείς, κυρία Πετραλιά. Από τη στιγμή, όμως, που ανοίγει ο δρόμος στο κεφάλαιο, τίποτα δεν μπορεί να το σταματήσει. Έχουμε τέτοια παραδείγματα για το πώς ανοίγει ο δρόμος. 
      Να πω για τους φίλους μας του ΠΑΣΟΚ. Καμία μετοχή στους ιδιώτες για τις τηλεπικοινωνίες! Μία μετοχή στο κράτος. Ύστερα από λίγο, ακολουθώντας φυσικά τις αποφάσεις που είχαν υπογράψει στην Ευρωπαϊκή Ένωση -με το Μάαστριχτ κλπ.- 10%. Τον έλεγχο να τον έχει το κράτος. Ποιος έχει τον έλεγχο σήμερα στις τηλεπικοινωνίες; Το κράτος; Επειδή, δηλαδή, με τη μέθοδο του «σαλαμιού» αλλάζετε μια πραγματικότητα που είχε κατακτήσει ο ελληνικός λαός σε ορισμένα ζητήματα, πιστεύετε ότι θα εξακολουθήσετε να τον ξεγελάτε και παραπέρα. 
      Σας είπε στην επιτροπή ο σύντροφός μου, ο εισηγητής, τι έγινε στο Μαρούσι με το δήμο. Τα πήρε ο δήμος και τα εκχώρησε ύστερα στο Λάτση. Αυτή είναι η διαδικασία. Και αυτήν τη διαδικασία εμείς θέλουμε να την ανατρέψουμε. Παλεύουμε να την ανατρέψουμε. Παλεύουμε, για να έχει τη δυνατότητα ο ελληνικός λαός να είναι κυρίαρχος. Να γεύεται αυτά τα προϊόντα, που είναι του δικού του κόπου. 
      Έρχομαι τώρα σε ορισμένα άλλα ζητήματα. Η δημόσια αυτή περιουσία με αυτό το νομοσχέδιο δίνεται βορά, θα έλεγα εγώ, στα ιδιωτικά συμφέροντα. Είναι μια πρόκληση για τον ελληνικό λαό, με τις αποφάσεις χαριστικού χαρακτήρα που προβλέπει αυτό το νομοσχέδιο, με παράκαμψη των υπαρχόντων νόμων και αλλαγή σε προηγούμενες δεσμεύσεις και επιλογές, που είχαν γίνει και στις οποίες υπερθεμάτιζε η τότε αντιπολίτευση και σημερινή Κυβέρνηση.
      Ιδιαίτερα έχει να κάνει με τα ζητήματα κατ’ αρχάς του περιβάλλοντος. Κυρία Υπουργέ, ζούμε σ’ ένα Λεκανοπέδιο που ασφυκτιά. Δεν μπορούμε να αναπνεύσουμε. Εδώ είχα πει και σε μία επίκαιρη ερώτηση που είχα κάνει για το Ελληνικό –και το επανέλαβα σε άλλη επίκαιρη ερώτηση για το Γουδί- ότι η Κυβέρνηση θα έπρεπε όχι μόνο να διαφυλάξει το όποιο πράσινο υπάρχει, αλλά και να εφεύρει και τρόπους να δημιουργήσει και νέο πράσινο. Μάλιστα, σε υπερβολή μιας ρητορικής έκφρασης είπα να γκρεμίσουμε μια σειρά από χώρους και να τους δώσουμε στο πράσινο.
      Με τις προτάσεις που γίνονται εδώ πέρα δεν ακολουθούμε αυτήν την πορεία. Να μιλήσουμε για το Ελληνικό; Χίλια στρέμματα πηγαίνουν για να ανοικοδομηθεί, με τους συντελεστές που προβλέπονται, μια πόλη τριάντα με τριάντα πέντε χιλιάδων κατοίκων. Εάν προστεθούν τώρα και οι διάφορες χρήσεις που προβλέπονται εκεί, η συσσώρευση τόσου κόσμου σ’ αυτήν την περιοχή δεν ξέρω πού θα οδηγήσει.
      Μα, σας παρακαλώ πολύ! Τι πάμε να κάνουμε; Και δεν δικαιολογείται το θέμα με το κόστος. Είναι ένα «φιλέτο», το οποίο έχουν βάλει στο μάτι οι πολεοδομικές επιχειρήσεις, που θέλουν να μπουν μέσα, και τους δίνετε αυτήν τη δυνατότητα.
      Στο Γουδί παλεύουν χρόνια τώρα οι κάτοικοι της περιοχής, για να γίνει, όπως προβλέπεται από το νόμο, πάρκο υψηλού πρασίνου. Όταν πήγε να κτιστεί εκείνο το οικοδόμημα του μπάντμιντον, είχαμε διαβεβαιώσεις –φώναζε ο κόσμος να μη γίνει- ότι είναι λυόμενο και ότι μόλις γίνουν οι Ολυμπιακοί θα το πάρουμε πίσω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό και τελειώνω, κύριε Πρόεδρε. Δεν θα μπω σε άλλες λεπτομέρειες, θα τελειώσω με αυτό.
      Και εσείς, κυρία Πετραλιά, σήμερα διάβασα -δεν ξέρω αν είναι σωστές οι δηλώσεις σας- ότι ένα κτήριο 250.000.000 δεν βάζετε μπουλντόζα να το πετάξετε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ναι, αλλά…
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
      ΟΡΕΣΤΗΣ ΚΟΛΟΖΩΦ: Μα, σας παρακαλώ, ποια είναι η προτεραιότητα τελικά που υπάρχει; Η προτεραιότητα είναι το πράσινο, η υγεία των κατοίκων της περιοχής την οποία τελικά και θα την εκμεταλλεύονται ιδιώτες, ή είναι η εξοικονόμηση μερικών χιλιάδων ευρώ; Μα σας παρακαλώ πολύ! Ανατρέπουμε τις αξίες που υπάρχουν σε αυτή την κοινωνία. Δεν μπορεί πια το κέρδος να είναι κυρίαρχο, απάνθρωπο σε αυτήν την κοινωνία!
      Σε τελευταία ανάλυση, υλοποιήστε την υπόσχεσή σας. Γκρεμίστε το λυόμενο, όσο και να έχει κοστίσει.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Μα δεν είναι λυόμενο. Αυτό σας λέω.
      ΟΡΕΣΤΗΣ ΚΟΛΟΖΩΦ: Κυρία Υπουργέ, εγώ θα μπορούσα να συμφωνήσω με αυτό που λέτε, ότι δεν είναι λυόμενο. Γιατί όμως ξεγελάσατε τον ελληνικό λαό, λέγοντας ότι είναι λυόμενο; Γιατί; Και έρχεστε εκ των υστέρων να κάνετε κάτι που είχατε προσχεδιάσει: να μείνει εκεί πέρα για εκμετάλλευση των ιδιωτών.
      ΠΡΟΕΔΡΕΥΩΝ (Παναγιώτης Κοσιώνης): Η κ. Μανωλιά έχει το λόγο.
      ΧΡΥΣΑ  ΜΑΝΩΛΙΑ: Κύριοι συνάδελφοι, ο ελληνικός λαός για μία ολόκληρη οκταετία υποβλήθηκε σε θυσίες για να ξαναγυρίσουν οι Ολυμπιακοί Αγώνες στην κοιτίδα τους, διοργανώνοντας μία, κατά γενική ομολογία, από τις καλύτερες και ασφαλέστερες Ολυμπιάδες. Υποβλήθηκε, όμως, στις θυσίες αυτές και για να αποκτήσει υποδομές με προοπτική για το αύριο της χώρας, για να διαθέτει σύγχρονες αθλητικές εγκαταστάσεις για την πολύπλευρη ανάπτυξη του αθλητισμού στη χώρα μας, για να αναβαθμιστούν υποβαθμισμένες περιοχές και να αναδειχθούν τα πλεονεκτήματά τους μέσα και από τον αθλητισμό, για να γίνουν αναπλάσεις χώρων και να προστατευθεί το περιβάλλον σε διάφορες περιοχές με βεβαρημένο φυσικό περιβάλλον, για να δημιουργηθούν εστίες αναψυχής για το κοινωνικό σύνολο μέσα από τη μεταολυμπιακή αξιοποίηση των αθλητικών εγκαταστάσεων, για να ενισχυθεί η τουριστική ανάπτυξη σε απομονωμένες περιοχές μέσα από την αξιοποίηση της διοργάνωσης αθλητικών, πολιτιστικών εκδηλώσεων, για να μπορεί η χώρα μας να διεκδικεί και στο μέλλον αθλητικές, και όχι μόνο, διοργανώσεις ευρωπαϊκής και παγκόσμιας εμβέλειας. 
      Πόσο, αλήθεια, αγαπητοί συνάδελφοι, εναρμονίζεται το συγκεκριμένο νομοσχέδιο με ανάλογους στόχους και επιδιώξεις, όπως οι προηγούμενες που αναφέραμε; Με όση καλή διάθεση και να το προσεγγίσει κανείς, διαπιστώνει πως μόνο προσχηματικά περιέχει ανάλογες αναφορές το συγκεκριμένο νομοσχέδιο. 
      Είναι ορατή δια γυμνού οφθαλμού η υστεροβουλία, ο οικονομίστικος και εισπρακτικός προσανατολισμός των συντακτών του νομοσχεδίου. Άκουσα από αυτό το Βήμα πολλούς συναδέλφους να κατακρίνουν τους εμπνευστές του νομοσχεδίου, ότι δεν έχουν όραμα και σχέδιο. Λάθος, κύριοι συνάδελφοι, υπάρχουν και τα δύο, μόνο που έχουν άλλο περιεχόμενο και άλλη στόχευση. Όπως συμβαίνει με τη γενικότερη πολιτική της Κυβέρνησης, και σ’ αυτήν την περίπτωση η φιλοδοξία της εξαντλείται στο να εισπραχθούν κάποια εκατομμύρια για να βουλώσει τις τρύπες του προϋπολογισμού, αλλά και για να εξυπηρετήσει «ημέτερους», ξεπουλώντας αντί πινακίου φακής πανάκριβες εγκαταστάσεις. 
      Πρόσχημα, λοιπόν, η αξιοποίηση των Ολυμπιακών εγκαταστάσεων. Την εκχώρηση σε ιδιώτες με προίκα εμπορικές χρήσεις και κατά περίπτωση δικαιώματα δόμησης μόνιμων και απεριόριστων λυόμενων κατασκευών! Αυτό οραματιστήκαμε ως αξιοποίηση; Οίκους εμπορίου που θα δημιουργήσουν μάλιστα, όπως θεσμικά αντιμετωπίζονται, συνθήκες αθέμιτου ανταγωνισμού, διαταράσσοντας τις τοπικές αγορές, αλλά και με σημαντικές επιπτώσεις στις χρήσεις γης και στην οικιστική δόμηση των πόλεων;
       Δεν ακούτε, αγαπητοί συνάδελφοι της Νέας Δημοκρατίας, τις φωνές διαμαρτυρίας, τη θύελλα αντιδράσεων εκ μέρους της Τοπικής Αυτοδιοίκησης και των σχετικών φορέων; Και πώς, αλήθεια, συνάδουν με τη μεγαλόστομη πρόθεση στήριξης του αθλητικού πνεύματος και την αξιοποίηση των αθλητικών εγκαταστάσεων πρακτικές και απόψεις, όπως ενδεικτικά θα αναφέρω η άποψη ότι οι Ολυμπιακές αθλητικές εγκαταστάσεις θα πρέπει να αποσβέσουν το κόστος κατασκευής τους, άποψη που επιεικώς προβληματίζει, όταν και αφού αφορά έργα με σαφή κοινωνικό χαρακτήρα, όταν βλέπουμε ότι περικόπτονται οι επιχορηγήσεις στις αθλητικές ομοσπονδίες και στους αθλητικούς συλλόγους, όταν έχει παγώσει το πρόγραμμα «ΕΛΛΑΔΑ 2004», πλήττοντας καίρια την περιφέρεια, όταν παραμένουν οι ολυμπιακές εγκαταστάσεις και θα παραμένουν, σε αντίθεση με αυτό που ανέφερε η Υπουργός προηγούμενα που αποτελεί σταγόνα εν τω ωκεανώ, στο σύνολό τους, γιατί έτσι αποφασίστηκε, κλειστές για τους πολίτες και δεν θα είναι ελεύθερες για τη νεολαία, για την Τοπική Αυτοδιοίκηση, τους αθλητικούς και πολιτιστικούς συλλόγους;
        ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Κύριε Πρόεδρε, που είναι η κ. Υπουργός για να τα ακούσει όλα αυτά;
        ΧΡΥΣΑ ΜΑΝΩΛΙΑ: Για αυτό ακριβώς…
        ΠΡΟΕΔΡΕΥΩΝ (Παναγιώτης Κοσιώνης): Μην διακόπτετε, σας παρακαλώ. 
        ΧΡΥΣΑ ΜΑΝΩΛΙΑ: …κυρία συνάδελφε, γιατί δεν την βλέπω εδώ.
        Αλλά δεν μπορούμε να μην αναφέρουμε και τον επίμονο και σκόπιμο 
–συνειδητή πολιτική επιλογή της Νέας Δημοκρατίας, αγαπητοί συνάδελφοι- υπερτονισμό του δήθεν υπερβολικού κόστους της δημιουργίας. Δεν θα κάνω όμως αναφορά σε αυτό λόγω της έλλειψης χρόνου, γιατί μίλησε για αυτό ο Κοινοβουλευτικός μας Εκπρόσωπος και τώρα τον υπερτονισμό…  
        ΙΩΑΝΝΗΣ ΙΩΑΝΝΙΔΗΣ: (Δεν ακούστηκε)
        ΠΡΟΕΔΡΕΥΩΝ (Παναγιώτης Κοσιώνης): Κύριε Ιωαννίδη, σας παρακαλώ. 
        ΧΡΥΣΑ ΜΑΝΩΛΙΑ: …και τώρα τον υπερτονισμό, κύριε Ιωαννίδη, συντήρησης και λειτουργίας των ολυμπιακών εγκαταστάσεων, ανοίγοντας το δρόμο και για τον ευτελισμό του τιμήματος στον πλειστηριασμό τους. 
        Η Νέα Δημοκρατία δυστυχώς –αυτή είναι η αλήθεια, αγαπητοί συνάδελφοι- δυσφήμιζε την ολυμπιακή προετοιμασία σε όλη την προολυμπιακή περίοδο και τώρα περνά σε μεταολυμπιακή δυσφήμιση, υποβαθμίζοντας όχι μόνο το μεγάλο κεφάλαιο της εθνικής επιτυχίας, αλλά και της σημασίας των ολυμπιακών εγκαταστάσεων. 
        Κι όμως, αγαπητοί συνάδελφοι, σε μια χώρα που σεμνύνεται για το ολυμπιακό ιδεώδες, θα περίμενε κανείς από την Κυβέρνησή της να διασφαλίσει τις ολυμπιακές εγκαταστάσεις για την άθληση της νεολαίας, για την πολιτιστική ανάπτυξη των τοπικών κοινωνιών, για την αναβάθμιση του περιβάλλοντος, και όχι να τις αντιμετωπίζει ως καταναλωτικές δαπάνες, ως βάρη που καλόν είναι να τις ξεφορτωθεί για να μην επιβαρύνεται. 
        Αγαπητοί συνάδελφοι της Νέας Δημοκρατίας, θα έχετε να δώσετε λόγο στον ελληνικό λαό. 
        Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Λιάνης έχει το λόγο. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, είμαι υποχρεωμένος να αρχίσω διαφορετικά. Απουσιάζει η κυρία Υπουργός. 
      Θέλω να χαιρετήσω, πραγματικά, την εντιμότητα με την οποία ο Κοινοβουλευτικός Εκπρόσωπος της Νέας Δημοκρατίας, ο κ. Πολύδωρας –για πρώτη φορά γίνεται αυτό από στέλεχος της Νέας Δημοκρατίας- χαρακτήρισε τα μετάλλια των Ολυμπιακών Αγώνων λαμπρά. Μέχρι σήμερα συλλήβδην οι Υπουργοί -και ιδιαίτερα ο Υπουργός Αθλητισμού- μιλούσαν για μετάλλια «μαγαρισμένα». 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι θέμα τάξεως. Προφανώς έχει κάποιο κώλυμα η κυρία Υπουργός. Ας διακόψουμε πέντε - δέκα λεπτά μέχρι να έρθει. Αυτό είναι το σωστό. 
      ΠΡΟΕΔΡΕΥΩΝ (Παναγιώτης Κοσιώνης): Δεν ξέρω, κύριε Πρόεδρε, αν αυτό είναι σωστό, γιατί μπορεί να υπάρχει κάποιος συγκεκριμένος λόγος. Δεν είναι μόνο για την Υπουργό η συζήτηση. 
      Βλέπω όμως ότι ήδη η κυρία Υπουργός ήρθε.
      ΓΕΩΡΓΙΟΣ ΛΙΑΝΗΣ: Ωραία. Θα μου δώσετε το χρόνο, κύριε Πρόεδρε; Γιατί σε πέντε λεπτά ως πρώην Υπουργός πρέπει να τα συμπτύξω. 
      Έλεγα, λοιπόν, κύριοι συνάδελφοι, ότι υπήρξε μια λαμπρά εξαίρεση. Ο κ. Πολύδωρας είναι ο πρώτος από τη Νέα Δημοκρατία που αναφέρθηκε στη συγκομιδή των δεκαέξι μεταλλίων από την Ελλάδα με το χαρακτηρισμό ότι ήταν λαμπρά μετάλλια. 
      Ο αρμόδιος Υπουργός επί του Αθλητισμού τα είχε χαρακτηρίσει «κρατικοδίαιτα» μετάλλια. Ογδόντα πέντε δισεκατομμύρια στοίχισαν τα δεκαέξι μετάλλια. Και ξέρετε πότε; Τη δύσκολη περίοδο που πάνω στην Ελλάδα επλανάτο το σκάνδαλο της υποθέσεως ντόπινγκ Κεντέρη - Θάνου. Συλλήβδην δε τότε ο τύπος της κυβερνητικής παράταξης χαρακτήριζε και έγραφε ολοσέλιδα πρωτοσέλιδα άρθρα «Δεν θέλουμε άλλον κρατικοδίαιτο αθλητισμό». Τα πράγματα μπήκαν στη θέση τους. Το επίτευγμα των Ελλήνων αθλητών είναι μέγα και τέτοιο όπως το περιέγραψε ο κ. Πολύδωρας. 
      Κυρία Πετραλιά, μου δίνετε έναν πολύ σοβαρό λόγο να ξεκινήσω, τελείως, διαφορετικά. Είπατε ότι είστε περήφανη για το συνολικό έργο που παράγεται στο Υπουργείο Πολιτισμού και για το όραμα που έχετε στο Υπουργείο Πολιτισμού. Να το δούμε. 
      Κωνσταντίνος Καραμανλής, Πρωθυπουργός της χώρας, Υπουργός Πολιτισμού. Απών. 
      Πέτρος Τατούλης, Υφυπουργός Πολιτισμού. Απών. 
      Γιώργος Ορφανός, Υφυπουργός Πολιτισμού, αρμόδιος για θέματα Ολυμπιακών Αγώνων και Αθλητισμού. Απών. 
      Φάνη Πετραλιά, Αναπληρωτής Υπουργός Πολιτισμού. Παρούσα. Θα εξηγήσω γιατί θεωρώ ότι είσαστε, ουσιαστικά, απούσα αυτήν την περίοδο. 
      Μιλάμε λοιπόν για το πρώτο και μεγαλύτερο νομοσχέδιο της μεταολυμπιακής Ελλάδας, ένα βαρύγδουπο νομοσχέδιο, όπου όλη η πυραμίδα του πολιτισμού είναι απούσα, με μια μόνη παρουσία της κ. Πετραλιά, που για μένα σε αυτήν τη συγκυρία είναι απούσα, γιατί αυτήν την ώρα -που καταθέτει το νομοσχέδιο στην επιτροπή, αυτό που μοιραία ονόμασα «Πετραλιάδα»- τεράστια ζητήματα ταλανίζουν και τον ελληνικό αθλητισμό και τον ελληνικό πολιτισμό και τα ξέρετε πολύ καλά, κυρία Υπουργέ. 
      Αυτό που με ενοχλεί, αυτό που με πεισμώνει, αυτό που με εξεγείρει, είναι τo γεγονός ότι η Νέα Δημοκρατία και αυτή η Κυβέρνηση κατάφεραν μέσα σε δεκατέσσερις μήνες  να ξεχάσουμε το μεγαλύτερο ομαδικό γεγονός που έκαναν οι Έλληνες, ο ελληνικός λαός δηλαδή, εδώ και δεκαετίες, ως να ζούμε στη χώρα των Λωτοφάγων. Χάσαμε τη μνήμη μας. Κανένας δεν θυμάται ότι κάναμε λαμπρούς Ολυμπιακούς Αγώνες. Οσάκις τους θυμούνται οι λεγόμενοι «μεγάλοι» της Κυβέρνησης, είναι για να κλέψουν ένα φυλλαράκι δάφνης από το πελώριο δέντρο που άνθισε στη χώρα τον Αύγουστο του 2004. 
      Η Νέα Δημοκρατία, πιστή στον εαυτό της και με αυτό το πρώτο νομοσχέδιο, μας θυμίζει τώρα ότι οι Ολυμπιακοί Αγώνες είναι ένα μεγάλο τεχνοκρατικό επίτευγμα και το αντιμετωπίζει ως εμπορεύσιμο είδος: Εις μεν το συμβολισμό του, με τους γνωστούς μεγαλοϊδεατισμούς. Εις δε το πρακτικόν μέρος, ως μεγάλη επιχείρηση. Θέλει να ανοίξει το ολυμπιακό «μαγαζί», που είναι ΚΛΕΙΣΤΟΝ, με κεφαλαία γράμματα, εδώ και δεκατέσσερις μήνες και που θα ανοίξει, με τις πιο αισιόδοξες προβλέψεις, το 2007. Τίποτε από ό,τι περιγράφει το νομοσχέδιο δεν μπορεί να γίνει νωρίτερα από το 2007. 
      Περίπου έντεκα χιλιάδες υπογραφές κυρία Πετραλιά, εκόμισε χθες στη Βουλή, ο Δήμαρχος Καλλιθέας κατά του νομοσχεδίου, -ως πρώτη συλλογή- εκφράζοντας την αγανάκτηση αυτών των πολιτών -που εσείς θεωρείτε ότι έπρεπε να σας θεωρούν παράδεισο, με αυτά που προσκομίσατε- λέει ότι: «χάσαμε τη θάλασσα για πάντα». Ακούστε έκφραση! Και παρέπεμψε στο Θουκυδίδη. «Χάσαμε και τα θαλάσσια τείχη μας. Με αυτό το νομοσχέδιο δεν υπάρχει ούτε μία πιθανότητα ποτέ ο δήμος μας να έχει σχέση με τη θάλασσα». Και είπε, αν ακούσατε καλά, ότι τσιμεντοποιείτε –εγώ το άκουσα και δεν το διαψεύσατε- πενήντα επτά χιλιάδες τετραγωνικά μέτρα. Στο Θεό σας! Και μιλάτε για ραψωδία του πρασίνου; Αυτό είναι η πλήρης παρωδία του πρασίνου!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, έχω και το πεντάλεπτο που σας είπα. Θα τα συμπτύξω, γιατί θα φύγω αύριο και δεν θα μπορέσω να μιλήσω στα άρθρα.
      ΧΡΗΣΤΟΣ ΠΡΩΤΟΠΑΠΑΣ: Δικαιούται να μιλήσει ο κ. Λιάνης. Έχει πολύ μεγάλη προσφορά σε αυτά τα θέματα. 
      ΓΕΩΡΓΙΟΣ ΛΙΑΝΗΣ: Όχι για την προσφορά μου. Έχω το πεντάλεπτο του πρώην υπουργού στο χώρο, που μπορεί να πει πέντε πράγματα. Γιατί εθίγησαν τέτοια θέματα. 
      Οι ίδιοι αυτοί ανίδεοι άνθρωποι ειρωνευόσασταν έναν από τους μεγαλύτερους αρχιτέκτονες του κόσμου, τον Καλατράβα. Και τώρα, κυρία Πετραλιά, ανενδοίαστα μιλάτε για ολυμπιακό περίπατο, με ποιο πράγμα να δείχνετε; Το έργο του Καλατράβα! Δεν υπάρχει τίποτε από τους νεώτερους Ολυμπιακούς Αγώνες που θα μείνει για πάντα, πέρα από αυτό το έργο, που ήταν όραμα, θέληση, βούληση και πράξη του ΠΑΣΟΚ. Αυτό θα δείχνετε στον ολυμπιακό περίπατο. Δεν έχετε τίποτε άλλο να δείξετε.
     Μέσα από αυτό το νομοσχέδιο, που βαραίνει και τους δικούς σας ώμους, θέλω να πω κάτι ξεκάθαρα, για να μην σας αδικήσω.  Όταν εγώ συνέλαβα το όραμα της επαναδιεκδίκησης των Ολυμπιακών Αγώνων και το εμπιστεύθηκα στον Ανδρέα Παπανδρέου, τα μόνα δύο πρόσωπα από τη Νέα Δημοκρατία που στήριξαν θερμά την υπόθεση ήσασταν εσείς –και το ξέρετε καλά- και ο Δήμαρχος Αθηναίων τότε, ο κ. Αβραμόπουλος, και ένα τρίτο πρόσωπο, που πρέπει να το μνημονεύσουμε σ’ αυτήν την Αίθουσα, –ανήκει στο χώρο σας κι είναι τιμή σας- ο Πρόεδρος της Ελληνικής Ολυμπιακής Επιτροπής, ο κ. Νίνος Τζίκας. Ουδείς άλλος! Οτιδήποτε άλλο έγινε, είναι σφετερισμός, κυρία Πετραλιά. Κανένας δεν δούλεψε τέσσερα χρόνια, για να ενωθεί ο κόσμος. Το ξέρετε μόνη σας αυτό. Αγωνιούσα να σας παίρνω στις συσκέψεις επί τρία χρόνια, σε είκοσι οκτώ ταξίδια. Αυτό το έργο που κάναμε ήταν έργο της Ελλάδας, των Ελλήνων. Γι’ αυτό με ξενίζει να βλέπω εδώ να υπερασπίζεστε εσείς την αναγκαιότητα για τριώροφα κτήρια, ξενοδοχεία –λέει- στην ωραιότερη παραλία της Μεσογείου, στη μεγαλύτερη μαρίνα της Μεσογείου. Στην παραλία του Αγ. Κοσμά, ξενοδοχεία! Δεν θα έχουμε μπουζούκια, λέτε μέσα. Αυτό είναι το επίτευγμά σας; Καλύτερα μπουζούκια, που μπορούν να  φύγουν ανά πάσα στιγμή, παρά ξενοδοχεία που θα μείνουν ως ισόβιοι «μπαγλαμάδες» στο πάλκο της παραλίας. Καλύτερα μπουζούκια, παρά ξενοδοχεία. Κι όμως μιλάμε για το ναό του αθλητισμού!
      Εγώ, κυρία Πετραλιά, έχω υπογράψει –και θα πρέπει να το έχετε βρει στο Υπουργείο- ότι ο Άγιος Κοσμάς, η καρδιά του, τα πνευμόνια του και τα άκρα του θα πρέπει να παραμείνουν πάντα αθλητικά. Υπέγραψα να πάρει το χώρο η εθνική μας ομάδα, οι διεθνείς να μένουν στις σουίτες των ολυμπιονικών.
      ΠΡΟΕΔΡΕΥΩΝ (Παναγιώτης Κοσιώνης): Κύριε Λιάνη, συντομεύετε.
      ΓΕΩΡΓΙΟΣ ΛΙΑΝΗΣ: Δεν υπέγραψα ποτέ για αγορές, για εμπορία, για χώρους συνεστίασης, για ανεφοδιασμούς σκαφών. Αυτά θέλετε εσείς.
     Εγώ υπέγραψα ο Άγιος Κοσμάς να είναι 100% αθλητικός. Σε αυτό το νομοσχέδιο...
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Κοσιώνης): Κύριε Λιάνη, παρακαλώ ολοκληρώστε.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, ζήτησα κάτι.
      ΠΡΟΕΔΡΕΥΩΝ (Παναγιώτης Κοσιώνης): Το ζητήσατε και το πήρατε.
      ΓΕΩΡΓΙΟΣ ΛΙΑΝΗΣ: Δεν το πήρα. Ο χρόνος είναι εξάλεπτος, έχω φθάσει στα οκτώ λεπτά και ένα πεντάλεπτο το δικαιούμαι.
      ΠΡΟΕΔΡΕΥΩΝ (Παναγιώτης Κοσιώνης): Η μικρή διακοπή που υπήρχε στο χρόνο έχει διευθετηθεί. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, δικαιούμαι και πέντε λεπτά σαν ένας πρώην Υφυπουργός Αθλητισμού, σας παρακαλώ.
      ΠΡΟΕΔΡΕΥΩΝ (Παναγιώτης Κοσιώνης): Κύριε Λιάνη, δεν θα κάνουμε τώρα διάλογο. Εντάξει, συντομεύετε όμως. 
      ΓΕΩΡΓΙΟΣ ΛΙΑΝΗΣ: Θα συντομεύω. Δώστε μου τρία λεπτά για να ολοκληρώσω.
      Θέλω, λοιπόν, να πω πως σε αυτήν τη συγκυρία συμβαίνουν φοβερά πράγματα στον πολιτισμό και στον αθλητισμό. Ο κύριος Υφυπουργός Αθλητισμού εξαγγέλλει από τη μια και αυτός ότι δεν θέλει θέατρο κρατικοδίαιτο στην Ελλάδα και την άλλη μέρα δίνει μουλωχτά 1.500.000 ευρώ σε θιάσους μονοετούς προγραμματισμού! 
      Ακούστε τα ονόματά τους, κυρία Πετραλιά, και πείτε μου αν ξέρετε ένα θίασο. Ποιο είναι αυτό το θέατρο «Οψ»; Αυτό επιχορηγείτε. Ποιο είναι αυτό το «Θεατροσκόπιο»; Γιατί ούτε ο κ. Καραμανλής δεν θα έχει επισκεφτεί ποτέ τέτοιο θέατρο ούτε και η επιτροπή κρίσεως, που αν θα μαζέψω σε ηλικία τα επτά - οκτώ άτομα είναι άνω των χιλίων ετών! Ποια είναι η «Ελεύθερη αυλαία»; Τι εστί Αλμπέρτα Τσομπανάκη; 
      Το μόνο που πληροφορήθηκα από τον τύπο είναι ένα μεγάλο σας σκάνδαλο, το οποίο και καταθέτω στα Πρακτικά γιατί είναι σκάνδαλο που αποκάλυψε η εφημερίδα «ΤΑ ΝΕΑ». Ακούστε το. Τι εστί Αλμπέρτα Τσομπανάκη; Διαθέτει το θέατρο «Παραμυθίας» που το εκχώρησε και το ενοικίασε στην κ. Αθηνά Παπά-μέλος της επιτροπής κρίσεως! Δεν είναι σκάνδαλο μεγάλο αυτό; Και δίνετε την επιχορήγηση εκεί; 
      (Στο σημείο αυτό ο Βουλευτής κ. Γεώργιος Λιάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο Φρανσουά Μιτεράν έλεγε: «Αν ήμουν στην Ελλάδα Πρωθυπουργός, δεν θα έκανα τίποτα που να μην περνά από τον πολιτισμό». Και εσείς εφαρμόζετε τη ρήση του Σεφέρη «εδώ περνάνε και θερίζουν χιλιάδες άρματα δρεπανηφόρα»! 
      Ο συνάδελφος κ. Καραγκούνης είπε στην επιτροπή το εξής καταπληκτικό: «Μεμφόσαστε, κύριοι εσείς του ΠΑΣΟΚ, τον Πρωθυπουργό της χώρας που έχει προσφέρει τόσα στον πολιτισμό και στον αθλητισμό, που έχει προσφέρει δύο νόμπελ;». Έλεος! Θα τρίζουν τα κόκαλα του Σεφέρη και του Ελύτη! Τα νόμπελ τα πρόσφερε η Νέα Δημοκρατία και ο Πρωθυπουργός σας; Η σεμνότης και η ταπεινότης σε όλο της το μεγαλείο!
      ΠΡΟΕΔΡΕΥΩΝ (Παναγιώτης Κοσιώνης): Παρακαλώ, κύριε Λιάνη, ολοκληρώστε.
      ΓΕΩΡΓΙΟΣ ΛΙΑΝΗΣ: Τελειώνω, κύριε Πρόεδρε. 
      Σας έλεγα, λοιπόν, για όσα συμβαίνουν και θα παραβλέψω το τι κάνατε με τον κ. Αγγελόπουλο και τον κ. Βούλγαρη. Ακούστηκε η φράση στις Κάννες: «Ποιος είναι πιο πολύ αριστερός, ο Αγγελόπουλος που έκανε ταινίες και δούλευε επί χούντας ή ο Βούλγαρης που ήταν εξορία;». Είναι φράση αυτή ειπωμένη από Υπουργό; Ο Αγγελόπουλος έκανε ταινίες την περίοδο της χούντας και έκανε το «Θίασο», μια από τις μεγαλύτερες ταινίες όλων των εποχών, που οι κόπιες βγήκαν κρυφά από την Ελλάδα «κάτω από τις λόγχες των φρουρών», όπως λέει ο Ελύτης.
      ΠΡΟΕΔΡΕΥΩΝ (Παναγιώτης Κοσιώνης): Κύριε Λιάνη, σας παρακαλώ.
      ΓΕΩΡΓΙΟΣ ΛΙΑΝΗΣ: Τελειώνω, κύριε Πρόεδρε. Μιλάω για το χώρο σας και πρέπει να το εκτιμήσετε.
      ΠΡΟΕΔΡΕΥΩΝ (Παναγιώτης Κοσιώνης): Το κατάλαβα αυτό, αλλά ολοκληρώστε. 
      ΓΕΩΡΓΙΟΣ ΛΙΑΝΗΣ: Κλείνω, λοιπόν, διερωτώμενος πού θα βρείτε τα χρήματα. Σας κάνω μια δυσοίωνη πρόβλεψη. Αυτές οι «Βερσαλλίες» που έχει το νομοσχέδιο θέλουν χρήματα. Εσείς δεν παίρνετε ούτε τα 25.000.000.000 που δικαιούται ο πολιτισμός ούτε τα 50.000.000.000 που δικαιούται ο αθλητισμός από τον ΟΠΑΠ. Το ξέρω καλά ότι δεν τα παίρνετε πλέον. Έβαλε χέρι ο κ. Αλογοσκούφης –για άλλους λόγους.
      Αυτό το νομοσχέδιο θέλει 30.000.000.000 κατά τους δικούς σας επιεικείς προϋπολογισμούς. Πού θα τα βρείτε αυτά τα λεφτά, όταν πλέον ο ΟΠΑΠ είναι ιδιωτική επιχείρηση κατά το 68%, όταν –πολύ εύκολα, όπως γίνεται στη ΔΕΗ- ένας έξυπνος διευθύνων σύμβουλος θα ξεπεράσει το νομοσχέδιο που ορίζει πού πηγαίνουν τα λεφτά, κυρία Πετραλιά; 
      Κλείνω λέγοντας ότι τότε θα αρχίσει η μάχη των ακατονόμαστων που τους ξέρετε κι εσείς κι εγώ. Το στοίχημα θα είναι ελεύθερο στην Ελλάδα. Δεν θέλω να τους κατονομάσω γιατί υπάρχει πάντα κίνδυνος, το ξέρετε. Θα αρχίσει η μάχη των δεινοσαύρων εναντίον των βροντοσαύρων. Αν...
      ΠΡΟΕΔΡΕΥΩΝ (Παναγιώτης Κοσιώνης): Κύριε Λιάνη, τελειώσατε. Σας παρακαλώ!
      ΓΕΩΡΓΙΟΣ ΛΙΑΝΗΣ: ...σας το εύχομαι ειλικρινά!
      Ευχαριστώ, κύριε Πρόεδρε. 
     (Ζωηρά χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, πριν δώσω το λόγο στον κ. Βέρρα, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση με θέμα «30 χρόνια Σύνταγμα από το 1975» καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες καθώς και έντεκα συνοδοί δάσκαλοι και γονείς από το 2ο Δημοτικό Σχολείο Μουζακίου Καρδίτσας. 
      Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Επίσης, θα ήθελα να ανακοινώσω προς το Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμου του Υπουργείου Δικαιοσύνης α) «Κύρωση του Πρωτοκόλλου υπ’ αριθμόν 14 της Σύμβασης για την προάσπιση των δικαιωμάτων των ανθρώπων και των θεμελιωδών ελευθεριών, το οποίο τροποποιεί το σύστημα ελέγχου της Σύμβασης», β) «Κύρωση της Συμφωνίας για τη συνεργασία μεταξύ του Υπουργείου Δικαιοσύνης και Ελληνικής Δημοκρατίας και του Υπουργείου Δικαιοσύνης της Ρωσικής Δημοκρατίας».
    Κυρίες και κύριοι συνάδελφοι, θα ήθελα να σας ανακοινώσω ότι ο κ. Πάγκαλος, η κ. Βάσω Παπανδρέου και ο κ. Χρήστος Παπουτσής ζητούν ολιγοήμερη άδεια απουσίας τους στο εξωτερικό.
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Παναγιώτης Κοσιώνης): Η Βουλή ενέκρινε τη ζητηθείσα άδεια. 
    Ο κ. Βέρρας έχει το λόγο.
    ΜΙΛΤΙΑΔΗΣ ΒΕΡΡΑΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, με την ανάληψη των Ολυμπιακών Αγώνων από την Αθήνα, από τη χώρα μας, ολόκληρος ο ελληνικός λαός επένδυσε ελπίδες και προσδοκίες. Είναι γεγονός ότι οι Έλληνες από το υστέρημά τους και η τότε κυβέρνηση του ΠΑΣΟΚ συνεπικουρούμενη και από άλλες πολιτικές δυνάμεις, κατάφεραν να διαψεύσουν ντόπιες και ξένες Κασσάνδρες ώστε να πετύχουν το θαύμα της καλύτερης διοργάνωσης και υλοποίησης των Ολυμπιακών Αγώνων όλων των εποχών.
    Σήμερα, λίγους μήνες μετά, οι καλύτεροι Ολυμπιακοί Αγώνες ξεχάστηκαν και από τους Έλληνες και από τους  ξένους. Οι ελπίδες και οι προσδοκίες για υλικά και άυλα οφέλη που θα είχαμε από τους Ολυμπιακούς Αγώνες, καθημερινώς διαψεύδονται. 
    Σε ό,τι αφορά την άυλη κληρονομιά, η αναμενόμενη αναβάθμιση του κύρους και της φήμης της χώρας μας διεθνώς και η παγκοσμιοποίηση και επικαιροποίηση του ολυμπιακού ιδεώδους είναι ανύπαρκτα. Οι ολυμπιακές εγκαταστάσεις είναι σε πλήρη εγκατάλειψη και απαξίωση.
    Καθυστερημένα το παρόν νομοσχέδιο έρχεται να μας δείξει πόσο αποσπασματικά και μη οργανωμένα λειτουργεί η Κυβέρνηση, αφού το νομοσχέδιο δεν αποτελεί προϊόν διαλόγου από όλους τους εμπλεκόμενους φορείς, αλλά μία πρόχειρη και επιδερμική επιλογή της Κυβέρνησης.
    Οι εγκαταστάσεις εξακολουθούν να παραμένουν κλειστές και καθώς φαίνεται η ποιοτική και οικονομική προσδοκία από την ψήφιση ενός νόμου που ακολουθεί τους καλύτερους Ολυμπιακούς Αγώνες που έγιναν, δεν πρόκειται να συμβεί. 
    Θλίβονται και μελαγχολούν οι Έλληνες, όταν από τα δικά μας Μέσα Μαζικής Ενημέρωσης διαπιστώνουν ιδίοις όμμασι –και αυτό το έχουμε δει όλοι μας το τελευταίο χρονικό διάστημα- ότι οι ολυμπιακές εγκαταστάσεις έχουν καταντήσει «μπάτε σκύλοι, αλέστε», από τη στιγμή μάλιστα που ήδη είχαν δρομολογηθεί πανεπιστημιακές μελέτες και παρά την άρνησή σας ότι δεν υπήρχαν, υπήρχαν και ετέθησαν στη διάθεσή σας το Δεκέμβριο του 2003. 
    Οι ευθύνες της σημερινής Κυβέρνησης και του συγκεκριμένου Υπουργείου, είναι τεράστιες. Οι εγκαταστάσεις είναι κλειστές και απρόσιτες για τους πολίτες και την αθλούμενη νεολαία, ενώ με την ιδιωτικοποίηση των χώρων, όπως προβλέπεται από το νομοσχέδιο που συζητούμε, δεν αναμένεται να καταστούν ελεύθερες ούτε για τη νεολαία ούτε για την Τοπική Αυτοδιοίκηση ούτε βέβαια για τους αθλητικούς και πολιτιστικούς φορείς, παρά μόνο –και αυτή είναι η ουσία- να μετατραπούν σε χώρους εμπορίου, κέρδους και συναλλαγής. 
    Το νομοσχέδιο προκαλεί πλήθος αντιδράσεων, αφού ουδέποτε κλήθηκε η Τοπική Αυτοδιοίκηση κατά τη διάρκεια της σύνταξης του παρόντος νομοσχεδίου να εκφράσει τις απόψεις της, όπως ήδη έχει καταγγείλει και η ΚΕΔΚΕ και η ΕΝΑΕ. Κατ’ αρχήν, όπως αναφέρεται και στην έκθεση της ΚΕΔΚΕ, τίθεται θέμα ακόμα και συνταγματικότητας του νομοσχεδίου, βασιζόμενη στο άρθρο 102 του Συντάγματος που, ουσιαστικά, στερεί αρμοδιότητες για την έκδοση αδειών καταστημάτων υγειονομικού ενδιαφέροντος από την Τοπική Αυτοδιοίκηση.
    Κυρίαρχο ζήτημα, ασφαλώς, είναι και οι υπέρμετρες και ανεξέλεγκτες εμπορικές χρήσεις που θεωρείται βέβαιο ότι θα διαταράξουν τις τοπικές αγορές, δημιουργώντας άνισο εμπορικό ανταγωνισμό και λόγω του νομικού πλαισίου, αλλά και λόγω του ωραρίου λειτουργίας τους.
    Με την αρμοδιότητα του Γενικού Γραμματέα της Περιφέρειας να καθορίζει το ωράριο λειτουργίας των καταστημάτων που θα δημιουργηθούν και τη δυνατότητα λειτουργίας τους ακόμα και Κυριακές και αργίες, αποδεικνύεται ξεκάθαρα η πρόθεση της Κυβέρνησης να δημιουργήσει συνθήκες για τη γενικότερη καθιέρωση του απελευθερωμένου ωραρίου, που όπως είναι γνωστό, έχει προκαλέσει πλήθος διαμαρτυριών και εντάσεων σε ολόκληρη τη χώρα, έχοντας, ουσιαστικά, προβληματίσει και αναστατώσει ολόκληρο τον εμπορικό κόσμο και κυρίως τους εμπορικούς συλλόγους της χώρας.
      Θεωρώ ότι θα βρει μπροστά της η Κυβέρνηση αυτές τις αστοχίες του νομοσχεδίου και θα εισπράξει τα επίχειρα μιας άφρονος πολιτικής. 
      Θα ήθελα, επίσης, να τονίσω ότι μέσα από το παρόν νομοσχέδιο προκύπτει και η επανάληψη της προσπάθειας τακτοποίησης ημετέρων με διαδικασίες που παρεκκλίνουν από το ΑΣΕΠ και η πρόσληψη των οποίων ανατίθεται στη Γενική Γραμματεία Ολυμπιακής Αξιοποίησης. Είναι γνωστό το πώς προσλαμβάνονται οι εκατόν εξήντα και ποιοι έχουν τις ευθύνες, πιστοί βέβαια στη φιλοσοφία των ημετέρων παιδιών και της επανίδρυσης του κράτους. 
      Κλείνοντας, θα ήθελα να αναφερθώ και στα της περιφέρειάς μου και συγκεκριμένα στο Παμπελοποννησιακό Στάδιο της Πάτρας.  Προβλέπεται η δημιουργία εμπορικών καταστημάτων και χώρων εστίασης του κοινού, καθώς επίσης προπονητήριο, αλλά και λυόμενες κατασκευές για τη διοργάνωση. 
      Θα πρέπει, όμως, να επιστήσω την προσοχή σας ειδικά στη διαχείριση αυτών των περιφερειακών ολυμπιακών εγκαταστάσεων, οι οποίες θεωρώ ότι χωρίς την άποψη, τη συναίνεση και τη συμμετοχή των τοπικών φορέων και τη συγκατάβαση της τοπικής κοινωνίας, θα αποβούν μη λειτουργικές, μη ανταποδοτικές για τους πολίτες, με ό,τι αυτό συνεπάγεται.
      Αγρυπνούμε και θα αγωνιστούμε μαζί με τους πολίτες και όλους τους εμπλεκόμενους, τους οποίους καλώ να συμπαρασταθούν με κάθε μέσο, ώστε η χρήση, η ανάπλαση και η λειτουργία των ολυμπιακών εγκαταστάσεων να αποβούν προς όφελος του ελληνικού λαού. 
      Καταψηφίζω και επί της αρχής και επί των άρθρων το παρόν νομοσχέδιο. Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης):  Ο κ. Χρύσης έχει το λόγο. 
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, πριν συμπληρωθεί έτος από το τέλος των Ολυμπιακών και Παραολυμπιακών Αγώνων και ενώ δεν έχει κοπάσει ακόμα ο απόηχος της λαμπρής και ασφαλούς τέλεσής τους, η Κυβέρνηση του Κώστα Καραμανλή, με το παρόν νομοσχέδιο, επιδιώκει την καλύτερη δυνατή αξιοποίηση, τόσο της υλικής, όσο και της άυλης κληρονομιάς που άφησαν οι Αγώνες αυτοί στη χώρα μας. 
      Η προβολή σε παγκόσμιο επίπεδο του φυσικού περιβάλλοντος της χώρας, η αναβίωση του ολυμπιακού ιδεώδους στην κοιτίδα του, η εισαγωγή της ολυμπιακής παιδείας στα σχολεία, οι γνώσεις και οι εμπειρίες που αποκτήσαμε, ο εθελοντισμός σε συνδυασμό με την ελληνική φιλοξενία, τα ήθη και έθιμα έδωσαν μια νέα δυναμική ώθηση και προοπτική σε νέες δράσεις για περαιτέρω ανάπτυξη της χώρας. Συνάμα με όλα αυτά τόνωσαν την εθνική αυτοπεποίθησή μας σε μια περίοδο που χρειαζόμαστε αισιοδοξία, για να γίνουμε ξανά πρωτοπόροι του αθλητισμού και του πολιτισμού. 
      Είναι καιρός να εγκαταλείψουμε επιτέλους τη μεμψιμοιρία και να γίνουμε δημιουργικοί και παραγωγικοί. Σε αυτήν την αλλαγή νοοτροπίας ο ‘Ελληνας πολιτικός μπορεί να συμβάλει και πρέπει να συμβάλει ποικιλοτρόπως. Η υλική κληρονομιά των Ολυμπιακών Αγώνων, οι ολυμπιακές εγκαταστάσεις απανταχού της χώρας, σε συνδυασμό με την αναβάθμιση των υφιστάμενων υποδομών αποτελούν μια πρόκληση και πρόσκληση προς όλους μας, όχι μόνο για την συντήρησή τους, αλλά και την περαιτέρω αξιοποίησή τους επ’ ωφελεία του κοινωνικού συνόλου. 
      Η Κυβέρνηση έγκαιρα και αποτελεσματικά, μεθοδικά και με κεντρικό στόχο το τρίπτυχο, ανάπτυξη - θέσεις εργασία - ποιότητα ζωής, προχωρεί στην ενσωμάτωση της υλικής κληρονομιάς στους γειτονικούς δήμους, οι κάτοικοι των οποίων σε αναβαθμισμένους χώρους θα μπορούν να ψυχαγωγούνται, να αθλούνται και να έχουν τις κοινωνικές τους εκδηλώσεις. Ο όλος συντονισμός και η εποπτεία αυτής της δραστηριότητας, άυλης και υλικής, ανατίθεται σήμερα με το παρόν νομοσχέδιο στη Γενική Γραμματεία Ολυμπιακής Αξιοποίησης που διαδέχεται τη Γενική Γραμματεία Ολυμπιακών Αγώνων. 
      Το υπό ψήφιση νομοσχέδιο, αποτελούμενο από 40 άρθρα, διαιρείται σε τέσσερα κεφάλαια, το καθένα εκ των οποίων έχει τη δική του αυτοτέλεια. 
      Η πρώτη ενότητα, που είναι και η σπουδαιότερη, επιγράφεται με τον τίτλο «Αδειοδοτήσεις Ολυμπιακών Εγκαταστάσεων». Στο άρθρο 1 καθορίζεται η αδειοδότηση και εκτέλεση οικοδομικών εργασιών εντός των ολυμπιακών συγκροτημάτων, κατόπιν αιτήσεως του χρήστη της εγκατάστασης προς το οικοδομικό τμήμα του ΥΠΕΧΩΔΕ εντός προθεσμίας εξήντα ημερών, δηλαδή, χωρίς καθόλου χρονοβόρες διαδικασίες.
      Στο δεύτερο άρθρο η άδεια λειτουργίας της ολυμπιακής εγκατάστασης γίνεται κατόπιν αιτήσεως του χρήστη προς τη γνωμοδοτική επιτροπή του άρθρου 3, της οποίας η σύσταση, η σύνθεση και η λειτουργία προβλέπονται αναλυτικά στο οικείο άρθρο. Αυτή η αδειοδότηση απαιτεί κοινή απόφαση των Υπουργών ΠΕΧΩΔΕ και Πολιτισμού η οποία εκδίδεται μέσα σε σαράντα ημέρες, αν γνωμοδοτήσει θετικά η επιτροπή του άρθρου 3 που προανέφερα. Αν, παρόλα αυτά, παρέλθει άπρακτος η προθεσμία, η αρμοδιότητα προσωρινής αδειοδότησης δίδεται στο Γενικό Γραμματέα της Περιφέρειας και αυτή η άδεια παραμένει μέχρι της εκδόσεως οριστικής αποφάσεως. 
      Η έκδοση αδειών λειτουργίας καταστημάτων υγειονομικού ενδιαφέροντος και λοιπών εμπορικών χρήσεων κατά βάση, όπως αναφέρει το νομοσχέδιο, προβλέπεται και καθορίζεται από τις κείμενες διατάξεις της νομοθεσίας. Επιπρόσθετα, δίνεται η δυνατότητα στη γνωμοδοτική επιτροπή του άρθρου 3 να ζητήσει επιπλέον δικαιολογητικά για την έκδοση αυτών των αδειών για προστασία του περιβάλλοντος και για ό,τι άλλο κριθεί σκόπιμο.
      Το ωράριο λειτουργίας αυτών των καταστημάτων ανατίθεται και καθορίζεται από τη Γενική Γραμματεία της Περιφέρειας η οποία μπορεί να προβλέπει και λειτουργία πέραν του συνήθους ωραρίου και σε ημέρες μη εργάσιμες. Ο Γενικός Γραμματέας της Περιφέρειας ή οι αρμόδιες υπηρεσίες της περιφέρειας μπορούν να παρατείνουν το ωράριο ακόμα και σε μη εργάσιμες ημέρες για περισσότερη διευκόλυνση και για να εξυπηρετούνται οι ανάγκες των επισκεπτών.
      Επίσης, η εποπτεία τήρησης των όρων ίδρυσης και λειτουργίας, καθώς και του ωραρίου ανατίθενται στη Γενική Γραμματεία της Περιφέρειας. 
      Στο δεύτερο κεφάλαιο και συγκεκριμένα στο άρθρο 9 απαριθμούνται, ονομαστικά, όλες οι ολυμπιακές εγκαταστάσεις και εκτενώς και διεξοδικά σε κάθε άρθρο οι λειτουργίες και χρήσεις που επιτρέπονται και είναι εναρμονισμένες με το χώρο εγκατάστασης και αποβλέπουν στην άθληση, στην ψυχαγωγία, τις πολιτιστικές δραστηριότητες και τις εμπορικές χρήσεις, ενώ, παράλληλα, προστατεύεται και αναβαθμίζεται η ποιότητα ζωής των κατοίκων των δήμων που γειτνιάζουν με τις ολυμπιακές εγκαταστάσεις. Το ΟΑΚΑ, το ΣΕΦ, το Καυταντζόγλειο Στάδιο, το Παγκρήτιο, το Παμπελοποννησιακό, το Πανθεσσαλικό, το Ολυμπιακό Κέντρο Νίκαιας και οι υπόλοιπες εγκαταστάσεις σε πολύ σύντομο χρόνο θα σφύζουν από ζωή, θα καταστούν χώροι εργασίας, θα γίνουν κέντρα οικονομικού, αθλητικού και πολιτιστικού ενδιαφέροντος, θα είναι φιλικές και προσιτές προς τον πολίτη ο οποίος συνέβαλε στη δημιουργία τους.
      Κυρίες και κύριοι συνάδελφοι, στο παρόν νομοσχέδιο δεν χωρούν κομματικές αντιπαραθέσεις. Αντίθετα, με συναίνεση, με κοινωνική ευαισθησία έπρεπε όλοι να υπερθεματίσουμε σε προσφορά για τη γρήγορη λειτουργία και αναβάθμιση της ολυμπιακής κληρονομιάς που μόνο θετική προσφορά θα έχει στο κοινωνικό σύνολο. Η Αξιωματική Αντιπολίτευση με μικροψυχία, με στενή κομματική αντίληψη και αμηχανία παραμένει θεατής όλης αυτής της δημιουργίας και της ανάπλασης η οποία επέρχεται. Όμως, αυτό δεν πτοεί την Κυβέρνηση του Κώστα Καραμανλή η οποία με κοινωνική συναίνεση, έγκαιρα και αποτελεσματικά, με επιταχυνόμενους ρυθμούς το δεύτερο χρόνο της θητείας της φιλοδοξεί παράλληλα με την αξιοποίηση της ολυμπιακής κληρονομιάς να προσφέρει ανάπτυξη, θέσεις εργασίας, οικονομική, τουριστική και πολιτιστική αναβάθμιση.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών και Εξωτερικών κατέθεσαν σχέδια νόμων:
      1.«Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και του Βασιλείου των Κάτω Χωρών για τις Ολλανδικές Αντίλλες και για την Αρούμπα για τη φορολόγηση των εισοδημάτων από αποταμιεύσεις και για την προσωρινή εφαρμογή τους».
      2.«Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις».
      3.«Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τουρκ και Κάϊκος για τη φορολόγηση των εισοδημάτων από αποταμιεύσεις».
       4.«Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ για τη φορολόγηση των εισοδημάτων από αποταμιεύσεις».
      5.«Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Γκέρνζη, Μαν και Τζέρσεϋ για τη φορολόγηση των εισοδημάτων από αποταμιεύσεις και για την προσωρινή εφαρμογή τους».
      6.«Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου του Λιχτενστάϊν που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τις συνοδεύει μεταξύ της Ευρωπαϊκής Κοινότητας και των κρατών μελών της αφενός και του Πριγκιπάτου του Λιχτενστάϊν αφετέρου».
      7.«Κύρωση της Συμφωνίας μεταξύ της Ευρωπαϊκής Κοινότητας και του Πριγκιπάτου της Ανδόρας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, και της Κοινής Δήλωσης προθέσεων που τη συνοδεύει μεταξύ της Ευρωπαϊκής Κοινότητας και των κρατών μελών της αφενός και του Πριγκιπάτου της Ανδόρας αφετέρου».
      8.«Κύρωση της Συμφωνίας μεταξύ της Ευρωπαϊκής Κοινότητας και της Ελβετικής Συνομοσπονδίας που προβλέπει μέτρα ισοδύναμα με τα θεσπιζόμενα στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, του Μνημονίου Συμφωνίας που τις συνοδεύει μεταξύ της Ευρωπαϊκής Κοινότητας και των κρατών μελών της αφενός και της Ελβετικής Συνομοσπονδίας αφετέρου, καθώς και της Συμφωνίας υπό μορφή ανταλλαγής επιστολών μεταξύ της Ευρωπαϊκής Κοινότητας και της Ελβετικής Συνομοσπονδίας σχετικά με την ημερομηνία εφαρμογής της ως άνω Συμφωνίας».
      Τα σχέδια νόμων παραπέμπονται στην αρμόδια Διαρκή Επιτροπή.
      Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, το μεταολυμπιακό όνειρο της χώρας, η καλή φήμη που κερδίσαμε με μεγάλη προσπάθεια και κόπο από την προετοιμασία και τη διοργάνωση των Ολυμπιακών Αγώνων, τα οφέλη που όλοι εύλογα προσδοκούσαμε για τη συνέχεια, δυστυχώς, εξανεμίστηκαν και μάλιστα πολύ γρήγορα. 
      Εξανεμίστηκαν εξαιτίας των δύο γνωστών ευρωπαϊκών γελοιοποιήσεων της χώρας μας για τις οποίες υπεύθυνη είναι μόνο η Κυβέρνηση. Η πρώτη γελοιοποίηση οφείλεται στη δήθεν απογραφή της οικονομίας και η δεύτερη γελοιοποίηση προήλθε από την τραγωδία του «Βασικού Μετόχου».
	Όπως, λοιπόν, χάθηκαν τα μεταολυμπιακά οφέλη με πολιτική ευθύνη της Κυβέρνησης, το ίδιο προβλέπω με λύπη μου ότι θα χαθούν και οι μεταολυμπιακές θετικές χρήσεις των εγκαταστάσεων εξαιτίας του συζητούμενου νομοσχεδίου. 
	Με το νομοσχέδιο αυτό η Κυβέρνηση επιχειρεί ένα άλμα στο κενό. Προχωρεί σε ρυθμίσεις χωρίς κοινωνικό διάλογο, χωρίς τη σύμπραξη ή έστω την ανοχή της Τοπικής Αυτοδιοίκησης, χωρίς σεβασμό στο περιβάλλον, χωρίς σεβασμό στους οικιστικούς και κοινωνικούς «ιστούς» των θιγόμενων περιοχών. 
	Η Κυβέρνηση προχώρησε σ’ αυτήν τη νομοθετική πρωτοβουλία χωρίς να λάβει υπ’ όψιν ούτε καν τη μελέτη του Πανεπιστημίου Θεσσαλίας, την οποία της κληροδότησε η κυβέρνηση του ΠΑΣΟΚ μαζί με τα έργα. 
	Η φιλοσοφία του νομοσχεδίου είναι απλή, αλλά ταυτόχρονα στυγνή και άγονη. Τα πάντα εκχωρούνται στους ιδιώτες. Η σύνδεση των εγκαταστάσεων με τις τοπικές κοινωνίες δε φαίνεται να έχει απασχολήσει τους συντάκτες του νομοσχεδίου. Όλη η φιλοσοφία του αποβλέπει στην κερδοφορία υπέρ των αναδόχων. Η ελεύθερη χρήση των εγκαταστάσεων ή μέρους αυτών από τη νεολαία, τους συλλόγους και τους φορείς δε θα είναι πρόσφορη. Το κέρδος είναι το μόνο ζητούμενο, υπό μορφή άγχους, θα έλεγα. Οι ολυμπιακές εγκαταστάσεις είναι κλειστές και πολλές είναι αφύλακτες εδώ και δεκατέσσερις μήνες. 
      Αν το συζητούμενο νομοσχέδιο μπορέσει να εφαρμοστεί –προσωπικά αμφιβάλλω και θα σας εξηγήσω στη συνέχεια το γιατί- οι εγκαταστάσεις θα ανοίξουν με εμπορικούς κυρίως σκοπούς μετά από δύο χρόνια.
	Ας δούμε τι, ακριβώς, σχεδιάζετε για τις ολυμπιακές εγκαταστάσεις. Δημιουργήσατε δεκαέξι, αν δεν απατώμαι, ζώνες ειδικών ρυθμίσεων, χρυσοφόρες ζώνες πέριξ και εντός κάθε εγκατάστασης, ζώνες εκτός του «ιστού» των πόλεων, «ξένα σώματα», χωρίς σύνδεση με τη μικρή ή μεγάλη ιστορία της κάθε περιοχής, ζώνες στις οποίες θα ισχύουν άλλα απ’ ό,τι στην ευρύτερη περιοχή, άλλο ωράριο, άλλες άδειες λειτουργίας, άλλοι έλεγχοι, άλλες πολεοδομικές διατάξεις. Θα υπάρχει επιβάρυνση του πολεοδομικού και οικιστικού κεκτημένου, θα υπάρχουν υπέρμετρες και ανεξέλεγκτες εμπορικές χρήσεις, αύξηση των τσιμεντένιων κατασκευών, απεριόριστες λυόμενες κατασκευές για εμπορικές χρήσεις στους ελεύθερους χώρους. Όλα είναι κέρδος, όλα διευκολύνουν το κέρδος, όμως δε διευκολύνουν τη χρήση των εγκαταστάσεων και του περιβάλλοντα χώρου αυτών από τους πολίτες. 
	Σας είπα προηγουμένως ότι αμφιβάλλω για το εάν το νομοσχέδιο αυτό θα μπορέσει να εφαρμοστεί. Αναφέρομαι στα τεράστια νομικά προβλήματα που θα προκύψουν σε επίπεδο παραβίασης συνταγματικών διατάξεων. 
      Το νομοσχέδιό σας είναι αντισυνταγματικό. Συγκεκριμένα, τα άρθρα 1, 2, 4 και 5 του νομοσχεδίου αντιβαίνουν στα άρθρα 5 και 106 του Συντάγματος. Τα άρθρα 1, 2, 4, και 5 του νομοσχεδίου καθιερώνουν ειδικές προθεσμίες, ειδικές άδειες, ειδικές υπηρεσίες έκδοσής τους και ειδικό ωράριο για τις ζώνες των ολυμπιακών εγκαταστάσεων, προκειμένου να διευκολυνθεί η κερδοφορία σε όφελος των επενδυτών που αναζητάτε. Έτσι, όμως, παραβιάζετε τις συνταγματικές αρχές του ελεύθερου και υγιούς ανταγωνισμού και της γενικής οικονομικής ελευθερίας. Ναι μεν το Σύνταγμα δεν αποκλείει τον κρατικό παρεμβατισμό στα θέματα αυτά, όμως αυτός ο παρεμβατισμός πρέπει να περιορίζεται στην αναγκαία και πρόσφορη προστασία άλλων επίσης συνταγματικά προστατευομένων αγαθών. Αυτή η αρχή δεν υπηρετείται με την καθιέρωση του ειδικού ευνοϊκού καθεστώτος αδειοδότησης και λειτουργίας εμπορικών καταστημάτων που έχει ως αποτέλεσμα την οικονομική ζημία των λοιπών καταστημάτων της ευρύτερης περιοχής. 
      Περαιτέρω, οι πολεοδομικές ανοχές και εκτροπές του νομοσχεδίου, όπως στο Στάδιο Ειρήνης και Φιλίας, στον παλαιό Ιππόδρομο, στον Άγιο Κοσμά, στο Ολυμπιακό Ιππικό Κέντρο κλπ παραβιάζουν ευθέως το άρθρο 24 του Συντάγματος που κατοχυρώνει την προστασία του φυσικού και πολιτιστικού περιβάλλοντος και μάλιστα ως υποχρέωση του κράτους. 
      Η επιβάρυνση του πολεοδομικού κεκτημένου μιας περιοχής δεν είναι ανεκτή από το Σύνταγμα όπως αυτό έχει ερμηνευθεί από τις αποφάσεις του Συμβουλίου της Επικρατείας. Είναι βέβαιο, λοιπόν, ότι οι διαγωνισμοί σας και οι σχεδιασμοί σας θα υποστούν σοβαρές δικαστικές εμπλοκές, καθυστερήσεις και ματαιώσεις λόγω πολλαπλών παραβιάσεων του Συντάγματος.
      Κύριοι συνάδελφοι, καταψηφίζω το νομοσχέδιο αυτό ως αυθαίρετο, πρόχειρο, αντισυνταγματικό και ως στερούμενο κοινωνικής ευαισθησίας. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κυρία Υπουργέ, στα επίμονα και έντονα ερωτήματα των αγορητών του ΠΑΣΟΚ και της Αντιπολίτευσης γενικότερα, η απάντησή σας ήταν «η μπάλα στην κερκίδα» όπως λένε στην ορολογία του ποδοσφαίρου. Βεβαίως δεν είναι δικιά σας ευθύνη, εκπροσωπείτε την Κυβέρνηση, γιατί είμαι βέβαιος ότι πολλές από τις αιτιάσεις τις συμμερίζεστε γιατί είσαστε άνθρωποι του χώρου, του αθλητισμού με ευαισθησίες.
      Η κυβερνητική πολιτική και οι οικονομικές γενικά προτεραιότητες, η αντίληψή της για τις σχέσεις με τους πολίτες, τις τοπικές κοινωνίες και την αυτοδιοίκηση, η άποψή της για το  περιβάλλον και η ισορροπία ανάμεσα στο ιδιωτικό κέρδος και στο δημόσιο όφελος είναι αυτά που οδήγησαν την Κυβέρνηση σε αυτό το νομοθέτημα.
      Κυρία Υπουργέ, η χαρά της Κυβέρνησης την ημέρα της έναρξης των Ολυμπιακών Αγώνων ήταν χαρά όλων μας, χαρά όλου του ελληνικού λαού. Αυτή, όμως, η χαρά είχε πίσω της εφτά χρόνια, τουλάχιστον, αγώνα και αγωνίας. Και σε αυτά τα εφτά χρόνια αγωνίας η Νέα Δημοκρατία δεν ήταν παρούσα, ή τουλάχιστον η ηγεσία της, η οποία μονίμως κατέκρινε τις προσπάθειες της κυβέρνησης και του ελληνικού λαού για να οργανώσουν και να προετοιμάσουν τους αγώνες αυτούς. Αυτούς για τους οποίους ο κ. Καραμανλής και την ολυμπιακή δυναμική προσπαθεί και θα το κάνει όπως διαβάζω στο ταξίδι του που αρχίζει αύριο στις ΗΠΑ, να παρουσιάσει στους Ελληνοαμερικανούς και Αμερικανούς επενδυτές ότι είναι η μεγάλη προίκα της Ελλάδας για το μέλλον. Αυτήν τη μεγάλη προίκα κάποιοι την έκτισαν και κάποιοι τη δημιούργησαν. Και, βεβαίως, τη στήριξε όλος ο ελληνικός λαός και ειδικά η ελληνική περιφέρεια. Και αυτός ο ελληνικός λαός και αυτή η περιφέρεια δεν βλέπει το αντίκρισμα αυτών των θυσιών, τουλάχιστον, στο ύψος της προσφοράς τους αλλά και των προσδοκιών τους.
      Ειδικότερα η ελληνική περιφέρεια περίμενε από τις προεκλογικές σας διακηρύξεις να πάρει το μεγάλο μερίδιο του προγράμματος δημοσίων επενδύσεων για τη δική της ανάπτυξη, αφού όλα τα δεδομένα δείχνουν ότι οι Ολυμπιακοί Αγώνες στον ένα ή τον άλλο βαθμό, είτε από τις άμεσες είτε από τις έμμεσες επενδύσεις είτε από τους ιδιωτικούς  είτε τους δημόσιους πόρους συνέβαλαν στην ανάπτυξη της χώρας, κυρίως όμως στην ανάπτυξη του Λεκανοπεδίου. Γι’ αυτό διευρύνθηκε το χάσμα το αναπτυξιακό, το κοινωνικό, το οικονομικό με την περιφέρεια. Αντί γι’ αυτό, όμως, είδαμε μια πρωτόγνωρη και δραματική περικοπή στο πρόγραμμα δημοσίων επενδύσεων κατά δύο δισεκατομμύρια περίπου ευρώ. Και διαβάζω σήμερα στον Τύπο ότι ανάλογες θα είναι οι περικοπές και στα προγράμματα δημοσίων επενδύσεων το 2006 και το 2007. αυτό σημαίνει καταδίκη της περιφέρειας. Αυτό σημαίνει διάψευση των προσδοκιών και βεβαίως απόλυτη διάψευση των προεκλογικών σας δεσμεύσεων.
      Θα σας πω, κύριοι συνάδελφοι, δύο χαρακτηριστικά παραδείγματα από τη Θεσσαλονίκη και ανάλογα υπάρχουν σε όλη την Ελλάδα.
      Οι δύο είσοδοι της πόλης προς το αεροδρόμιο στο Φοίνικα και προς την ανατολική Μακεδονία και Θράκη στην οδό Λαγκαδά, έργα μικρού χρηματοδοτικού κόστους έπρεπε να τελειώσουν πέρυσι το καλοκαίρι, αλλά ακόμα δεν έχουν τελειώσει. Στο κολυμβητήριο της Καλαμαριάς σχεδόν έχουν σταματήσει οι εργασίες. Στο κολυμβητήριο της Αλάνας είχατε και εσείς μία περιπέτεια χωρίς να έχετε ευθύνη, γιατί το Υπουργείο Οικονομικών δεν εκταμίευσε τους αναγκαίους πόρους, με αποτέλεσμα να σταματήσει η εργολαβία. Έτσι δεν σας επέτρεψαν να επισκεφθείτε το εργοτάξιο για να επέμβετε την άλλη μέρα στο Υπουργείο Οικονομικών για να δώσει επιτέλους τα χρήματα για να συνεχιστεί ένα έργο, που χρόνια τώρα έχει σχεδιαστεί και οι πόροι έχουν προγραμματισθεί και δεσμευτεί.
    Πολλά άλλα παραδείγματα μπορούσα να πω για να δείξω την ασυνέπεια των λόγων και των έργων σας. Αυτά, όμως, πληρώνει σήμερα η οικονομία, η ελληνική περιφέρεια ειδικότερα, ο πολίτης της περιφέρειας που τόσα πολλά επένδυσε και σ’ αυτούς τους Ολυμπιακούς Αγώνες. 
    Κύριε Πρόεδρε, το σύνθημα της Κυβέρνησης, το επανέλαβε και σήμερα, η κυρία Υπουργός, είναι στάδια και εγκαταστάσεις ανοιχτά στους πολίτες. Όμως, δεν είναι ανοιχτά στους πολίτες - χρήστες δημοσίων αγαθών. Είναι ανοιχτά στους πολίτες καταναλωτές, δηλαδή, στους πολίτες - πελάτες των ιδιωτικών συμφερόντων και των ιδιωτικών εταιρειών. 
    Αυτή είναι η αντίληψή σας και, δυστυχώς, έτσι μεταφράζεται το σύνθημα που και σήμερα διακηρύξατε από το Βήμα αυτό. 
    Τώρα πουλάτε ό,τι έμεινε και μόνο για εισπρακτικούς λόγους. Με το ν. 3254/2004 που ψηφίσατε, στο άρθρο 15 παράγραφος ιη΄, όλες οι συνεργασίες με τους ιδιώτες αναφέρεται ότι θα γίνουν με αναθέσεις κατά παρέκκλιση της κείμενης νομοθεσίας. Συνεργασίες, μισθώσεις, μακροχρόνιες μισθώσεις, δηλαδή, ουσιαστικά πωλήσεις και άλλες συμβάσεις. Δάσκαλε που δίδασκες και λόγο δεν εκράτεις! 
    Σημαία σας η διαφάνεια, σημαία σας το κτύπημα της διαφθοράς. Και, βέβαια, δεν υπαινίσσομαι ότι οι πολιτικοί προϊστάμενοι που θα διαχειριστούν όλα αυτά, θα βουτήξουν τα χέρια τους στην αδιαφάνεια και τη διαφθορά. Όμως, ανοίγει ο δρόμος, όταν με ένα ασφυκτικό θεσμικό πλαίσιο, με δημόσιους διαγωνισμούς και ελέγχους δεν μπορεί να διασφαλιστεί η διαφάνεια. Και σεις το έχετε πει πολλές φορές, σκεφθείτε με αυτή τη λεωφόρο της αμαρτίας που ανοίγετε, πως η διαφθορά θα διογκωθεί όταν ξεκινήσει αυτή η προσπάθεια. 
    Τελειώνω, κύριε Πρόεδρε, λέγοντας πως η σημερινή μέρα, η σημερινή συζήτηση ήταν ακόμη μια διάψευση των προσδοκιών του ελληνικού λαού. 
    Είμαι βέβαιος πως ο κύριος Πρωθυπουργός, όπως και το φθινόπωρο γύρισε μετά τις συναντήσεις του με Αμερικανούς και Ελληνοαμερικανούς επιχειρηματίες, χωρίς αντίκρισμα στις εκκλήσεις του για επενδύσεις στην Ελλάδα, έτσι και τώρα στο ταξίδι αυτό στις Ηνωμένες Πολιτείες, πάλι θα γυρίσει χωρίς αντίκρισμα. Γιατί δυστυχώς τα αντικίνητρα για τις ξένες επενδύσεις που υπήρχαν στη χώρα, όχι μόνο δεν τα ανακαλέσατε, αλλά καταστρέψατε και όλα τα κεκτημένα και τα κίνητρα που είχαν δημιουργηθεί μέχρι σήμερα από τη δουλειά της προηγούμενης κυβέρνησης. 
    Κυρία Υπουργέ, υπάρχει καιρός να αλλάξετε ρότα και στη γενικότερη πολιτική σας και ειδικότερα στην αξιοποίηση της ολυμπιακής δυναμικής και πολύ περισσότερο της υψηλής ολυμπιακής προίκας. 
    ΠΡΟΕΔΡΕΥΩΝ (Παναγιώτης Κοσιώνης): Ο κ. Κουτσούκος έχει το λόγο. 
    ΙΩΑΝΝΗΣ ΚΟΥΤΣΟΚΟΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, το γεγονός ότι η κυβέρνηση χαμηλώνει τον πήχη και υποβαθμίζει το έργο του ΠΑΣΟΚ για να καλύψει τις αδυναμίες της, την απραξία της και την έλλειψη πολιτικής της, είναι γνωστό και πολλές φορές εκεί που οι πολίτες δεν έχουν άμεση πρόσβαση στην πληροφόρηση ή που δεν τους ενδιαφέρουν τα θέματα, μπορεί να δημιουργεί και σύγχυση και αποπροσανατολισμό και πολιτικές αντιπαραθέσεις. 
    Εκεί, όμως, που οι πολίτες έχουν άποψη, έχουν γνώση, όπως είναι η συγκεκριμένη περίπτωση που μιλάμε, η επιτυχημένη διεξαγωγή των Ολυμπιακών Αγώνων, οι εγκαταστάσεις που συντέλεσαν σ’ αυτή την επιτυχημένη διεξαγωγή, κανένας δεν μπορεί να κοροϊδέψει κανέναν. Γνωρίζουν οι πολίτες και ποιο είναι το έργο του ΠΑΣΟΚ και ποια ήταν η συμβολή του σ’ αυτή τη μεγάλη επιτυχία της χώρας μας. 
    Έτσι, η κυβέρνηση δεν μπορεί να πείσει κανέναν, όποια επιχειρήματα και αν επιστρατεύσει. Φουσκώνει τις δαπάνες συμπεριλαμβάνοντας άλλα έργα, λέει ότι συντηρούνται και φυλάσσονται οι εγκαταστάσεις, λέει ότι λειτουργούν. Χρησιμοποίησε μάλιστα η κυρία Υπουργός και το επιχείρημα ότι γίνονται και συνέδρια κομμάτων, λέτε και δεν γινόταν και παλιότερα συνέδρια κομμάτων σε τέτοιου είδους εγκαταστάσεις, κυρία Υπουργέ. Μπορώ να σας αναφέρω μία σειρά τέτοιων γεγονότων. Η αλήθεια όμως είναι ότι δεκατέσσερις μήνες τώρα η κυβέρνηση δεν έχει κάνει τίποτε. Και το είπε και ο εισηγητής της πλειοψηφίας, το είπε και η κυρία Υπουργός, υπερηφανεύτηκε μάλιστα, ότι έχει παραλάβει τις ολυμπιακές εγκαταστάσεις νωρίτερα από ό,τι τις παρέλαβαν στη Βαρκελώνη και στο Σίδνευ, λες και αυτό δεν οφείλεται στο έργο που έγινε και στην προετοιμασία που είχε κάνει η κυβέρνηση του ΠΑΣΟΚ. 
     Όμως, εκείνο που νομίζω ότι αξίζει κανένας να σημειώσει μιλώντας γι’ αυτό το νομοσχέδιο είναι το κύριο χαρακτηριστικό αυτού του νομοσχεδίου. Το κύριο χαρακτηριστικό αυτού του νομοσχεδίου, κατά την άποψή μου, είναι ότι η Κυβέρνηση οικοδομεί ένα μοντέλο ανάπτυξης και διαχείρισης των ολυμπιακών ακινήτων μακριά από την κοινωνία. Δηλαδή, η Κυβέρνηση είναι συνεπής σε μία γενικότερη πολιτική της που υποβαθμίζει και περιθωριοποιεί ό,τι συμμετοχικό και κοινωνικό με τη λογική που θεοποιεί το κέρδος και παραδίδει στην ιδιωτική πρωτοβουλία ό,τι θα μπορούσε να αξιοποιηθεί για την αναβάθμιση του περιβάλλοντος και της ποιότητας ζωής των κατοίκων. 
     Οι τοπικές κοινωνίες στο Γαλάτσι, στα Λιόσια, στη Νίκαια εναπόθεσαν πάρα πολλές ελπίδες όταν είδαν στις περιοχές τους να γίνονται ολυμπιακές εγκαταστάσεις πίστεψαν ότι εκεί θα δημιουργηθούν χώροι άθλησης και πολιτισμού, ότι θα αξιοποιηθούν από τις τοπικές κοινωνίες και από τους τοπικούς πολιτιστικούς και αθλητικούς συλλόγους. Δεν επένδυσαν οι τοπικές κοινωνίες στη δημιουργία κέντρων διασκέδασης, ψυχαγωγικών δραστηριοτήτων, δηλαδή σε καφετέριες, κλαμπ, ή άλλων εμπορικών δραστηριοτήτων που υπάρχουν σήμερα στις γειτονιές της Αθήνας και στις άλλες πόλεις. 
     Το δεύτερο σημείο που πρέπει να σημειώσει κανένας είναι ότι η Κυβέρνηση είναι συνεπής, γιατί δημιουργεί με βάση τη γενικότερη πολιτική της απελευθέρωσης των αγορών, του ωραρίου και των ελέγχων ένα ιδιαίτερο καθεστώς για τη λειτουργία των όποιων επιχειρηματιών εγκατασταθούν σε αυτό το ελεύθερο καθεστώς των ολυμπιακών εγκαταστάσεων. Γι’ αυτό βγάζει έξω από τις διαδικασίες αδειοδότησης την τοπική αυτοδιοίκηση. Δημιουργεί ένα καθεστώς που θα το ελέγχει, θα το παρακολουθεί, με ό,τι αυτό συνεπάγεται, το μακρύ χέρι του κράτους, ο περιφερειάρχης. Αυτό είναι το μακρύ χέρι του κράτους σε κάθε περιοχή. 
     Ποιο είναι δηλαδή τελικά το μήνυμα που εκπέμπει η Κυβέρνηση προς τους επιχειρηματίες; Ελάτε εδώ να επενδύσετε, κάντε ό,τι θέλετε μακριά από ελέγχους, μακριά από καθεστώτα περιορισμού στο ωράριο κ.ο.κ.. Δηλαδή, αυτά που γνωρίζουμε ότι απεργάζεται η Κυβέρνηση για τις μεγάλες διαρθρωτικές αλλαγές στο όνομα της ανταγωνιστικότητας που λέει και που είδαμε προχθές στο φως της δημοσιότητας με την έκθεση του ΚΕΠΕ και τα οποία, εάν τα νομοθετήσει, θα έχει και κοινωνικές αντιδράσεις και ισχυρό πολιτικό κόστος έρχεται και τα κάνει με αυτό το νομοσχέδιο, διαμορφώνοντας ζώνες ελεύθερων συναλλαγών. Αυτά μου θυμίζει η λειτουργία των ολυμπιακών εγκαταστάσεων.
      Πρόκειται για μία συντηρητική, νεοφιλελεύθερη και αντικοινωνική πολιτική για την ανάπτυξη. Και δεν νομίζω ότι είναι τυχαία και η αντίδραση της τοπικής αυτοδιοίκησης και των φορέων. Και ας λέει η κυρία Υπουργός ότι έκανε διάλογο με την τοπική αυτοδιοίκηση και πόσες φορές είδε τους δημάρχους. Σημασία έχει ότι ήταν ένας διάλογος κωφών, ότι η Κυβέρνηση δεν άκουσε καθόλου τα επιχειρήματα των τοπικών κοινωνιών, για να υλοποιήσει το σχεδιασμό της. 
     Όμως, κυρίες και κύριοι συνάδελφοι, το ολυμπιακό κεφάλαιο δεν αφορά μόνο τα κτίρια, τα οικόπεδα και τις εγκαταστάσεις. Το ολυμπιακό κεφάλαιο αφορά και την προβολή της χώρας μας, το ολυμπιακό ιδεώδες και σε αυτό η γενέθλια γη των Ολυμπιακών Αγώνων, η πατρίδα μου, η αρχαία Ήλιδα, η αρχαία Ολυμπία, είχαν σημαντικό μερίδιο και το ξέρει η κυρία Υπουργός. Και η Κυβέρνηση του ΠΑΣΟΚ έκανε σοβαρές επενδύσεις για να στηρίξει τις υποδομές σ’ αυτήν την περιοχή, το νέο μουσείο, το Μουσείο των Ολυμπιακών Αγώνων, το Μουσείο της αρχαίας Ήλιδας. Η Κυβέρνηση, όμως, μέχρι σήμερα δεν έχει κάνει τίποτε για να αξιοποιήσει αυτό το κεφάλαιο. Ακόμα ηχούν στα αυτιά της τοπικής κοινωνίας και των δημοτικών αρχών τα λόγια του Πρωθυπουργού, όταν επισκέφτηκε ως Αρχηγός της Αξιωματικής Αντιπολίτευσης την αρχαία Ολυμπία και δεσμεύτηκε για μια σειρά από έργα και υποδομές και για το συνεδριακό κέντρο στην αρχαία Ολυμπία και δεν έχει κάνει τίποτα γι’ αυτό. 
     Επίσης, πιστεύω ότι η Κυβέρνηση σκόπιμα δεν αξιοποίησε το μεγάλο κεφάλαιο, σαν ιδέα και σαν πράξη, του εθελοντισμού που συσσωρεύτηκε και συγκροτεί έναν άλλο μηχανισμό έξω από τις δομές της Γενικής Γραμματείας Ολυμπιακών Αγώνων παραγνωρίζοντας και περιθωριοποιώντας το προσωπικό, για να δημιουργήσει ένα στρατό γαλάζιων στελεχών που θα αμείβονται ανάλογα. 
     Κυρίες και κύριοι συνάδελφοι, κυρία Υπουργέ, και κλείνω με αυτό, στη δεκαετία του ’70 αναπτύχθηκε το κίνημα της τοπικής αυτοδιοίκησης και των κατοίκων της παραλίας κατά των συρματοπλεγμάτων. 
    Με την πολιτική σας θα αναπτύξετε το νέο κίνημα κατά των νέων τειχών που στήνετε στην παραλία και το κίνημα των εμπόρων και των επαγγελματιών κάθε περιοχής ενάντια στα τείχη που στήνετε μεταξύ αυτών και των ζωνών ελεύθερης συναλλαγής, κάτω από τις οποίες θα λειτουργήσουν οι επιχειρήσεις στις ολυμπιακές εγκαταστάσεις.
    Γι’ αυτό και εμάς μας βρίσκετε αντίθετους και καταψηφίζουμε, αλλά θα βρείτε αντίθετες και τις τοπικές κοινωνίες.
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Παναγιώτης Κοσιώνης): Ο κ. Κουράκος έχει το λόγο.
    ΙΩΑΝΝΗΣ ΚΟΥΡΑΚΟΣ: Κυρίες και κύριοι συνάδελφοι, παρακολουθώντας τη συζήτηση επί του νομοσχεδίου είδα ότι οι Βουλευτές -συνάδελφοι του ΠΑΣΟΚ έγιναν και μάντεις για το κακό ταξίδι του Πρωθυπουργού στην Αμερική. 
    Θα πρέπει να είμαστε πολύ προσεκτικοί όταν ο Πρωθυπουργός της χώρας πηγαίνει ένα ταξίδι που έχει πολύ μεγάλη σημασία. Και όσο για τους μάντεις, θα πρέπει να προσέξετε μήπως διαψευστείτε. 
    Επίσης, μετά από δεκατέσσερις μήνες διακυβέρνησης της Νέας Δημοκρατίας, μας κατηγορείτε ότι δεν κάναμε τίποτα. Οι Ολυμπιακοί Αγώνες τελείωσαν τον Οκτώβριο και μέσα σε οκτώ μήνες φέραμε το νομοσχέδιο για τα ολυμπιακά ακίνητα, τις ολυμπιακές εγκαταστάσεις κλπ..
    Εσείς για τα οκτώ χρόνια που είχατε για να προετοιμάσετε την Ολυμπιάδα και για τα πρώτα τέσσερα χρόνια που χάσατε και ανεβάσατε το κόστος των Ολυμπιακών εγκαταστάσεων, δεν φέρετε καμία ευθύνη;
    Εν πάση περιπτώσει, θα έλεγα ότι η «μικρή Ελλάδα» τον περασμένο χρόνο διοργάνωσε τους πιο επιτυχημένους και ασφαλείς Ολυμπιακούς Αγώνες που έχουν γίνει έως σήμερα. Η Ελλάδα κατάφερε να διαψεύσει όλους αυτούς που μας κατηγορούσαν ότι δεν θα τα καταφέρουμε. Αναγκάσαμε όλους τους λαούς του κόσμου και τους πολέμιούς μας ακόμη, να υποκλιθούν στο μεγαλείο της μεγάλης και ισχυρής Ελλάδος. 
    Αυτή την κληρονομιά, υλική και άυλη, που μας άφησαν οι Ολυμπιακοί Αγώνες, θα πρέπει να αξιοποιήσουμε και να εκμεταλλευτούμε με τον καλύτερο τρόπο, έτσι ώστε να συνεχίσουμε την αναβάθμιση και τη συνεχή καλλιέργεια της φήμης της χώρας μας διεθνώς και γιατί όχι και τη διεκδίκηση της μόνιμης τέλεσης των Ολυμπιακών Αγώνων στη χώρα που γεννήθηκαν, όπως είχε προτείνει και ο μεγάλος πολιτικός ηγέτης Κωνσταντίνος Καραμανλής.
    Η κληρονομιά που μας άφησαν οι Ολυμπιακοί Αγώνες, μας υποχρεώνει αφενός μεν να αναβαθμίσουμε όλες τις υποδομές προς όφελος του ελληνικού λαού και αφετέρου να συντηρήσουμε όλες τις εγκαταστάσεις με μοναδικό στόχο το τρίπτυχο ανάπτυξη – νέες θέσεις εργασίας – βελτίωση της ποιότητας ζωής των κατοίκων των δήμων που γειτνιάζουν με τις ολυμπιακές εγκαταστάσεις. 
    Κυρίες και κύριοι συνάδελφοι, πρέπει με πολύ σοβαρότητα και υπευθυνότητα να διασφαλίσουμε τη βιωσιμότητα και τη συντήρηση των έργων μακριά από μικροκομματικές σκοπιμότητες. 
    Αυτό το νομοσχέδιο εξασφαλίζει όλα τα παραπάνω και γι’ αυτό το υπερψηφίζω.
    Πρέπει να ενθαρρύνουμε τις μεικτές χρήσεις για τα ολυμπιακά συγκροτήματα για να μειωθεί το κόστος λειτουργίας και συντήρησής τους και ταυτόχρονα να διατηρήσουμε το δημόσιο χαρακτήρα τους, μάλιστα δε σε υψηλό επίπεδο λειτουργίας τους.
    ΝΙΚΟΛΑΟΣ ΓΚΑΤΖΗΣ: Πώς θα γίνει αυτό;
    ΙΩΑΝΝΗΣ ΚΟΥΡΑΚΟΣ: Κυρίες και κύριοι συνάδελφοι, στη Β’ Περιφέρεια του Πειραιά στο Δήμο της Νίκαιας, που αναφέρθηκε ο προηγούμενος ομιλητής του ΠΑΣΟΚ, υπάρχει το Στάδιο της Άρσης Βαρών. Ξέρετε πολύ καλά εσείς οι Βουλευτές και τα στελέχη του ΠΑΣΟΚ –το προηγούμενό σας συνέδριο το κάνατε εκεί- ότι δεν υπάρχει καμία οδική πρόσβαση προς το Στάδιο. 
    Θα πρέπει να γνωρίζετε ότι στο φάκελο διεκδίκησης υπήρχε ένας προϋπολογισμός κατασκευής του Σταδίου ύψους 12.000.000 ευρώ. Το πραγματικό κόστος, όμως, έφτασε στα 49.000.000 ευρώ. 
    Αυτό είναι ένα σταθερό στοιχείο και θα πρέπει να αναλογιστείτε πού έφτασαν τα ολυμπιακά έργα. Κι αν θέλετε, μπορώ να σας απαριθμήσω και πάρα πολλά άλλα.
     Αυτό το γνωρίζουν όλοι οι Βουλευτές του ΠΑΣΟΚ, όλα τα κομματικά στελέχη του ΠΑΣΟΚ που παρέστησαν σε αυτό το συνέδριο. Είναι ένας χώρος που όμως δεν υπάρχει ενδιαφέρον για εκμετάλλευση. Η δε κατασκευή του είναι τέτοια που δεν μπορεί να χρησιμοποιηθεί για πολλές δραστηριότητες. 
     Η Νίκαια είναι η μεγαλύτερη προσφυγούπολη της Αττικής, η δεύτερη μετά τη Θεσσαλονίκη στην Ελλάδα. Προτείνω ένα μέρος από τους χώρους του σταδίου να παραχωρηθεί για την ίδρυση και λειτουργία μουσείου του Ελληνισμού της Ανατολής, δηλαδή της Μικράς Ασίας, Πόντου, Κωνσταντινούπολης, Καππαδοκίας, Ανατολικής Θράκης, Ίμβρου, Τενέδου και λοιπής  Ανατολής, καθώς επίσης και Κέντρο Μελέτης και Έρευνας του Μικρασιατικού Πολιτισμού, έτσι ώστε, πρώτον, να αποκτήσει συνολική παρουσίαση ο πολιτισμός 3000 χρόνων του Μικρασιατικού, Ποντιακού και λοιπού χώρου των Ελλήνων της Ανατολής, που δυστυχώς δεν υπάρχει άλλος στον Ελλαδικό χώρο. Κυρία Υπουργέ, σας υπενθυμίζω ότι δεσμεύθηκε ο Πρωθυπουργός προεκλογικά για το μουσείο στη Νίκαια. 
     Δεύτερον, σε συνεργασία με τα πανεπιστήμια να αναπτυχθεί η ιστορική έρευνα, τρίτον, η λειτουργία του μουσείου να τελεί υπό την ευθύνη του Δήμου της Νίκαιας και την υποστήριξη του Υπουργείου Πολιτισμού. Και, τέταρτον, να λειτουργήσει παράλληλα στον ίδιο χώρο Μικρασιατική βιβλιοθήκη έτσι ώστε να είναι σύγχρονη, φιλική και ταυτόχρονα προσιτή στους μαθητές και τους φοιτητές. 
     Είμαι βέβαιος ότι ο προσφυγικός κόσμος, κυρία Υπουργέ, θα ευγνωμονεί εσάς, την κυβέρνηση και τον Πρωθυπουργό Κώστα Καραμανλή για τη διατήρηση και διαιώνιση του ελληνικού πολιτισμού που πρόσφερε αξίες, ιδέες και ιδανικά στη παγκόσμια κοινότητα. Και μόνο εάν το στεγάσουμε, μπορεί να υπάρχει και να εξακολουθεί να διδάσκει. 
     Με αυτές τις σκέψεις παρακαλώ να το δείτε αυτό το θέμα σε σχέση με το Στάδιο Άρσης Βαρών της Νίκαιας. Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Κοσιώνης): Το λόγο έχει η συνάδελφος, κ. Χριστοφιλοπούλου.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, εγώ πάντως με το αυτοκίνητό μου πήγα στο συνέδριο του ΠΑΣΟΚ στη Νίκαια. 
     Σήμερα οφείλουμε να αναγνωρίσουμε, αγαπητοί συνάδελφοι, ένα νέο ολυμπιακό ρεκόρ στην Κυβέρνηση, τη μετατροπή της μεταολυμπιακής αξιοποίησης των εγκαταστάσεων σε μαραθώνιο δρόμο χωρίς τελειωμό.
     Έχουν περάσει οκτώ μήνες απραξίας χωρίς τα προβλεπόμενα συμπληρωματικά έργα και την εγκατάλειψη όσων έργων ήταν σε εξέλιξη. Αθλητικές εγκαταστάσεις αποξηλωμένες, χωρίς συνεννόηση μεταξύ της Κυβέρνησης και της Ολυμπιακής Επιτροπής, υλικά και αντικείμενα στοιβαγμένα από εδώ και από εκεί, μια εικόνα πραγματικά πίκρας και απογοήτευσης. 
     Το περίφημο ολυμπιακό πράσινο έχει και αυτό καταστραφεί σε ποσοστό ήδη 30% και το υπόλοιπο σιγά, σιγά ξεραίνεται. 
     Στο Δήμο Μενιδίου υπάρχει η περίφημη πολυκλινική. Ήλθε και ειδικό νομοσχέδιο γι’ αυτήν. Είναι κλειστή. Τα ακτινοδιαγνωστικά μηχανήματα υψηλής τεχνολογίας σαπίζουν μέρα τη μέρα σε μια περιοχή όπου οι πολίτες του Μενιδίου, του Ζεφυρίου, των γύρω περιοχών, που είναι περιοχές με μεγάλες ανάγκες, δεν μπορούν να επωφεληθούν απ’ αυτό το έργο γιατί απλά δεν λειτουργεί. 
     Το κωπηλατοδρόμιο του Σχοινιά έχει αφεθεί στη φθορά του χρόνου. Λυπάμαι πολύ, αλλά η εικόνα θυμίζει χωματερή και όχι κωπηλατοδρόμιο. Και εν μέσω, λοιπόν, αυτού του απέραντου «κάλλους», η Κυβέρνηση εισηγείται τι σήμερα με αυτό το νομοσχέδιο; Την επιπλέον τσιμεντοποίηση, την εμπορευματοποίηση χιλιάδων στρεμμάτων και την εκχώρηση δημόσιας γης  σε ιδιώτες με ένα νομοσχέδιο αποσπασματικό χωρίς επιχειρησιακό σχεδιασμό και χωρίς στρατηγική, χωρίς διάλογο με τις τοπικές αρχές. Μάλιστα, μαθαίνουμε ότι οι εγκαταστάσεις παραμένουν κλειστές για τους πολίτες και τη νεολαία μέχρι το 2007, ώστε να γίνουν οι απαραίτητες ενέργειες για την πλήρη εκχώρηση στους ιδιώτες και βλέπουμε από εκεί και μετά.
      Σήμερα η Κυβέρνηση δι’ αυτού του νομοσχεδίου δεν είναι σε θέση να μας παρουσιάσει μια συγκεκριμένη, ολοκληρωμένη και συγκροτημένη πρόταση.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Αξιοσημείωτο είναι, κυρία Υπουργέ, ότι παρουσιάσατε αυτό το νομοσχέδιο ως προϊόν συζήτησης με τους δήμους. Τι διάλογος ήταν αυτός, που δεν τον γνωρίζουμε; Κωφών; Προσχηματικός; Εγώ δεν γνωρίζω κάποιον δήμο, τουλάχιστον στην περιφέρειά μου, με τον οποίο να συζητήσατε και μάλιστα διεξοδικά, πριν να καταθέσετε το νομοσχέδιο. Κι εν πάση περιπτώσει, αν κάνατε πραγματικό διάλογο, θα πρέπει να μας εξηγήσετε γιατί η ΚΕΔΚΕ και η ΕΝΑΕ είναι τόσο αντίθετες στο σύνολο του νομοσχεδίου; Πουθενά δεν βρήκαν να συναινέσουν;
      Για τα αναμενόμενα έσοδα: Δεν έχετε κάνει καμία συγκεκριμένη πρόβλεψη ούτε μπορείτε να μας εξηγήσετε τι ακριβώς θα κάνει αυτή η νέα Γενική Γραμματεία Ολυμπιακής Αξιοποίησης, αφού οι εγκαταστάσεις –οι περισσότερες τουλάχιστον απ’ αυτές- πηγαίνουν στα ολυμπιακά ακίνητα και στους φορείς τους. Μήπως όλη αυτή η ρύθμιση γίνεται μόνο και μόνο για την πρόσληψη κι άλλων «δικών» μας παιδιών; Το έχουμε δει το έργο πολλές φορές.
      Κυρία Υπουργέ, το Φεβρουάριο του 2005 σε συνέχεια των ανακοινώσεων που κάνατε από κοινού με τον Πρωθυπουργό για τη μεταολυμπιακή χρήση των εγκαταστάσεων, σας κατέθεσα ερώτηση σχετικά με το μέλλον των ολυμπιακών εγκαταστάσεων στην Ανατολική και Δυτική Αττική. Ζήτησα να πληροφορηθώ –τι άλλο;- τα αυτονόητα: τον ακριβή σχεδιασμό, το επίπεδο του περιεχομένου του διαλόγου με τις τοπικές αρχές και τη συμμετοχή των τοπικών αρχών –ελπίζαμε- τον προϋπολογισμό και γενικώς όλα τα στοιχεία που δίνουν μια σαφέστατη εικόνα των αναπλάσεων, της αξιοποίησης, της χρήσης, τελικά της αναπτυξιακής προοπτικής και πώς αυτές οι εγκαταστάσεις θα συνδεθούν με τους στόχους που έχουμε για την Αττική και το Λεκανοπέδιο. Πέραν αυτού, -η δική μου ερώτηση ήταν μόνο γι’ αυτό- αλλά και για όλη την Ελλάδα, μιλώντας σήμερα για το νομοσχέδιο αυτό. Η απάντηση που έλαβα ήταν αόριστη. Καμία απάντηση επί της ουσίας. Ήλπιζα σήμερα ότι με το νομοσχέδιο θα μας απαντούσατε σε κάποιες τουλάχιστον απ’ αυτές τις ερωτήσεις, που είναι οι ίδιες ερωτήσεις που σας απευθύνουν οι πολίτες. Μάταια όμως.
      Το Κωπηλατοδρόμιο του Σχοινιά, το οποίο όπως σας είπα έχει μετατραπεί περίπου σε χωματερή, δεν υπάρχει στα ειδικά άρθρα του νομοσχεδίου. Ο εισηγητής της Πλειοψηφίας μάς είπε ότι διατηρεί τον προορισμό του ως κέντρου οικολογικής ευαισθητοποίησης, αλλά και ως αμιγώς αθλητικής εγκατάστασης. Πού αναφέρεται στο νομοσχέδιο αυτό και τι σημαίνει στην πράξη; Ποιες ήταν οι προτάσεις της δημοτικής αρχής; Τι σας είπε ο Δήμος του Μαραθώνα, ο Δήμος της Νέας Μάκρης;
      Στο Κέντρο Βαρέων Αθλημάτων Λιοσίων, το οποίο χωροθετείται για τη δημιουργία σχολών, ακαδημιών πολιτισμού και ψηφιακού μουσείου, αποφύγατε ακόμα και στη συζήτηση στην επιτροπή, όπως είδα από τα Πρακτικά, γιατί δεν ήμουν μέσα σε όλη την Ολομέλεια, να μας απαντήσετε ποιο ήταν το επίπεδο συμμετοχής των πολιτιστικών φορέων και πώς θα συνδεθεί αυτό το Κέντρο με την ευρύτερη προοπτική του Δήμου Άνω Λιοσίων. Το πόσο καλά δε ήταν μελετημένο το νομοσχέδιο και ο διάλογος, ήταν και από την παρότρυνση του εισηγητή της Πλειοψηφίας προς την Υπουργό με την παρέμβαση του Δημάρχου Μαρκόπουλου, ο οποίος αναφέρθηκε στον κίνδυνο υποβάθμισης και απαξίωσης των εγκαταστάσεων από την ύπαρξη του λατομείου.
      Κυρίες και κύριοι συνάδελφοι, δώσαμε από κοινού έναν αγώνα για τους καλύτερους και ασφαλέστερους Ολυμπιακούς Αγώνες. Και το πετύχαμε, όπως είπε και ο προηγούμενος συνάδελφος. Επτά χρόνια δουλέψαμε συστηματικά και σας απονέμουμε τη δική σας δουλειά για τους τελευταίους πέντε μήνες. Οι ολυμπιακές όμως εγκαταστάσεις, οι οποίες ανταποκρίθηκαν στις απαιτήσεις των Αγώνων και ταυτόχρονα είχαν βάλει την υποθήκη όχι μόνο για την ανάπτυξη του αθλητισμού, αλλά και για την ευρύτερη ανάπτυξη της περιοχής, σήμερα είναι στο μηδέν. Οφείλουμε να τις προστατεύσουμε, να τις αξιοποιήσουμε, να κάνουμε αυτό που έκανε η Βαρκελώνη και άλλες ολυμπιακές πόλεις, που κυριολεκτικά απογειώθηκαν μετά την τέλεση των Αγώνων. Στην Αθήνα όμως, αντί της απογείωσης, ήρθε δυστυχώς η ανώμαλη προσγείωση. Και φοβάμαι πολύ ότι την αποκλειστική ευθύνη φέρει η Κυβέρνηση της Νέας Δημοκρατίας, η οποία για άλλη μια φορά αποδείχθηκε ανίκανη να σταθεί στο ύψος των περιστάσεων, παρελθοντολογεί αενάως, χωρίς να μπορεί να αποδείξει ότι έχει πολιτική πρόταση, σχέδιο και όραμα συνολικά για τη χώρα, χωρίς να μπορεί να κάνει διάλογο με τους φορείς, με τους πολίτες και να καταθέσει ένα σοβαρό νομοσχέδιο, το οποίο καταψηφίζουμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Χρήστος Αηδόνης.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα ξεκινήσω από μία απλή παρατήρηση: Τον τελευταίο καιρό βρεθήκαμε στον αστερισμό του βασικού μετόχου. Στο συγκεκριμένο νομοσχέδιο όμως εκείνο που απουσιάζει είναι αυτό ακριβώς: ο βασικός μέτοχος ή καλύτερα ο βασικός δικαιούχος. Και δεν είναι άλλος από τον ελληνικό λαό, οι θυσίες του οποίου μας χάρισαν αυτή τη μεγάλη ναυαρχίδα, τις ολυμπιακές εγκαταστάσεις.
      Πουθενά, λοιπόν, δεν υπάρχει κανένα μέρισμα χρήσης γι’ αυτόν. Το να ισχυρίζεται, λοιπόν, η Κυβέρνηση ότι οι ολυμπιακές εγκαταστάσεις αποτελούν κοινωνικό αγαθό και ότι αυτό διέπει τη βασική φιλοσοφία αυτού του νομοσχεδίου όχι μόνο είναι υπερβολή αλλά και περίσσια υποκρισία.
      Κυρίες και κύριοι συνάδελφοι, οι Ολυμπιακοί Αγώνες ανήκουν στο παρελθόν. Η μοναδική αυτή προσπάθεια των Ελλήνων στέφθηκε με απόλυτη επιτυχία. Η ανθρωπότητα έμαθε για εμάς και όχι μόνο για τους προγόνους μας. Μάθαμε όμως και εμείς πολλά και το σπουδαιότερο ότι μπορούμε να ξεπεράσουμε τον εαυτό μας και να δημιουργήσουμε μία νέα Ελλάδα. Αυτοί οι Ολυμπιακοί Αγώνες δημιούργησαν ένα μοναδικό πνεύμα πολιτισμού, διαμόρφωσαν πρωτόγνωρες συνήθειες στον Έλληνα πολίτη και ανέδειξαν πολλά από τα κρυφά τους στοιχεία. 
      Επίσης, όλα αυτά τα ολυμπιακά έργα διαμόρφωσαν μια νέα αρχιτεκτονική πραγματικότητα, μία νέα αισθητική για όλους, μία νέα αισθητική που θα αφορούσε την ανάπτυξη των πόλεων και θα άφηνε πίσω της τα ίχνη ενός νέου πολιτισμού. Αυτό ήταν το όραμα, αυτός ήταν ο στόχος. Όμως μέρα με τη μέρα σβήνει και χάνεται μέσα στη ζοφερή πραγματικότητα των επιλογών σας. 
      Με αυτό το νομοσχέδιο έρχεστε ουσιαστικά να κατασπαράξετε αυτόν τον πολιτισμό, αυτήν την προσπάθεια. Ουσιαστικά εξαντλείστε στο πώς θα δημιουργήσετε κάποιες νέες «Μπανανίες», οι οποίες θα διέπονται από ειδικό νομοθετικό καθεστώς. Δημιουργείτε ελεύθερες εμπορικές επιχειρηματικές ζώνες μέσα στον ιστό των πόλεων χωρίς να λαμβάνετε υπόψη την πολεοδομική και περιβαλλοντική νομοθεσία. 
      Το συγκεκριμένο σχέδιο νόμου είναι επικίνδυνο να δεσμεύσει τη συνολική πολεοδομική πολιτική για το Λεκανοπέδιο της Αθήνας. Θεσπίζετε σοβαρότατες λειτουργίες υπερτοπικού χαρακτήρα, οι οποίες θα λειτουργήσουν καταλυτικά στη ζωή και το περιβάλλον όχι μόνο των πόλεων που βρίσκονται οι εγκαταστάσεις αλλά και στην ευρύτερη περιοχή. Η θεσμοθέτηση αυτών των νησίδων, όπου θα ισχύσουν ξεχωριστοί νόμοι, δημιουργεί συνθήκες απροκάλυπτου αθέμιτου ανταγωνισμού, με αποτέλεσμα να διαταραχθούν οι τοπικές αγορές, να αναδιαταχθεί το εμπόριο, με φυσικό επακόλουθο το μαρασμό και το κλείσιμο αρκετών μικρομεσαίων επιχειρήσεων. 
      Καταργείτε την έννοια της κοινής ωφέλειας που αποτελεί πρωταρχικό σκοπό αυτών των χρήσεων και που ήταν και η βασική πρόβλεψη για το νόμο για τις ολυμπιακές εγκαταστάσεις. Οι πύλες κλείνουν για τους πολίτες. Η ελεύθερη και δωρεάν πρόσβαση αποτελούν στοιχεία άλλου επεισοδίου. Και όλα αυτά χωρίς να υπάρχει καμία επιστημονική τεκμηρίωση, χωρίς καμία διαβούλευση. Απλά έτσι, γιατί κάποιοι νομίζουν ότι είναι σοφοί ή ότι μπορούν να τους παριστάνουν.
      Επειδή βέβαια το μήλον της έριδος είναι το κέρδος, ρωτώ, κυρία Υπουργέ: Μπορεί η λογική του κέρδους να ισοπεδώνει τα πάντα; Αυτή η λογική ίσχυσε και τη δεκαετία του ΄50. Σήμερα τα αποτελέσματα είναι γνωστά. Η Ελλάδα και η Αθήνα έχασαν σημαντικά πολιτισμικά τους στοιχεία μέσα στις ορέξεις της άναρχης και πυκνοκατοικημένης δόμησης. Το κέρδος και τότε ήταν κυρίαρχο, με αποτέλεσμα να εισπράξουμε ένα νεοελληνικό πολιτισμό για τον οποίο σίγουρα δεν είμαστε και δεν είσθε υπερήφανοι. Αυτόν τον πολιτισμό που δημιουργήθηκε εκείνη την εποχή πάτε να ξαναχτίσετε; Είναι δυνατόν κάποιος να συμφωνήσει με αυτό;
      Επειδή τον τελευταίο καιρό έχουν ακουστεί πολλά παραμύθια, νομίζω ότι σήμερα είναι η κατάλληλη στιγμή να ξεκαθαρίσουμε μερικά. Παραμύθι πρώτο: Ισχυριστήκατε και ισχυρίζεστε ακόμη ότι δεν υπήρχε σχεδιασμός από την κυβέρνηση του ΠΑΣΟΚ για μεταολυμπιακή αξιοποίηση. Απλά θυμίζω: 1999, ειδικό στρατηγικό σχέδιο για τη λειτουργική και αισθητική αναβάθμιση της Αθήνας εν όψει των Ολυμπιακών Αγώνων. Τα αποτελέσματα είναι γνωστά. Η Αθήνα «όμορφη πόλη». Μελέτη δεύτερη: 1999, ειδική χωροταξική και πολεοδομική μελέτη για τα ολυμπιακά αθλητικά έργα. Μελέτη τρίτη: Πρόβλεψη μεταολυμπιακής χρήσης ολυμπιακών έργων από το Πανεπιστήμιο Θεσσαλίας. Μελέτη τέταρτη: Αναπτυξιακές επιδράσεις των Ολυμπιακών Αγώνων του 2004, μεταολυμπιακή αξιοποίηση των υποδομών και του εξοπλισμού από το Πανεπιστήμιο της Αθήνας. Μελέτη πέμπτη: Ανάλυση προοπτικών και δυνατοτήτων των ολυμπιακών ακινήτων. Μελέτη έκτη: Δημιουργία Μητροπολιτικού Πάρκου Ελληνικού. Τολμάτε να μιλάτε ακόμη για το αν υπήρχε ή δεν υπήρχε σχεδιασμός;
      Παραμύθι δεύτερο: Καλλιεργείτε την αντίληψη της επιστροφής της δημόσιας επένδυσης με καθαρά οικονομικούς όρους χωρίς να συμψηφίζετε τους κοινωνικούς όρους με στόχο να πάτε σε μία ανεμπόδιστη χρήση των εγκαταστάσεων σε βάρος των πολιτών.
      Ξεχνάτε να αναφέρετε ότι είναι αδύνατον κάθε δημόσιο έργο να επιστρέφει την οικονομική επένδυση που απαιτήθηκε για την κατασκευή του, χωρίς να υπολογίζεται η κοινωνική του διάσταση. Αν ίσχυε αυτό που υπερασπίζεστε σήμερα, δεν θα είχαμε τίποτα, ούτε μουσεία, ούτε νοσοκομεία, κανένα έργο που θα αφορούσε αυτό το λαό. 
      Παραμύθι τρίτο: Οι εγκαταστάσεις είναι κλειδωμένες για τους πολίτες οκτώ μήνες μετά τους αγώνες και θα παραμείνουν για πολύ ακόμη. Μία πρόχειρη εκτίμηση δείχνει τις αρχές του 2007. Η Κυβέρνηση ισχυρίζεται ότι είναι δύσκολο να λειτουργήσουν. Η αλήθεια είναι προφανής. Αν οι εγκαταστάσεις ανοίξουν, οι επενδυτές που θα επιλεγούν θα βρεθούν στη δυσχερή θέση να διακόψουν τη χρήση από τους πολίτες.
      Παραμύθι τέταρτο: Προβάλλεται από την Κυβέρνηση το επιχείρημα του υψηλού κόστους για τη συντήρηση και τη λειτουργία με ποσά επιστημονικής φαντασίας. Σκοπός να καλλιεργηθεί η εντύπωση στην κοινή γνώμη μιας δυσβάστακτης ετήσιας δαπάνης που μόνο οι ιδιώτες μπορούν να αντιμετωπίσουν. Μ’ αυτή τη φιλοσοφία δημιουργήσατε αυτό το νομοσχέδιο. Δυστυχώς για σας, η έκθεση του Γενικού Λογιστηρίου έρχεται να διαψεύσει αυτές τις υπερβολές.
      Παραμύθι πέμπτο: Κόστος Ολυμπιακών Αγώνων. Πρόσφατα ανακοινώθηκε ο οικονομικός απολογισμός. Μπορείτε να μας πείτε αν υπάρχει καμία δήλωση δική σας ή της Κυβέρνησης που να ζητά συγνώμη για τις υπερβολές; 
      Θα ήθελα να αναφέρω ότι οι Ολυμπιακοί Αγώνες δεν είχαν μόνο έξοδα, είχαν και έσοδα, περίπου 2.000.000.000 δραχμές. Παράλληλα τα λειτουργικά έξοδα της οργανωτικής επιτροπής είναι ισοσκελισμένα από τα έσοδα που προήλθαν είτε από τη διαφήμιση, είτε από τα δικαιώματα, είτε από τα εισιτήρια και άλλους πόρους. Αυτή, λοιπόν, είναι η πραγματικότητα.
      ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω να ολοκληρώσετε.
      ΧΡΗΣΤΟΣ ΑΗΔΟΝΗΣ: Τελειώνω, κύριε Πρόεδρε.
      Αυτή, λοιπόν, είναι η πραγματικότητα και αυτό ακριβώς πάτε να κάνετε με αυτό το νομοσχέδιο. Γι’ αυτό να είστε βέβαιοι ότι δεν χρειάζεται μόνο η καταψήφισή του αλλά η ολοκληρωτική άρνηση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο Βουλευτής κ. Ευγένιος Χαϊτίδης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Η Βουλή ενέκρινε τη ζητηθείσα άδεια.
      Το λόγο έχει ο κ. Κίμων Κουλούρης.
      ΚΙΜΩΝ ΚΟΥΛΟΥΡΗ: Κύριε Πρόεδρε, στην κοινή γνώμη είναι διάχυτη η εντύπωση πως αυτή η Κυβέρνηση δεν έχει πολιτική. Και υπάρχει ίσως και μέσα στο ΠΑΣΟΚ αυτή η εντύπωση. Είχα και έχω βαθιά πίστη πως αυτή η Κυβέρνηση έχει πολιτική, απλά κρύβεται σε κρίσιμα ζητήματα για τον τόπο όπως πρόσφατα για το ασφαλιστικό. Φοβάται να διατυπώσει την άποψή της γιατί γνωρίζει ότι θα υπάρξουν εκρηκτικές κοινωνικές αντιδράσεις. Θα έλεγα δηλαδή πως όπου θέλει εκδηλώνει με έναν πολύ καθαρό τρόπο προς ποια κατεύθυνση θέλει να οδηγήσει τον τόπο και πως εκδηλώνει με ένα τρόπο κυνικό και σε τόσο σύντομο χρονικό διάστημα ποιες κοινωνικές ομάδες θέλει να βοηθήσει, θέλει να στηρίξει. 
      Να αναφερθώ στον τρόπο με τον οποίο προχώρησε γρήγορα στις φοροαπαλλαγές για την εκκλησία; Ήθελε να στείλει μήνυμα εκεί. Να αναφερθώ για το πόσο ταχύτατα προχώρησε στις φοροαπαλλαγές όχι των επιχειρήσεων για να επενδύσουν, αλλά στα μερίσματα των επιχειρηματιών; Γιατί ήθελε εκείνους να ικανοποιήσει. Να αναφερθώ στην απελευθέρωση της τιμής των φαρμάκων; Και όταν εγώ συγκρούστηκα ανοιχτά με τους φαρμακοβιομηχάνους; Ήθελε εκείνους να στηρίξει. Αυτό πάει να κάνει και τώρα μ’ αυτό το νομοσχέδιο. 
      Πρέπει να πω πολύ καθαρά, προκειμένου να καταγραφεί στην ιστορία, πως ήμουν ο μοναδικός Βουλευτής του πλειοψηφούντος τότε κόμματος του ΠΑΣΟΚ, που στη Διαρκή Επιτροπή Οικονομικών Υποθέσεων αντέδρασα στο νομοσχέδιο Χριστοδουλάκη, διαφώνησα και αποχώρησα.
     Γι’ αυτό νομιμοποιούμαι να λέω σήμερα, κυρία Πετραλιά, πως ακόμα και σε εκείνο που αντιστάθηκα, σήμερα το έχετε ισοπεδώσει. Και δεν χρειάζεται να πω τίποτα περισσότερο, γιατί άξιοι συνάδελφοι, ιδιαίτερα νέοι Βουλευτές του ΠΑΣΟΚ με επιχειρήματα έκαναν φύλλο και φτερό αυτό το νομοσχέδιο.
      Θα αναφερθώ σε μία δέσμευση του Κωνσταντίνου Καραμανλή στον «ΕΣΠΕΡΟ», τι είπε στους κατοίκους της Καλλιθέας. Είπε πως θα σεβαστεί πλήρως το προεδρικό διάταγμα. Και σήμερα το τσιμεντοποιείτε με πενήντα επτά χιλιάδες τετραγωνικά μέτρα τσιμέντο. Πώς θα σεβαστείτε πλήρως τις απόψεις της Τοπικής Αυτοδιοίκησης; 
      Παραβρέθηκα προχθές το βράδυ σε μια τεράστια συγκέντρωση, γιατί είναι και περιοχή σας, στην Καλλιθέα, που παρευρίσκοντο δύο τρεις χιλιάδες Καλλιθεάτες. Εκεί σας κατήγγειλε η ΕΝΑΕ, η ΚΕΔΚΕ πως την αγνοήσατε, πως δεν τους καλέσατε καν να τους πείτε περί τίνος πρόκειται.
      Έχετε λοιπόν πάρει και προσωπικά, κυρία Πετραλιά, μεγάλη ευθύνη γι’ αυτό το τερατούργημα που πρόκειται να γίνει στον ιππόδρομο. Αλλάξτε έστω και την τελευταία στιγμή πορεία και κατεύθυνση για να μπορέσουν οι Καλλιθεάτες που επί ογδόντα χρόνια εισέπνεαν τη μπόχα και τη βρώμα του Ιπποδρόμου να αναπνεύσουν αέρα. Να γίνουν αθλητικές εγκαταστάσεις, να γίνουν χώροι πρασίνου και περιπάτου. 
      Δεν είναι έτσι, κυρία Πετραλιά. Ξέρετε ότι έχω καλή πίστη όταν συζητάω σε αυτήν την Αίθουσα. Ειλικρινά, θα σας στήριζα εάν πίστευα ότι πάτε προς αυτήν την κατεύθυνση.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Μα, είναι δυνατόν να μιλάτε για τέτοια πράγματα; Αθλητικές εγκαταστάσεις γίνονται.
      ΚΙΜΩΝ ΚΟΥΛΟΥΡΗΣ: Αλλά θα αξιοποιήσω, κύριε Πρόεδρε, αυτήν την παρέμβασή μου για να σας πω, γιατί ξέρω την ευαισθησία σας για τον αθλητισμό, τι έχετε ακριβώς με την Εθνική Ελλάδος Ποδοσφαίρου, τι έχετε ακριβώς με την ΕΠΟ; Έχετε μόνο να φωτογραφίζεσθε και να λέτε «σήκωσέ το το τιμημένο» και «τι καλά που τα πήγαμε»; 
      Πρώτον. Δεν έχετε δώσει δραχμή στην ΕΠΟ. Τι ακριβώς θέλετε να πετύχετε; Να ξηλώσετε τον Γκαγκάτση; Είναι πολιτική αυτή απέναντι σε μια μεγάλη εθνική προσφορά που είχε η ΕΠΟ και η εθνική μας ομάδα; Ούτε οι αθλητικοί δικαστές δεν έχουν πληρωθεί. Το ξέρετε, κυρία Πετραλιά; 
      Δεύτερον. Ξέρετε ότι ο ΟΠΕ, αγαπητέ Ιωαννίδη, προανήγγειλε κλείσιμο; Δεν χρηματοδοτείτε ομοσπονδίες που δεν ανήκουν στο χώρο σας. Προχθές βγήκαν οι χρηματοδοτήσεις, εάν δεν κάνω λάθος, δώδεκα ομοσπονδιών που το προεδρείο είναι Νέα Δημοκρατία. Αυτή είναι η προσφορά στον αθλητισμό τελικά; Αυτή είναι η αποκομματικοποίηση; 
      Τρίτον. Αγαπητέ φίλε Ιωαννίδη, δεν ανατρίχιασες βλέποντας την αγριότητα που ζήσαμε την Κυριακή στη Θεσσαλονίκη; Έτσι θα χτυπήσετε τη βία; Εσείς δεσμευτήκατε ως κυβέρνηση ότι θα κτυπήσετε τη βία. Μέχρι και στα αποδυτήρια μπήκαν οι χούλιγκανς. Είναι ατμόσφαιρα αθλητισμού αυτή, που επί των ημερών σας δυστυχώς και επί των ημερών μας, δεν υπάρχει αμφιβολία, βλέπει η κοινή γνώμη; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ μόνο για ένα λεπτό γιατί έχω υπηρετήσει αυτό το χώρο και τον πονώ.
      Είπατε ότι είσαστε απέναντι στον κρατικό αθλητισμό και θα συμφωνήσω μαζί σας. Ξέρετε, κυρία  Πετραλιά –και ασφαλώς το ξέρετε- ότι έχετε δημιουργήσει επτακόσιες –κρατήστε το νούμερο- μικρές νέες επιτροπές στο Υπουργείο Πολιτισμού; 
      Ξέρετε, αγαπητέ Ιωαννίδη, ότι στο Υπουργείο Αθλητισμού ο κ. Ορφανός προώθησε τρεις νέες διευθύνσεις της Θεσσαλονίκης στον ΟΠΑΠ; 
      Να σας πω και κάτι άλλο, κυρία Πετραλιά, που σας αφορά προσωπικά. Το καλοκαίρι είχατε φέρει εδώ μία τροπολογία και είχατε πει ότι αφορά τριάντα δύο ακριβώς άτομα που είχαν δικαίωμα μετατροπής της συμβάσεως τους μιας μέρας σε αορίστου χρόνου.
      Πληροφορήθηκα εγκύρως ότι τα τριάντα δύο άτομα έχουν γίνει διακόσια είκοσι! Αλλά το πιο περίεργο, αγαπητοί συνάδελφοι της Νέας Δημοκρατίας, είναι –για να μην σας «δουλεύουν» οι Υπουργοί- ότι σ’ αυτά συμπεριλαμβάνονται εικοσιπεντάχρονοι και εικοσιεξάχρονοι νέοι, όπου το ’90-’92 –γιατί σ’ αυτήν την εποχή αναφερόμαστε- πρέπει να ήταν δεκαπέντε χρονών. Πρόκειται για τεράστιο ηθικό θέμα που σας αφορά, κυρία Πετραλιά. 
	Σας ευχαριστώ. 
       (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Κυριάκος Μητσοτάκης. 	
      ΚΥΡΙΑΚΟΣ ΜΗΤΣΟΤΑΚΗΣ: Κυρίες και κύριοι συνάδελφοι, το σχέδιο νόμου για την αξιοποίηση των ολυμπιακών αθλητικών εγκαταστάσεων είχε επί της αρχής να αντιμετωπίσει δύο πολύ σημαντικούς περιορισμούς. 
      Ο πρώτος είναι ότι επί της ουσίας δεν είχε γίνει κανένας σοβαρός προγραμματισμός για την μεταολυμπιακή χρήση των ολυμπιακών εγκαταστάσεων και αυτό είναι κάτι που δεν το λέμε μόνο εμείς. Ο τέως Υπουργός Εθνικής Οικονομίας κ. Χριστοδουλάκης, ο οποίος παρακολουθεί τη συζήτηση, είχε δηλώσει με πολύ ειλικρίνεια, όταν ήταν ακόμα Υπουργός, ότι το κρατικίστικο μοντέλο χρηματοδότησης των ολυμπιακών εγκαταστάσεων ήταν εκ των υστέρων εσφαλμένο όχι μόνο γιατί στοίχισε πολλά χρήματα, αλλά διότι δυσχέρανε τη μετατροπή των ολυμπιακών εγκαταστάσεων πιθανώς σε εγκαταστάσεις, οι οποίες θα ήταν πιο εύκολα αξιοποιήσιμες μετά τους Ολυμπιακούς Αγώνες. 
      Και εγώ θα συνιστούσα στην Αξιωματική Αντιπολίτευση να σταματήσει να επικαλείται αυτήν την περιβόητη έκθεση του Πανεπιστημίου Θεσσαλίας, διότι αυτή δεν αποτελεί άλλοθι για την έλλειψη κυβερνητικής πολιτικής. 
      Και αν θέλετε, κυρίες και κύριοι συνάδελφοι του ΠΑΣΟΚ, να δείτε ακριβώς τι έκαναν οι χώρες εκείνες οι οποίες προνόησαν όσον αφορά τον προγραμματισμό τους για την μεταολυμπιακή αξιοποίηση των εγκαταστάσεων, πηγαίνετε να δείτε τι κάνει το Πεκίνο, όπου ήδη το Μάρτιο του 2005 –δηλαδή τρεισήμισι χρόνια πριν τη διεξαγωγή των Αγώνων- διεξήχθη ένα διεθνές φόρουμ με αποκλειστικό αντικείμενο την μεταολυμπιακή αξιοποίηση των αθλητικών εγκαταστάσεων. 
      Ο δεύτερος σημαντικός περιοριστικός παράγοντας, κυρίες και κύριοι συνάδελφοι, είναι το τελικό κόστος των αθλητικών εγκαταστάσεων. Η κυρία Υπουργός παρέθεσε τα στοιχεία με πολύ μεγάλη ακρίβεια τα οποία  δεν επιδέχονται αμφισβήτηση. 
      Δεν υπάρχει καμία αμφιβολία ότι οι αθλητικές εγκαταστάσεις στοίχισαν πολύ περισσότερο από ό,τι έπρεπε να στοιχίσουν και ακριβώς γι’ αυτό το λόγο έρχεται η Κυβέρνηση και λέει ότι, επειδή στοίχισαν πολύ περισσότερο από ό,τι έπρεπε να στοιχίσουν -επειδή επιλέξαμε ωραίες, βαριές κατασκευές με πολύ μπετόν, με πολύ σίδερο που δυστυχώς όμως δεν μας δίνουν την απαραίτητη ευελιξία μεταολυμπιακά- ακριβώς γι’ αυτόν το λόγο δεν μπορούμε αυτήν τη στιγμή να επιβαρύνουμε τον Έλληνα πολίτη, έστω και με ένα ευρώ παραπάνω για τη συντήρησή τους. Οι εγκαταστάσεις αυτές θα πρέπει ταυτόχρονα να γίνουν πόλος κοινωνικών, αθλητικών και πολιτιστικών εκδηλώσεων. Αυτές είναι οι δύο παράμετροι, οι οποίες διέπουν το συγκεκριμένο νομοσχέδιο. 
      Το νομοσχέδιο αυτό είναι ένα νομοσχέδιο πλαίσιο. Το είπε και ο Κοινοβουλευτικός μας Εκπρόσωπος. Είναι ένα νομοσχέδιο το οποίο θέτει το βασικό περίγραμμα, αλλά η τελική έκβαση, αν θέλετε, της αξιοποίησης των ολυμπιακών ακινήτων θα εξαρτηθεί τελικά από την επιτυχή διεξαγωγή των διεθνών διαγωνισμών εκεί που θα επιλέξουμε παραχώρηση της χρήσης των ολυμπιακών εγκαταστάσεων σε ιδιώτες επενδυτές. 
      Και δεν αναφέρομαι μόνο στη διαδικασία, η οποία προφανώς πρέπει να είναι ξεκάθαρη, αλλά και στην ουσία. Και εδώ πρέπει να έχουμε σαφείς στόχους για κάθε συγκεκριμένη εγκατάσταση, αλλά θα πρέπει να είμαστε και ευθυγραμμισμένοι με τις ανάγκες των ιδιωτών επενδυτών, τους οποίους θα καλέσουμε να καταβάλουν τα κεφάλαιά τους, προκειμένου να αξιοποιηθούν αυτές οι εγκαταστάσεις. 
      Επίσης, κυρίες και κύριοι συνάδελφοι, θα πρέπει να ξεφύγουμε από εμμονές που είχαμε στο παρελθόν, όταν συζητούσαμε για συμβάσεις παραχώρησης, εμμονές που έχουν να κάνουν για παράδειγμα με τη χρονική διάρκεια των συμβάσεων παραχώρησης. 
      Και για να μπορέσουμε, κυρίες και κύριοι συνάδελφοι, να αξιοποιήσουμε με τον καλύτερο δυνατό τρόπο τις μεταολυμπιακές εγκαταστάσεις, πραγματικά πιστεύω ότι δεν χρειάζεται να εφεύρουμε τον τροχό. Αρκεί να κοιτάξουμε, να μελετήσουμε τα παραδείγματα άλλων πόλεων, όπως για παράδειγμα το Σίδνεϋ, που έχουν κάνει πολύ σημαντική δουλειά στον τομέα της αξιοποίησης των ολυμπιακών εγκαταστάσεων. Η κυρία Υπουργός έχει κάνει πολύ δουλειά σ’ αυτήν την κατεύθυνση και θα ήθελα να αναφέρω εδώ, στο Εθνικό Κοινοβούλιο, το εξαιρετικά επιτυχημένο παράδειγμα του Ολυμπιακού Πάρκου του Σίδνεϋ.
     Το Ολυμπιακό Πάρκο του Σίδνεϋ αυτή τη στιγμή χρησιμοποιείται ως ένας μεικτός χώρος αθλητικών δραστηριοτήτων, επαγγελματικών και ερασιτεχνικών, ψυχαγωγίας και εμπορικών χρήσεων. Το Σίδνεϋ, το 2003, κατάφερε και προσέλκυσε στο Ολυμπιακό του Πάρκο πεντέμισι εκατομμύρια επισκέπτες. Έγιναν χίλιες οκτακόσιες εκδηλώσεις πολιτιστικές και άλλης μορφής. Στο συγκεκριμένο πάρκο διεξάγονται τριάντα οκτώ διαφορετικά αθλήματα. Το πάρκο αυτό έχει πια αποκτήσει το δικό του ρόλο στη ζωή της πόλης. Τέτοια παραδείγματα, όπως του Σίδνεϋ, προσαρμοσμένα θα έλεγα στις ιδιαιτερότητες της Αθήνας, μπορούν να αποτελέσουν το σημείο αφετηρίας, όταν θα έλθει η ώρα να προκηρύξουμε τους συγκεκριμένους διαγωνισμούς για την αξιοποίηση των συγκεκριμένων εγκαταστάσεων.
     Διότι, κυρίες και κύριοι συνάδελφοι, είναι σαφές ότι όλες οι ολυμπιακές εγκαταστάσεις δεν έχουν ούτε την ίδια βαρύτητα, ούτε την ίδια σημασία, ούτε και εν τέλει στοίχισαν τα ίδια χρήματα. Είναι εμφανές ότι όταν σκεπτόμαστε τη συνολική τους αξιοποίηση, θα πρέπει να υπάρχουν και πολύ συγκεκριμένες προτεραιότητες και θα πρέπει να ξεκαθαρίσουμε ποιες ολυμπιακές εγκαταστάσεις είναι πιο σημαντικές από άλλες. Διότι, κατά τη δική μου άποψη, δύο είναι πιο σημαντικές ολυμπιακές εγκαταστάσεις. Είναι πρώτα απ’ όλα το ΟΑΚΑ, το Αθλητικό Κέντρο της Καλογρέζας. Πρόκειται για το σημείο αναφοράς των Ολυμπιακών Αγώνων, το έργο εκείνο που έχει χαρακτηριστεί σύμβολο των Αγώνων και το οποίο θα πρέπει, προκειμένου να μη μαραζώσει, να γίνει ένας διαρκής πόλος έλξης επισκεπτών. Αυτό σημαίνει και εμπορικές χρήσεις. 
     Διότι, αν δεν δώσουμε εμπορικές χρήσεις, κυρίες και κύριοι συνάδελφοι, πώς θα καλύψουμε το κόστος της συντήρησης; Εσείς που διαμαρτύρεστε για τις εμπορικές χρήσεις, ελάτε εδώ να εξηγήσετε με σαφήνεια στον ελληνικό λαό, ο οποίος μας ακούει, πώς θα καλύψουμε το κόστος των κάποιων δεκάδων εκατομμυρίων της συντήρησης ενός χώρου, ο οποίος πρέπει να συντηρηθεί και  ο οποίος δεν πρέπει να επιβαρύνει άλλο τον κρατικό προϋπολογισμό.
     Η δεύτερη σημαντική προτεραιότητα, βέβαια, πρέπει να είναι η ανάπτυξη του Φαληρικού Δέλτα, του μετώπου της πόλης προς την παραλία, όπου είναι απαραίτητο να δημιουργηθεί ένα τουλάχιστον συνεδριακό -εκθεσιακό κέντρο, ώστε η Αθήνα να μπορέσει, επιτέλους, να καρπωθεί την πολύ μεγάλη δυνατότητα που έχει, να αναπτύξει εκθεσιακό και συνεδριακό τουρισμό. 
     Τελειώνω, κύριε Πρόεδρε. Μια φράση μόνο θα ήθελα να πω, διότι, μιας και συζητάμε για την υλική κληρονομιά των Ολυμπιακών Αγώνων, οφείλω να επισημάνω εδώ ότι υλική κληρονομιά δεν είναι μόνο οι αθλητικές εγκαταστάσεις. Δεν πρέπει να ξεχνάμε ότι για τα μέσα μαζικής μεταφοράς, τα οποία φτιάξαμε για τους Ολυμπιακούς Αγώνες, δαπανήσαμε περισσότερα χρήματα απ’ ό,τι για τα στάδια και πρέπει να αρχίσουμε, επιτέλους, να συζητάμε με υπευθυνότητα και χωρίς ακρότητες ειδικά για εκείνα τα μέσα τα οποία δεν εκπλήρωσαν τις δυνατότητές τους, όπως είχαν σχεδιαστεί. 
     Αναφέρομαι ιδιαίτερα στο θέμα του τραμ, ένα μέσο το οποίο αφορά ιδιαίτερα τη δική μου εκλογική περιφέρεια της Β΄ Αθήνας. Πρέπει να δούμε τι θα κάνουμε, προκειμένου το μέσο αυτό να γίνει πιο επιτυχημένο απ’ ό,τι είναι, πιο φιλικό προς τον Αθηναίο πολίτη και να μην καταλήξει, κυρίες και κύριοι συνάδελφοι, άλλη μια βαθιά προβληματική επιχείρηση, την οποία ο ελληνικός λαός θα πληρώνει για πολλά χρόνια. 
     Ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η συνάδελφος κ. Θεοδώρα Τζάκρη.
     ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, συζητάμε σήμερα την πρόταση της Κυβέρνησης για την αξιοποίηση των ολυμπιακών εγκαταστάσεων, η οποία κατάφερε, επιτέλους, να διαμορφωθεί και να κρατηθεί ενώπιόν μας οκτώ μήνες μετά την ολοκλήρωση των Ολυμπιακών Αγώνων που με επιτυχία διοργάνωσε η χώρα μας.
     Δυστυχώς, όμως, τα φαινόμενα εγκατάλειψης, υποβάθμισης και απαξίωσης της τεράστιας αυτής κληρονομιάς που οι Αγώνες μας κληροδότησαν έχουν ήδη εμφανιστεί. Εγκαταστάσεις κλειστές και αφύλακτες όχι μόνο έχουν πάψει να αποτελούν δημόσια κοινωνικά αγαθά, ανοικτά στους πολίτες και στους αθλητές, αλλά έχουν παραδοθεί στη λεηλασία και στον βανδαλισμό. Κυρίως όμως, έχουν παραδοθεί στην αδιαφορία της Κυβέρνησης, η οποία επιχειρεί μ’ ένα ελλιπές πρόχειρο και αναποτελεσματικό πλαίσιο να καλύψει το χαμένο έδαφος. Γίνεται στην κυριολεξία πλιάτσικο με τον γενικό κινητό εξοπλισμό, για τον οποίο ουδέποτε μας ενημερώσατε τι κάνατε, πώς τον μοιράσατε και με ποια κριτήρια. 
    Επιπόλαιη η πρόταση της Κυβέρνησης, αφού για τη διαμόρφωσή της δεν διαβουλεύτηκε ούτε με τους φορείς Τοπικής Αυτοδιοίκησης ούτε και με επιστημονικούς φορείς. Αντιθέτως, με ομόφωνη απόφαση το Διοικητικό Συμβούλιο της ΚΕΔΚΕ καταγγέλλει το γεγονός ότι ουδέποτε κλήθηκε να εκφράσει τις απόψεις του κατά τη σύνταξη του παρόντος νομοσχεδίου και ζητά την άμεση απόσυρσή του. 
    Επισημαίνεται δε ότι με τις παρούσες ρυθμίσεις αποδυναμώνεται θεσμικά και οικονομικά η Τοπική Αυτοδιοίκηση, αφού από τη μια αποκεντρωμένες ελεγκτικές εξουσίες όπως ο έλεγχος τήρησης του ωραρίου λειτουργίας, η έκδοση αδειών καταστημάτων υγειονομικού ενδιαφέροντος, επαναφέρονται στην κεντρική διοίκηση, τη Γενική Γραμματεία Περιφέρειας, χωρίς όμως αυτή να έχει ούτε την κατάλληλη στελέχωση ούτε και την εμπειρία. 
    Από την άλλη, πόροι όπως τα δημοτικά τέλη καθαριότητας και φωτισμού κοινόχρηστων χώρων, το τέλος ακίνητης περιουσίας, τα τέλη κοινοχρήστων χώρων αφαιρούνται από την Τοπική Αυτοδιοίκηση και το κόστος τους μεταφέρεται στους φορολογούμενους πολίτες. Η δε προίκα του 2% επί των εσόδων από την εκμετάλλευση των εγκαταστάσεων που θα αποδίδονται στους ΟΤΑ, δεν φαίνεται να αίρει τις δυσλειτουργίες που θα δημιουργηθούν από την απαλλαγή καταβολής των προβλεπόμενων δημοτικών τελών καθαριότητας και φωτισμού.
    Επιπλέον, αν μελετήσει κανείς τις ειδικές ρυθμίσεις που το παρόν νομοσχέδιο εισάγει, κυρίως όσον αφορά τα ζητήματα που έχουν να κάνουν με συντελεστές δόμησης, θα συμπεράνει πως δύσκολα θα αποφευχθούν δικαστικές διαμάχες οι οποίες θα αναστείλουν την εφαρμογή του παρόντος νόμου για ένα μεγάλο χρονικό διάστημα. 
    Αξιοπρόσεκτο είναι επίσης και το γεγονός ότι δεν εξουσιοδοτείτε τη διοίκηση να προβεί στην υλοποίηση και εφαρμογή των επί μέρους κανονιστικών πράξεων που χρειάζονται για να λειτουργήσει το προτεινόμενο πλαίσιο. Ειδικά για επί μέρους ζητήματα που έχουν να κάνουν με πολεοδομίες, ρυμοτομία, χωροταξία όπου εφαρμόζεται ήδη η υφιστάμενη πολύπλοκη νομοθεσία, πρέπει να παραπεμφθούν στη διοίκηση για περαιτέρω επεξεργασία. 
    Η παντελής απουσία εξουσιοδοτικών διατάξεων φοβάμαι ότι θα δημιουργήσει περισσότερα προβλήματα από αυτά που θέλει να επιλύσει. Ενδεχόμενες λοιπόν δικαστικές διαμάχες σχετικά με την ερμηνεία και εφαρμογή του προτεινόμενου νομοσχεδίου, είναι βέβαιο ότι θα αναστείλουν την εφαρμογή του για ένα μεγάλο χρονικό διάστημα, με αποτέλεσμα την παράταση της απαξίωσης και εγκατάλειψης των ολυμπιακών εγκαταστάσεων.
    Κυρία Υπουργέ, δεν γίνεται καμία αναφορά, πλην δύο περιπτώσεων, σε τι έσοδα προσδοκάτε από την προτεινόμενη αξιοποίηση των ολυμπιακών ακινήτων. Διαπιστώνεται έλλειψη σχεδιασμού, οργάνωσης και οράματος. Δεν διατυπώνεται καμία συγκεκριμένη πρόταση και κανένα συγκεκριμένο μέτρο. Πώς και πού περιγράφονται οι κατευθύνσεις και τα κριτήρια για την πρόσβαση για παράδειγμα των πολιτών, στις παραλίες; Πώς οι πολίτες θα έχουν τη δυνατότητα για αθλητισμό και πολιτισμό; Πώς εξασφαλίζονται οι προϋποθέσεις για τον μαζικό αθλητισμό και ψυχαγωγία; Πού περιγράφεται το σχέδιό σας για τις χρήσεις και την αξιοποίησή τους, ώστε να γίνει -όπως είπατε- ο τόπος ένα διεθνές κέντρο αθλητισμού, τουρισμού και πολιτισμού. Πού υπάρχει και ποια είναι η μελέτη για την βιωσιμότητα των εγκαταστάσεων; Έχετε αναλογιστεί τις επιπτώσεις που θα υπάρξουν στις τοπικές αγορές, όταν δημιουργείτε υπέρμετρες και ανεξέλεγκτες εμπορικές χρήσεις εκτός εθνικού θεσμικού πλαισίου και χωρίς ένταξη ή ενσωμάτωση στην υφιστάμενη πολεοδομική και περιβαλλοντική νομοθεσία;
    Δυστυχώς τα ερωτήματα είναι πολλά και θα αναγκαστείτε σύντομα να φέρετε νέο νομοσχέδιο για να λύσετε όλα τα παραπάνω  προβλήματα που σήμερα εμείς σας επισημαίνουμε. Επικαλείστε στην εισηγητική σας έκθεση το τρίπτυχο ανάπτυξη – νέες θέσεις εργασίας – ποιότητα ζωής. Πώς άραγε διασφαλίζετε αυτό το τρίπτυχο μέσα από τη νομοθετική σας πρόταση; Με ποια στήριξη, όταν αποφεύγετε να συζητήσετε το απαραίτητο αυτό πλαίσιο ακόμα και με πανεπιστημιακούς φορείς, οι οποίοι σε συμβουλευτικό επίπεδο θα μπορούσαν να εκπονήσουν μια έγκυρη επιστημονική μελέτη και ένα επιχειρησιακό σχέδιο -πρόταση για την ορθή αξιοποίηση των ολυμπιακών εγκαταστάσεων; Η μη ύπαρξη μελέτης και οποιουδήποτε οργανωμένου σχεδίου δείχνει ότι το νομοσχέδιο είναι αποσπασματικό. Επιπλέον ανατρέπει και μια παγιωμένη τόσο στις κυβερνήσεις όσο και στην κοινωνία φιλοσοφία για αντιμετώπιση των ολυμπιακών έργων ως δημόσιων κοινωνικών αγαθών, σε πολίτες και αθλητές, ανοικτών και στους ιδιώτες χωρίς την αναγκαία σύμπραξη των οποίων κάθε προσπάθεια θα καταπέσει στο κενό.
	Το ΠΑΣΟΚ θεωρώντας τα αυτά κοινωνικά αγαθά, οι εγκαταστάσεις αυτές θα αξιοποιηθούν πρωτίστως από τον κόσμο, από συλλόγους κάθε περιοχής για προγράμματα μαζικού, σχολικού και πανεπιστημιακού αθλητισμού και επίσης επιθυμεί να δει τις εγκαταστάσεις αυτές να λειτουργούν ως μοχλός κινητοποίησης και συσπείρωσης όλων των παραγόντων για δυναμική διεκδίκηση και διοργάνωση διεθνών εκδηλώσεων. Αντ’ αυτού συνεχίζεται ο αποκλεισμός των πολιτών και της νεολαίας από τη χρήση των ολυμπιακών εγκαταστάσεων και μάλιστα θα συνεχιστεί για αρκετό χρονικό διάστημα ακόμη, αφού θα παρουσιαστούν δικαστικές εμπλοκές και στην καλύτερη περίπτωση όλες οι διαδικασίες ψήφισης και δημοσίευσης του νόμου και εν συνεχεία προκήρυξης, δημοπράτησης και ανάδειξης μισθωτών εκμεταλλευτών, θα έχουν ολοκληρωθεί σε μία διετία περίπου από τώρα. Μέχρι τότε θα βλέπουμε οι εγκαταστάσεις αυτές να χρησιμοποιούνται είτε με ραντεβού είτε μετά από αιτήματα γκρουπ ξένων ή Ελλήνων τουριστών, όπως έχει δηλώσει και η κυρία Υπουργός είτε στα πλαίσια προπαγάνδας με στημένες επισκέψεις σχολίων.
      Ουσιαστικά παραχωρούνται δημόσιες εκτάσεις πολλών χιλιάδων στρεμμάτων σε ιδιώτες, αποκλειστικά από την εταιρεία Ολυμπιακά Ακίνητα ΑΕ, χωρίς κανένα έλεγχο, αφού δεν καθορίζονται οι περαιτέρω διαδικασίες εκχώρησης ή μίσθωσης των εγκαταστάσεων.
      Μέσω της θεσμοθέτησης των μικτών χρήσεων, με τη δημιουργία θεματικών πάρκων, εμπορικών καταστημάτων και χώρων εκθέσεων εγκαταλείπεται ο αθλητικός και δημόσιος χαρακτήρας των εγκαταστάσεων, ενώ από την άλλη αυξάνονται οι συντελεστές δόμησης και μειώνονται οι ελεύθεροι χώροι.
      Ο σχεδιασμός του ΠΑΣΟΚ στόχευε και στοχεύει στη δημιουργία ενός δημοσίου δικτύου πόλων αθλητισμού, πολιτισμού και αναψυχής, που ξεκινά από την οργανική σύνδεση των εγκαταστάσεων και των περιβαλλόντων χώρων με τις τοπικές κοινωνίες και βεβαίως εντάσσει στη χρήση τους και την ιδιωτική πρωτοβουλία, αλλά ως μέρος του ευρύτερου σχεδιασμού και χωρίς να θυσιάζονται οι ανάγκες της κοινωνίας.
      Για όλους αυτούς τους λόγους και ειδικότερα επειδή η συγκεκριμένη πρόταση απέχει πολύ από το να εξυπηρετεί τα συμφέροντα του ελληνικού λαού, καταψηφίζω το παρόν νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Βασίλειος Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Πρόεδρε, νομίζω ότι υπάρχει μια ευρεία συμφωνία στη χώρα ότι η διοργάνωση των Ολυμπιακών και των Παραολυμπιακών Αγώνων ήταν μια μεγάλη επιτυχία για τη χώρα. Όπως επίσης υπάρχει μια συμφωνία, ανεξάρτητα από τις επιμέρους προσεγγίσεις, ότι για να γίνουν αυτοί οι πετυχημένοι Ολυμπιακοί Αγώνες, το κύριο βάρος βεβαίως το σήκωσε η κυβέρνηση του ΠΑΣΟΚ και ασφαλώς η Κυβέρνηση της Νέας Δημοκρατίας στη συνέχεια, στο χρόνο που της απέμενε, ολοκλήρωσε ό,τι έπρεπε να ολοκληρωθεί.
      Όμως, κυρίως πετύχαμε, διότι αυτήν την προσπάθεια, αυτό το μεγάλο εθνικό στόχο τον αγκάλιασε ο ελληνικός λαός στο σύνολό του σχεδόν. Η διοίκηση λειτούργησε με άλλους ρυθμούς, όχι τους γνωστούς, τους παραδοσιακούς. Δείξαμε ως λαός το καλύτερό μας πρόσωπο.
      Και ενώ θα ανέμενε κάθε λογικός άνθρωπος ότι αυτήν τη μεγάλη κληρονομιά, αυτό το ηθικό, αλλά και υλικό απόθεμα θα έπρεπε και πρέπει να το διαχειριστούμε με τον καλύτερο τρόπο, μετά από κάποιους μήνες ήρθε η Κυβέρνηση μ’ ένα νομοσχέδιο και δεν έκανε τρία απλά, κατά τη γνώμη μου, πράγματα.
      Το πρώτο πράγμα αμέσως μετά τους Ολυμπιακούς Αγώνες θα ήταν να ανοίξει με πρωτοβουλία της έναν ανοιχτό, ειλικρινή διάλογο, με τη συμμετοχή των κομμάτων και όλων των φορέων της αυτοδιοίκησης, με τις ομοσπονδίες, με τους επιστημονικούς και τους κοινωνικούς φορείς και με τους φορείς της παραγωγής, για να δούμε πώς θα αξιοποιήσουμε καλύτερα αυτό το υλικό και άυλο απόθεμα σε αυτήν τη χώρα, στη βάση ενός οράματος, που θα συνδέει τον αθλητισμό με τον πολιτισμό, τον αθλητισμό και τον πολιτισμό με τον τουρισμό, τον αθλητισμό, τον πολιτισμό και τον τουρισμό με την ποιότητα ζωής σε αυτές τις περιοχές, που υπάρχουν αυτές οι εγκαταστάσεις, αλλά και σε ολόκληρη τη χώρα.
      Κα αυτό έπρεπε να γίνει όχι απλώς για να κρατάμε τις εγκαταστάσεις ανοιχτές –αυτό θεωρείται αυτονόητο- όχι απλώς για να δώσουμε τη δυνατότητα στους νέους και τις νέες και των περιοχών που είναι οι εγκαταστάσεις, αλλά και όλης της Ελλάδας, να συμμετάσχουν σε αθλητικά γεγονότα εθνικής εμβέλειας, αλλά κυρίως να δημιουργήσουμε αθλητικά γεγονότα παγκόσμιας εμβέλειας. Αυτό ήταν ένα πρώτο πράγμα που έπρεπε να γίνει και δεν έγινε.
      Ένα δεύτερο πράγμα που έπρεπε να γίνει είναι να δούμε πώς κατάφερε η ελληνική Δημόσια Διοίκηση, πώς ο ελληνικός λαός κατά τη διάρκεια των Ολυμπιακών Αγώνων, πώς η Αθήνα –το πολύ μεγάλο παράδειγμα- έδειξε ένα άλλο πρόσωπο και σε ό,τι αφορά τις συγκοινωνίες, και σε ό,τι αφορά τις συμπεριφορές –γιατί όχι- και σε ό,τι αφορά την εκτέλεση των έργων.
      Και τότε έπρεπε να έρθουμε σοβαρά στη Βουλή και να πούμε ότι μετά από αυτήν την εμπειρία διαπιστώνουμε ότι η αυτοδιοίκηση, για παράδειγμα, με αυτές τις αρμοδιότητες που έχει δεν μπορεί να ανταποκριθεί στο ρόλο της, ότι η νομοθεσία περί δημοσίων έργων, που έχουμε στη χώρα, και περί απαλλοτριώσεων –γιατί το ζήσαμε και αυτό- δεν μπορεί να συνεχίσει να λειτουργεί έτσι, πρέπει να αλλάξει, ότι θα πρέπει τα ζητήματα του αθλητισμού και του πολιτισμού να τα συνδέσουμε με την ανάπτυξη της χώρας. Και τι μας εμποδίζει σε αυτό; Αυτό δεν έγινε.
      Θα έπρεπε να κάνουμε και μια τρίτη συζήτηση: πώς με βάση την εμπειρία που έχουμε από το σχεδιασμό και την εκτέλεση αυτών των αθλητικών έργων, κυρίως στην Αθήνα, θα πρέπει να ολοκληρώσουμε τις αθλητικές υποδομές, που τις έχει ανάγκη η κοινωνία, η ελληνική περιφέρεια όλη η Ελλάδα. Γιατί αυτό το περίφημο πρόγραμμα «Ελλάδα 2004», που πέρασε, περνάει και δεν ξέρω για πόσο θα περνάει από «σαράντα κύματα», κάποια στιγμή πρέπει να ολοκληρωθεί.
    Κυρία Υπουργέ, μπορεί εγώ να αντιλαμβάνομαι και τις οικονομικές δυσκολίες, αν θέλετε, για να κάνουμε τη συζήτηση καθαρή, ανοικτή και ειλικρινή, αλλά πρέπει να υπάρξει ένα χρονοδιάγραμμα, διότι υπάρχουν δεσμεύσεις και σε περιφερειακό επίπεδο. Όπως γνωρίζουν όλοι οι συνάδελφοι σ’ αυτήν την Αίθουσα. Εγώ μπορώ να σας πω για τη Λάρισα, είναι γνωστό  ότι το χρονοδιάγραμμα πήγε πίσω, όμως, πρέπει να υπάρξει ένα νέο χρονοδιάγραμμα ολοκλήρωσης των έργων που έχουν ξεκινήσει, που έχουν αποφασιστεί, που έχουν γίνει μελέτες, διότι οι δήμοι έχουν πληρώσει λεφτά για να κάνουν αυτές τις μελέτες, για να αποδείξουμε ότι και στον αθλητισμό Ελλάδα δεν είναι μόνο η Αθήνα. 
    Αντί, λοιπόν, αυτών, τι έγινε; Έχουμε ένα νομοσχέδιο. Η Κυβέρνηση –να με συγχωρείτε που θα σας το πω- κλεισμένη στο καβούκι της με μία μυστικοπάθεια ανεξήγητη και προσπάθησε να κάνει ένα νομοσχέδιο. Φαίνεται αμήχανη στον τρόπο που το χειρίστηκε. Γιατί; Εσείς είπατε ότι έγινε διάλογος. Όλοι οι φορείς της Αυτοδιοίκησης Α΄ και Β΄ βαθμού διαμαρτύρονται ότι δεν έγινε διάλογος. Αλλά είναι χειρότερο πράγμα αν τους ακούσατε και κάνατε εντελώς τα αντίθετα απ’ αυτά που σας εισηγήθηκαν οι φορείς της Αυτοδιοίκησης. 
    Για μας είναι επίσης καθαρό ότι η ιδιωτική πρωτοβουλία πρέπει να συμμετάσχει, αλλά θα συμμετάσχει όταν έχει προηγηθεί αυτός ο διάλογος, όταν έχουμε ένα όραμα πώς αξιοποιούμε τις εγκαταστάσεις, όταν έχουμε ένα σχέδιο και ναι, καλούμε και την ιδιωτική πρωτοβουλία να συμμετάσχει έχοντας ξεκάθαρο πλαίσιο. Όπως επίσης πρέπει να ενημερωθεί η Επιτροπή Μορφωτικών υποθέσεων, κυρία Υπουργέ, με ποια κριτήρια γίνεται η κατανομή του εξοπλισμού σε δήμους, σε νομαρχίες, σε νοσοκομεία. Πρέπει να είναι σαφές στη Βουλή, εάν όχι στην Ολομέλεια, τουλάχιστον στην Επιτροπή.
    Επειδή, λοιπόν, δεν υπάρχει σχέδιο, δεν υπάρχει όραμα, γι’ αυτό εμείς σωστά καταψηφίζουμε το νομοσχέδιο. 
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Φίλιππος Πετσάλνικος): Ο κ. Δημήτριος Κουσελάς έχει το λόγο.
    ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, καλούμαστε σήμερα να αποφασίσουμε για την αξιοποίηση των ολυμπιακών και αθλητικών εγκαταστάσεων που αποτελούν ένα πολύ σημαντικό κομμάτι της ολυμπιακής μας κληρονομιάς. 
    Με βάση το δικό μας σχεδιασμό, κυρία Υπουργέ, αυτή η σημαντικότατη ολυμπιακή προίκα θα προσέφερε στην αναβάθμιση της ποιότητας ζωής με τη δημιουργία χώρων άθλησης, αναψυχής και πολιτισμού ανοικτών σε όλους τους πολίτες μέσα από την απόδοσή τους στην Τοπική Αυτοδιοίκηση, στις τοπικές κοινωνίες, στη νεολαία, στα σωματεία ως δημόσια κοινωνικά αγαθά.
    Εξ’ αρχής, εξάλλου, στοχεύσαμε στη δημιουργία ενός δημόσιου δικτύου πόλων αθλητισμού, πολιτισμού και αναψυχής, οργανικά συνδεδεμένων με τις τοπικές κοινωνίες, χωρίς να αλλοιώνεται ο σκοπός τους και χωρίς να θυσιάζονται οι ανάγκες της κοινωνίας στην εμπορευματοποίηση. 
    Η Νέα Δημοκρατία, όσο ήταν αντιπολίτευση, δυσφημούσε την ολυμπιακή προετοιμασία και παρά την πανθομολογούμενη θετική απήχηση της επιτυχούς τέλεσης των Ολυμπιακών Αγώνων από τη χώρα μας, δεν έπαψε, δυστυχώς, ούτε ως Κυβέρνηση να δυσφημίζει τα ολυμπιακά έργα. Είναι χαρακτηριστικές, κυρίες και κύριοι συνάδελφοι, ακόμη και σήμερα σε τούτη εδώ τη συνεδρίαση, οι τοποθετήσεις συναδέλφων από το χώρο της Νέας Δημοκρατίας.
    Όπως αποδεικνύεται και από τα όσα μέχρι τώρα συζητάμε, η Κυβέρνηση συνειδητά ήθελε να παρουσιάσει αυτά τα έργα σαν «βαρίδια» για τον ελληνικό λαό, ώστε να τα ξεφορτωθεί το ταχύτερο, παραδίδοντάς τα όσο-όσο στην ιδιωτική εκμετάλλευση. Γι’ αυτό προσανατολίστηκε στο να αλλάξει χρήσεις, όρους και προϋποθέσεις δόμησης και χωροθέτησης, ολόκληρη σχεδόν τη φιλοσοφία σχεδιασμού της προηγούμενης κυβέρνησης. 
    Ο ν. 2730/1999 που αναφέρθηκε και από τον Χρήστο Αηδόνη, αλλά και από άλλους συναδέλφους, που χωροθετούσε τις ολυμπιακές εγκαταστάσεις δεν ήταν, όπως αυτό το νομοσχέδιο, στον αέρα. Συνοδεύτηκε από εκτενή επιστημονική μελέτη με τίτλο «Χωροταξική και πολεοδομική θεώρηση» που εκπόνησε το Πανεπιστήμιο Θεσσαλίας και παρουσιάστηκε από τα τέλη του 2003, όπως επίσης και από μία σειρά από άλλες μελέτες που ήδη αναφέρθηκαν.
        Με βάση ποια αλήθεια μελέτη και με ποιο συνολικό σχεδιασμό τα ανατρέπετε όλα αυτά σήμερα; Γιατί, κύριοι της Κυβέρνησης, αγνοήσατε επιδεικτικά στη διαμόρφωση αυτών των ρυθμίσεων, αλλά και για την παραπέρα αξιοποίηση των εγκαταστάσεων, την Τοπική Αυτοδιοίκηση και τις τοπικές κοινωνίες, τους φορείς, το αθλητικό κίνημα; 
        Φαίνεται, κυρίες και κύριοι συνάδελφοι, ότι η έννοια των δημόσιων και κοινωνικών αγαθών είναι ξένη προς τη λογική της Κυβέρνησης. Δεν αντιδρούμε, κυρία Υπουργέ, για τις εμπορικές χρήσεις αυτών των εγκαταστάσεων, αντιδρούμε για την εκποίησή τους στα ιδιωτικά συμφέροντα στο μέγιστο βαθμό. Αντιδρούμε για την ανατροπή των χρήσεων για τις οποίες προορίστηκαν, για την αλλοίωση του περιβάλλοντος χώρου, για την οικιστική επιβάρυνση. Αντιδρούμε στην αθέτηση των υποσχέσεων για χώρους πρασίνου, αναψυχής, αθλητισμού, πολιτισμού. 
        Αντιδρούμε για την ανυπαρξία συνεργιών στην αξιοποίησή τους, ανυπαρξία συνολικού σχεδιασμού, σκοπού και οράματος για την αναβάθμιση της ποιότητας ζωής του πολίτη στην Αθήνα και τις Ολυμπιακές πόλεις, γιατί αυτά σηματοδοτεί το συγκεκριμένο νομοσχέδιο που έρχεται στην Εθνική Αντιπροσωπεία με τραγική καθυστέρηση, οφειλόμενη και στον ερασιτεχνισμό, αλλά και στην πολυδιάσπαση των απόψεων της Κυβέρνησης για την ουσιαστική αξιοποίηση των εγκαταστάσεων. Λείπει από το νομοσχέδιο και η φιλοσοφία αλλά και η κεντρική κατεύθυνση για μια βιώσιμη μεταολυμπιακή χρήση των εγκαταστάσεων, σαν να μιλούσαμε για μεμονωμένα οικόπεδα προς πώληση στη φτήνια και με ευκολίες πληρωμής. 
        Πέρα όμως από αυτό, τίθεται σοβαρό πολιτικό ζήτημα για την περιφρόνηση του δημόσιου χρήματος και την έλλειψη στοιχειώδους φροντίδας της Κυβέρνησης για τη δημόσια περιουσία. Γιατί είναι γεγονός πως η Κυβέρνηση δεν ενδιαφέρθηκε μέχρι σήμερα για την τύχη των ολυμπιακών έργων. Απόδειξη ότι πολλά από αυτά, μέσα στους εννέα μήνες από την τέλεση των Ολυμπιακών Αγώνων, έχουν εγκαταλειφθεί στην τύχη τους και κινδυνεύουν με απαξίωση, αν ορισμένα δεν έχουν κιόλας λεηλατηθεί. 
        Ή μήπως το πρόγραμμα «Ελλάδα 2004», που ανέφερε ο προηγούμενος συνάδελφος, για τη δημιουργία αθλητικών υποδομών και εγκαταστάσεων στην περιφέρεια, είχε καλύτερη τύχη; Αλήθεια που βρίσκονται σήμερα τα κονδύλια και η ολοκλήρωση αυτού του προγράμματος; Γιατί έχει γίνει μια σοβαρή προετοιμασία και από την Τοπική Αυτοδιοίκηση και ένα σημαντικό κόστος γύρω από αυτό το θέμα. 
        Παραμένει ακόμα άγνωστο πότε και πώς οι ολυμπιακές εγκαταστάσεις θα παραδοθούν για χρήση στον τελικό τους αποδέκτη, στους πολίτες. Στην καλύτερη περίπτωση αυτό, από ό,τι φαίνεται, δεν θα γίνει πριν από το 2007, ενώ η κυβέρνηση του ΠΑΣΟΚ προγραμμάτιζε την απόδοσή τους στο κοινό στα τέλη του 2004. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Ολοκληρώνω, κύριε Πρόεδρε. 
        Είναι πολλά επίσης τα προβληματικά σημεία και οι γκρίζες ζώνες αυτού του σχεδίου νόμου που πέρα από τις διαφωνίες μου επί της κεντρικής φιλοσοφίας, με οδηγούν στην καταψήφισή του. 
        Πολύ σύντομα και ενδεικτικά θέλω να αναφέρω τη νομικά έωλη θεσμοθέτηση ζωνών σε όλες τις περιοχές των ολυμπιακών εγκαταστάσεων, στις οποίες θα ισχύουν ειδικοί χαριστικοί όροι, την αδικαιολόγητη εκχώρηση αθλητικών εγκαταστάσεων -όπως η Νίκαια, τα Λιόσια, το Γαλάτσι, το Πανθεσσαλικό, το Πανπελοποννησιακό, το Παγκρήτιο- σε ιδιωτικές χρήσεις, τη θέσπιση βαριάς δόμησης στην παραλία του Αγίου Κοσμά με αύξηση 15% του συντελεστή δόμησης –δηλαδή μέχρι τετραώροφα κτήρια ύψους 11,5 μέτρων- την αμφισβητούμενη εισαγωγή εξαιρέσεων από το προεδρικό διάταγμα για τις ακτές του Φαλήρου, που προώθησε η κυβέρνηση του ΠΑΣΟΚ και εγκρίθηκε από το Συμβούλιο της Επικρατείας στις αρχές του 2004 και τέλος την κατάτμηση του Ελληνικού σε δύο τμήματα, ένα περίπου τριών χιλιάδων στρεμμάτων που παραμένει στην ΚΕΔ και ένα άλλο δύο χιλιάδων διακοσίων στρεμμάτων που θα πάει στα «Ολυμπιακά Ακίνητα»… 
        ΠΡΟΕΔΡΕΥΩΝ (Φίλιππος Πετσάλνικος): Παρακαλώ να ολοκληρώσετε, κύριε Κουσελά. 
        ΔΗΜΗΤΡΙΟΣ ΚΟΥΣΕΛΑΣ: Ολοκληρώνω, κύριε Πρόεδρε και σας ευχαριστώ για την ανοχή σας. 
        …υποδηλώνοντας έτσι, με αυτήν την πολιτική, η Κυβέρνηση την εγκατάλειψη κάθε ιδέας δημιουργίας Μητροπολιτικού Πάρκου σε αντίθεση με τις διεκδικήσεις των κατοίκων αλλά και τις πρωθυπουργικές εξαγγελίες. 
     Οι ολυμπιακές και αθλητικές εγκαταστάσεις, αγαπητοί συνάδελφοι, είναι περιουσία του ελληνικού λαού. 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε τώρα, κύριε Κουσελά. 
      ΔΗΜΗΤΡΙΟΣ ΚΟΥΣΕΛΑΣ: Δεν πρέπει να γίνουν –και κλείνω με αυτό- βορά εκποίησης στα ιδιωτικά συμφέροντα. 
      Εμείς καταψηφίζουμε αυτό το νομοσχέδιο. 
      Σας ευχαριστώ. 
      (Χειροκροτήματα από την Πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κύριος Φίλιππος Τσαλίδης.
      ΦΙΛΙΠΠΟΣ ΤΣΑΛΙΔΗΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, η χώρα μας τον περασμένο χρόνο διοργάνωσε με επιτυχία το μεγαλύτερο παγκοσμίως οικονομικό, αθλητικό και κοινωνικό εγχείρημα, τους Ολυμπιακούς Αγώνες. 
      Μετά τη διεθνώς πανθομολογούμενη επιτυχία της διοργάνωσής τους, οι Αγώνες καταχωρήθηκαν ως γεγονός ενδεικτικό των μεγάλων δυνατοτήτων της χώρας μας και της ικανότητάς της να αντεπεξέρχεται στις σύγχρονες προκλήσεις.  Όλα επιτεύχθηκαν χάρη στην κοινή προσπάθεια, την ενότητα του πολιτικού κόσμου για την τελική επιτυχία, τη σύμπνοια όλων των πολιτών της χώρας, με αποκορύφωμα βέβαια την υποδειγματική λειτουργία της πόλης κατά τη διάρκεια των Αγώνων.
      Οι Ολυμπιακοί Αγώνες του 2004 κατέλιπαν τόσο υλική, όσο και άυλη κληρονομιά στη χώρα. Η υλική κληρονομιά, στην οποία κατά βάση αναφέρεται το παρόν νομοσχέδιο, συνίσταται στην αναβάθμιση όλων των υποδομών και στις ολυμπιακές εγκαταστάσεις, οι οποίες παρέχουν τη δυνατότητα ποικίλων αθλητικών, πολιτιστικών αλλά και εμπορικών δράσεων, που δημιουργούν υπεραξία όχι μόνο για τις ίδιες τις εγκαταστάσεις, αλλά και για τις ευρύτερες περιοχές μέσα στις οποίες βρίσκονται. 
      Στην προσπάθεια αξιοποίησης του συνόλου της ολυμπιακής παρακαταθήκης, της διαφύλαξης της άυλης κληρονομιάς και της αξιοποίησης της υλικής, με κεντρικό στόχο το τρίπτυχο «ανάπτυξη, νέες θέσεις εργασίας και ποιότητα ζωής», ο προς ψήφιση νόμος αποτελεί ένα σημαντικό, κατά την άποψή μας, εργαλείο.
      Ειδικότερα, τι περιέχει αυτός ο νόμος: 
      Διατηρείται, με προσαρμογές βέβαια, η ειδική υπηρεσία στην οποία συσσωρεύτηκε τεχνογνωσία καθ’ όλη την ολυμπιακή προετοιμασία, δηλαδή η Γενική Γραμματεία Ολυμπιακών Αγώνων 2004, η οποία μετονομάζεται σε Γενική Γραμματεία Ολυμπιακής Αξιοποίησης, με σκοπό την προαγωγή του Ολυμπιακού Ιδεώδους και την εποπτεία της αξιοποίησης της υλικής και άυλης κληρονομιάς των ελληνικών Ολυμπιακών Αγώνων.
      Προωθείται η διαδικασία αδειοδότησης των ολυμπιακών εγκαταστάσεων, η οποία καταργεί γραφειοκρατικές διελκυστίνδες και δημιουργεί πεδίο οικονομικής ασφάλειας στον επενδυτή.
      Τέλος, παρέχονται στις ολυμπιακές εγκαταστάσεις συγκεκριμένες χρήσεις και λειτουργίες, ώστε αφ΄ ενός μεν να υπάρχει κοινωνικός έλεγχος σε αυτές και αφ΄ ετέρου οι ίδιες αυτές εγκαταστάσεις να αποτελέσουν υπερτοπικούς, αν θέλετε, πόλους ανάπτυξης, πολιτισμού και αθλητισμού.
      Η στρατηγική των «μεικτών» χρήσεων για τα ολυμπιακά συγκροτήματα είναι επιβεβλημένη, για να μειωθεί το κόστος λειτουργίας και συντήρησης, για να διατηρηθεί το υψηλό επίπεδό τους, για να ενσωματωθούν, τέλος, στους γειτνιάζοντες αστικούς ιστούς και για να διατηρήσουν το δημόσιο χαρακτήρα τους. 
      Κυρίες και κύριοι συνάδελφοι, θα μου επιτρέψετε να κάνω ένα σχόλιο που αφορά βέβαια, παρ’ όλα τα όσα ειπώθηκαν σ’ αυτήν την Αίθουσα κυρίως από τους συναδέλφους της Αξιωματικής Αντιπολίτευσης, στην παντελή έλλειψη μεταολυμπιακού σχεδιασμού κατά την περίοδο προετοιμασίας των Ολυμπιακών Αγώνων. Ως αποτέλεσμα αυτής της έλλειψης, είναι τώρα αναγκασμένη αυτή η Κυβέρνηση να προσαρμόζει τις ευρύτερες περιοχές στις εγκαταστάσεις και όχι τις εγκαταστάσεις στις περιοχές, προκειμένου να είναι δυνατόν να προκύψει κάποιο κοινωνικό και οικονομικό όφελος. 
      Ποια είναι, όμως, η βασική επιδίωξη του παρόντος νομοσχεδίου; Είναι, πρώτον, να μην επιβαρυνθεί ο Έλληνας φορολογούμενος ούτε με ένα ευρώ για τη συντήρηση των εγκαταστάσεων, η οποία, όπως είναι φανερό, θα ανέρχεται σε δεκάδες εκατομμύρια ευρώ ετησίως.
      Ταυτόχρονα, όμως, το παρόν νομοσχέδιο ούτε εισπρακτικό χαρακτήρα έχει ούτε επιχειρεί να αποσβέσει το τεράστιο κόστος κατασκευής των Αγώνων, το οποίο σε πάρα πολλές περιπτώσεις είναι πολλαπλάσιο του αρχικού προϋπολογισμού.
      Αντίθετα, είναι ένα νομοσχέδιο που έχει πρωτίστως κοινωνικό χαρακτήρα, ένα νομοσχέδιο που κινείται στην κατεύθυνση της αναβάθμισης της ποιότητας ζωής των πολιτών και του σεβασμού του περιβάλλοντος.
     Είναι ένα νομοσχέδιο, κυρίες και κύριοι συνάδελφοι, που ξεκαθαρίζει το ιδιοκτησιακό καθεστώς, επιλύει πολεοδομικές και χωροταξικές εκκρεμότητες, αποσαφηνίζει τις χρήσεις γης, δημιουργεί εν τέλει όλους τους όρους και τις προϋποθέσεις, ώστε να μπορούν να διεξαχθούν όλοι οι διαγωνισμοί σε καθεστώς πλήρους διαφάνειας και να γνωρίζουν οι επενδυτές ακριβώς τι παραλαμβάνουν και πώς μπορούν να αξιοποιήσουν αυτό το οποίο παραλαμβάνουν.
     Το παρόν νομοσχέδιο χωρίζεται σε τρία τμήματα.
     Στο πρώτο τμήμα καθορίζεται η διαδικασία έκδοσης άδειας λειτουργίας των ολυμπιακών εγκαταστάσεων ως ενιαίων αθλητικών, πολιτιστικών, εμπορικών και ψυχαγωγικών υποδομών στο νόμιμο χρήστη της εγκατάστασης και στην οποία θα ορίζεται το πλαίσιο λειτουργίας και χρήσης τους. Επίσης καθορίζεται διαδικασία για τη χορήγηση και διατήρηση σε ισχύ ενιαίας άδειας ίδρυσης και λειτουργίας καταστημάτων υγειονομικού ενδιαφέροντος και λοιπών εμπορικών χρήσεων στις ολυμπιακές εγκαταστάσεις. 
     Θα μείνω λίγο στο δεύτερο τμήμα όπου ορίζονται και χωροθετούνται λειτουργίες σε κάθε ολυμπιακή εγκατάσταση χωριστά. Ενδεικτικά θα αναφερθώ στο Ολυμπιακό Κέντρο Αθηνών, το συγκρότημα που αποτέλεσε το μεγαλύτερο αθλητικό πόλο κατά τη διάρκεια των Ολυμπιακών και Παραολυμπιακών Αγώνων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα μισό λεπτό περίπου.
     Συγκεκριμένα στον περιβάλλοντα χώρο του χωροθετούνται εμπορικές χρήσεις και χώροι εστίασης κοινού, θα υπάρχει η δυνατότητα οργάνωσης εκθέσεων και βεβαίως υπάρχει ο ολυμπιακός περίπατος ελεύθερης πρόσβασης στο κοινό. Επίσης τονίζουμε ότι μεγάλες εκτάσεις στον περιβάλλοντα χώρο γίνονται επισκέψιμες και ελεύθερης πρόσβασης.
     Έχουμε τις εγκαταστάσεις του Ελληνικού, του οποίου παραμένει ο κύριος προορισμός του που δεν είναι άλλος από τη δημιουργία μητροπολιτικού πάρκου και απαγορεύεται η κατασκευή οποιασδήποτε μόνιμης κατασκευής μέχρι την τελική κατάρτιση του ρυθμιστικού σχεδίου Αθήνας από το ΥΠΕΧΩΔΕ.
     Επίσης υπάρχει και η άυλη κληρονομιά η οποία έχει σχέση κυρίως με την ίδρυση δύο Μουσείων, του Μουσείου Παγκόσμιου Κλασικού Αθλητισμού και του Μουσείου Ελληνικών Ολυμπιακών Αγώνων.
     Ακόμη, έχουμε βέβαια και το τρίτο τμήμα του νομοσχεδίου στο οποίο υπάρχει η δημιουργία αυτής της Γενικής Γραμματείας αξιοποίησης των Ολυμπιακών Αγώνων. 
     Τελειώνοντας, κύριε Πρόεδρε –και ευχαριστώ για την ανοχή σας- θα ήθελα να πω ότι όλοι μαζί καταφέραμε να κερδίσουμε το πρώτο στοίχημα, χαρίζοντας στην ανθρωπότητα μοναδικούς Αγώνες άρτια οργανωμένους. Είμαι βέβαιος, κυρίες και κύριοι συνάδελφοι, ότι με το παρόν νομοσχέδιο κερδίζουμε και το δεύτερο στοίχημα προσφέροντας στον ελληνικό λαό τη δυνατότητα αξιοποίησης της άυλης και υλικής κληρονομιάς των Αγώνων.
     Για όλους αυτούς τους λόγους υπερψηφίζω το νομοσχέδιο τόσο επί της αρχής όσο και επί των άρθρων.
     Σας ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Κωνσταντίνος Βρεττός.
     ΚΩΝΣΤΑΝΤΙΝΟΣ ΒΡΕΤΤΟΣ: Επιχειρώντας να εντοπίσω το στίγμα της μεταολυμπιακής πολιτικής της Νέας Δημοκρατίας στο παρόν νομοσχέδιο, σταμάτησα στο άρθρο 10 που νομίζω ότι το εκφράζει με τον πιο εύγλωττο τρόπο μέσα από όσα γράφει στο νομοσχέδιο αυτό. Το διαβάζω: «Σε όλα τα Ολυμπιακά συγκροτήματα επιτρέπονται οι αθλητικές χρήσεις. Στους αμιγώς αθλητικούς χώρους των Ολυμπιακών συγκροτημάτων επιτρέπονται περιστασιακά βραχυχρόνιες εμπορικές χρήσεις». 
     Αυτό είναι το στίγμα του νομοσχεδίου, κυρίες και κύριοι συνάδελφοι. Θα πρέπει να πούμε ότι οι Έλληνες σε ολόκληρη τη χώρα στήριξαν, περίμεναν τους Ολυμπιακούς Αγώνες επειδή πέρα από την προβολή που προσδοκούσαν απ’ αυτούς περίμεναν τη χρήση των Ολυμπιακών Αγώνων για τα παιδιά τους, περίμεναν να αναδυθεί το αθλητικό και πολιτιστικό πνεύμα της χώρας μας, περίμεναν την ισότιμη πρόσβαση στις αθλητικές εγκαταστάσεις.
     Αυτό που βλέπουμε τώρα είναι ότι η πολιτική της Νέας Δημοκρατίας έχει ως επίκεντρο την εμπορευματοποίηση των έργων και τις εισπράξεις. Περισσότερο εμπόριο, λιγότερος αθλητισμός και αυτός πληρωμένος σε ιδιώτες επιχειρηματίες. 
     Τι να πούμε για τους κατοίκους των Άνω Λιοσίων, για τους φτωχούς αυτούς κατοίκους, ότι θα πρέπει να αθληθούν πληρώνοντας για να χρησιμοποιήσουν το κλειστό γυμναστήριο που έως σήμερα το είχαν δωρεάν;
     Εισπράξεις, λοιπόν, αλλά για ποιους; Ο Κοινοβουλευτικός μας Εκπρόσωπος είπε ότι οι εισπράξεις θα είναι για το δημόσιο. Εγώ έχω μία ελαφρά διαφωνία πάνω σ’ αυτό. Θα είναι και για το δημόσιο, αλλά κυρίως θα είναι για ιδιώτες. Λυπάμαι που το λέω αυτό, αλλά πιστεύω ότι αυτό το νομοσχέδιο υπαγορεύτηκε σε πάρα πολλές διατάξεις του και από ιδιωτικά συμφέροντα. 
     Πού το στηρίζω αυτό; Ασφαλώς, είναι βαριά κουβέντα, αλλά τη στηρίζω σε ορισμένα δεδομένα. Πρώτα-πρώτα, προβλέπει ειδικές διαδικασίες και προθεσμίες έκδοσης αδειών δόμησης και λειτουργίας των εγκαταστάσεων. Δεύτερον, προβλέπει μία αυξημένη τσιμεντοποίηση με την αύξηση των συντελεστών δόμησης των έργων. Προβλέπει ειδικά ωράρια για τη λειτουργία των εμπορικών καταστημάτων που θα λειτουργήσουν εκεί. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Επίσης, υπάρχει μία έλλειψη συνεννόησης με την τοπική κοινωνία, η οποία έχει αποτυπωθεί από τις αντιδράσεις της Τοπικής Αυτοδιοίκησης. 
     Τέλος –και πιστεύω ότι αυτό είναι το σημαντικότερο- δεν υπάρχει μελέτη. Εάν θέλαμε να κάνουμε κάτι σοβαρό και σωστό, το πρώτο που θα έπρεπε να κάνουμε είναι να κάνουμε μία ολοκληρωμένη μελέτη. Εκεί μέσα, θα ξέραμε τι θα γίνει, προς τα πού πάει το πράγμα, τι εισπράξεις θα έχουμε και τι θα πληρώσουμε. 
     Είναι αδιανόητο αυτό! Απορώ με τους Βουλευτές της Νέας Δημοκρατίας για το πώς έρχονται εδώ –βέβαια, τη δουλειά τους κάνουν και τους καταλαβαίνω- και υποστηρίζουν ένα νομοσχέδιο, το οποίο δεν έχει μία στοιχειώδη υποδομή. Είναι ποτέ δυνατόν αυτό;
     Δυστυχώς, η Νέα Δημοκρατία, όπως λειτουργεί σε όλους τους άλλους τομείς –στην οικονομία, στην εξωτερική πολιτική, στην κοινωνική υποδομή- έτσι λειτουργεί και στη μεταολυμπιακή της πολιτική, χωρίς μελέτη, χωρίς στόχο, χωρίς πρόγραμμα. 
     Δεν είναι δυνατόν να μας φέρνετε εδώ τέτοια νομοσχέδια, χωρίς να έχετε κάνει στοιχειώδη πρόβλεψη. Εντάξει, να κερδίσει το δημόσιο –δεν λέω, ναι- αλλά τι θα κερδίσει; Πώς θα το κερδίσει και πόσα θα κερδίσει; Πώς έρχεστε εδώ και μας ζητάτε την ψήφο μας για κάτι που δεν το έχετε μελετήσει καθόλου ή για κάτι που, δυστυχώς –είμαι υποχρεωμένος να το επαναλάβω αυτό- σας υπαγορεύτηκε; 
     Κυρίες και κύριοι συνάδελφοι, τα είπαν οι συνάδελφοι, τα είπε η Εισηγήτριά μας, με ωραίο τρόπο. Σας προειδοποιήσαμε. Αυτά τα έργα, τα ολυμπιακά έργα, το ολυμπιακό οικοδόμημα δεν είναι δικό σας παιδί. Είναι κυρίως παιδί του λαού, αλλά και δικό μας παιδί. 
     Αυτό, λοιπόν, το δικό μας παιδί δεν σας επιτρέπουμε να το μεταχειρίζεστε μ’ αυτόν τον επαίσχυντο, μ’ αυτό το βάρβαρο τρόπο. 
     Καταψηφίζουμε ασφαλώς το νομοσχέδιο.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Λωτίδης.
     ΛΑΖΑΡΟΣ ΛΩΤΙΔΗΣ: Αγαπητοί συνάδελφοι, είναι περασμένη η ώρα και τι να πεις μετά από τόσους συναδέλφους και από τη μία και από την άλλη πτέρυγα που παρέλασαν από του Βήματος αυτού;
     Θα ήθελα να κάνω μία μικρή ιστορική αναδρομή. Η σχέση της Νέας Δημοκρατίας με τους Ολυμπιακούς Αγώνες και στο διάστημα της προετοιμασίας, αλλά και μετά –και σήμερα- είναι μία σχέση περίεργη, μία σχέση πονεμένη, θα έλεγα, που βρίθει αντιφάσεων, ανακολουθιών και ασυνεπειών. Θα μπορούσαμε να πούμε ότι αυτή η σχέση είναι ένα μνημείο πολιτικής ασυνέπειας και ανευθυνότητας.
     Κυρία Υπουργέ, μπορεί να ακούγεται βαριά αυτή η έκφραση, αλλά εάν ανατρέξουμε για λίγο, για του λόγου το αληθές, στο πρόσφατο και στο απώτερο παρελθόν, θα αντλήσουμε ουκ ολίγα παραδείγματα, τα οποία μπορούν να το στοιχειοθετήσουν. Για παράδειγμα, θα μπορούσαμε να δούμε δηλώσεις στελεχών της Νέας Δημοκρατίας, κορυφαίων στελεχών, σήμερα κυβερνητικών στελεχών, οι οποίοι αμφισβητούσαν το εάν και κατά πόσον θα έπρεπε η χώρα μας να αναλάβει να διοργανώσει τους Ολυμπιακούς Αγώνες.
     Θα δούμε δηλώσεις σκληρές για την προετοιμασία, για λάθη και παραλείψεις, που ξεπερνούσαν και τα όρια της πιο ακραίας φαντασίας.
      Εγώ δεν θυμάμαι να έγιναν, είτε εντός είτε εκτός Ελλάδος, δηλώσεις ανάλογης σκληρότητας για το επίπεδο της προετοιμασίας, για το πώς πορεύεται η χώρα εν όψει των Ολυμπιακών Αγώνων. 
      Και βεβαίως, για να μην πάω πολύ πίσω, μετά την 7η Μαρτίου, μετά τις εκλογές, η Νέα Δημοκρατία ως Κυβέρνηση άρχισε να ξετυλίγει ενώπιον όλου του ελληνικού λαού που παρακολουθούσε αποσβολωμένος ένα σχέδιο αξιοποίησης, επικοινωνιακής εκμετάλλευσης, θα έλεγα, των Ολυμπιακών Αγώνων. Δηλαδή τι; Και διαφωνώ με αυτούς που λένε ότι γενικώς έτσι πορεύεται η Κυβέρνηση χωρίς σχέδιο. Για πράγματα που εξυπηρετούν τις δικές της σκοπιμότητες, σαφέστατα, είναι εμφανές ότι υπάρχει σχέδιο. 
      Ποιο ήταν το σχέδιο αυτό; Είδαμε να παρελαύνουν απ’ όλα τα μέσα ενημέρωσης οι Υπουργοί της Κυβέρνησής σας, οι οποίοι με τον έναν ή τον άλλον τρόπο είχαν άμεση και έμμεση σχέση με την προετοιμασία των Ολυμπιακών Αγώνων και να δηλώνουν στη διαπασών ότι δεν προλαβαίνουμε, ότι τα έργα είναι στη μέση, είναι ανέτοιμα, ότι η χώρα περίπου θα γελοιοποιηθεί, ότι οι δρόμοι θα μείνουν στη μέση και βεβαίως έτσι προετοίμαζαν το κλίμα για να έρθει ο από μηχανής Θεός, που είναι η Κυβέρνησή σας, ως σωτήρας για να λύσει τα προβλήματα. Και ω του θαύματος! Μέσα σε δύο, τρεις μήνες που ήσασταν στην Κυβέρνηση μέχρι την έναρξη των Ολυμπιακών Αγώνων, τα πάντα ήταν έτοιμα, τα πάντα προετοιμάστηκαν. 
      Βεβαίως, δεν είναι δυνατόν να πιστέψει ο ελληνικός λαός ότι μπορεί το μικρό ή το μεγάλο θαύμα, το οποίο έγινε από τη μικρή Ελλάδα, που είναι η πρώτη χώρα αυτού του μεγέθους που ανέλαβε και διοργάνωσε τους πιο επιτυχημένους αγώνες, να έγινε σε ελάχιστο χρόνο, μέσα σε τρεις μήνες.
      Η Ελλάδα έδειξε, αγαπητοί συνάδελφοι, ένα πρόσωπο διαφορετικό και τις δεκαεπτά ημέρες των Ολυμπιακών Αγώνων, αλλά και τις δεκαπέντε των Παραολυμπιακών Αγώνων, ένα σύγχρονο πρόσωπο, ένα πρόσωπο που εντυπωσίασε θετικά την παγκόσμια κοινότητα. Αυτό το πρόσωπο, λοιπόν, που έδειξε η χώρα, αυτή η εικόνα της ευρωπαϊκής Ελλάδας που θαύμασε όλος ο κόσμος, όπως είπαμε και πιο πριν, κτίστηκε με πολύ μεγάλη προσπάθεια.
      Η σημερινή, λοιπόν, Κυβέρνηση, αγαπητοί συνάδελφοι, είχε -θα μπορούσα να πω έτσι συνοπτικά- την εύνοια της τύχης να καθίσει στα επίσημα καθίσματα της μεγάλης αυτής ολυμπιακής γιορτής του αθλητισμού και να σκεφτεί και να μεριμνήσει για ένα και μόνο πράγμα: πώς θα διατηρήσει αυτό το μικρό θαύμα στη συνέχεια, πώς μετά την τέλεση των Ολυμπιακών Αγώνων θα βρει τρόπους για να συντηρήσει, να φυλάξει τις ολυμπιακές εγκαταστάσεις και βεβαίως να κρατήσει στο εξωτερικό, στην παγκόσμια κοινότητα, ζωντανή αυτή την πολύ θετική εικόνα της χώρας. Ήταν τόσο δύσκολο αυτό;
      Αντί γι’ αυτό, λοιπόν, βλέπουμε ότι ακόμη και σήμερα, για πολύ μεγάλο χρονικό διάστημα, για έναν ακόμα χρόνο, όπως προκύπτει από τα λεγόμενά σας, οι ολυμπιακές αθλητικές εγκαταστάσεις θα παραμείνουν κλειστές. 
      Οι Ολυμπιακοί Αγώνες, όμως, αγαπητοί συνάδελφοι, δεν είναι μόνο γήπεδα που με το παρόν νομοσχέδιο ιδιωτικοποιούνται, δεν είναι μόνο αθλητικό γεγονός. Είναι μια μοναδική ευκαιρία προβολής για τη χώρα στο εξωτερικό. Και αυτήν την ευκαιρία δεν πρέπει να την αφήσουμε να πάει χαμένη, να την αφήσουμε αναξιοποίητη. 
      Δημιουργήθηκαν τεράστιες υποδομές που είναι ένα συγκριτικό πλεονέκτημα και για τον ελληνικό λαό, που μια οργανωμένη πολιτεία, μια πολιτεία που έχει σχέδιο, που έχει πρόγραμμα, μπορεί να τις αξιοποιήσει με τον καλύτερο τρόπο, δίνοντας τη δυνατότητα να βελτιωθεί η καθημερινότητα του Έλληνα πολίτη. Κάτι τέτοιο, όμως, φαίνεται ότι δεν γίνεται, γιατί δεν υπάρχει σχέδιο, δεν υπάρχει προοπτική. 
      Αγαπητοί συνάδελφοι, η οργάνωση των Ολυμπιακών Αγώνων έπαιξε και παίζει σημαντικό ρόλο, ακόμα και στη διαμόρφωση των προϋποθέσεων για την ανάπτυξη της χώρας, στη δημιουργία καλύτερων προϋποθέσεων για τη μακροοικονομική ανάπτυξη της χώρας. Υπάρχουν ανάλογες περιπτώσεις σε ανάλογες χώρες και πόλεις, όπως το Σίδνεϋ, η Βαρκελώνη, όπου το τεράστιο κεφάλαιο το οποίο δημιουργήθηκε, η προίκα η μεγάλη, η κληρονομιά, αξιοποιήθηκε επ’ ωφελεία τους για να απογειωθούν οικονομικά και αναπτυξιακά. Κάτι τέτοιο δεν φαίνεται να συμβαίνει εδώ. Αντί γι’ αυτό, με την παρέλευση των Ολυμπιακών Αγώνων, είναι σαν να έσβησαν ξαφνικά τα φώτα και να επανήλθαμε στην προτεραία κατάσταση.
      Είναι, λοιπόν, μια πολύ μεγάλη ευκαιρία για τη χώρα, είναι ένα εφαλτήριο για τη χώρα, είναι ένα κεφάλαιο που δυστυχώς και με το νομοσχέδιο αυτό, αλλά και με τη γενικότερη στάση σας, φαίνεται να πηγαίνει στράφι. 
      Είναι πραγματικά λυπηρό, αγαπητοί συνάδελφοι, το ότι μέχρι στιγμής τουλάχιστον η Κυβέρνηση δεν έχει πείσει ότι έχει συλλάβει τα μηνύματα των καιρών και τις δυνατότητες τις οποίες παρέχει στη χώρα αυτή η ευκαιρία η οποία είναι μοναδική. Εύχομαι να το κάνει στο άμεσο μέλλον.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σκρέκας. Απών, διαγράφεται. 
      Το λόγο έχει ο κ. Εμμανουήλ Όθωνας. Απών, διαγράφεται. 
      Το λόγο έχει η κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κυρία και κύριοι συνάδελφοι, κυρία Υπουργέ, συζητάμε το σχέδιο νόμου για τη βιώσιμη ανάπτυξη και κοινωνική αξιοποίηση των ολυμπιακών εγκαταστάσεων, την αδειοδότηση, τις χρήσεις, τις λειτουργίες, καθώς επίσης και τη διάρθρωση, οργάνωση, και λειτουργία της Γενικής Γραμματείας Ολυμπιακής Αξιοποίησης. 
      Κυρίες και κύριοι συνάδελφοι, το μεγαλύτερο και σημαντικότερο αθλητικό και πολιτιστικό γεγονός τελέστηκε το καλοκαίρι του 2004 στη χώρα μας, οι Ολυμπιακοί και οι Παραολυμπιακοί Αγώνες, και πραγματοποιήθηκε με απόλυτη ασφάλεια, με πλήρη αρτιότητα και αυτοί οι Αγώνες έφεραν τη χώρα μας στο παγκόσμιο επίκεντρο και ενδιαφέρον. Διεθνώς ομολογήθηκε η επιτυχία τους, ανεξαρτήτως από την αρχική αμφισβήτηση για την ικανότητα της μικρής μας χώρας, όπως είναι η Ελλάδα, που ανέλαβε Ολυμπιακούς Αγώνες μετά από την αναβίωσή τους. Καλούμαστε, λοιπόν, σήμερα, σεβόμενοι την κληρονομιά των Ολυμπιακών Αγώνων σε αξιοποίηση της υλικής υποδομής ταυτόχρονα με την άυλη κληρονομιά.
      Η αξιοποίηση των ολυμπιακών έργων με την αναβάθμιση των ολυμπιακών εγκαταστάσεων, οι οποίες θα παρέχουν τη δυνατότητα ποικίλων δράσεων, αθλητικών, πολιτιστικών, ψυχαγωγικών, αλλά και εμπορικών δημιουργούν την υπεραξία όχι μόνο στις ίδιες τις εγκαταστάσεις, αλλά και στην ευρύτερη περιοχή που βρίσκεται η κάθε μία από αυτές. Ταυτόχρονα απαιτείται και η αξιοποίηση της προβολής της χώρας μας, αυτήν την οποία εξασφαλίσαμε το περασμένο καλοκαίρι σε όλους τους τομείς, στον τουριστικό τομέα, στον τομέα ανάπτυξης κλπ. 
      Το σχέδιο νόμου, που συζητάμε σήμερα εδώ, αποτελεί για αυτούς τους τομείς ένα σημαντικότατο εργαλείο, διότι θέτει εκείνο το πλαίσιο, ώστε να αξιοποιηθούν αυτές οι εγκαταστάσεις οι οποίες αποτελούν κοινό αγαθό και περιουσία του ελληνικού λαού. 
      Το σχέδιο νόμου έχει κοινωνικό χαρακτήρα, διότι θα βοηθήσει στην αναβάθμιση της ποιότητας της ζωής, στην ανάπτυξη, στη δημιουργία νέων θέσεων εργασίας παράλληλα με την προστασία του περιβάλλοντος και θα δημιουργηθούν νέες θέσεις εργασίας και στον ιδιωτικό τομέα. 
      Κυρίες και κύριοι συνάδελφοι, επιγραμματικά, επειδή αναφέρθηκε και από άλλους συναδέλφους, θέλω να αναφέρω τι γίνεται στο παρόν νομοσχέδιο. Αποσαφηνίζονται οι χρήσεις γης, κάτι που είναι πολύ βασικό, και συμπληρώνονται χωροταξικά εκεί που απαιτείται. 
      Επίσης, το παρόν νομοσχέδιο καθορίζει τη διαδικασία έκδοσης άδειας, λειτουργίας και χρήσης και το συγκεκριμένο πλαίσιο με απλούστευση διαδικασιών, με αντιγραφειοκρατικές διαδικασίες, με χρονικές προϋποθέσεις και ταυτόχρονα χρονικούς περιορισμούς. 
      Ακόμα, διατυπώνονται οι όροι για την καλύτερη χρήση και χωροθέτηση. 
      Επίσης, ρυθμίζεται η οργάνωση και λειτουργία της Γενικής Γραμματείας Ολυμπιακής Αξιοποίησης η οποία και θα εποπτεύει την αξιοποίηση της περιουσίας.
      Επιπλέον, θεσμοθετείται φόρος υπέρ της Τοπικής Αυτοδιοίκησης, των δήμων εντός των οποίων βρίσκονται οι ολυμπιακές εγκαταστάσεις επί των εισπράξεων των εμπορικών καταστημάτων ταυτόχρονα με την ιδιωτική πρωτοβουλία. Στην ουσία θα προκύψουν οφέλη για την οικονομία μας και την ανάπτυξη. Αυτό είναι το όραμά μας για την κάθε μια περιοχή. 
      Επίσης, ανοίγονται οι πύλες προς την θάλασσα με διάφορα έργα που τόσα χρόνια είχαμε την πλάτη μας γυρισμένη, κάτι που είναι απαράδεκτο, με ταυτόχρονο βέβαια σεβασμό στο περιβάλλον με τις αντίστοιχες περιβαλλοντικές μελέτες και με καθορισμό των συντελεστών δόμησης και το μέγιστο επιτρεπόμενο ύψος ανάλογα με την κάθε μία περιοχή. 
      Σε αυτό το σημείο θα ήθελα να σταθώ σε κάποιες παρατηρήσεις και εκτιμήσεις των συναδέλφων της Αντιπολίτευσης, σχετικά με τα ολυμπιακά έργα. Για την ιστορία θα πω ότι τα ολυμπιακά έργα τελείωσαν έγκαιρα –δεν πρέπει να το ξεχνάμε αυτό- μετά από έναν αγώνα δρόμου το τελευταίο πεντάμηνο προ της τέλεσης, δηλαδή το πρώτο πεντάμηνο της διακυβέρνησης της Νέας Δημοκρατίας. Γνωρίζουμε δε όλοι και θυμόμαστε ότι κατά την πρώτη τετραετία από τα οκτώ χρόνια ο χρόνος είχε παρέλθει χωρίς να έχει ξεκινήσει κάτι. Βεβαίως, τα έργα προχώρησαν, αλλά δεν πρέπει να ξεχνάμε όλοι ότι κόστισαν πολύ περισσότερα χρήματα και απαιτήθηκε πολύ περισσότερος χρόνος. Η κυρία Υπουργός ανέφερε αναλυτικά τα στοιχεία. Εγώ θα θυμίσω μόνο ότι το Ολυμπιακό Στάδιο κόστισε εκατό φορές περισσότερο από τον αρχικό προϋπολογισμό, όπως αντίστοιχα το Καυταντζόγλειο Στάδιο και διάφορα έργα στην περιφέρεια με το πρόγραμμα «ΕΛΛΑΔΑ 2004» τα οποία έμειναν ημιτελή και έχουμε πολλά παραδείγματα και στη δική μου περιφέρεια. 
      Φυσικά δεν υπήρξε από την κυβέρνηση του ΠΑΣΟΚ μελέτη αξιοποίησης των ολυμπιακών εγκαταστάσεων και καμία πρόβλεψη για τη μεταολυμπιακή τους χρήση και κανένας στρατηγικός σχεδιασμός, πράγματα που, όπως ειπώθηκε και από άλλους συναδέλφους, έχουν γίνει σε άλλες χώρες που έγιναν Ολυμπιακοί Αγώνες ή και σε χώρες που πρόκειται να γίνουν. 
      Στο χρονικό διάστημα των επτά μηνών μετά το πέρας των Ολυμπιακών και των Παραολυμπιακών Αγώνων, η Κυβέρνηση της Νέας Δημοκρατίας και το Υπουργείο Πολιτισμού προχώρησαν στο παρόν σχέδιο νόμου για να κερδίσουμε, εκτός από το στοίχημα της καλύτερης διοργάνωσης Ολυμπιακών Αγώνων, το οποίο το κερδίσαμε, και το στοίχημα της σωστότερης αξιοποίησης των εγκαταστάσεων, ώστε να ενισχυθεί η ανάπτυξη της χώρας μας και από την ιδιωτική πρωτοβουλία με την εποπτεία του κράτους, καθώς και από την έγκαιρη αξιοποίηση. 
	Φυσικά υπερψηφίζω το παρόν σχέδιο νόμου.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα.
	Το λόγο έχει ο κ. Καρπούζας.
	ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, θεωρώ ότι η συζήτηση και η ψήφιση στη συνέχεια του νομοσχεδίου αυτού είναι η αρχή μίας προσπάθειας για την αξιοποίηση της περιουσίας του δημοσίου. Πέρα από πολιτικές διαφορές και δογματισμούς, πρέπει να παραδεχθούμε ότι το νομοσχέδιο αυτό έχει μόνο θετικά στοιχεία. Ενδεχομένως να χρειάζονται διορθώσεις και προσθήκες που θα δρομολογηθούν από τη σημερινή συζήτηση. 
	Είναι πρωτοφανές γεγονός για τα σημερινά δεδομένα η λειτουργία του κράτους να στηρίζεται στη λογική και την πρακτική ξεπερασμένων αντιλήψεων, να θέλει να λειτουργεί ανταγωνιστικά προς τον πολίτη και εις βάρος της οικονομίας της χώρας, να συντηρεί ελλειμματικές δραστηριότητες και επιχειρήσεις κοινωνικού συμφέροντος με τη λογική ότι αυτές έχουν δήθεν στρατηγική σημασία και άπτονται του κοινωνικού ρόλου, επιδοτώντας από τον ιδρώτα του ελληνικού λαού ασύμφορες και ζημιογόνες επιχειρήσεις του δημοσίου χωρίς ανταποδοτικά οφέλη. 
	Είναι κοινή ομολογία ότι ελάχιστοι οργανισμοί και δημόσιες επιχειρήσεις είναι βιώσιμοι και αποδίδουν οφέλη στο κράτος. Από την ύπαρξή τους η πολιτεία στερείται εσόδων με τα οποία θα είχε τη δυνατότητα να προσφέρει και τις ανάλογες υπηρεσίες στον πολίτη. Είναι αδιανόητο ο απλός Έλληνας της περιφέρειας, της ορεινής Ελλάδας, ο αγρότης, να επιβαρύνεται για παροχές που ποτέ δεν απόλαυσε, αλλά και ούτε πρόκειται ποτέ να απολαύσει. 
	Η ψήφιση του σημερινού νομοσχεδίου είναι η αρχή μιας προσπάθειας υλοποίησης ενός προγράμματος και μιας πρακτικής που πρέπει όλοι να στηρίξουμε για τη δημιουργία τομών και αλλαγών, ώστε να επέλθει η ανάκαμψη της οικονομίας και η εφαρμογή της ισονομίας.
	Έχουμε ένα πλούσιο κράτος καταχρεωμένο με τεράστια περιουσιακά στοιχεία ανεκμετάλλευτα, τα οποία μεταβιβάστηκαν σταδιακά σε οργανισμούς που σήμερα δυστυχώς λειτουργούν όχι μόνο εις βάρος της οικονομίας, αλλά και της ανάπτυξης της χώρας. 
	Παράλληλα, όλα αυτά τα χρόνια δημιουργήθηκε μία ιδιοκτησιακή νοοτροπία που με προκατάληψη όχι μόνο ανέχεται αυτή τη χαώδη κατάσταση, αλλά και αντιδρά σε κάθε προτεινόμενη προσπάθεια αξιοποίησης των περιουσιακών στοιχείων του κράτους. 
	Διαθέτουμε τις ωραιότερες ακτές καθώς και ορεινές περιοχές ιδιαίτερου φυσικού κάλλους. Πρέπει όχι μόνο να τις προστατεύσουμε εφαρμόζοντας τους νόμους, αλλά και να τις αξιοποιήσουμε. Η προστασία δεν είναι κατ’ ανάγκη ανασταλτικός παράγων της ανάπτυξης, αρκεί να έχει αρχή και τέλος και να υπηρετεί το μέτρο και το κοινωνικό σύνολο.
	Η Τοπική Αυτοδιοίκηση πρέπει να συμμετέχει στη διαχείριση της περιουσίας του δημοσίου, όμως δεν πρέπει να ανταγωνίζεται και να αντιδρά χωρίς συγκεκριμένη υλοποιήσιμη πρόταση.
	Θα ήθελα να αναφερθώ σ’ ένα παράδειγμα, συγκεκριμένα στον ΟΣΕ. Όλοι γνωρίζουμε ότι προήλθε από τους σιδηροδρόμους του ελληνικού κράτους ιδιοκτησίας του δημοσίου. Σήμερα είναι οργανισμός. Αναλόγως με τα χρήματα που έλαβε από το κράτος υπό τη μορφή της επιδότησης και της επιχορήγησης από την Ευρωπαϊκή Ένωση, δυστυχώς ακόμη και σήμερα δεν παρέχει τις ανάλογες υπηρεσίες. Εξακολουθεί να διαθέτει ένα απαράδεκτο σιδηροδρομικό δίκτυο και να παρέχει απαράδεκτες υπηρεσίες.
     Προκειμένου να φανεί ότι η διαδρομή Αθήνα-Θεσσαλονίκη καλύπτεται σε λιγότερο χρόνο καταργεί σταθμεύσεις σε πόλεις υποβαθμίζοντας την ύπαρξή τους χωρίς να αναλογίζεται την πολιτική σημασία της εφαρμογής μιας τέτοιας απόφασης. Δεν παραχωρεί στην Τοπική Αυτοδιοίκηση, δηλαδή στην κοινωνία εγκαταλελειμμένα τμήματα του σιδηροδρομικού δικτύου και κτήρια που καταρρέουν εντός των οικισμών. Απαγορεύει και απειλεί με ποινικές ευθύνες οποιαδήποτε παρέμβαση που στοχεύει στην αισθητική και λειτουργική προσαρμογή μιας απαράδεκτης κατάστασης. 
     Η εικόνα που παρουσιάζει σήμερα ο Πλαταμώνας της Πιερίας εξαιτίας αυτών που προανέφερα, επιβεβαιώνει τους ισχυρισμούς μου και όχι μόνο. Στη Θεσσαλονίκη ο σιδηροδρομικός σταθμός θυμίζει βομβαρδισμένο τοπίο. Ο σιδηροδρομικός σταθμός του Λιτοχωρίου Πιερίας που παραδόθηκε πριν από τρία χρόνια έχει ένα κτήριο και εγκαταστάσεις που ποτέ δεν χρησιμοποιήθηκαν. Σήμερα φιλοξενεί ναρκομανείς και λαθρομετανάστες. Είναι ένα καινούργιο κτήριο πολλών εκατομμυρίων που παρουσιάζει εικόνες καταστροφής.
     Αυτή είναι η κατάσταση των περισσοτέρων κτηρίων αλλά και της περιουσίας του φτωχού μας κράτους. Ακριβές κατασκευές χωρίς προγραμματισμό, χωρίς μελέτη σκοπιμότητας και βιωσιμότητας στη λογική «ας το κατασκευάσουμε και βλέπουμε πως θα το αξιοποιήσουμε». 
     Ζούμε σ΄ ένα ευρωπαϊκό περιβάλλον από το οποίο μπορούμε να διδαχθούμε πολλά εφαρμόζοντας τις λύσεις που συμφέρουν, αποφεύγοντας τα λάθη τους. Θα μπορούσαμε να προηγούμαστε σε πολλά  τους Ευρωπαίους εταίρους, όμως ακολουθούμε.
     Για τις Ολυμπιακές εγκαταστάσεις είχαμε το παράδειγμα των Ολυμπιακών Αγώνων του Μονάχου, εγκαταστάσεις και παράπλευρα έργα των οποίων η κατασκευή έγινε πριν από τριάντα χρόνια που από τη μελέτη τους και από τον τρόπο κατασκευής τους θα μπορούσαν να οδηγήσουν σε οικονομικές λύσεις, διαχρονικές με χαμηλό κόστος συντήρησης και απόδοσης. ‘Εγινε όμως το αντίθετο. Οι επιλογές οδήγησαν στην υπέρβαση του κόστους σε σχέση με το φάκελο διεκδίκησης και τον προϋπολογισμό.
     Σύμφωνα με το πρόγραμμα δημοσίων επενδύσεων του 2000 από 370.000.000 ευρώ φτάσαμε στα 1.540.000.000, δηλαδή μια αύξηση 4,5 φορές πάνω. Επιλέγησαν βαριές κατασκευές από οπλισμένο σκυρόδεμα, εμφανή μπετόν, πρακτική του 1970. 
     Οι κερκίδες των σταδίων ανεύθυνα υπολογισμένες υπολείπονταν των θεατών ακόμα και στις ημέρες των αγώνων. Σήμερα η εικόνα της εγκατάλειψης που δείχνουν προκαλεί απογοήτευση. Παράδειγμα το Ολυμπιακό Πανθεσσαλλικό Βόλου έχει μια έκταση εκατόν είκοσι οκτώ στρεμμάτων και είκοσι δύο χιλιάδες θέσεις. Της Πάτρας έχει έκταση εκατόν τριάντα χιλιάδες τ.μ. και είκοσι έξι χιλιάδες επτακόσιες θέσεις. Και το Παγκρήτειο έχει εκατόν ενενήντα επτά στρέμματα και είκοσι έξι χιλιάδες θέσεις. Σε αντίθεση με το Στάδιο Καραϊσκάκη που έχει τριάντα τρεις χιλιάδες θέσεις ένα στάδιο που τις Κυριακές είναι γεμάτο από φιλάθλους, έχει εμπορικά καταστήματα, είναι μια βιώσιμη μονάδα που δεν επιβαρύνει την πολιτεία, αλλά αντιθέτως προσφέρει οφέλη στο κοινωνικό σύνολο αλλά και έσοδα στο κράτος.
     Σήμερα με αυτό το νομοσχέδιο καθορίζονται κανόνες λειτουργίας της κάθε ολυμπιακής εγκατάστασης. Διατηρείται ο χαρακτήρας των αθλητικών συγκροτημάτων όπου περιστασιακά και βραχυπρόθεσμα προβλέπονται εμπορικές χρήσεις. Προσδιορίζεται ακριβώς το τοπογραφικό διάγραμμα κάθε εγκατάστασης καθορίζοντας τη χρήση και το συντελεστή δόμησης. Οι εγκαταστάσεις παραμένουν στην ιδιοκτησία του κράτους και καθορίζεται ο φορέας διαχείρισης όπως και ο τρόπος διαχείρισης. 
     Ο ισχυρισμός περί παραμυθιών, κύριοι συνάδελφοι του ΠΑΣΟΚ, είναι απαράδεκτος και προκλητικός. Αν υπήρχε σωστός σχεδιασμός, πιστεύω ότι σήμερα δεν θα συζητούσαμε αυτό το νομοσχέδιο.
     Πρέπει λοιπόν να πορευθούμε όχι στη δική σας πεπατημένη την οποία ακολουθήσατε, και την πρακτική. Εμείς έχουμε τη δική μας πολιτική. Καταθέστε λοιπόν τις προτάσεις διότι περιθώρια πλέον δεν υπάρχουν. Τα λάθη του παρελθόντος δεν πρέπει να επαναληφθούν. Πρέπει να σταθούμε με υπευθυνότητα απέναντι στα χρονίζοντα προβλήματα, κάτι που είναι απαίτηση όλου του ελληνικού λαού. Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και τρεις συνοδοί-δάσκαλοι από το Β΄ Δημοτικό Σχολείο Παραλίας Διστόμου.
     Η Βουλή του καλωσορίζει και τους εύχεται καλές σπουδές.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, από το πρώτο κιόλας διάστημα διακυβέρνησης της χώρας από τη Νέα Δημοκρατία, όλοι οι πολίτες διαπίστωσαν ότι υπάρχει πλήρης αναντιστοιχία ανάμεσα σ’ αυτά που υποσχέθηκε προεκλογικά και σ’ αυτά που πράττει μετεκλογικά. Μέρα με τη μέρα αντιλαμβάνονται ότι δεν έχουν τεθεί για τη χώρα ούτε στόχοι, ούτε υπάρχει σχέδιο για το αύριο. 
      Η διακηρυγμένη πολιτική βούληση μετατράπηκε σε κυβερνητική απραξία. Τα γεγονότα διαβεβαιώνουν καθημερινά ότι η Κυβέρνηση δεν μπορεί να ανταποκριθεί ούτε στις στοιχειώδεις καθημερινές διαχειριστικές ανάγκες. Δυστυχώς για τον τόπο οι πολίτες νιώθουν καθημερινά ότι μέσα σε λίγο χρόνο απαξίωσε την εικόνα της χώρας. 
      Το μεγάλο κεφάλαιο των Ολυμπιακών Αγώνων άρχισε να φθίνει αμέσως μετά την τελετή λήξης των Ολυμπιακών Αγώνων.  Αποδείχτηκε περίτρανα ότι η Νέα Δημοκρατία δεν διέθετε στοιχειώδες σχέδιο. Παρέλαβε ολοκληρωμένα σχεδόν όλα τα έργα, παρέλαβε τον προγραμματισμό, παρέλαβε το μηχανισμό υλοποίησης των Ολυμπιακών Αγώνων, αλλά δέκα μήνες τώρα ζει μέσα στην ευδαιμονία της πετυχημένης πράγματι τέλεσης των αγώνων. Δεκατέσσερις μήνες Κυβέρνηση και δεν προχώρησε σε καμιά προσπάθεια για τη μεταολυμπιακή εποχή.
      Έφερε με μεγάλη καθυστέρηση το συζητούμενο νομοσχέδιο το οποίο φέρνει ψευδεπίγραφα πάλι δύο χαρακτηριστικά, τη βιώσιμη ανάπτυξη και την κοινωνική αξιοποίηση. Κανένα στοιχείο δεν δικαιολογεί τη χρήση του όρου βιώσιμη ανάπτυξη ενώ η αξιοποίηση είναι καθαρά και μόνο εμπορική. Ωφέλιμη για τους λίγους που θα εκμεταλλευτούν τις μεγάλες αυτές αθλητικές και κοινωνικές υποδομές, που πλήρωσαν όμως όλοι οι Έλληνες. 
      Η Κυβέρνηση παρέκαμψε την Τοπική Αυτοδιοίκηση και όλους τους αθλητικούς φορείς. Και χωρίς ουσιαστικό διάλογο προχώρησε στο αποσπασματικό αυτό νομοσχέδιο. Οι ΟΤΑ απαξιώνονται. Αρμοδιότητες αποκλειστικές αφαιρούνται και τέλη και φόροι, που θα εισέπραττε η Αυτοδιοίκηση, χαρίζονται στους επιχειρηματίες και θα κληθούν να τα πληρώσουν οι δημότες. Ο μαθητής, ο φοιτητής, ο εργαζόμενος που θέλει να αθληθεί αλλά και ο επαγγελματίας, ο συστηματικός αθλητής θα βλέπει από μακριά τα στάδια και τις εγκαταστάσεις. Τα προγράμματα μαζικού αθλητισμού δεν θα μπορούν να υλοποιηθούν. Γι’ αυτό και υπήρξε και συνεχίζεται, πληθώρα αντιδράσεων από όλες τις τοπικές κοινωνίες. Έτσι οι ολυμπιακές εγκαταστάσεις σε όλη τη χώρα οδηγούνται με σιγουριά στην απαξίωση αφού η εγκατάλειψη θα συνεχιστεί για ενάμιση τουλάχιστον ακόμα χρόνο, όπως προβλέπει το νομοσχέδιο.
      Το Παγκρήτιο Στάδιο –για να αναφερθώ και στην Κρήτη- το στολίδι αυτό της Κρήτης, συντηρείται μετά τους Ολυμπιακούς Αγώνες, που το εγκατέλειψε ουσιαστικά η πολιτεία, από τον «Εργοτέλη» που το χρησιμοποιεί για τους ποδοσφαιρικούς αγώνες. Και για να ενημερώσω και το συνάδελφο που μόλις κατέβηκε από το Βήμα, κάθε Κυριακή που έχει αγώνα το Παγκρήτιο Στάδιο είναι γεμάτο. Τρίτο στους θεατές το Παγκρήτιο Στάδιο στο πρωτάθλημα που τελειώνει την επόμενη Τετάρτη. 
      Η μερική αυτή διαχείριση του σταδίου απέδειξε ότι οι αθλητικοί φορείς του νησιού έχουν τη δυνατότητα να αξιοποιήσουν με τον καλύτερο τρόπο τις εγκαταστάσεις για το ποδόσφαιρο, για τον κλασικό αθλητισμό, για την άρση βαρών, για την κολύμβηση, για την πάλη, για το μαθητικό και τον πανεπιστημιακό αθλητισμό. Όμως δεν υπάρχει βούληση για συνεργασία με τους αθλητικούς φορείς, οι οποίοι, απελπισμένα, τη ζητούν.
      Κυρίες και κύριοι συνάδελφοι, το ανοιχτό Μινωικό Ποδηλατοδρόμιο του Ηρακλείου ήταν ιδέα και αίτημα των αθλητικών φορέων του Ηρακλείου και ιδιαίτερα του χώρου της Ποδηλασίας. Επί δεκατρείς μήνες το μόνο που κάνει η Κυβέρνηση είναι να προσπαθεί να ακυρώσει το χρηματοδοτημένο και δημοπρατημένο έργο του ποδηλατοδρομίου, το οποίο μελετήθηκε με ολυμπιακές προδιαγραφές από ομάδα αρχιτεκτόνων σε συνεργασία με το Δήμο Ηρακλείου και τη Γενική Γραμματεία Αθλητισμού. 
      Μετά από πολλές προτάσεις επιλέχθηκε η τελική θέση όπου θα γίνει το ποδηλατοδρόμιο, που είναι μέσα στον ευρύτερο χώρο του Παγκρητίου Σταδίου. Το έργο είχε ενταχθεί στο πρόγραμμα δημοσίων επενδύσεων το 2001, δημοπρατήθηκε τον Αύγουστο του 2002 με το σύστημα μελέτη-κατασκευή και αναδείχτηκε ανάδοχος και υπογράφηκε και η σύμβαση. Την 1η Νοεμβρίου υποβλήθηκε μάλιστα και ο πρώτος λογαριασμός, ο οποίος όμως επεστράφη. Ενώ έχει εγκριθεί από το ΣΧΟΠ,  το Συμβούλιο Χωροταξίας Οικισμού και Περιβάλλοντος του ΥΠΕΧΩΔΕ, όλος ο φάκελος που αφορά τη χωροθέτηση του έργου, ο Υπουργός μέχρι σήμερα δεν έχει εκδώσει απόφαση. Και έτσι οι πολίτες δικαιολογημένα αναρωτιούνται ποιος είναι ο λόγος αυτής της καθυστέρησης και τι κίνδυνοι υπάρχουν για την ακύρωση του έργου. Η απορία βέβαια γίνεται μεγαλύτερη και μετατρέπεται σε αβεβαιότητα για το μέλλον του έργου, όταν το συζητούμενο νομοσχέδιο δεν περιλαμβάνει διάταξη στο άρθρο 14, η οποία να αναφέρει ότι στο χώρο αυτό μπορεί να εγκατασταθεί το ποδηλατοδρόμιο. Σας καταθέτω το έγγραφο του Δήμου Ηρακλείου, αλλά και το σχέδιο το οποίο αφορά το διάγραμμα του Παγκρητίου Σταδίου με την εγκατάσταση του ποδηλατοδρομίου.
      (Στο σημείο αυτό ο Βουλευτής κ. Βασίλειος  Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα ήθελα επίσης να αναφερθώ, τελειώνοντας, στη διαστρέβλωση της πραγματικότητας από την Κυβέρνηση σε σχέση με το κόστος των έργων. Εδώ σ’ αυτήν την Αίθουσα και αυτές τις ημέρες αλλά και στις αρχές του Απριλίου ο κ. Δούκας μίλησε για δήθεν σπατάλες στην κατασκευή όλων των έργων, αλλά και συγκεκριμένα για το Παγκρήτιο Στάδιο, χρησιμοποιώντας προφανώς ψεύτικα στοιχεία.
      Τον κατήγγειλα με ερώτησή μου και ζήτησα τα στοιχεία στα οποία αναφέρθηκε σε εκείνη την ομιλία του, να μου καταθέσει όλα τα έγγραφα διά της κοινοβουλευτικής οδού. 
      Τι αποδείχθηκε; Ότι ο κ. Δούκας, πράγματι, μας είχε πει αναλήθειες. Πράγματι, είχε χρησιμοποιήσει ψεύτικα στοιχεία. Διότι μου απάντησε ότι δεν διαθέτει τα στοιχεία για τα οποία ομίλησε επειδή αυτά φυλάσσονται στη Διεύθυνση Οικονομικού του Υπουργείου Πολιτισμού. Για δε τις υπερβάσεις, για τις οποίες μίλησε, λέει ότι έγιναν επειδή κατασκευάστηκαν πρόσθετα νέα έργα, αναπτυξιακά έργα. Όμως, τα αναπτυξιακά έργα κυρίες και κύριοι συνάδελφοι δεν είναι σπατάλες. Είναι επένδυση για το σήμερα και το αύριο και θα μείνουν στη χρήση των κατοίκων των πόλεων και των νέων όλων αυτών των περιοχών. Και το ΠΑΣΟΚ εργάστηκε και εργάζεται για ένα καλύτερο μέλλον αυτού του τόπου. Η ανάπλαση της μέχρι πρότινος υποβαθμισμένης περιοχής του Παγκρητίου Σταδίου, τα αντιπλημμυρικά έργα, τα αποχετευτικά δίκτυα, η ανάπλαση του παραλιακού μετώπου, οι ανισόπεδοι κόμβοι του Γιόφυρου και της Κνωσού, η πεταλοειδής οδός και όλες οι παρεμβάσεις που αλλάζουν την όψη της πόλης, όπως η λεωφόρος Κνωσού και το Πανάνειο που γίνονται ακόμα σήμερα, έγιναν μεν με αφορμή του Ολυμπιακούς Αγώνες, πιθανόν χρηματοδοτήθηκαν και από ολυμπιακά λεγόμενα κονδύλια αλλά αφορούν την πόλη, τις υποδομές και το μέλλον. Δεν είναι ολυμπιακές εγκαταστάσεις.
      Οι πολίτες αυτού του τόπου δεν θα σας αφήσουν πολλά περιθώρια για να κατεδαφίσετε ό,τι έγινε με θυσίες. 
      Και επειδή συνήθως οι κάπηλοι δεν εκτιμούν την πραγματική αξία των πραγμάτων που καπηλεύονται, οι πολίτες διαμηνύουν προς κάθε κατεύθυνση και ιδιαίτερα προς τη δική σας: Εργοκάπηλοι, κάτω τα χέρια από το μόχθο και τα έργα των Ελλήνων. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Γιατί αυτές οι υπερβολές, διερωτώμαι. Κυρίως γιατί αυτές οι φράσεις, που δεν ταιριάζουν ούτε στο χώρο αυτόν αλλά ιδίως και στο θέμα που συζητάμε. Γιατί τόσος φανατισμός; Γιατί όλα τα μηδενίζετε; 
      Δεν θα ήταν πολύ πιο ωραίο όλοι μαζί να συμφωνήσουμε πως θα διαχειριστούμε αυτό το πολύ σοβαρό θέμα, τη μεταολυμπιακή περίοδο και πώς θα αξιοποιήσουμε αυτά τα πολύ θαυμάσια αποτελέσματα της άριστης διοργάνωσης των Ολυμπιακών Αγώνων; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εκτός θεσμικού…
      ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε τον ομιλητή.
      ΑΝΤΩΝΙΟΣ ΦΟΥΣΑΣ:  Κατ’ αρχήν πρέπει να σας πω ότι δεν αναφέρομαι στη δική σας στάση, την οποία επαινώ ιδιαίτερα και πρέπει να πω και του κόμματός σας, γιατί δείχνετε μία συνέπεια. Αλλού είναι το πρόβλημα. Το πρόβλημα είναι εκεί που δεν υπάρχει η επιβαλλόμενη συνέπεια στο χώρο αυτόν και για την πατρίδα μας γενικότερα. 
      Το θέμα, λοιπόν, που συζητάμε σήμερα είναι ιδιαίτερα σοβαρό, γιατί αναφέρεται, κατ’ αρχήν, στο μεγαλύτερο παγκοσμίως οικονομικό, αθλητικό και κοινωνικό γεγονός και εγχείρημα. Και, δεύτερον, αναφέρεται το νομοσχέδιο αυτό τόσο στον τρόπο διαχείρισης της χώρας μας, της μεταολυμπιακής εποχής, όσο και στην αξιοποίηση των ολυμπιακών εγκαταστάσεων. 
      Είναι, πράγματι, πολύ σοβαρά τα θέματα που θέλει να αντιμετωπίσει το εν λόγω νομοσχέδιο. Αισθάνομαι την ανάγκη όμως για λόγους συνέπειας με όσα προηγούμενα είπα να εκφράσω από αυτήν τη θέση, από το πλέον επίσημο Βήμα της Βουλής και της δημοκρατίας, τα συγχαρητήριά μου σ’ αυτούς που είχαν την πρωτοβουλία το 1991 για τη διεκδίκηση της οργάνωσης των Ολυμπιακών Αγώνων στην Αθήνα, σ’ εκείνους που επανήλθαν το 1996 –αν ενθυμούμαι καλώς- και διεκδίκησαν τους Ολυμπιακούς Αγώνες τους οποίους κερδίσαμε τότε, σ’ εκείνους που οργάνωσαν και προετοίμασαν τη διεκδίκηση των Ολυμπιακών Αγώνων και τελικά κερδήθηκε και αυτήν τη μάχη. Επίσης, αισθάνομαι την ανάγκη να εκφράσω τα συγχαρητήριά μου σ’ εκείνους που προετοίμασαν μέχρι το Μάρτιο του 2004 τους Ολυμπιακούς Αγώνες. Ασφαλώς, υπήρξαν οικονομικές υπερβάσεις. Υπήρξαν πολλές καθυστερήσεις. Τα φαινόμενα όμως αυτά δεν αναιρούν τη μεγάλη προσπάθεια για την επιτυχή μέχρι τότε προετοιμασία των Αγώνων. Ασφαλώς, όμως, αξίζουν πολλά συγχαρητήρια και σ’ εκείνους που συνέχισαν και επέτειναν την προετοιμασία μετά τις εκλογές στις 7 Μαρτίου 2004. Πολλά συγχαρητήρια αξίζουν και σ’ εκείνους που τελικά διεξήγαγαν τους Ολυμπιακούς Αγώνες και μάλιστα κατά τον καλύτερο, επιτυχέστερο και ασφαλέστερο τρόπο που γνώρισαν ποτέ Ολυμπιακοί Αγώνες. Και τώρα αξίζουν συγχαρητήρια σ’ εκείνους που την περίοδο αυτή έχουν την ευθύνη διαχείρισης της μεταολυμπιακής εποχής και την αξιοποίηση των Ολυμπιακών Αγώνων και των εγκαταστάσεων. Και αυτό κάνει το παρόν νομοσχέδιο.
      Αναμφίβολα, οι Ολυμπιακοί Αγώνες άφησαν στη χώρα μας πολλά κέρδη. Ειδικότερα, άφησαν τεράστια υλική και άυλη κληρονομιά και αυτό είναι μεγάλο και σπουδαίο κέρδος για την πατρίδα μας. Άφησαν, όμως, και τεράστια και παγκόσμια προβολή της χώρας μας, κάτι που δεν μπορούσαμε να διανοηθούμε πριν από χρόνια. Όλα αυτά πρέπει να κεφαλαιοποιηθούν και να αξιοποιηθούν μετά τους αγώνες και αυτό επιχειρεί να κάνει το νομοσχέδιο αυτό.
      Όπως διαβάσαμε και διαβάσατε στο νομοσχέδιο, μ’ αυτό ρυθμίζονται τα εξής ειδικότερα θέματα: Πρώτον, ρυθμίζεται με τον καλύτερο δυνατό τρόπο η ανάπτυξη και η αξιοποίηση των ολυμπιακών εγκαταστάσεων. Δεύτερον, ρυθμίζονται θέματα που έχουν σχέση με τη χρήση και λειτουργία των ολυμπιακών εγκαταστάσεων. Τρίτον, καλώς ιδρύεται -και θα έλεγα ότι είναι μια πολύ σωστή σκέψη και απόφαση- η Γενική Γραμματεία Ολυμπιακής Αξιοποίησης, όπως πλέον θα λέγεται, της οποίας έργο θα είναι η αξιοποίηση της ολυμπιακής κληρονομιάς, υλικής και άυλης και ο συντονισμός όλων των δραστηριοτήτων που αποσκοπούν στην ανάδειξη και προώθηση στην Ελλάδα και στο εξωτερικό του κλασικού ολυμπιακού ιδεώδους. Μάλιστα, δεν προσλαμβάνεται κανένας καινούργιος υπάλληλος, όπως θα είδατε από τη μελέτη του νομοσχεδίου και της σχετικής έκθεσης, αλλά αποσπώνται εκατόν εξήντα υπάλληλοι από άλλες σήμερα λειτουργούσες υπηρεσίες και αυτό αποδεικνύει τη νοοτροπία, το ήθος, τη σκέψη, για το πώς πρέπει σήμερα να διαχειριζόμαστε τα χρήματα του ελληνικού λαού και της πατρίδας μας.
      Θα ήθελα όμως να κάνω και δυο-τρεις ακόμα παρατηρήσεις. Βεβαίως, η ελληνική περιφέρεια αισθάνθηκε σαφώς ξεχασμένη και εγκαταλελειμμένη λόγω των πολλών και μεγάλων έργων στην Αττική. Ευτυχώς τώρα η Κυβέρνηση  ρίχνει όλο το βάρος για την εκτέλεση έργων στην περιφέρεια και για την ανάπτυξή της. Επίσης, ευτυχώς η Κυβέρνηση διένειμε τα περισσότερα από όσα υλικά χρησιμοποιήθηκαν για τους Ολυμπιακούς Αγώνες και τα έδωσε ή τα δίνει στην Τοπική Αυτοδιοίκηση και σε διάφορα ιδρύματα και υπηρεσίες της ελληνικής περιφέρειας.
       Άκουσα κάποια κριτική, γιατί ιδρύονται ένα ή δύο συνεδριακά κέντρα. Θα έλεγα λοιπόν ότι αυτό το οποίο κάνει η Κυβέρνηση αυτή και το συγκεκριμένο Υπουργείο και συγκεκριμένα η Υπουργός, να ιδρύονται αρκετά συνεδριακά κέντρα, είναι η μεγαλύτερη επιτυχία της πατρίδας μας. Η χώρα μας έχει πρόβλημα δυστυχώς στο να υπάρχουν συνεδριακά κέντρα, όπως συμβαίνει σε άλλες χώρες, όπου γίνονται πολλά επιστημονικά και άλλα συνέδρια με αυτονόητο συμφέρον της χώρας εκείνης, αλλά και της δικής μας από εδώ και στο εξής.
    Με όλα τα παραπάνω διερωτώμαι γιατί δεν στηρίζει αυτό το νομοσχέδιο ιδίως η Αξιωματική Αντιπολίτευση, ενώ και η ίδια ως κυβέρνηση συνέβαλε στην επιτυχή διοργάνωσή τους.
    Το χειρότερο είναι ότι δεν κάνετε καμιά συγκεκριμένη διαφορετική πρόταση. Διότι αν είχαμε μία πρόταση συγκεκριμένη ότι έτσι ή αλλιώς πρέπει να διαχειριστούμε τη μεταολυμπιακή περίοδο ή πώς να χρησιμοποιηθούν τα αντικείμενα που χρησιμοποιήθηκαν ή οι χώροι, τότε βεβαίως θα μπορούσαμε να συζητήσουμε.
    Σε κάθε, όμως, περίπτωση αυτό το νομοσχέδιο, πολύ μεθοδικά και πολύ οργανωμένα, αντιμετωπίζει ένα πολύ σοβαρό και σπουδαίο θέμα της πατρίδας μας, που αφορά όλους τους Έλληνες και ιδίως τα παιδιά μας.
    Για τους λόγους αυτούς ασφαλώς και στηρίζω και ψηφίζω αυτό το νομοσχέδιο.
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
    Ο κ. Καραμάριος έχει το λόγο. Απών. Διαγράφεται.
    Ο κ. Πίττας έχει το λόγο.
    ΙΩΑΝΝΗΣ  ΠΙΤΤΑΣ: Κυρίες και κύριοι συνάδελφοι, με το προτεινόμενο νομοσχέδιο επιδιώκεται η αντιμετώπιση, από απόψεως τόσο περιβαλλοντικής όσο και αναπτυξιακής, θεμάτων σε σχέση με την αξιοποίηση του συνόλου της ολυμπιακής παρακαταθήκης, της διαφύλαξης της άυλης κληρονομιάς και της αξιοποίησης της υλικής με κεντρικό στόχο το τρίπτυχο ανάπτυξη, ποιότητα ζωής και θέσεις εργασίας, με επιβεβλημένη βέβαια τη στρατηγική των μεικτών χρήσεων για τα ολυμπιακά συγκροτήματα, για να μειωθεί το κόστος λειτουργίας και συντήρησης αυτών, να διατηρηθεί το υψηλό επίπεδό τους και να διατηρήσουν το δημόσιο χαρακτήρα τους.
    Ο νόμος στα τρία ουσιαστικά τμήματά του λύνει προβλήματα ιδιοκτησιακά και νομικά. Ιδρύει διαδικασίες, αδειοδοτήσεις, εποπτεία. Θεσμοθετεί χρήσεις ανά εγκατάσταση με σεβασμό πάντα στις πολεοδομικές ανάγκες της πόλης. 
    Συνεπώς και μόνο αυτά αρκούν για να υπερψηφίσω το νομοσχέδιο, να το υποστηρίξω στην εφαρμογή του, για να επιτευχθεί ο μείζων πολιτικός στόχος της μεταολυμπιακής αξιοποίησης.
    Οφείλω, όμως, να επισημάνω ορισμένα σημεία, στην πραγματικότητα να σχολιάσω τη σύγχυση που επικρατεί στην Αξιωματική Αντιπολίτευση στην προσπάθειά της όντως να ασκήσει αντιπολίτευση. 
    Αναφέρθηκε η κυρία Υπουργός στην τοποθέτηση την οποία έκανε σε κάποια σημεία. Θα τα επαναλάβω.
    Παραδείγματος χάρη, ο κ. Μάνος διακήρυξε την ανάγκη πωλήσεως των εγκαταστάσεων, κατεδαφίσεως των εγκαταστάσεων –προτάσεις αυτές- και συνέκρινε τον Εθνικό Κήπο με ολυμπιακή εγκατάσταση.
    Στο σημείο αυτό, βέβαια, η κ. Σχοιναράκη, η εισηγήτρια του ΠΑΣΟΚ, χειροκρότησε και πρότεινε –αν κατάλαβα καλά- στην τοποθέτησή της, οι Έλληνες να πληρώνουν, να καταβάλλουν τα έξοδα συντήρησης και λειτουργίας, όπου και αν κατοικούν.
    Ακούσαμε τον κ. Λοβέρδο, ο οποίος επεσήμανε τον κίνδυνο του Συμβουλίου της Επικρατείας για τις αλλαγές στη χρήση γης. Από εκεί και πέρα αυτό. Τίποτα άλλο. 
    Ο κ. Πάγκαλος και ο κ. Χριστοδουλάκης αναφέρθηκαν στην περαίωση αντισταθμιστικών ωφελημάτων υπέρ της περιφέρειας, την οποία, όμως, οι ίδιοι με την πρακτική τους στο παρελθόν την παρέλειψαν, την ξέχασαν.
    Από όσα είπαν οι συνάδελφοι της Αξιωματικής Αντιπολίτευσης, εσείς διαπιστώσατε κάποια πρόταση; Προέκυψε καμιά τεχνική γνώση, καμιά σοβαρή, συγκροτημένη σχεδίαση; 
    Άλλη πρόταση ακούστηκε πριν από λίγο από τον κ. Κεγκέρογλου. «Κάτω τα χέρια εργοκάπηλοι από το μόχθο του ελληνικού λαού». Αυτή όντως είναι πρόταση. Είναι πρόταση της Αξιωματικής Αντιπολίτευσης στο συζητούμενο νομοσχέδιο.
    Εδώ πραγματικά υπάρχει μία σύγχυση, κυρίες και κύριοι συνάδελφοι. Ο δημόσιος χαρακτήρας των εγκαταστάσεων, η αντιγραφειοκρατική διαδικασία στην έκδοση αδειών λειτουργίας, η διατήρηση της Γενικής Γραμματείας Ολυμπιακής Αξιοποίησης, ώστε να διασωθεί η τεχνογνωσία, να εποπτευτεί και να συντονιστεί η διαδικασία αξιοποίησης ολυμπιακών εγκαταστάσεων, αποτελούν την απάντηση της Κυβέρνησης σε ένα καθολικό κοινωνικό αίτημα για την εξασφάλιση της αξιοποίησης των εγκαταστάσεων, την εξυπηρέτηση της λειτουργικότητας και της ανάπτυξης των ευρύτερων περιοχών σε συνδυασμό, όπως είπαμε, με την ίδρυση νέων θέσεων εργασίας, τη μείωση του υψηλού κόστους. 
     Και όλα αυτά, βέβαια, με την κρατική υποχρέωση μέριμνας για την προστασία του περιβάλλοντος, ώστε να διασφαλίζεται βιώσιμη αστική ανάπτυξη. 
     Κυρία Υπουργέ, κερδίσαμε το στοίχημα τέλεσης των Ολυμπιακών Αγώνων. Προχωρήστε με θάρρος στην εκτέλεση του φιλόδοξου αυτού σχεδίου της Κυβέρνησης, ώστε η χώρα να κερδίσει και το στοίχημα της μεταολυμπιακής αξιοποίησης, για να επιβεβαιωθεί για άλλη μια φορά η ορθότητα της λαϊκής επιλογής στις 7 του Μάρτη. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αθανάσιος Παπαγεωργίου. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, είναι εντυπωσιακό το γεγονός ότι δύο χρόνια τώρα, ένα περίπου χρόνο της προολυμπιακής περιόδου και ένα χρόνο μετά, ακούσαμε τα πιο απίθανα πράγματα αναφορικά με την ετοιμότητα της χώρας, τη χρησιμότητα ή τη χρηστικότητα των έργων, αναφορικά με το κόστος των έργων, την αποτελεσματικότητα του εγχειρήματος όσον αφορά την υποδομή, τη χρήση στη μεταολυμπιακή περίοδο αυτών των υποδομών. 
     Πρωτοστάτησαν σε αυτήν την απίθανη εκστρατεία μείωσης αυτού του έργου και του εγχειρήματος της προηγούμενης πολιτικής περιόδου και της κυβέρνησης του ΠΑΣΟΚ οι Υπουργοί της Κυβέρνησης της Νέας Δημοκρατίας και οι καθ’ ύλην αρμόδιοι Υπουργοί. Έφθασε στο σημείο ο κύριος Πρωθυπουργός να εγκαλέσει δύο-τρεις μήνες πριν τη διοργάνωση των Ολυμπιακών Αγώνων τους Υπουργούς για να τους επαναφέρει, διότι με τη συμπεριφορά και τη στάση τους δυσφήμιζαν όχι μόνο τη χώρα μας, αλλά καθήλωναν, ακύρωναν και το εγχείρημα της διοργάνωσης των Ολυμπιακών Αγώνων.
     Να θυμίσω, κυρίες και κύριοι συνάδελφοι, ότι έλεγαν οι υπεύθυνοι Υπουργοί της Νέας Δημοκρατίας ότι σε ένα-δύο μήνες δεν θα είμαστε έτοιμοι και αυτό σαν μήνυμα έφτανε στα κανάλια και στους δέκτες και γινόταν μήνυμα για όλους τους ακροατές της παγκόσμιας κοινωνίας;
     Να θυμίσω ότι οι υπεύθυνοι Υπουργοί έλεγαν ενίοτε ότι τα έργα είναι κολοβά, ότι τα έργα είναι αλυσιτελή, ότι τα έργα είναι υπερβολικά και τι τα θέλουμε και άλλες φορές έλεγαν ότι θα πέσουν μερικά από αυτά τα έργα; Να θυμίσω ότι έλεγαν ότι αυτά τα έργα δεν χρειάζονταν; 
     Όμως, η αλήθεια είναι ότι στο τέλος η Κυβέρνηση της Νέας Δημοκρατίας και οι προλαλήσαντες συνάδελφοι, αφού μας έκαναν τη χάρη και είπαν «συμβάλλατε και εσείς λίγο στη διοργάνωση της Ολυμπιάδας», γιατί προφανώς δεν είχαν τίποτα άλλο να πουν, γεύτηκε το αποτέλεσμα, προσπαθώντας να αξιοποίησει κομματικά αυτό το μεγάλο, σπουδαίο γεγονός, το μοναδικό γεγονός που διοργάνωσε η χώρα μας για την παγκόσμια κοινωνία, τον αθλητισμό, την αθλητική ιδέα. Είναι πραγματικά ιστορικά αρνητική αυτή η συμπεριφορά της Κυβέρνησης. 
     Θέλω να πω, κυρίες και κύριοι συνάδελφοι, ότι ενώ σε όλες τις χώρες διαπιστώνεται ότι μεταολυμπιακά αξιοποιήθηκε η άυλη αυτή επένδυση της Ολυμπιάδας, στη χώρα μας δεν γίνεται τίποτα και ιδιαίτερα στον τουρισμό, τον οποίο επικαλούνται οι κύριοι συνάδελφοι. Πάντα όπου διοργανώνονταν Ολυμπιάδα τον επόμενο χρόνο είχαν έκρηξη άφιξης τουριστών οι διοργανώτριες χώρες. Είχαν έκρηξη στον τουρισμό. 
     Εμείς, τι διαπιστώνουμε και ποιες είναι οι προβλέψεις για τη χώρα μας; Οριακά αύξηση για φέτος των αφίξεων. Και φυσικά, όσον αφορά τις εισροές στα εθνικά ταμεία από τον τουρισμό, θα είναι δραματικά μειωμένα τα έσοδα. 
     Όμως, κυρίες και κύριοι συνάδελφοι, αφού ζήσαμε όλο αυτό το σύγχρονο δράμα στη χώρα μας, του μηδενισμού του έργου, της καθήλωσης των πάντων, ερχόμαστε στη μεταολυμπιακή περίοδο. 
     Η κυβέρνηση του ΠΑΣΟΚ είχε σχεδιάσει, είχε αναθέσει στο Πανεπιστήμιο Θεσσαλίας μία μελέτη. Μπορεί κανείς να την αμφισβητήσει, μπορεί να θεωρηθεί ότι δεν ήταν πλήρης. Αυτοί που αποφασίζουν όμως, αυτοί που έχουν την τελική ευθύνη, δεν είναι οι μελετητές. Οι μελετητές γνωμοδοτούν, τα πανεπιστήμια γνωμοδοτούν, εκφέρουν την άποψή τους. Αυτός που είναι υπεύθυνος να αποφασίσει για τη χρήση, την αξιοποίηση των έργων υποδομής είναι η κυβέρνηση. Και φυσικά στη στρατηγική της προηγούμενης κυβέρνησης –αυτό καταδεικνύει και η μελέτη- ο πυρήνας της ήταν αυτός, της μικτής χρήσης, χωρίς όμως να απεμπολείται ο κύριος αθλητικός χαρακτήρας αυτών των υποδομών. 
     Σήμερα συζητώντας αυτό το νομοσχέδιο τι διαπιστώνουμε; Βεβαίως ναι, μικτή θα είναι η χρήση στο σημερινό εγχείρημα, αυτό αποσκοπεί να κάνει η Κυβέρνηση. 
     Στην ουσία όμως αποδυναμώνει τον αθλητικό χαρακτήρα και τη χρήση κύρια αυτών των υποδομών ως αθλητικών. Αυτή είναι η διαπίστωση και αυτή είναι η άποψή μας.
      Κυρίες και κύριοι συνάδελφοι, θέλω να κάνω και ένα άλλο σχόλιο. Υπερτονίζετε, κυρία Υπουργέ, το υψηλό κόστος λειτουργίας. Εντάξει, για το κόστος της εκτέλεσης μας το είπατε. Επιβαρύναμε δήθεν το δημόσιο έλλειμμα, κάτι το οποίο αμφισβητείται απ’ όλες τις πλευρές. Αλλά επικαλείστε συστηματικά το υψηλό κόστος λειτουργίας. Γι’ αυτό κρατάτε κλειστούς αυτούς τους χώρους. Γι’ αυτό δεν τους λειτουργείτε και ρημάζουν και κλέβουν τις υποδομές και τα κομπιούτερ κλέφτες κάθε μέρα. Αυτή είναι η κατάσταση, δυστυχώς, της μεταολυμπιακής Ελλάδας και της χρήσης και της αξιοποίησης των εγκαταστάσεων. Έρχεστε και μας λέτε ότι δεν είναι ανταποδοτικά και γι’ αυτό πρέπει να τα πουλήσουμε στην ουσία. 
      Μα, κυρία Υπουργέ, είδατε πουθενά εσείς αθλητικό έργο να είναι ανταποδοτικό στον κόσμο; Βεβαίως πρέπει να επιδιώκουμε ή δυνατόν την ανταποδοτική λειτουργία αυτών των υποδομών. Όμως θεωρούνται παγκοσμίως αυτές οι υποδομές κοινωνικός εξοπλισμός, για χρήση από τη νεολαία, για  άθληση. Αυτή είναι η πραγματικότητα. Είναι στην κατηγορία των κοινωνικών υποδομών και του εξοπλισμού και με αυτήν την έννοια δεν μπορεί να είναι άκρως ανταποδοτικά. Με αυτή την έννοια δεν μπορεί να εφευρίσκουμε λόγους να αλλάξουμε χρήση ή να τα ξεπουλάμε.
      Έρχομαι σε ένα άλλο ζήτημα. Η παραλία του Αγίου Κοσμά και όλη αυτή η περιοχή είναι καταπληκτική. Θα μπορούσε να αλλάξει μετά την εξυγίανση του Σαρωνικού και να αποτελέσει μια από τις σοβαρότερες περιοχές τουριστικού ρεύματος και άφιξης τουριστών για να αξιοποιήσει το μαλακό υπογάστριο αυτή η πόλη επιτέλους, τους ελεύθερους χώρους. Τι κάνετε τώρα; Στο βωμό της εμπορευματοποίησης αυξάνετε τους συντελεστές και κάνετε και στον Άγιο Κοσμά τετραώροφα κτήρια. Αυτή είναι η πραγματικότητα.
      Κυρία Υπουργέ, επικαλείσθε συνέχεια το υψηλό κόστος λειτουργίας αυτών των μονάδων. Όμως, ενώ σας λένε τα στελέχη της Γενικής Γραμματείας ότι μπορούν να τα λειτουργήσουν, ενώ λειτούργησαν οι υποδομές με σαράντα άτομα, τώρα όχι για να βολέψετε –εγώ δεν θα προσχωρήσω σε αυτήν την άποψη- τα γαλάζια παιδιά, καταφεύγετε σε μία άκρως κοστοβόρα διεύθυνση. 
      Φυσικά σας ενοχλεί, κυρία Υπουργέ, αυτό που θα σας πω. Λέτε ότι κάνατε διάλογο. Μα, εδώ όλοι οι φορείς στεντορεία τη φωνή, η ΚΕΔΚΕ, η ΕΝΑΕ, οι υπάλληλοι και οι εργαζόμενοι στη Γενική Γραμματεία, σας κατηγορούν συστηματικά, μόνιμα, κραυγάζουν, φωνάζουν ότι κανένας συστηματικός διάλογος δεν έγινε και δεν λήφθηκαν υπ΄όψιν οι απόψεις τους. Βέβαια εάν εσείς ερωτήσατε κάποιους, αυτό δεν λέγεται διάλογος.
      Θεωρώ ότι είναι καιρός αυτήν την εθνική περιουσία, αυτό το εγχείρημα, αυτό το μεγάλο έργο που ενέπνευσε, συγκίνησε, αυτήν τη μεγάλη παρακαταθήκη και υποδομή της κοινωνίας και του έθνους μας, να την αξιοποιήσετε με καλύτερο τρόπο και όσο είναι καιρός να δείτε και τροποποιήσεις στα άρθρα. Θα έχουμε την ευκαιρία να συζητήσουμε, ώστε μελλοντικά να αλλάξετε πολλές από αυτές τις πολιτικές που μηδενίζουν και ακυρώνουν την εθνική προσπάθεια. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, να θυμίσω ότι συμφωνήθηκε να ολοκληρωθεί η συζήτηση στις 17.00’. Το Προεδρείο εκτιμά ότι θα μιλήσουν ακόμη τρεις συνάδελφοι, γιατί κάποιοι απουσιάζουν. Αν οι εισηγητές, οι Κοινοβουλευτικοί Εκπρόσωποι, θέλουν να δευτερολογήσουν, υπάρχει ένα πρόβλημα, γιατί στις 17.00’ τελειώνει η συζήτηση. Επομένως θα συνεχίσουμε με τους τρεις συναδέλφους που είναι εδώ παρόντες και όσο ο χρόνος επιτρέπει να προχωρήσουμε μετά στους Κοινοβουλευτικούς Εκπροσώπους και τους εισηγητές.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και τέσσερις συνοδοί δάσκαλοι από το 1ο Δημοτικό Σχολείο Βαγίων Βοιωτίας. Η Βουλή τους καλωσορίζει και τους εύχεται καλές σπουδές.
      (Χειροκροτήματα απ΄ όλες τις πτέρυγες της Βουλής)
     Το λόγο έχει ο συνάδελφος κ. Αγοραστός. Παρακαλώ να περιοριστείτε στο εξάλεπτο.
      KΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, κυρία Υπουργέ, κυρίες και κύριοι συνάδελφοι, άκουσα για άλλη μια φορά να ασκείτε αντιπολίτευση προσποιούμενοι απώλεια μνήμης για τα παρελθοντικά σας πεπραγμένα. Τον τελευταίο καιρό υπάρχει μία εμμονή στο να ασκείστε σε απώλεια μνήμης, είτε ηθελημένα είτε άθελα. 
      Να ξεκινήσω με την ασφαλιστική δικλίδα, την οποία χρησιμοποιήσατε οι περισσότεροι, της ανάθεσης της μελέτης στο Πανεπιστήμιο Θεσσαλίας το Νοέμβριο του 2003. Μην το χρησιμοποιείτε πολύ αυτό το επιχείρημα. Μην το χρησιμοποιείτε πολύ γιατί είναι εις βάρος σας. Γιατί στα σύγχρονα κράτη και στον καλό προγραμματισμό των Ολυμπιακών Αγώνων θα έπρεπε να ακολουθήσετε την πεπατημένη ότι η βιώσιμη ανάπτυξη και η κοινωνική αξιοποίηση των ολυμπιακών εγκαταστάσεων προγραμματίζεται την ημέρα της έναρξης κατασκευής των ολυμπιακών εγκαταστάσεων και δεν προγραμματίζεται με τη λήξη των Ολυμπιακών Αγώνων. Τότε θα έπρεπε να είχε προγραμματιστεί, να είχατε σκεφτεί τι έπρεπε να γίνουν αυτά και όχι να φορτώνετε λάθη και παραλείψεις του παρελθόντος σε μία άλλη κυβέρνηση. 
      Η Κυβέρνηση αυτή –γιατί ακούστηκε αυτό- είναι υπερήφανη και η Υπουργός είναι υπερήφανη. Θα σας εξηγήσω το γιατί. Διότι διέψευσε τις «Κασσάνδρες». Σας διέψευσε, γιατί πριν το Μάρτιο του 2004 λέγατε ότι η Νέα Δημοκρατία, τα στελέχη της δεν είναι ικανά να ολοκληρώσουν τα έργα και να τελέσουν τους Ολυμπιακούς Αγώνες. Και ήρθε η Νέα Δημοκρατία, παρέλαβε ημιτελή τα έργα και ολοκλήρωσε τα έργα. Αυτό έχει μεγαλύτερη σημασία και όσοι είστε και μηχανικοί το γνωρίζετε. Αυτό έχει μεγαλύτερη σημασία, η ολοκλήρωση των έργων, γιατί είχαν συγκεκριμένο χρονικό σημείο ολοκλήρωσης. Και βέβαια πλήρωσε το επιπλέον κόστος. Και το επιπλέον κόστος είναι αυτό για το οποίο καλείται σήμερα ο ελληνικός λαός να κάνει και άλλες θυσίες. Πέντε δισεκατομμύρια ευρώ είναι το 3% του χρέους, το οποίο μας ανέβηκε σε 6%. Εάν κάνατε χρηστή και όχι αλόγιστη διαχείριση, νομίζω ότι δεν θα οδηγούσατε τη χώρα και τους Έλληνες σε περαιτέρω περιπέτειες.
      Και η δεύτερη διάψευση: Η διοργάνωση ήταν άψογη, να μην πω η καλύτερη και θεωρηθεί υπερβολή, αλλά πήραμε τα εύσημα από όλον τον κόσμο. Και πότε; Σε μια δύσκολη χρονική στιγμή, σε μια δύσκολη χρονική περίοδο, σε μια περίοδο που όλη η οικουμένη ταραζόταν από την τρομοκρατία. Κάναμε από τους πιο καλούς και σίγουρα τους ασφαλέστερους Ολυμπιακούς Αγώνες σε ένα ασταθές παγκόσμιο περιβάλλον. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ:  Σε πέντε μήνες.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Βέβαια, πρέπει να ξέρετε ότι εμείς προχωράμε αταλάντευτα. Εμείς αναγνωρίζουμε ό,τι καλό από όπου και αν προέρχεται. Το αναγνωρίζουμε και το συγχαίρουμε. Αλλά οπωσδήποτε αναγνωρίζουμε και ούτε υπάρχει πολιτική άφεση των αμαρτιών, των λαθών, των παραλείψεων που οδήγησαν τη χώρα σε αυτήν την οικονομική κατάσταση και τους Έλληνες να κάνουν μεγάλες προσπάθειες να βγουν από αυτήν την κατάσταση.
      Συνεπώς εμείς προχωράμε. Βασικός στόχος είναι τα ολυμπιακά ακίνητα να γίνουν μοχλός ανάπτυξης για τις περιοχές που τα φιλοξενούν αλλά και για τις πόλεις στις οποίες υπάρχουν, να συμβάλουν στην ενίσχυση του αθλητισμού, στην ανάπτυξη των νέων πολιτιστικών δραστηριοτήτων και στην βελτίωση της ποιότητας ζωής των πολιτών. Όλα αυτά σημαίνουν ανοιχτά στάδια για όλους, για τη νεολαία μας, για τους μαθητές, για τους πολίτες, για τους Έλληνες, για τους ξένους, για τα άτομα με αναπηρίες, για κάθε ενδιαφερόμενο ξεχωριστά. Και το κάνουμε αυτό με σεβασμό και ενδιαφέρον απέναντι στον πολίτη, με σεβασμό και ενδιαφέρον απέναντι στο περιβάλλον, με σεβασμό και ενδιαφέρον απέναντι σε αυτούς που θα τα αξιοποιήσουν. Οι Ολυμπιακοί Αγώνες μάς ωρίμασαν, αύξησαν την αυτοπεποίθησή μας και την αισιοδοξία μας. Συγχρόνως αύξησαν τις προσδοκίες των πολιτών και τις ευθύνες του κράτους. 
      Και μία σημείωση πριν ολοκληρώσω. Ήταν τόσο έτοιμο το μεταολυμπιακό σχέδιο, ώστε το Πανθεσσαλικό Στάδιο, κυρία Υπουργέ, είναι εγκαταλελειμμένο από χρήσεις και έρημο.
    Μετά την τέλεση των Ολυμπιακών Αγώνων στο Πανθεσσαλικό Στάδιο δεν χρησιμοποιήθηκε. Αυτό ήταν το σχέδιο ανάπτυξης του Πανεπιστημίου Θεσσαλίας; Εσείς κάνατε το σχέδιο ανάπτυξης και ήρθατε και είπατε ότι υπάρχει σχέδιο. Κάνατε λάθος. 
    (Θόρυβος από την πτέρυγα του ΠΑΣΟΚ)
      Επιλέξατε λάθος τοποθεσία και αυτό το πληρώνουν σήμερα οι Έλληνες. Σεις κάνατε το λάθος, γιατί δεν προσέξατε. Είναι φωτεινό παράδειγμα λάθους κινήσεων και σχεδιασμού από την αρχή. Πήγατε να καλύψετε ένα πολιτικό όφελος και αυτό γύρισε μπούμερανγκ σε σας και την πολιτική σας πριν από τις εκλογές. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, ακούσαμε τον προηγούμενο συνάδελφο να μιλάει για απώλεια μνήμης. Αυτό από κάπου αλλού πάει να επιβληθεί στην Αίθουσα. Μίλησε και για «Κασσάνδρες» ο συνάδελφος και για αυξημένο κόστος και για όλα αυτά που η Νέα Δημοκρατία εστιάζει την προσοχή της παραγνωρίζοντας ότι για πάρα πολλά από αυτά τα αρνητικά την ευθύνη την έχει η ίδια, όπως έχει και τη μεγάλη ευθύνη για την εγκατάλειψη. Το ποια ήταν η προσφορά της γι’ αυτό το μικρό χρονικό διάστημα που θέλει να πει ότι τα έκανε όλα, βγαίνει μετά από τον ένα χρόνο που είχαμε τους Ολυμπιακούς Αγώνες και παρά το ότι  έχει περάσει τόσος καιρός δεν έκανε τίποτε η Κυβέρνηση και πολύ σωστά ο συνάδελφος που κατέβηκε από το βήμα μίλησε για εγκατάλειψη, για ερήμωση και απαξίωση αυτών των πολύ σπουδαίων εγκαταστάσεων που έγιναν στην πατρίδα μας. 
      Θα μπορούσε κανείς πάνω σ’ αυτό να αναφερθεί σε δεκάδες παραδείγματα γιατί εμείς με το Παγκρήτιο Στάδιο τα βιώνουμε καθημερινά, αφού έχουμε δίπλα το αθλητικό γυμνάσιο και λύκειο και δεν μπορούν να μπουν μέσα τα παιδιά να γυμναστούν. Όλες οι ομοσπονδίες διαμαρτύρονται γιατί οι αίθουσες που είναι κατασκευασμένες για τα αθλήματά τους δεν αξιοποιούνται και στην ουσία έχουμε καταστροφή των εγκαταστάσεων. Βέβαια, αν δεν είχε την πρωτοβουλία ο δήμος να διαφυλάξει κάποια πράγματα, ποιος ξέρει πού θα ήταν πολλά από τα κινητά περιουσιακά στοιχεία του Παγκρήτιου Σταδίου. Έπρεπε να βάλουμε ειδική φρουρά το βράδυ για να μην επιτρέψουμε να κλαπούν. Αυτήν την προστασία έδειξε το Υπουργείο Πολιτισμού για τις αθλητικές εγκαταστάσεις και ό,τι υπάρχει μέσα, όπως χρήσιμα εργαλεία που χρειάζονται για την άθληση των παιδιών και των αθλητών. 
      Τώρα, εδώ έχουμε ένα νομοσχέδιο που πάει να υλοποιήσει μια λογική της Νέας Δημοκρατίας, ότι θέλουμε λιγότερο κράτος. Αυτό δεν γίνεται γιατί είναι μια ουτοπία από τη στιγμή που τη Γενική Γραμματεία Ολυμπιακών Αγώνων, που τη μετονομάζει σε Γενική Γραμματεία Ολυμπιακής Αξιοποίησης, τη μεγεθύνει και διορίζει ανθρώπους και μέσα απ’ αυτήν τη μετεξέλιξή της δημιουργεί και άλλα προβλήματα με τη Διεθνή Επιτροπή για τους Ολυμπιακούς Αγώνες και από την άλλη με διαδικασίες αδειοδότησης κατά παράβαση των κειμένων διατάξεων, θα μπορούσε να δοθεί η δυνατότητα μέσα απ’ αυτές τις χρήσεις να βρεθούν αγοραστές, ή άνθρωποι τέλος πάντων, που θα μπορέσουν να αξιοποιήσουν αυτές τις εγκαταστάσεις. Με λίγα λόγια, πάει να δώσει τη δυνατότητα σε ιδιώτες να μπουν μέσα, όχι για να αξιοποιηθούν αυτές οι εγκαταστάσεις αλλά για να επωφεληθούν από όποιες άλλες χρήσεις δημιουργηθούν γύρω απ’ αυτές. Αυτό δείχνει ποια είναι η πρόθεση της Κυβέρνησης και μας δίνει τη δυνατότητα να πούμε ότι ο σκοπός και ο στόχος είναι πώς θα εξυπηρετηθούν οι «ημέτεροι», να διοριστούν κάποια δικά μας παιδιά και έτσι νομίζει ότι θα καταπολεμήσει την ανεργία και θα δημιουργήσει ανάπτυξη. 
    Ανάπτυξη με τέτοιες λειτουργίες δεν δημιουργείται. Η ανάπτυξη θέλει άλλες διαδικασίες και άλλες λειτουργίες και αυτό πρέπει κάποια στιγμή επιτέλους να το καταλάβει η Κυβέρνηση. Το αν μέσα από κάποιες τέτοιες λειτουργίες θα εξυπηρετούνταν  ο κόσμος που θα πήγαινε εκεί, αυτό είναι ένα άλλο ζήτημα. 
      Όμως είναι σίγουρο ότι μέσα από αυτήν τη μετεξέλιξη που επιδιώκεται με το παρόν νομοσχέδιο, η κατάσταση που θα προκύψει θα είναι πραγματικά πολύ δυσάρεστη και αυτό θα το δούμε πολύ σύντομα. Θα δούμε χώρους που προορίζονται για τα ελληνικά νιάτα να είναι χώροι για άλλες χρήσεις και χωρίς να αξιοποιούνται από αυτά.
     Εγώ θέλω να πω ότι αυτό που υποτίθεται ότι έγινε με συνεννόηση των εμπλεκομένων, είτε είναι η Τοπική Αυτοδιοίκηση είτε είναι οι ομοσπονδίες είτε οτιδήποτε άλλο, στην πράξη φαίνεται ότι δεν έγινε τίποτα. Και δεν έγινε τίποτα διότι όλοι διαμαρτύρονται ότι αυτές οι εγκαταστάσεις δεν αξιοποιούνται όπως πρέπει και καλό θα ήταν να δούμε αν πράγματι μπορούμε να έρθουμε σε συμφωνία με αυτούς. 
      Βέβαια η δική μας πρόταση θα μπορούσε να είναι εντελώς διαφορετική και προς μια κατεύθυνση τέτοια που από τη μία πλευρά να επιβάλλει, αλλά και από την άλλη να διασφαλίζει ότι πραγματικά αυτές οι εγκαταστάσεις θα ήταν προς χρήση της ελληνικής κοινωνίας με της οποίας εξάλλου τον κόπο και τον ιδρώτα δημιουργήθηκαν. Αυτό φαίνεται να το παραγνωρίζει η Κυβέρνηση, γιατί θέλει να υπηρετήσει τις δικές της σκοπιμότητες, διαρθρώνοντας και λειτουργώντας τους χώρους με τέτοιον τρόπο και βέβαια ενεργώντας πολλές φορές, κατά παράβαση των διατάξεων, ώστε να δημιουργηθούν τέτοιες προϋποθέσεις ώστε να μπορεί να τις πουλήσει. 
     Θέλω να πω ότι εάν μπορούσε πράγματι η Κυβέρνηση να αξιοποιήσει την Τοπική Αυτοδιοίκηση προς μια κατεύθυνση που η ίδια διεκδικεί -και γι’ αυτό εξάλλου διαμαρτύρεται συνολικά η Τοπική Αυτοδιοίκηση της χώρας μέσω της ΚΕΔΚΕ και γι’ αυτό θέλει να αποσυρθεί το νομοσχέδιο- και αν μπορούσαν να αξιοποιηθούν μέσω της Τοπικής Αυτοδιοίκησης αυτές οι εγκαταστάσεις, θα μπορούσαμε πράγματι να πούμε, ναι, το μεταολυμπιακό καθεστώς στη χώρα μας είναι εκείνο που πραγματικά ταιριάζει σε μια Ελλάδα που κατάφερε, αν και μικρή, να δημιουργήσει ένα παγκόσμιο γεγονός με πολύ μεγάλη επιτυχία και βέβαια με τον ιδρώτα πολλών και όχι μόνο κάποιων το τελευταίο διάστημα.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
     Το λόγο έχει ο κ. Μπαντουβάς.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
     Επιτρέψτε μου, κύριε Πρόεδρε, να πω ότι είναι άδικο να προετοιμάζεται ένας Βουλευτής να μιλήσει για οκτώ λεπτά και στο τέλος να μιλάει πέντε. Νομίζω ότι το Προεδρείο πρέπει να «σκύψει» πάνω από αυτό το θέμα, γιατί συνεχώς γίνεται αυτό. Προετοιμαζόμαστε να μιλήσουμε και στο τέλος μας «κουτσουρεύετε» το χρόνο.
     ΠΡΟΕΔΡΕΥΩΝ (Γεώργιος Σούρλας): Απ’ ότι βλέπετε, κύριε συνάδελφε, το Προεδρείο μονίμως σκέπτεται.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Το ξέρω, κύριε Πρόεδρε. Έχετε μεγάλη ανοχή αλλά, εν πάση περιπτώσει, δεν θα έπρεπε άλλος να μιλάει οκτώ λεπτά, άλλος δέκα και άλλος πέντε. 
     Παίρνοντας το λόγο, κύριε Πρόεδρε, είχα σκοπό να ψέξω το συνάδελφό μου κ. Κεγκέρογλου για τη λέξη «εργοκάπηλος» που είπε. Όμως, μετά από τις επεξηγήσεις που μου έδωσε όταν έβγαινε έξω, κατάλαβα ότι δεν εννοούσε φυσικά ούτε την Κυβέρνηση ούτε, εν πάση περιπτώσει, εμάς και έτσι λοιπόν δεν λέω τίποτα. 
     Όμως, θα ήθελα να του θέσω μία ερώτηση: Οι συνεταιριστές τη δεκαετία του ’80 και στις αρχές του ’90 που κατασπατάλησαν τα δισεκατομμύρια του ελληνικού λαού και διέλυσαν το συνεταιριστικό κίνημα ήταν εργοκάπηλοι; Πολλοί ΟΤΑ που έχουν δημιουργήσει εταιρείες οι οποίες είναι καταχρεωμένες, είναι και αυτοί εργοκάπηλοι; 
     Όμως, κυρία Υπουργέ, είμαι υποχρεωμένος να συμφωνήσω μαζί του σχετικά με το ποδηλατοδρόμιο του Ηρακλείου. Αυτό αποτελεί μία παγκρήτια επιθυμία. Όλοι οι Κρήτες απαιτούν, αιτούν και ζητούν και παρακαλούν επιτέλους να τελειώσει το ποδηλατοδρόμιο στο Ηράκλειο. Οι ποδηλάτες μας κερδίζουν συνεχώς σε παγκόσμια τουρνουά ποδηλατοδρομίας και φέρνουν έπαθλα στην Κρήτη, τα οποία φυσικά δεν είναι για την Κρήτη αλλά για την Ελλάδα μας.
     Καλούμεθα σήμερα, κύριε Πρόεδρε, να συζητήσουμε το νομοσχέδιο για τη βιώσιμη ανάπτυξη και κοινωνική αξιοποίηση των ολυμπιακών εγκαταστάσεων, ένα νομοσχέδιο που κατετέθη στο Κοινοβούλιο προς ψήφιση από το Υπουργείο Πολιτισμού και ρυθμίζει κυρίως την αξιοποίηση της ολυμπιακής κληρονομιάς και υποδομής, με στόχο την οικονομική ανάπτυξη, την εξασφάλιση θέσεων εργασίας, αλλά και τη βελτίωση της ποιότητας ζωής των πολιτών.
     Με γνώμονα τα ανωτέρω, διατηρείται η Γενική Γραμματεία Ολυμπιακών Αγώνων μετονομαζόμενη σε Γενική Γραμματεία Ολυμπιακής Αξιοποίησης.
      Η διατήρηση και περαιτέρω αξιοποίηση αυτής της υπηρεσίας αποτελεί την καλύτερη δυνατή επιλογή, καθώς αυτή συσσώρευσε τεράστια εμπειρία και τεχνογνωσία από την άρτια διοργάνωση των Ολυμπιακών Αγώνων, που έκαναν τους Έλληνες απανταχού της γης υπερήφανους. 
      Στόχος της Γενικής Γραμματείας Ολυμπιακής Αξιοποίησης είναι η προαγωγή του ολυμπιακού πνεύματος, του ολυμπιακού ιδεώδους και η εποπτεία της αξιοποίησης της ολυμπιακής κληρονομιάς, άυλης και υλικής. 
      Κύριε Πρόεδρε, κυρία Υπουργέ, πρέπει, όμως, να πω ότι αργήσαμε. Το νομοσχέδιο αυτό έπρεπε να έχει έρθει στη Βουλή νωρίτερα. Ομιλούμε, λοιπόν, για τη μεταολυμπιακή χρήση και εκμετάλλευση των ολυμπιακών εγκαταστάσεων για τη βιώσιμη ανάπτυξη και την κοινωνική αξιοποίησή τους. 
      Εγώ, κυρίες και κύριοι Βουλευτές, θα αναφερθώ σε μια πτυχή της οικονομικής ανάπτυξης των εγκαταστάσεων αυτών. Η πτυχή αυτή είναι άρρηκτα συνδεδεμένη με την τουριστική ανάπτυξη της χώρας. Η πολιτική ηγεσία του Υπουργείου Τουριστικής Ανάπτυξης κάνει μια πραγματικά σπουδαία και πολύ οργανωμένη προσπάθεια να βγάλει τον τουρισμό της χώρας από το τέλμα που έχει υποπέσει λόγω των κακών αποτελεσμάτων της προηγούμενης διαχείρισης, να παρουσιάσει τις ομορφιές της χώρας μας στο εξωτερικό και να προσελκύσει νέους τουρίστες. 
      Όμως, δεν αρκεί μόνο ο ήλιος και η θάλασσα, τα πανέμορφα νησιά μας και οι αρχαιότητες της χώρας μας. Πρέπει να παρουσιάσουμε ένα νέο ελκυστικό πακέτο που να συμπεριλαμβάνει και τα επιτεύγματα της σύγχρονης Ελλάδας. Αν κάτι έχουμε να επιδείξουμε και αν για κάτι μπορούμε να παινευόμαστε ως χώρα τα τελευταία χρόνια, είναι η άρτια οργάνωση των Ολυμπιακών Αγώνων της Αθήνας, αλλά και ολόκληρης της Ελλάδας και οι σύγχρονες και όμορφες εγκαταστάσεις, στις οποίες οι αγώνες αυτές διεξήχθησαν. 
      Δυστυχώς, όμως, χάσαμε όχι μία, αλλά δύο τουριστικές σεζόν -πρέπει να το πω αυτό- προκειμένου να εκμεταλλευτούμε τις εγκαταστάσεις αυτές, εντάσσοντάς τις στα πακέτα εκδρομών και περιηγήσεων, εντάσσοντάς τις με λίγα λόγια στα αξιοθέατα των πόλεων και ειδικότερα της Αθήνας. Λέω δύο σεζόν, γιατί, όπως γνωρίζουν όσοι ασχολούνται με τον τουρισμό, οι μεγάλοι ξένοι tour operators προγραμματίζουν τα τουριστικά πακέτα της επόμενης χρονιάς ένα χρόνο πριν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αναγκάζομαι, κύριε Πρόεδρε, να περνάω τις σελίδες συνεχώς, για να φθάσω στην τελευταία σελίδα. Τι να κάνω; Θέλω, επίσης, να πω ότι στην εισηγητική έκθεση του νομοσχεδίου αναφέρεται ότι το Παγκρήτιο Στάδιο αποτελεί σημείο αναφοράς για την πόλη του Ηρακλείου. Είναι το στολίδι της Κρήτης για το οποίο είμαστε υπερήφανοι όλοι οι Κρήτες, κύριε Πρόεδρε. 
      Με τη δημιουργία της όμορφης αυτής υποδομής έγιναν πολλά μικρά παράλληλα έργα, που αναβάθμισαν την αισθητική της πόλεως, βελτίωσαν τη λειτουργία της, επέφεραν μεγάλες αλλαγές στο αστικό περιβάλλον. Έγινε ανάπλαση και απελευθέρωση του παραλιακού μετώπου. 
      Το Ηράκλειο, κυρίες και κύριοι συνάδελφοι και κύριε Πρόεδρε, πρέπει να πω ότι ήταν η μόνη παραλιακή πόλη της Ελλάδος που είχε στρέψει τα νώτα της στη θάλασσα. 
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Την έφτιαξε το ΠΑΣΟΚ. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αλλά να είναι καλά η Νέα Δημοκρατία που κατόρθωσε να τελειώσει τα έργα αυτά, τα οποία, αν δεν ερχόταν στην Κυβέρνηση, δεν θα είχαν τελειώσει ποτέ. 
      (Θόρυβος στην Αίθουσα)
      Τέλος πάντων. Όμως, κύριε Πρόεδρε και κυρία Υπουργέ –απευθύνομαι σε εσάς- δεν ολοκληρώθηκε πλήρως η ανάπλαση του παραλιακού μετώπου και χρειάζονται ακόμη μερικά συμπληρωματικά έργα και απαλλοτριώσεις γύρω από το Παγκρήτιο Στάδιο, όπως στις εγκαταστάσεις του πρώην εργοστασίου «ΤΕΧ», η ολοκλήρωση της δυτικής παραλιακής, πρόσθετες παρεμβάσεις που θα εξασφαλίσουν την εύκολη πρόσβαση στο Παγκρήτιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ο χρόνος έχει περάσει…
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε συνάδελφε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρία Υπουργέ, το Ηράκλειο και όλη η Κρήτη σας παρακαλούν να σκύψετε πάνω απ’ αυτό το πρόβλημα και να μας βοηθήσετε να ολοκληρώσουμε αυτό το έργο, ούτως ώστε πράγματι το Ηράκλειο να γίνει ακόμη πιο όμορφη πόλη. Έλεγαν ότι είναι η πιο άσχημη. Την ομορφύναμε λιγάκι. Να την κάνουμε ακόμη πιο όμορφη. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Διαμαρτυρήθηκε ο κ. Γκατζής, γιατί πήρε παραπάνω χρόνο ο κ. Μπαντουβάς, αλλά είναι εύκολο να σταματήσεις τους Κρήτες Βουλευτές, όταν μιλούν για την Κρήτη; Πολύ δύσκολη υπόθεση!
      Ολοκληρώθηκε ο κατάλογος των ομιλητών Βουλευτών. Υπάρχει μια επιφύλαξη μόνο για την κ. Αντωνίου και τον κ. Βενιζέλο, που ενδεχομένως έγινε κάποια συμφωνία με κάποιον προεδρεύοντα συνάδελφο να μιλήσουν αύριο. Θα το δούμε, όμως, αυτό αύριο. Τώρα απομένουν μόνο επτά λεπτά. Μπορεί να μιλήσει μόνο ένας εξ υμών –ή η Κοινοβουλευτική Εκπρόσωπος του Συνασπισμού κ. Ξηροτύρη ή οι εισηγητές- ή αύριο να δευτερολογήσετε…
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Αύριο, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): … και να μιλήσετε και επί των άρθρων, με μια άνεση χρόνου που θα δώσει το Προεδρείο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Αύριο, κύριε Πρόεδρε.
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Να συνεχίσουμε αύριο, κύριε Πρόεδρε.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Πρόεδρε, εγώ δεν μπορώ να μιλήσω;
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, θέλετε να μιλήσετε εσείς τελευταία;
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Πάντως, κύριε Πρόεδρε, στις 17.00΄ πρέπει να τελειώνει η συνεδρίαση.
      ΠΡΟΕΔΡΕΥΩΝ (Γεώργιος Σούρλας): Ναι, στις 17.00΄ τελειώνει, γιατί είναι και ομόφωνη η απόφαση του Σώματος γι’ αυτό.
      Κυρία Ξηροτύρη, έχετε το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Και αύριο θα είναι δευτερολογίες, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Αύριο θα ξεκινήσουμε με τους εισηγητές, οι οποίοι θα δευτερολογήσουν και ταυτόχρονα, με άνεση χρόνου που θα δοθεί, θα μιλήσουν και επί των άρθρων. Δεν υπάρχει θέμα.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Μαζί θα μιλήσουμε αύριο και επί των άρθρων;
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Με άνεση χρόνου, όμως.
      ΠΡΟΕΔΡΕΥΩΝ (Γεώργιος Σούρλας): Εσείς όχι, κυρία Ξηροτύρη. Εσείς αύριο θα πάτε στα άρθρα κανονικά, γιατί θα μιλήσετε τώρα.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Ας μη μιλήσει τώρα, ας μιλήσει αύριο.
      ΠΡΟΕΔΡΕΥΩΝ (Γεώργιος Σούρλας): Αν θέλετε, κυρία Ξηροτύρη, μπορείτε να μιλήσετε τώρα.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Βεβαίως και θέλω.
      ΠΡΟΕΔΡΕΥΩΝ (Γεώργιος Σούρλας): Πέντε λεπτά θα μιλήσετε όμως, έτσι; Σας φτάνουν τα πέντε λεπτά; Ορίστε, έχετε το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριοι συνάδελφοι, έχω ζητήσει το λόγο από πολύ νωρίς, ως Κοινοβουλευτική Εκπρόσωπος, και ίσως τώρα σας ταλαιπωρώ, για να επαναλάβω ότι είναι καλό με νηφαλιότητα να κάνουμε τη συζήτηση και επί της ουσίας.
      Επιτυγχάνει τους στόχους του το νομοσχέδιο, αυτούς τους στόχους που θέτει και επιγραμματικά, δηλαδή της βιώσιμης και κοινωνικής αξιοποίησης των εγκαταστάσεων; Τι σημαίνει «βιώσιμη»; Να συνεννοηθούμε. Εγώ καταλαβαίνω ότι υπάρχουν διαφορετικές προσεγγίσεις και είναι βαθύτατα πολιτικές αυτές οι προσεγγίσεις που αφορούν τη βιώσιμη ανάπτυξη. Πρέπει όμως να συνεννοηθούμε σε αυτό.
      Διότι το Σύνταγμά μας, από την άλλη πλευρά, ξεκαθαρίζει ότι δεν μπορεί να υπάρξει οικονομική δραστηριότητα και ανάπτυξη, χωρίς αυτή να στηρίζεται στη βιώσιμη πολιτική για το περιβάλλον και στη βιώσιμη πολιτική που δημιουργείται μέσα από έναν ολοκληρωμένο χωροταξικό σχεδιασμό και τα χωροταξικά σχέδια.
      Δεν υπάρχει προσέγγιση, λοιπόν, βιώσιμης ανάπτυξης με τον τρόπο με τον οποίο επιχειρείται αυτός ο σχεδιασμός των εγκαταστάσεων. Δεν υπάρχει προστασία του περιβάλλοντος, αφού αυξάνονται οι συντελεστές, αυξάνονται οι χρήσεις, δεν υπακούουν σε έναν ολοκληρωμένο χωροταξικό σχεδιασμό.
      Λυπάμαι, κυρία Υπουργέ, αλλά η αναθεώρηση του ρυθμιστικού Αθήνας θα έρθει από ώρα σε ώρα. Το περιμένουμε, βέβαια, τόσα χρόνια. Θα μπορούσε –κι εμείς σας δίναμε γι’ αυτό περιθώριο χρόνου- να γίνει αυτή η αναμονή και από σας.
      Το δεύτερο θέμα: οι μεγάλες μας διαφορές. Πώς γίνεται αυτή η οικονομική ανάπτυξη και διαχείριση και αυτών των ολυμπιακών εγκαταστάσεων; Τι είναι αυτές οι εγκαταστάσεις; Δεν είναι δημόσια αγαθά; Λοιπόν, δεν είναι και συνταγματική μας υποχρέωση, αλλά και υποχρέωση απέναντι στο λαό; Και αυτό το λέω και για τους συναδέλφους από το ΠΑΣΟΚ και τους τα έλεγα και παλιά. Ας ξεκαθαρίσουν εδώ τη στάση τους. Δεν είναι δημόσιο αγαθό που το πλήρωσε –και το πλήρωσε με πανωπροίκι- ο ελληνικός λαός; Πρέπει να το ξαναπληρώσει και στους ιδιώτες; Ή από έναν άναρχο σχεδιασμό;
      Ο σχεδιασμός δεν υπακούει σε εθνικούς κανόνες διαχείρισης των δημόσιων αγαθών. Το τονίζω αυτό, κυρία Υπουργέ. Και αν μπορούμε κάτι να διορθώσουμε αύριο στα άρθρα, να το διορθώσουμε. Δεν μπορεί εν λευκώ να εξουσιοδοτείται η ιδιωτική εταιρεία «Ολυμπιακά Ακίνητα Α.Ε.» να κάνει εξειδίκευση του σχεδιασμού, περιβαλλοντικές μελέτες, τεχνοοικονομικές μελέτες κλπ., να κάνει διαγωνισμούς, να δώσει άδειες, να αποφασίσει για όλα αυτά τα πράγματα.
      Δεν υπάρχει τέτοιο καθεστώς ούτε και στα άλλα κράτη της Ευρωπαϊκής Ένωσης, που είναι πιο φιλελευθεροποιημένη ή ιδιωτικοποιημένη η οικονομία τους. Δεν γίνεται. Δεν μπορεί να υπάρξει έτσι υγιής ανταγωνισμός, αν σας ενδιαφέρει αυτή η πλευρά.
      Εμένα όμως με ενδιαφέρει περισσότερο η πλευρά της διαχείρισης, της ορθής διαχείρισης του δημόσιου χρήματος και των δημόσιων αγαθών. Σας ρώτησα και την άλλη φορά, στην επιτροπή, ποιο διοικητικό συμβούλιο θα εγκρίνει το μεγάλο αυτό πακέτο, αν έρθει μια σύμβαση παραχώρησης. Κατ’ αρχήν, πώς θα τη δημοπρατήσει αυτήν τη σύμβαση παραχώρησης; Ποιοι θα είναι οι όροι για όλο το μέτωπο του Φαληρικού Δέλτα;
      Και πώς θα υπογράψει αυτήν τη σύμβαση παραχώρησης, όταν οι μεγάλες συμβάσεις παραχώρησης έρχονται στη Βουλή γι’ αυτά τα θέματα; Γιατί μια σύμβαση παραχώρησης για το Φαληρικό Δέλτα είναι σαν τη σύμβαση παραχώρησης της Αττικής Οδού, που ξέρετε πολύ καλά πόσα προβλήματα έχει, ή σαν τις συμβάσεις παραχώρησης που θα έρθουν στη Βουλή για τα έξι-επτά έργα, τα οποία γίνονται τώρα, δηλαδή συνεχίζονται από την Κυβέρνηση της Νέας Δημοκρατίας.
     Και εμείς λέμε ότι έπρεπε να προϋπήρχε θεσμικό πλαίσιο και θα δημιουργηθεί τώρα για τις άλλες συμβάσεις παραχώρησης. Τούτα εδώ πού θα υπαχθούν; Έτσι γενικά στους κοινοτικούς κανόνες; Είναι δύσκολα τα πράγματα και σας λέω, έτσι με την εμπιστοσύνη που σας έχω, ότι δεν θα μπορέσετε να πάρετε αποφάσεις σ’ αυτά τα δύσκολα θέματα. Θωρακίστε από τώρα, βάλτε δύο-τρία προεδρικά διατάγματα, βάλτε αύριο στα άρθρα κάποιες κοινές υπουργικές αποφάσεις, για να δημιουργηθούν τουλάχιστον αυτοί οι όροι και οι προϋποθέσεις. Αυτή την έκκληση κάνω.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Πολιτισμού.
     Ερωτάται το Σώμα: γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Πολιτισμού «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους –Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης», έγινε δεκτό επί της αρχής κατά πλειοψηφία.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 17.01΄ λύεται η συνεδρίαση για αύριο ημέρα Πέμπτη 19 Μαΐου 2005 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου  Πολιτισμού «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους –Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης», σύμφωνα με την ημερήσια διάταξη.
     Η ΠΡΟΕΔΡΟΣ					ΟΙ ΓΡΑΜΜΑΤΕΙΣ



4
ΣΥΝΕΔΡΙΑΣΗ   18/05/2005

