      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΙΖ΄
      Τρίτη 4 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Αλέξανδρου Παπαδόπουλου, Παναγιώτη Φασούλα, Βασιλείου Κορκολόπουλου, Πέτρου Τατούλη, σελ.
      3. Συζήτηση επί διαδικαστικού θέματος, σχετικά με την μη αναγραφή α) του ονόματος του Βουλευτή κ. Γ. Καψή και β) της έγγραφης τροπολογίας που κατέθεσε ο ίδιος στο Πρακτικό του νομοσχεδίου της Επιτροπής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α) Προς τον Υπουργό Εθνικής Παιδείας και Θρησκευμάτων, σχετικά με τις ελλείψεις σε διδακτικό προσωπικό και βασικών στοιχείων υλικοτεχνικής υποδομής στο Μουσικό Σχολείο Ιλίου, σελ.
      β) Προς τον Υπουργό Ανάπτυξης, σχετικά με την ανατιμολόγηση των φαρμάκων κλπ., σελ.
      γ) Προς την Υπουργό Περιβάλλοντος, Χωροταξίας και Δημοσίων Έργων: i) σχετικά με την υδροδότηση της Αίγινας από την εταιρεία Ύδρευσης, Αποχέτευσης Προστασίας (ΕΥΔΑΠ), σελ.
      ii) σχετικά με τις προτάσεις του Υπουργείου να επιτρέψει την επιδιόρθωση κτιρίων και άλλων οικοδομικών εργασιών στην περιοχή «Γκάζι» της Αθήνας, σελ.
      δ) Προς τον Υπουργό Οικονομίας και Οικονομικών, σχετικά με τη λήψη μέτρων κατά των υπευθύνων για τις ατασθαλίες στη διαχείριση κοινοτικών χρημάτων κλπ., σελ.
      ε) Προς τον Υπουργό Δικαιοσύνης, σχετικά με την ίδρυση έδρας Εφετείου στο Ηράκλειο Κρήτης, σελ.
      στ) Προς τον Υπουργό Εμπορικής Ναυτιλίας, σχετικά με τη πλημμελή ακτοπλοϊκή επικοινωνία με τα νησιά του Αιγαίου κατά τη διάρκεια του χειμώνα, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση ενιαία επί της αρχής των άρθρων και του συνόλου του σχεδίου νόμου του Υπουργείου Εθνικής Άμυνας: «Ρύθμιση θεμάτων συγχώνευσης εταιριών «ΕΛΛΗΝΙΚΗ ΒΙΟΜΗΧΑΝΙΑ ΟΠΛΩΝ (ΕΒΟ) Α.Ε.» και «ΑΝΩΝΥΜΟΣ ΕΤΑΙΡΕΙΑ ΕΛΛΗΝΙΚΟΥ ΠΥΡΙΤΟΔΟΠΟΙΕΙΟΥ ΚΑΙ ΚΑΛΥΚΟΠΟΙΕΙΟΥ (ΠΥΡΚΑΛ)», σύμφωνα με τα άρθρα 72 παρ. 4 του Συντάγματος και 108 παρ. 7 του ΚτΒ. σελ.
      2. Κατάθεση Σχεδίου νόμου:
      α) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εργασίας και Κοινωνικών Ασφαλίσεων, Δικαιοσύνης και Δημόσιας Τάξης, κατέθεσαν σχέδιο νόμου: «Εκλογικές Δαπάνες κατά τις Νομαρχιακές και Δημοτικές Εκλογές, Οικονομική Διαχείριση και διαχείριση των Ο.Τ.Α., θέματα Αλλοδαπών και άλλες διατάξεις», σελ.
      β) Οι Υπουργοί Οικονομίας και Οικονομικών, Εξωτερικών, Εθνικής Άμυνας, Εσωτερικών Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Υγείας και Πρόνοιας, Δημόσιας Τάξης, Δικαιοσύνης και Εμπορικής Ναυτιλίας, κατέθεσαν σχέδιο νόμου: «Μισθολογικές ρυθμίσεις, λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΑΣ Ν., σελ.
      ΔΕΙΚΤΑΚΗΣ Γ., σελ.
      ΖΗΣΗ Ρ., σελ.
      ΚΑΝΕΛΛΗ Λ., σελ.
      ΚΟΥΒΕΛΗΣ Φ., σελ.
      ΚΟΥΛΟΥΡΗΣ Κ., σελ.
      ΜΠΕΝΤΕΝΙΩΤΗΣ Μ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΣΧΑΛΙΔΗΣ Γ., σελ.
      ΠΑΧΤΑΣ Χ., σελ.
      ΠΕΤΣΑΛΝΙΚΟΣ Φ., σελ.
      ΣΤΡΙΦΤΑΡΗΣ Σ., σελ.
      ΤΣΑΚΛΙΔΗΣ Ι., σελ.
      ΤΣΙΠΛΑΚΟΣ Α., σελ.
      Β. Επί του διαδικαστικού:
      ΚΑΨΗΣ Γ., σελ.
      ΚΟΤΣΩΝΗΣ Θ., σελ.
      ΣΓΟΥΡΙΔΗΣ Π., σελ.
      Γ. Επί του σχεδίου νόμου του Υπουργείου Εθνικής Άμυνας:
      ΑΘΑΝΑΣΙΑΔΗΣ Α., σελ.
      ΑΠΟΣΤΟΛΑΚΗΣ Δ., σελ.
      ΒΑΡΒΙΤΣΙΩΤΗΣ Ι., σελ.
      ΚΑΛΑΝΤΖΑΚΟΥ Σ., σελ.
      ΚΑΛΟΓΙΑΝΝΗΣ Σ., σελ.
      ΚΑΜΜΕΝΟΣ Π., σελ.
      ΚΑΝΕΛΛΗ Λ., σελ.
      ΚΕΔΙΚΟΓΛΟΥ Β., σελ.
      ΚΟΤΣΩΝΗΣ Θ., σελ.
      ΛΑΦΑΖΑΝΗΣ Π., σελ.
      ΛΥΜΠΕΡΑΚΙΔΗΣ Λ., σελ.
      ΜΟΛΥΒΙΑΤΗΣ Π., σελ.
      ΠΑΠΑΓΕΩΡΓΙΟΥ Γ., σελ.
      ΠΑΥΛΟΠΟΥΛΟΣ Π., σελ.
      ΣΠΗΛΙΟΠΟΥΛΟΣ Π., σελ.
      ΣΠΗΛΙΩΤΟΠΟΥΛΟΣ Κ., σελ.
      ΣΠΥΡΙΟΥΝΗΣ Κ., σελ.
      ΤΑΣΟΥΛΑΣ Κ., σελ.
      ΤΖΑΝΗΣ Λ., σελ.
      ΤΣΙΟΓΚΑΣ Δ., σελ.
      ΦΛΩΡΙΝΗΣ Α., σελ.
      ΧΡΥΣΑΝΘΑΚΟΠΟΥΛΟΣ Α., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  IZ΄
Τρίτη 4 Νοεμβρίου 2003
	Αθήνα, σήμερα στις 4 Νοεμβρίου 2003, ημέρα Τρίτη και ώρα 18.17΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Εμμανουήλ Μπεντενιώτη, Βουλευτή Β΄ Πειραιώς, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί τη βελτίωση της θαλάσσιας συγκοινωνίας του νησιού.
      2. Ο Βουλευτής κ. ΑΝΤΩΝΗΣ ΣΚΥΛΛΑΚΟΣ κατέθεσε αναφορά με την οποία ο κ. Αλέξανδρος Ευστρατίου ζητεί την επίλυση προβλήματος σχετικά με αναγνώριση πτυχίου.
      3. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το ΚΤΕΛ Ν. Εύβοιας Α.Ε. ζητεί την επίλυση των οικονομικών προβλημάτων που αντιμετωπίζει η εταιρεία.
      4. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Παναγιώτης Μπουλουγούρης, χημικός, κάτοικος Εύβοιας, ζητεί την επίλυση ασφαλιστικού προβλήματος.
      5. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ελυμνίων Εύβοιας ζητεί την επαναλειτουργία της συγκοινωνιακής γραμμής Ροβιές – Λ. Αιδηψού.
      6. Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Τεχνικό Επιμελητήριο Ελλάδας ζητεί την προώθηση  ρύθμισης για ισοδυναμία των τίτλων σπουδών των Πολυτεχνικών Σχολών της χώρας μας με το Αγγλοσαξονικό  Master.
      7. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Κέντρο Επαγγελματικής Αποκατάστασης Ατόμων με Ειδικές Ανάγκες ζητεί πρόσθετη οικονομική ενίσχυση.
      8. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Διοικητικών Υπαλλήλων Νομού Εύβοιας ζητεί την ενίσχυση του Υποκαταστήματος ΙΚΑ Χαλκίδας με πρόσθετο προσωπικό.
      9. Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Πανελλήνια Ομοσπονδία Θρακικών Σωματείων ζητεί να μην επιτραπεί η μετονομασία των μουσουλμανικών συλλόγων σε τουρκικούς.
      10. Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία οι Σύλλογοι Οπτικών και Οπτομετρών Ελλάδας ζητεί τη βελτίωση των όρων λειτουργίας των εργαζομένων του κλάδου τους.
      11. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Νέας Μάκρης Αττικής ζητεί τη μετεγκατάσταση τμημάτων Σχολών των ΤΕΙ Αθηνών στις εγκαταστάσεις της πρώην αμερικάνικης βάσης.
      12. Ο Γ’ Αντιπρόεδρος της Βουλής και  Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Νέας Μάκρης Αττικής ζητεί τη μετεγκατάσταση τμημάτων Σχολών των ΤΕΙ Αθηνών στις εγκαταστάσεις της πρώην αμερικάνικης βάσης.
      13. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ένωση Φίλων των Πολυτέκνων ζητεί την αύξηση του πολυτεκνικού επιδόματος.
      14. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος ΤΕΔΚ Νομών Βορείου Αιγαίου ζητεί την εφαρμογή ειδικού αναπτυξιακού προγράμματος για τα νησιά του Βορείου Αιγαίου κλπ.
      15. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος ΤΕΔΚ Βορείου Αιγαίου ζητεί να υπάρξει ολοκληρωμένο δημόσιο δωρεάν σύστημα υγείας – πρόνοιας στα νησιά του Β. Αιγαίου.
      16. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι Επιμελητές ΑΕΝ/Π/ΗΠΕΙΡΟΥ ζητούν την ικανοποίηση υπηρεσιακού τους αιτήματος.
      17. Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο κ. Νίκος  Τζινευράκης μέλος του Δ.Σ. του Συλλόγου Γονέων και Κηδεμόνων του 12ου Δημοτικού Σχολείου Χανίων ζητεί την τοποθέτηση δασκάλου για τη συνέχιση της λειτουργίας του.
      18. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Σύλλογος Πολλωνίων Μήλου ζητεί την επίλυση προβλήματος λειτουργίας του Νηπιαγωγείου και του Δημοτικού Σχολείου Πολλωνίων, νήσου Μήλου.
      19. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Μεταξάς ζητεί να του χορηγηθεί σύνταξη γήρατος από τον ΟΓΑ.
      20. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Μαρία Καλησπεράκη, ζητεί να της επαναχορηγηθεί σύνταξη από τον ΟΓΑ.
      21. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί την αναβάθμιση της λειτουργίας του Νοσοκομείου – Κέντρου Υγείας και της Παιδόπολης Νεάπολης.
      22. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Άρχος ζητεί την αναγνώριση προϋπηρεσιών του.
      23. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αποκατάσταση του Μοναστηριακού Μετοχίου των Ξερών Ξύλων.
      24. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Μαρία Μακράκη ζητεί την επίσπευση διαδικασιών για την εγγραφή της στη Σχολή Αστυφυλάκων.
      25. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί τη βελτίωση του δρόμου της παραλίας Βελλά προς Βασιλόπουλο Αιτωλ/νίας.
      26. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Μεδεώνος Αιτωλ/νίας ζητεί πρόσθετη οικονομική ενίσχυση για την κάλυψη των λειτουργικών δαπανών του δημοτικού παιδικού σταθμού του.
      27. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ένωσις Ιπταμένων Συνοδών και Φροντιστών ζητεί την κατοχύρωση εργασιακών δικαιωμάτων των μελών της.
      28. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωσις Ιπταμένων Συνοδών και Φροντιστών ζητεί την ικανοποίηση αιτημάτων που αφορούν στην εργασιακή τους υπόσταση.
      29. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνιος Ομοσπονδία Αποστράτων Αξιωματικών και Σωμάτων Ασφαλείας ζητεί την αύξηση των συντάξεων και των επιδομάτων των απόστρατων αξιωματικών.
      30. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Αδιόριστοι Εκπαιδευτικοί ζητούν να γίνουν συμπληρωματικοί διορισμοί ΤΕ και ΔΕ από τον Πίνακα Α’ του άρθρου 138 του Ν. 2725/99.
      31. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία οι Νομάρχες Λάρισας, Μαγνησίας, Τρικάλων και Καρδίτσας διαμαρτύρονται για τον αποκλεισμό των Κέντρων Επαγγελματικής Κατάρτισης των Νομαρχιακών Αυτοδιοικήσεων από τις Επιτροπές Αξιολόγησης των Προγραμμάτων Κατάρτισης σε θέματα περιβάλλοντος.
      32. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για τον αποκλεισμό των εξαγωγικών επιχειρήσεων από τις διατάξεις του Κώδικα Φορολογίας Εισοδήματος Ν. 2238/1994.
      33. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για τον αποκλεισμό των εξαγωγικών επιχειρήσεων από τις διατάξεις του Κώδικα Φορολογίας Εισοδήματος Ν. 2238/1994.
      34. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αχελώου Νομού Καρδίτσας ζητεί χρηματοδότηση για την αντιμετώπιση των ζημιών που υπέστει ο Δήμος από τη θεομηνία στις 24/10.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 689/10.7.2003 ερώτηση του Βουλευτή κ. Αναστάσιου Σπηλιόπουλου δόθηκε με το υπ’ αριθμ. 34291/30.7.03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθμ. 689/10-7-2003 ερώτησης, που κατέθεσε ο Βουλευτής κ. Α. Σπηλιόπουλος, αναφορικά με την οικονομική κατάσταση του Δήμου Αμπελοκήπων Ν. Θεσσαλονίκης, σας γνωρίζουμε τα ακόλουθα:
      Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την Συνταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την Τ.Α, συνεπάγεται και την μεταφορά των αντίστοιχων πόρων.
      Με κινητήριο μοχλό το Νόμο 1828/89, το Υπουργείο Εσωτερικών, Δημόσιας Διοίκησης και Αποκέντρωσης προώθησε την οικονομική αυτοτέλεια των OΤΑ, καθιερώνοντας διαφανείς και σταθερούς πόρους, οι οποίοι βοήθησαν ουσιαστικά στο σχεδιασμό και την υλοποίηση στόχων και προγραμμάτων, συμβάλλοντας στην όλη αναπτυξιακή διαδικασία της χώρας. Επίσης, στα πλαίσια της υλοποίησης του προγράμματος «Ιωάννης Καποδίστριας», με σειρά νομοθετημάτων δόθηκε η απαιτούμενη ώθηση στην πρωτοβάθμια Τοπική Αυτοδιοίκηση να αναλάβει πρωτοβουλίες, έχοντας την πλήρη στήριξη του Κράτους σε κάθε της προσπάθεια.
      Η καθιέρωση των ΚΑΠ με το Ν. 1828/89, στοχεύει στη χρηματοδότηση των ΟΤΑ από δυναμικούς φόρους του κρατικού προϋπολογισμού, το ύψος των οποίων ορίζεται ρητά από την κείμενη νομοθεσία και δεν επηρεάζεται κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ.
      Από το έτος 2001, αναθεωρείται ριζικά και εκσυγχρονίζεται το σύστημα επιχορήγησης των ΟΤΑ, οι οποίοι πλέον χρηματοδοτούνται, πέραν του πραγματικού πληθυσμού τους, το οποίο αποτελούσε το καθοριστικό κριτήριο κατανομής των ΚΑΠ μέχρι το έτος 2000, με βάση την έκτασή τους, τον αριθμό των δημοτικών διαμερισμάτων τους και το σημαντικότερο με βάση την ανάγκη κάλυψης του ελάχιστου λειτουργικού τους κόστους.
      Επισημαίνεται ότι κατά το έτος 2002, για την χρηματοδότηση των ΟΤΑ α' βαθμού ελήφθη υπόψη ο πραγματικός πληθυσμός αυτών, όπως αυτός προέκυψε από την τελευταία απογραφή του 2001.
      Ειδικότερα το έτος 2002, ο Δήμος Αμπελοκήπων Ν. Θεσσαλονίκης έλαβε από τους ΚΛΠ, συνολική τακτική επιχορήγηση ποσού 3.067.063,12 € το οποίο είναι αυξημένο κατά 7,50% έναντι του ποσού των δρχ. 972.224.193 (2.853.189,12 €) που του διατέθηκε το έτος 2001, ενώ επιχορηγήθηκε για λοιπές δράσεις, όπως κάλυψη των δαπανών λειτουργίας των σχολικών του μονάδων, των παιδικών και βρεφονηπιακών σταθμών του Ν. 2880/2001, την υλοποίηση του προγράμματος λειτουργίας των Κέντρων Εξυπηρέτησης Πολιτών, του προγράμματος πρωτογενούς πρόληψης κατά των ναρκωτικών από τα Κέντρα Πρόληψης και τη χρηματοδότηση σύμφωνα με το άρθρο 13, παρ. 8, εδάφιο δεύτερο, του Ν. 2539/97, με συνολικό ποσό 1.139.702,81 €.
      Πέραν των ανωτέρω επιχορηγήσεων από τους ΚAΠ, ο εν λόγω Δήμος χρηματοδοτήθηκε με ποσό 32.280 € από τα έσοδα των παραβόλων του άρθρου 71 παρ. 1 του Ν. 2910/2001, καθώς και με ποσό 48.946,01 € από το έσοδο του άρθρου 9 του Ν.Δ. 703/70 (φόρος ζύθου), καθώς και με ποσό 51.143,13 € από την κατανομή του τέλους ακίνητης περιουσίας, σύμφωνα με τις διατάξεις της παρ. 19 του άρθρου 24 του Ν. 2130/93.
      Για το έτος 2003 και μέχρι να προσδιορισθεί το συνολικό ποσό της τακτικής επιχορήγησης που θα διατεθεί στους ΟΤΑ α' βαθμού, το οποίο θα καθορισθεί, σύμφωνα με την κείμενη νομοθεσία, με την έκδοση της προβλεπόμενης Κοινής Υπουργικής Απόφασης κατανομής των ΚAΠ, τα ποσά που αποδόθηκαν κάθε μήνα στους ΟΤΑ της χώρας αντιστοιχούν στο 1/12 της τακτικής επιχορήγησης που αυτοί έλαβαν συνολικά το προηγούμενο έτος.
      Πέραν της ανωτέρω, διατέθηκε ήδη στο Δήμο από το Υπουργείο μας συνολικό ποσό 511.207,81 € για κάλυψη των δαπανών λειτουργίας των σχολικών του μονάδων και των παιδικών και βρεφονηπιακών σταθμών του Ν. 2880/2001, έναντι αυτών που θα του αποδοθούν το τρέχον έτος και ποσό 51.551,23 € από τα έσοδα του άρθρου 9 του Ν. 2880/2001 (τέλη διαφήμισης).
      Επιπρόσθετα από το Ειδικό Πρόγραμμα Τοπικής Αυτοδιοίκησης (ΕΠΤΑ) ο εν λόγω Δήμος έχει λάβει ως οικονομική ενίσχυση έως σήμερα για δράσεις αναπτυξιακού χαρακτήρα ποσό 816.527 €, ενώ από τη ΣΑΤΑ έτους 2002 ποσό 966.763,95 €.
      Για το έτος 2003 έχει αποδοθεί στον ανωτέρω Δήμο από τη ΣΑΤΑ, ποσό 202.655,09 €, καθώς και ποσό 85.107,51 € για επισκευές και συντηρήσεις των σχολικών του κτιρίων.
      Σημειώνεται ότι από την έναρξη ισχύος του Ν. 2539/97 και σύμφωνα με τα οριζόμενα στην παρ. 7 του άρθρου 13 αυτού, απαγορεύεται η χρηματοδότηση των ΟΤΑ α' βαθμού με υπουργικές αποφάσεις-από πόρους που δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤA. Τονίζεται ότι η χρηματοδότηση των ΟΤΑ της χώρας από τους ΚAΠ, γίνεται με Κοινή Υπουργική Απόφαση κατανομής αυτών κάθε έτος, ύστερα από πρόταση της ΚΕΔΚΕ, αναφορικά με τα κριτήρια και τη διαδικασία κατανομής τους, ενώ από το ΕΠΤΑ σύμφωνα με τη διαδικασία η οποία έχει καθορισθεί με τις αριθμ. 45329/27.12.99 και 25437/19.6.02 αποφάσεις του Υπουργείου μας, που έχουν γνωστοποιηθεί στους ΟΤΑ της χώρας.
      Τέλος, επισημαίνεται ότι προκειμένου να αντιμετωπισθούν οικονομικά προβλήματα ΟΤΑ λόγω οφειλών τους, το Υπουργείο μας αφού εξέτασε σε συνεργασία με την ΚΕΔΚΕ και το Ταμείο Παρακαταθηκών και Δανείων, το όλο θέμα με στόχο την εξυγίανση αυτών, θα προχωρήσει σε νομοθετική ρύθμιση του θέματος.
      Ο Υπουργός
      Κ. ΣΚΑΝΔΑΛΙΔΗΣ»
      2. Στις με αριθμό 646/9.7.03 και 859/16-7-2003 ερωτήσεις του Βουλευτή κ. Γεωργίου Γαρουφαλιά δόθηκε με το υπ’ αριθμ. 67638/31.7.03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 646/9-7-2003 και 859/16-7-2003 ερωτήσεις που κατατέθηκαν στη Βουλή από τον Βουλευτή κ. Γ. Γαρουφαλιά σχετικά με τις υπηρεσίες υγείας στα παράλια του Νομού Λάρισας, σας διαβιβάζουμε το αρ. 3351/18-7-03 έγγραφο του ΠεΣΥΠ Θεσσαλίας, με το οποίο δίδονται στοιχεία για το εν λόγω θέμα.
      Το Υπουργείο μας επισημαίνει ότι, σύμφωνα με τις διατάξεις του άρθρου 27 του Ν. 2519/97, Περιφερειακά Ιατρεία των Κέντρων Υγείας δύνανται να εφημερεύουν κατά ομάδες με σταθερό ή μεταβλητό κέντρο εφημερίας, κατά τα Σάββατα, Κυριακές και λοιπές αργίες, εφόσον δεν είναι δυνατή η εξυπηρέτηση των περιοχών τους, τις ημέρες αυτές από το Κέντρο Υγείας στο οποίο υπάγονται. Οι ομάδες και τα κέντρα εφημερίας ορίζονται με απόφαση του οικείου διευθυντή του Κέντρου Υγείας.
      Επίσης επισημαίνουμε ότι από τα αναφερόμενα στο έγγραφο του ΠεΣΥΠ χαρακτηρισμένα ως κέντρα εφημερίας, μόνο το Στόμιο λειτουργεί ως Περιφερειακό Ιατρείο, ενώ τα υπόλοιπα (Σωτηρίτσα, Κόκκινο Νερό, Μεσάγγαλα) είναι εξυπηρετούμενες κοινότητες Περιφερειακών Ιατρείων ("εξεταστήρια").
      Σχετικά με την κάλυψη των παραλίων του Νομού Λάρισας με ασθενοφόρο αυτοκίνητο, σας γνωρίζουμε ότι:
      Υπηρεσίες παροχής επείγουσας προνοσοκομειακής φροντίδας και μεταφοράς ασθενών στο Νομό Λάρισας παρέχονται από τα ασθενοφόρα αυτοκίνητα των υγειονομικών μονάδων του Νομού και του Παραρτήματος Λάρισας του ΕΚΑΒ.
      Ειδικότερα τα παράλια του Νομού καλύπτονται από τα ασθενοφόρα αυτοκίνητα του Κέντρου Υγείας Αγιάς, στην αρμοδιότητα του οποίου ανήκει η υγειονομική κάλυψη της περιοχής, χωρίς να έχει υποβληθεί μέχρι στιγμής στο Υπουργείο μας οποιοδήποτε αίτημα για το θέμα αυτό από τους φορείς της περιοχής. Σημειώνεται ότι για την περαιτέρω ενίσχυση των ανωτέρων υπηρεσιών παραδόθηκε σχετικά πρόσφατα (2001) στο Κέντρο Υγείας Αγιάς ένα νέο ασθενοφόρο αυτοκίνητο. Το εν λόγω Κέντρο Υγείας διαθέτει επίσης ένα ακόμα ασθενοφόρο αυτοκίνητο με ημερομηνία πρώτης κυκλοφορίας το 1986.
      Ο Υφυπουργός
      Ε. ΝΑΣΙΩΚΑΣ»
      3. Στην με αριθμό 636/9.7.03 ερώτηση του Βουλευτή κ. Αδάμ Ρεγκούζα δόθηκε με το υπ’ αριθμ. 7017/4/3531/31.7.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Ρεγκούζας, σας γνωρίζουμε ότι οι αρμόδιες αστυνομικές Υπηρεσίες σε όλη τη χώρα, στα πλαίσια των αρμοδιοτήτων τους, διενεργούν συνεχείς ελέγχους, κυρίως κατά τη θερινή περίοδο και εφαρμόζουν με αυστηρότητα σε βάρος των παραβατών την ισχύουσα νομοθεσία, σχετικά με τη λειτουργία της οργανωμένης κατασκήνωσης (κάμπινγκ), την ελεύθερη κατασκήνωση και το υπαίθριο εμπόριο, σε συνεργασία βεβαίως με τις συναρμόδιες Υπηρεσίες του Ε.Ο.Τ. και των Ο.Τ.Α.
      Στα πλαίσια αυτά, κατά τους ελέγχους που διενήργησαν οι Υπηρεσίες της Αστυνομικής Διεύθυνσης Χαλκιδικής, κατά την παρελθούσα τουριστική περίοδο, βεβαιώθηκαν 23 παραβάσεις, ενώ, κατά την τρέχουσα περίοδο και μέχρι σήμερα, 8 παραβάσεις για ελεύθερο κάμπινγκ.
      Επίσης, από τις ανωτέρω Υπηρεσίες μας, διενεργούνται συχνά έλεγχοι και στα 5 τροχήλατα αναψυκτήρια που λειτουργούν στην περιοχή κατόπιν αδείας λειτουργίας του οικείου Δήμου και μέχρι σήμερα έχουν βεβαιωθεί 7 παραβάσεις για τροποποίηση των όρων λειτουργίας τους, καθώς και 7 παραβάσεις της αγορανομικής νομοθεσίας.
      Σε ό,τι αφορά την περιοχή «Γλαρόκαβος» Πευκοχωρίου Χαλκιδικής, εκτάσεως 2.000 τ.μ., σας πληροφορούμε ότι αυτή είναι ιδιοκτησίας της «Ελληνικά Τουριστικά Ακίνητα Α.Ε.», η οποία είναι Ν.Π.Ι.Δ. Για τα αναφερόμενα αναχώματα-εκσκαφές στην εν λόγω περιοχή, στην αρμόδια Υπηρεσία μας δεν έχουν υποβληθεί παράπονα-καταγγελίες, ούτε έχει υποβληθεί έγκληση για το αδίκημα της αυτοδικίας. Επίσης, όπως μας γνώρισε η Αστυνομική Διεύθυνση Χαλκιδικής, στη συγκεκριμένη περίπτωση δεν έχει διαπραχθεί παράβαση της πολεοδομικής νομοθεσίας, για να επιληφθεί αυτεπάγγελτα η Υπηρεσία, ούτε παράβαση των διατάξεων του ν.2696/99 (Κ.Ο.Κ.) και του άρθρου 292 του ποινικού κώδικα (παρακώλυση συγκοινωνιών).
      Τέλος, προς τις αρμόδιες Υπηρεσίες μας, δόθηκαν πρόσθετες εντολές και οδηγίες για τη διενέργεια συστηματικών ελέγχων και αυστηρότερη εφαρμογή της νομοθεσίας και κυρίως αυτής που αφορά τη λειτουργία των κάμπινγκ, την ελεύθερη κατασκήνωση και το υπαίθριο εμπόριο.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      4. Στην με αριθμό 721/10.7.03 ερώτηση του Βουλευτή κ. Βασιλείου Μιχαλολιάκου δόθηκε με το υπ’ αριθμ. οικ. 34081/30.7.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Βασίλης Μιχαλιολάκος, αναφορικά με το αντικείμενο του θέματος, κατά λόγο αρμοδιότητας σας γνωρίζουμε τα εξής:
      Στο ΦΕΚ 18/Α΄/7-2-2000 δημοσιεύθηκε το αριθμ.23/2000 Προεδρικό Διάταγμα με τίτλο «Καθορισμός προϋποθέσεων ιδρύσεως και Λειτουργίας σχολών ναυαγοσωστικής εκπαιδεύσεως. Καθορισμός προϋποθέσεων χορηγήσεως άδειας ναυαγοσώστη από τις Λιμενικές Αρχές ως και καθορισμός των υποχρεώσεων του ναυαγοσώστη κατά την άσκηση των καθηκόντων του. Καθορισμός περιπτώσεων υποχρεωτικής προσλήψεως ναυαγοσώστη, σε οργανωμένες ή μη παραλίες, για την προστασία των λουομένων στο θαλάσσιο χώρο».
      Σύμφωνα με το άρθρο 7 του ανωτέρω Προεδρικού Διατάγματος, οι εκμεταλλευόμενοι τις λουτρικές εγκαταστάσεις, όπως αυτές ορίζονται στο άρθρο αυτού (Ο.Τ.Α, Ξενοδοχειακές μονάδες, οργανωμένες κατασκηνώσεις κλπ.) υποχρεούνται μεταξύ άλλων όπως κατά τους μήνες Ιούνιο, Ιούλιο και Αύγουστο και από ώρας 10.30 - 17.30 προσλαμβάνουν ικανό αριθμό ναυαγοσωστών.
      Με βάση τα ανωτέρω, και ύστερα από το ΑΠ. Φ7.2/183/19-12-2002 έγγραφο του Υπουργείου Εμπορικής Nαυτιλίας, το οποίο αναφερόταν στο εν λόγω ζήτημα, ενόψει και της θερινής περιόδου έτους 2003, το ΥΠ.ΕΣ.Δ.Δ.Α απέστειλε την ΑΠ. 10976/12-3-2003 εγκύκλιό του, προκειμένου να προωθηθεί άμεσα από τους Ο.Τ.Α. Α΄ βαθμού και τις Δημοτικές Επιχειρήσεις αυτών η διαδικασία πρόσληψης εποχιακού προσωπικού οκτάμηνης ή δίμηνης διάρκειας, ή με σύμβαση μίσθωσης έργου.
      Σύμφωνα, με τις διατάξεις της παρ.5 του άρθρου 6 του Ν. 3146/2003 (ΦΕΚ125/Α΄/3-5-2003), το προσωπικό δίμηνης απασχόλησης εξαιρέθηκε από τη διαδικασία έγκρισης της επιτροπής της ΠΥΣ 55/1998, γεγονός που σημαίνει ότι οι Ο.Τ.Α δύνανται πλέον να προσλαμβάνουν vαυαγοσώστες με σύμβαση δίμηνης διάρκειας χωρίς να απαιτείται έγκριση από την Τριμελή εξ Υπουργών Επιτροπή, αλλά ύστερα από απόφαση του οικείου Δημοτικού Συμβουλίου, ή του Διοικητικού Συμβουλίου της Επιχείρησης. Επομένως οι Ο.Τ.Α δύνανται πλέον να προσλαμβάνουν άμεσα προσωπικό δίμηνης απασχόλησης, μετά από εκτίμηση των αναγκών τους.
      Με βάση τα ανωτέρω, το ΥΠ.ΕΣ.Δ.Δ.Α απέστειλε την ΑΠ. 25338/5-6-2003 νεώτερη εγκύκλιό του, για ενημέρωση των ενδιαφερόμενων Ο.Τ.Α και των επιχειρήσεων αυτών.
      Τέλος, σας επισυνάπτουμε πίνακα με τον αριθμό των ατόμων που εγκρίθηκαν από την Τριμελή εξ Υπουργών Επιτροπή της 55/98 ΠΥΣ, όπως ισχύει, με σύμβαση μίσθωσης έργου (μέχρι 1 έτος) και ως εποχιακό προσωπικό (μέχρι οκτώ μήνες).
      Ο Υφυπουργός
      Λ. ΠΑΠΑΔΗΜΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 774/14.7.03 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. Φ 10035/17565/773 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω ερώτηση σχετικά με την αύξηση των συντάξεων του ΟΑΕΕ-ΤΕΒΕ, ΙΚΑ και ΟΓΑ που κατατέθηκε στη Βουλή από τη Βουλευτή κ. Πόπη Φουντουκίδου, σας γνωρίζουμε τα εξής:
      Τα αιτήματα των συνταξιούχων εξετάζονται από το Υπουργείο μας με πνεύμα κατανόησης και καλής θέλησης, προκειμένου να επιλυθούν κατά τον καλύτερο δυνατό τρόπο, σε συνάρτηση πάντα με την εφαρμοζόμενη εισοδηματική πολιτική, τις υπάρχουσες οικονομικές δυνατότητες, αλλά και τις ιδιαιτερότητες κάθε κατηγορίας συνταξιούχων.
      Σχετικά με τις αυξήσεις των συντάξεων, σας πληροφορούμε ότι, οι κατ' έτος αυξήσεις των συντάξεων καθορίζονται από την εισοδηματική πολιτική της Κυβέρνησης, όπως αυτή εκφράζεται από το Υπουργείο Οικονομίας και Οικονομικών, με σκοπό την εξασφάλιση του πραγματικού εισοδήματος των εργαζομένων.
     Σε εκείνους δε που έχουν τις μεγαλύτερες ανάγκες καταβάλλεται και το Επίδομα Κοινωνικής Αλληλεγγύης Συνταξιούχων (ΕΚΑΣ), το οποίο αποτελεί προνομιακή παροχή μη ανταποδοτικού χαρακτήρα και το οποίο για το έτος 2003 αυξήθηκε κατά 14,67 ευρώ στην ανώτατη κλίμακα και διαμορφώνεται στα ποσά των 27,80-111,18 € κατά περίπτωση ανάλογα με τα εισοδήματα του συνταξιούχου.
     Η δαπάνη των ασφαλιστικών φορέων για την καταβολή του ΕΚΑΣ καλύπτεται από τον κρατικό προϋπολογισμό.
     Ειδικότερα όσον αφορά τις αυξήσεις των συντάξεων σας γνωρίζουμε ότι:
     1. Με την ΚΥΑ Φ 11321/6538/425/17.4.03, που δημοσιεύθηκε στο ΦΕΚ Β 520/5.5.2003, οι συντάξεις και τα κατώτατα όρια που χορηγεί το !ΚΑ, !ΚΑ - ΤΕΑΜ, ΙΚΑ-ΕΤΕΑΜ και τα ειδικά ταμεία κύριας και επικουρικής ασφάλισης του άρθρου 9 του ν. 1976/91 αυξάνονται από 1.1.2003 ως εξής:
     - Για το τμήμα σύνταξης έως 500,00 ευρώ ποσοστό αύξησης 4%.
     - Για το τμήμα σύνταξης από 500,01 έως 1000,00 ευρώ ποσοστό αύξησης 2%.
     - Για το τμήμα σύνταξης από 1000,01 ευρώ και άνω δεν χορηγείται αύξηση.
     Οι χορηγηθείσες αυξήσεις ανέρχονται σε τέτοιο ύψος ώστε το ποσό όσων λαμβάνουν τα κατώτατα όρια και είναι δικαιούχοι του Επιδόματος Κοινωνικής Αλληλεγγύης, καλύπτει τα 20 ημερομίσθια ανειδίκευτου εργάτη, λαμβανομένης. υπόψη και της μείωσης του ποσοστού συμμετοχής στη δαπάνη αγοράς φαρμάκων σε 10% για τους δικαιούχους του ΕΚΑΣ.
     2. Με την Α.Π.Φ10035/οικ.6807/254/15.4.03 κοινή Υπουργική Απόφαση, οι συντάξεις που χορηγεί ο ΟΑΕΕ-ΤΕΒΕ αυξάνονται από 1.1.2003, σύμφωνα με πρόταση του Δ.Σ. του ΟΑΕΕ, κατά ποσοστό 3%.
     3. Σχετικά με την αύξηση των συντάξεων του ΟΓΑ του ν. 4169/61, σας πληροφορούμε ότι η παροχή αυτή που χορηγείται από τον ΟΓΑ στους συνταξιούχους του (βάσει του ν. 4169/61), είναι καθαρά παροχή κοινωνικού χαρακτήρα και για τη χορήγηση δεν προβλέπεται καταβολή ασφαλιστικών εισφορών, όπως στους άλλους φορείς, αλλά επιβαρύνεται σχεδόν εξ ολοκλήρου ο Κρατικός Προϋπολογισμός.
     Παρ΄ όλα αυτά, στα πλαίσια της δυνατότητας του Κρατικού Προϋπολογισμού, από 1.1.2003 τα ποσά των μηνιαίων βασικών συντάξεων του ΟΓΑ σύμφωνα με το έγγραφο αριθ. 17762/13.3.03 του Υπουργ. Οικονομίας και Οικονομικών, αυξάνονται κατά 14,67 € μηνιαίως.
     Έτσι οι συντάξεις του ΟΓΑ διαμορφώθηκαν στο ποσό των 170,80 € μηνιαίως.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      6. Στην με αριθμό 799/15.7.03 ερώτηση του Βουλευτή κ. Μανώλη Φραγκιαδουλάκη δόθηκε με το υπ’ αριθμ. Φ 90022/17893/3760/30.7.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 799/15-7-2003 ερώτηση που κατατέθηκε στη Βουλή από τον Βουλευτή κ. Μ. Φραγκιαδουλάκη σχετικά με την διακοπή σύμβασης με γιατρούς διάφορων ειδικοτήτων στο Παράρτημα ΤΑΞΥ Ν. Ηρακλείου ,σας κάνουμε γνωστά τα ακόλουθα:
      Με την υπ' αριθ.316/28/19-5-2003 απόφαση του ΔΣ του Ταμείου Ασφαλίσεως Ξενοδοχοϋπαλλήλων ,στην οποία μειοψήφησε μόνο ένα μέλος του ΔΣ και ειδικά ως προς το σκέλος της διακοπής των συμβάσεων ορισμένων ιατρών που συνεργάζονται με το ΤΑΞΥ στο Τοπικό Παράρτημα Ηρακλείου, των οποίων οι συμβάσεις έληγαν στις 30-9-2003, αποφασίστηκε, μεταξύ των άλλων και η καταγγελία των συμβάσεων τριάντα τεσσάρων (34) ιατρών, όχι σαράντα τριών (43), σύμφωνα με τους όρους που προβλέπονται στις σχετικές συμβάσεις.
      Η συνεργασία με ιατρούς σε κάθε Τοπικό Παράρτημα, όπως είναι γνωστό ανάγεται στην αποκλειστική αρμοδιότητα του Δ.Σ. του Ταμείου οι αποφάσεις του οποίου λαμβάνονται πάντοτε με συνεκτίμηση αφενός των αναγκών των ασφαλισμένων του Ταμείου αλλά και διασφάλισης, επιμελούς και χρηστής διαχείρισης και Διοίκησης της περιουσίας του Ταμείου αλλά και της προοπτικής του.
      Στην περιοχή του Τοπικού Παρατήματος Ηρακλείου συνεργάζονται με το Ταμείο 313 ιατροί διαφόρων ειδικοτήτων, αριθμός που πράγματι και σε αναλογία με άλλα Τοπικά Παραρτήματα είναι υπερβολικός π.χ. περιοχή Ρόδου με ανάλογο αριθμό ασφαλισμένων όπου συνεργάζονται 129 ιατροί.
      Ενδεικτικά αναφέρουμε ότι κάθε ασφαλισμένος του Παραρτήματος Ηρακλείου κοστίζει 232.000 δραχμές, ενώ στη Ρόδο το κόστος της δαπάνης για κάθε ασφαλισμένο ανέρχεται στις 163.757 δραχμές.
      Η παραπάνω απόφαση δεν ελήφθη αβασάνιστα, αλλά αποτελεί αποτέλεσμα μιας συνεχούς προσπάθειας εκλογίκευσης των δαπανών ιατρικής περίθαλψης. Έχει προηγηθεί ανάλογη στην περιοχή του Τοπικού Παραρτήματος Ρόδου, που δυστυχώς τα τελευταία χρόνια αυξάνονται με δυσανάλογους ρυθμούς, αύξηση 15% κατά μέσο όρο από το έτος 2000 έως το 2002 (Ηράκλειο αύξηση 23%), όπως άλλωστε και στην φαρμακευτική περίθαλψη, μέση αύξηση 45%, σε σχέση με τις πραγματικά παρεχόμενες ιατρικές φροντίδες των .συνεργαζόμενων ιατρών και βεβαίως μετά από παρατηρήσεις και προτάσεις του Γραφείου Ελέγχου Ιατρικής και Φαρμακευτικής περίθαλψης που έχει συσταθεί στην Κεντρική Υπηρεσία του Ταμείου με αρμοδιότητά του σε βάθος και εξονυχιστικό έλεγχο των λογαριασμών των συνεργαζομένων ιατρών-φαρμακοποιών και της ελεγκτού-ιατρού του Ταμείου.
      Υπήρξε καθολική εκτίμηση των μελών του Δ.Σ. ότι από την απόφαση αυτή δεν θα προκληθούν ουσιαστικά προβλήματα στις παρεχόμενες ιατρικές υπηρεσίες προς τους ασφαλισμένους του Ταμείου, αφού ο αριθμός των συμβεβλημένων ιατρών παραμένει αρκετά μεγάλος σε αναλογία με τους ασφαλισμένους, για την εξυπηρέτησή τους.
      Το Δ.Σ. εγκρίνει συμβάσεις με εργαστήρια σύμφωνα με την άδεια λειτουργίας που υποβάλλουν. Οι συμβάσεις σε εργαστήρια έχουν γίνει ύστερα από αίτηση του κάθε ιατρού και σύμφωνα με την υποβαλλόμενη άδεια λειτουργίας η οποία είναι στ' όνομα του κάθε ιατρού που ζητά τη σύμβαση. Όπου οι άδειες λειτουργίας είναι σε Διαγνωστικά Κέντρα, οι συμβάσεις γίνονται στην επωνυμία του Διαγνωστικού Κέντρου, σύμφωνα με το Π.Δ. 84/2001.
      Τέλος σας γνωρίζουμε ότι η Διοίκηση του Ταμείου είχε και έχει μοναδικό και αποκλειστικό στόχο και σκοπό την περιφρούρηση των συμφερόντων του Ταμείου και τίποτε άλλο.
      Ο Υφυπουργός
      Ρ. ΣΠΥΡΟΠΟΥΛΟΣ»
      7. Στις με αριθμούς 660/9.7.03 και 942/17.7.03 ερωτήσεις των Βουλευτών κυρίων Χρήστου Ζώη και Θεόδωρου Σκρέκα δόθηκε με το υπ’ αριθμ. 99/1.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Θ. Σκρέκας, Χ. Ζώης σας πληροφορούμε τα εξής:
      Η μειωμένη παραγωγή των σιτηρών, εξ’ αιτίας των δυσμενών καιρικών συνθηκών που επικράτησαν κατά τη φετινή καλλιεργητική περίοδο, στο Νομό Τρικάλων και στους άλλους Νομούς της Θεσσαλίας δεν καλύπτεται ασφαλιστικά από τον ΕΛΓΑ, σύμφωνα με τον Κανονισμό Ασφάλισης Φυτικής Παραγωγής.
      Για την κάλυψη αυτών των ζημιών εφόσον πληρούνται οι προϋποθέσεις, που απαιτούν οι Κοινοτικοί Κανονισμοί, θα υποβληθεί προς έγκριση στην Ευρωπαϊκή Ένωση νέο Πρόγραμμα χορήγησης οικονομικών ενισχύσεων. Μετά την έγκριση του Προγράμματος θα καταβληθούν στους ενδιαφερόμενους παραγωγούς οι προβλεπόμενες οικονομικές ενισχύσεις.
      Σχετικά με την χορήγηση των ενισχύσεων διευκρινίζεται ότι με την πρωτοβουλία της Ελληνικής Αντιπροσωπείας στη Διαχειριστική Επιτροπή Σιτηρών τροποποιήθηκε ο αρχικός κανονισμός, ο οποίος προέβλεπε ειδικά για το σκληρό σίτο οι ενισχύσεις να καταβάλλονται μόνο σε περίπτωση κανονικής συγκομιδής. Μετά την τροποποίηση η καταβολή γίνεται και σε περίπτωση μη κανονικής ή καθόλου συγκομιδής εάν έχουν επισυμβεί ζημιογόνα γεγονότα που θα επιβεβαιώνονται από τις τοπικές αρχές. Συνεπώς οι παραγωγοί θα λάβουν τις ενισχύσεις τους κανονικά.
      Το Υπ. Γεωργίας παρακολουθεί επίσης τη διαμόρφωση των τιμών παραγωγού και μέχρι σήμερα οι τιμές στο εμπόριο διαμορφώνονται σε επίπεδο. σημαντικά υψηλότερα από αυτά της παρέμβασης, συνεπώς δεν υπάρχει θέμα λήψης παρεμβατικών μέτρων στα πλαίσια της Κοινής Οργάνωσης Αγοράς.
      Ο Υπουργός
      Γ. ΔΡΥΣ»
      8. Στην με αριθμό 1017/21-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 51837/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ' αριθμ. 1017/21-7-2003 Εγγράφου σας με το οποίο κοινοποιείται ερώτηση του Boυλευτή κ. Ν. Ι. Νικολόπουλου, σας γνωρίζουμε τα εξής:
      Με την ακολουθούμενη οικονομική πολιτική έχει ήδη δημιουργηθεί το κατάλληλο περιβάλλον (βελτίωση μακροοικονομικών μεγεθών, ανάπτυξη υποδομών, πολιτική κινήτρων κλπ) ανάληψης υγιών επιχειρηματικών πρωτοβουλιών του ιδιωτικού τομέα της οικονομίας.
      Προς αυτή την κατεύθυνση συμβάλλει ιδιαίτερα και η θέσπιση αποτελεσματικού καθεστώτος κινήτρων που αξιοποιείται σωστά με την καθιέρωση μηχανισμών και διαδικασιών επιλογής προς ενίσχυση των καταλληλότερων επενδυτικών πρωτοβουλιών.
      Για την ορθότερη κρίση και τη λήψη της σχετικής Εγκριτικής απόφασης έχει θεσπιστεί μια σύνθετη διαδικασία (εισήγηση της υπηρεσίας Ιδιωτικών Επενδύσεων, γνωμοδοτήσεις και απόψεις συναρμόδιων φορέων, γνωμοδότηση της αρμόδιας Γνωμοδοτικής Επιτροπής στην οποία εκπροσωπούνται οι συναρμόδιοι φορείς, απόφαση του Υπουργού Οικονομίας και Οικονομικών ή των Γενικών Γραμματέων των Περιφερειών της χώρας) κατά την οποία εξετάζεται η εκπλήρωση των προϋποθέσεων και κυρίως η βιωσιμότητα των επενδυτικών προτάσεων.
      Η επιλογή ωστόσο ενός επενδυτικού προγράμματος για την παροχή κινήτρων δεν συνεπάγεται αυτόματα και την υλοποίησή του. Αυτό σε μεγάλο βαθμό εναπόκειται στον επενδυτικό φορέα και δεν είναι δυνατόν να προκύψει ως τήρηση συμβατικής υποχρέωσής του.
      Στην περίπτωση που έχει χρηματοδοτηθεί για τμήμα των επενδυτικών του δαπανών (εκταμίευση δόσεων από την προβλεπόμενη επιχορήγηση), με τη διακοπή των εργασιών, ο νόμος προβλέπει την επιστροφή της χορηγηθείσας επιχορήγησης και την ανάκληση της εγκριτικής απόφασης.
      Ενώ λοιπόν θεωρείται αναμενόμενο ότι ένα τμήμα από ένα μεγάλο αριθμό εγκεκριμένων επενδυτικών σχεδίων να μην πραγματοποιηθεί, εξαιτίας μεταβολής, παραμέτρων που δεν ήταν δυνατόν να προβλεφθούν κατά το στάδιο της αξιολόγησης εντούτοις αποτελεί βασική επιδίωξη η αύξηση του ποσοστού ολοκλήρωσης και λειτουργίας των επενδυτικών προτάσεων που υπάγονται στο καθεστώς κινήτρων.
      Αυτό ιδιαίτερα μετά το Ν. 2234/94 έχει αυξηθεί σημαντικά ως αποτέλεσμα των νομικών ρυθμίσεων και της βελτίωσης της διαδικασίας επιλογής τους.
      Το γεγονός της μη πραγματοποίησης ορισμένων επενδύσεων που είχαν υπαχθεί στις διατάξεις των αναπτυξιακών νόμων δεν μειώνει καθόλου την συμβολή του καθεστώτος κινήτρων στην ανάπτυξη της οικονομίας δεδομένου ότι και σημαντικότατες επενδύσεις πραγματοποιήθηκαν σε διάφορες περιοχές της χώρας και παρατηρήθηκε σε μεγάλο βαθμό ισόρροπη κατανομή των επενδυτικών πρωτοβουλιών στις περιφέρειες της Επικράτειας (χάρη στη διαφοροποίηση της ποσόστωσης των παρεχόμενων ενισχύσεων) αλλά και βασικοί παραγωγικοί τομείς (μεταποίηση, τουρισμός κλπ.) ενισχύθηκαν από την σωστή αξιοποίηση των κρατικών χρηματοδοτήσεων.
      Παρόλη όμως την θετική επίδραση του θεσμικού πλαισίου χρηματοδοτήσεων στην ενίσχυση του παραγωγικού δυναμικού της χώρας και στην βελτίωση της ανταγωνιστικότητας της Ελληνικής οικονομίας, το Υπουργείο Οικονομίας και Οικονομικών επιδιώκει συνεχώς την προσαρμογή της αναπτυξιακής πολιτικής στις σύγχρονες απαιτήσεις έτσι ώστε να ανταποκρίνεται στα χαρακτηριστικά της εξελισσόμενης οικονομίας (π.χ. διαφοροποίηση των παρεχόμενων κινήτρων –μείωση του ποσοστού της επιχορήγησης -αύξηση των φορολογικών απαλλαγών, κλπ.) ενώ παράλληλα προσπαθεί, αξιοποιώντας κυρίως την εμπειρία από την εφαρμογή των προηγούμενων αναπτυξιακών νόμων να βελτιώσει τις διαδικασίες επιλογής των επενδυτικών σχεδίων και να εισαγάγει συγκεκριμένες ρυθμίσεις (αύξηση του ποσοστού της απαιτούμενης ιδίας συμμετοχής -40%, έγκριση τραπεζικού δανείου κλπ ) που στοχεύουν στην καλύτερη αξιοποίηση των πόρων που διατίθενται για το σκοπό αυτό.
      Σε κάθε περίπτωση πάντως είναι ατεκμηρίωτη και απλουστευτική η αντίληψη περί απωλειών της εθνικής οικονομίας σε θέσεις εργασίας και περιορισμό της αύξησης της παραγωγικής βάσης επειδή ορισμένα επενδυτικά προγράμματα δεν υλοποιούνται σε συγκεκριμένη χρονική περίοδο εκ μέρους των τελικών δικαιούχων των κρατικών ενισχύσεων που έχουν εγκριθεί. Σημασία έχει και αυτό έχει καταστεί πραγματικότητα τα τελευταία χρόνια με την ακολουθούμενη οικονομική αναπτυξιακή πολιτική, η καλύτερη αξιοποίηση των πόρων που διατίθενται για την παροχή κινήτρων, η αύξηση των επενδύσεων, ο εκσυγχρονισμός και η διεύρυνση της παραγωγικής βάσης, η βελτίωση της ανταγωνιστικότητας της Ελληνικών επιχειρήσεων και της Ελληνικής οικονομίας και η ισόρροπη περιφερειακή ανάπτυξη της χώρας.
      Ο Υφυπουργός
      ΧΡΗΣΤΟΣ ΠΑΧΤΑΣ»
      9. Στην με αριθμό 710/10-7-03 ερώτηση του Βουλευτή κ. Βασίλειου Μιχαλόπουλου δόθηκε με το υπ’ αριθμ. 7017/4/3557/31-7-2003 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Μιχαλολιάκος, σας γνωρίζουμε ότι η επίλυση των προβλημάτων που αντιμετωπίζει το πρoσωπικό Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής. οικονομικής και κοινωνικής θέσης, καθώς και των συνθηκών εργασίας του προσωπικού. ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
      Σε συνεργασία με τις συνδικαλιστικές ενώσεις του προσωπικού εξετάζονται από το Υπουργείο μας τα προβαλλόμενα δίκαια θεσμικά και οικονομικά αιτήματά τους και σε όσα δεν έχουν δοθεί λύσεις καταβάλλονται συντονισμένες προσπάθειες, ώστε να αντιμετωπισθούν, σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
      Ειδικότερα, σε ό, τι αφορά τα οικονομικά αιτήματα του ανωτέρω προσωπικού, σας πληροφορούμε ότι πρόθεση της κυβέρνησης είναι η θετική αντιμετώπισή τους, μέσα από το διάλογο αλλά σε συγκεκριμένα εύλογα πλαίσια που επιβάλλουν οι δυνατότητες της οικονομίας.
      Παρά τα σημαντικά βήματα που έγιναν για τη βελτίωση της οικονομικής θέσης του αστυνομικού προσωπικού, η Κυβέρνηση συνέχισε με αμείωτο ενδιαφέρον τις προσπάθειές της προς την κατεύθυνση αυτή, με βάση το ενιαίο μισθoλόγιo του προσωπικού των Ενόπλων Δυνάμεων και των Σωμάτων Ασφαλείας, και με τις διατάξεις του άρθρου 37 του ν. 3016/2002, αναθεωρήθηκε το ισχύον σύστημα μισθολογικών προαγωγών και αντιμετωπίσθηκαν οι όποιες ανισότητες και αδικίες είχαν δημιουργηθεί με ης διατάξεις του ν. 2838/2000, για το σύνολο του προσωπικού, αξιωματικούς και κατωτέρους.
      Στο πλαίσιο αυτό, οι διατάξεις που αφορούν ης μισθολογικές προαγωγές όλων των βαθμών του πυροσβεστικού προσωπικού είναι ενιαίες με αυτές του προσωπικού των Ενόπλων Δυνάμεων, της Ελληνικής Αστυνομίας και του Λιμενικού Σώματος.
      Σε ό,τι αφορά την πρόσληψη των πυροσβεστών εποχικής απασχόλησης, σας πληροφορούμε ότι αυτοί ασφαλίζονται στο Ι.Κ.Α. και δεν εμπλέκονται, ούτε αποδυναμώνουν τα ασφαλιστικά ταμεία του μόνιμου προσωπικού αφού δεν λαμβάνουν παροχές από αυτά.
      Σχετικά με την επιφυλακή του προσωπικού, σύμφωνα με τις διατάξεις του άρθρου 24 του π.δ.210/1992, αυτή διατάσσεται από το διοικητή της Υπηρεσίας του σε περιπτώσεις αντιμετώπισης εκτάκτων αναγκών που μπορούν να δημιουργηθούν από συμβάντα, για τα οποία έχει αρμοδιότητα επέμβασης το Πυροσβεστικό Σώμα, καθώς και σε κάθε άλλη περίπτωση, όμως μόνον μετά από διαταγή του Αρχηγού ή Υπαρχηγού για τους υπαλλήλους του Σώματος και του περιφερειακού διοικητή για τους υπαλλήλους των πυροσβεστικών Υπηρεσιών της γεωγραφικής τους δικαιοδοσίας.
      Αναφορικά με τις μεταθέσεις του προσωπικού, σας γνωρίζουμε ότι, με τον Κανονισμό μεταθέσεων του πυροσβεστικού προσωπικού (Κεφ. Β΄ π.δ. 170/1996), όπως τροποποιήθηκε και συμπληρώθηκε μεταγενέστερα, θεσμοθετήθηκε ένα μοριοδοτούμενο, αξιοκρατικό και αμερόληπτο σύστημα μεταθέσεων, το οποίο εξυπηρετεί τις υπηρεσιακές ανάγκες και ιδιαιτερότητες, όπως αυτές προκύπτουν από την οργανική και υπηρετούσα δύναμη του Σώματος, σε συνδυασμό με τις επιχειρησιακές κατά τόπο απαιτήσεις, αλλά και τις κοινωνικές, οικονομικές και οικογενειακές ανάγκες του προσωπικού.
      Ωστόσο στο Αρχηγείο του Πυροσβεστικού Σώματος έχει συσταθεί επιτροπή, η οποία θα επεξεργασθεί τον υφιστάμενο Κανονισμό μεταθέσεων, προκειμένου να προτείνει τις αναγκαίες βελτιωτικές παρεμβάσεις στα σημεία όπου έχουν εντοπισθεί δυσχέρειες και δυσλειτουργίες ως προς την εφαρμογή του, ώστε να προσαρμοσθεί αυτός απολύτως στις σημερινές υπηρεσιακές ανάγκες, αλλά και κοινωνικές απαιτήσεις.
      Για το επίδομα αυξημένης επιχειρησιακής ετοιμότητας (νυχτερινά) του πυροσβεστικού προσωπικού σας γνωρίζουμε ότι, όπως και για το αστυνομικό προσωπικό, τέθηκε ανώτατο όριο (πλαφόν) 48 ωρών το μήνα, το οποίο θεσμοθετήθηκε με την προσφάτως υπογραφείσα κοινή υπουργική απόφαση. Πάντως, πρέπει να επισημανθεί ότι με τη ρύθμιση αυτή δεν θα μειωθεί ο χρόνος της απαραίτητης νυχτερινής εργασίας, αλλά αυτός θα κατανέμεται σε περισσότερους πυροσβέστες, ώστε αφενός μεν να μην καταπονούνται από την εργασία αυτή ορισμένοι, αφετέρου δε να λαμβάνουν το προαναφερόμενο επίδομα και άλλοι συνάδελφοί τους.
      Για την εκπαίδευση, μετεκπαίδευση και επιμόρφωση του προσωπικού, σας πληροφορούμε ότι έχουν καταρτισθεί και υλοποιούνται σχετικά προγράμματα. Συγκεκριμένα, η εκπαίδευση των πυροσβεστικών υπαλλήλων παρέχεται από τις Σχολές Πυροσβεστών, Αρχιπυροσβεστών και Ανθυποπυραγών της Πυροσβεστικής Ακαδημίας, ενώ στελέχη του Πυροσβεστικού Σώματος επιμορφώνονται σε διάφορα Σχολεία των Ενόπλων Δυνάμεων και των Σωμάτων Ασφαλείας, καθώς και σε σεμινάρια και Κέντρα Επιστημονικής Κατάρτισης της ημεδαπής και αλλοδαπής.
      Επίσης, και οι εποχικοί υπάλληλοι, πέραν της εμπειρίας την οποία έχουν σε αερομεταφερόμενες ομάδες ή σε επίγειες δυνάμεις δασοπυρόσβεσης, υποβάλλονται σε ταχύρυθμη θεωρητική και πρακτική εκπαίδευση στις σύγχρονες μεθόδους πυροπροστασίας στις Υπηρεσίες που υπηρετούν, ενώ συνεχής είναι η συντήρηση και εκπαίδευση του μόνιμου και εποχικού προσωπικού, για την εμπέδωση της αποκτηθείσας εμπειρίας και την ενημέρωσή τους στις νέες τεχνολογικές εξελίξεις και εφαρμογές.
      
      Σε ό,τι αφορά την ενίσχυση και τον εκσυγχρονισμό της υλικοτεχνικής υποδομής των Πυροσβεστικών Υπηρεσιών, πρέπει να επισημάνουμε ότι τα τελευταία χρόνια έχουν γίνει σημαντικά βήματα με την αύξηση των διατιθέμενων κονδυλίων με χρηματοδότηση, τόσο από εθνικούς πόρους, όσο και από προγράμματα της Ε.Ε. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στο πλαίσιο των εξοπλιστικών προγραμμάτων, που βρίσκονται σε εξέλιξη και υλοποιούνται με γοργούς ρυθμούς, εν όψει και της διενέργειας στη χώρα μας των Ολυμπιακών Αγώνων του 2004, ώστε να ενισχυθούν οι Υπηρεσίες με τα αναγκαία σύγχρονα μέσα και εφόδια.
      Συγκεκριμένα, όλα τα πυροσβεστικά οχήματα είναι εξοπλισμένα με ικανό αριθμό φανών, ενώ το έτος 1999 διατέθηκαν στις Πυροσβεστικές Υπηρεσίες 4.500 ατομικοί φανοί για τα προστατευτικά κράνη των πυροσβεστών. Πέραν αυτών, στο τελικό στάδιο της παραλαβής και διανομής βρίσκεται η προμήθεια 3.000 ατομικών φανών και σε εξέλιξη άλλος διαγωνισμός προμήθειας 5.500 ατομικών φανών, ενώ σε κάθε νέα προμήθεια προστατευτικών κρανών προβλέπεται αυτά να συνοδεύονται και από ατομικό φανό.
      Επίσης, όλα τα πυροσβεστικά οχήματα διαθέτουν μόνιμους ασυρμάτους, ενώ φορητοί πομποδέκτες έχουν διανεμηθεί σε μεγάλο μέρος του πυροσβεστικού προσωπικού, καθώς επίσης και αντιπυρικά γάντια συγκεκριμένου τύπου κατάλληλα για επιχειρήσεις πυρκαγιάς και διάσωσης. Ωστόσο, σε εξέλιξη βρίσκεται διαγωνισμός για την προμήθεια 3000 ζευγών γαντιών βελτιωμένου τύπου για τη σταδιακή αντικατάσταση των ήδη υπαρχόντων, ενώ θα καταβληθεί προσπάθεια σε μελλοντικούς διαγωνισμούς όλοι οι πυροσβεστικοί υπάλληλοι να διαθέτουν τον ατομικό τους ασύρματο.
      Σε ό,τι αφορά τις ζώνες πέντε σημείων, αυτές διατίθενται σε επάρκεια μόνο στις Ομάδες διάσωσης του Πυροσβεστικού Σώματος (Ε.Μ.Α.Κ.), εξαιτίας των ιδιαίτερων συνθηκών του επιχειρησιακού τους έργου, ενώ το λοιπό πυροσβεστικό προσωπικό διαθέτει εγκεκριμένου τύπου ατομικές πυροσβεστικές ζώνες. Ήδη, είναι προς διάθεση 10.000 επιπλέον ατομικές πυροσβεστικές ζώνες, καθώς και 10.000 ατομικά πελεκίδια.
      Ο Υφυπουργός
      ΠΑΝΤΕΛΗΣ ΤΣΕΡΚΙΤΙΔΗΣ»
      10. Στην με αριθμό 779/14-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ 90023/18264/3834/1-8-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 779/14-7-03-ερώτηση, που κατατέθηκε στη Βουλή από τη βουλευτή κ. Μαρία Δαμανάκη σχετικά με το προαναφερόμενο θέμα, σας γνωρίζουμε τα ακόλουθα:
      Ο Υγειονομικός σχηματισμός του ΙΚΑ στον Υμηττό αποτελεί αποκεντρωμένη υπηρεσία της Τοπικής Μονάδας Υγείας ΙΚΑ Δάφνης -η οποία στεγάζεται και λειτουργεί εντός της περιοχής του Δήμου Αγ. Δημητρίου -και υπάγεται στην Τ.Μ. Υ. ΙΚΑ Δάφνης.
      Σχετικά με την έλλειψη προσωπικού στο Μικροβιολογικό και Ακτινολογικό Εργαστήριο της Τ.Μ.Υ. ΙΚΑ Δάφνης, στην οποία ανήκουν και τα ιατρεία, Αγ. Δημητρίου και Υμηττού, σας γνωρίζουμε ότι υπηρετούν οι υγειονομικοί υπάλληλοι ως εξής:
      MIKPOBIOΛOΓIKO ΕΡΓΑΣΤΉΡΙΟ
      Κλάδοι                             οργανικές θέσεις                         υπηρετούντες
      ΤΕ Ιατρικών &     Βιολ.. Εργ/ρίων	2	4
      ΔΕ Βοηθών Ιατρ.       »        »               2                                               1
      Σύνολο προβλέπονται 4 παρασκευάστριες και υπηρετούν 5
      ΑΚΤΙΝΟΛΟΓΙΚΟ ΕΡΓΑΣΤΉΡΙΟ
      Κλάδοι                       οργανικές      θέσεις                           υπηρετούντες
      ΤΕ Ραδιολογίας-Ακτινολογίας	1	1
      ΔΕ Χειριστών Ιατρικών Συσκευών	1	2
      Σύνολο προβλέπονται 2 χειριστές και υπηρετούν 3
      Επισημαίνουμε ότι το Ακτινολογικό Εργαστήριο της ΤΜΥ ΙΚΑ Δάφνης λειτουργεί και με απογευματινό ωράριο με τους χειριστές υγειονομικούς υπαλλήλους της ΤΜΥ ΙΚΑ Παγκρατίου. Συνεπώς στην εν λόγω Μονάδα είναι καλυμένο το 100% των προβλεπομένων θέσεων σύμφωνα με τον οργανισμό του Iδρύματoς.
      'Όσον αφορά την έλλειψη ιατρικού προσωπικού στις προαναφερόμενες ειδικότητες σας γνωρίζουμε ότι δεν υφίσταται ανάγκη ιατρού μικροβιολόγου και ακτινολόγου, αφού ήδη υπηρετούν δύο (2) ακτινολόγοι και τέσσερις (4) μικροβιολόγοι.
      Σημειώνoυμε ότι από το έτος 1985 καταβάλλονται από τη Διοίκηση του ΙΚΑ προσπάθειες εξεύρεσης κατάλληλου χώρου για τη δημιουργία εργαστηρίων της ΤΜΥ ΙΚΑ Δάφνης, ώστε να εξυπηρετούνται οι ασφαλισμένοι όλων των περιοχών που υπάγονται σ’ αυτήν.
      Επειδή οι προσπάθειες αυτές δεν απέδωσαν έγινε επέκταση το έτος 1995 της μίσθωσης του Yγειoνoμικoύ σχηματισμού του ΙΚΑ στον Υμηττό προκειμένου να στεγαστούν και να λειτουργήσουν Βιοπαθολογικό και Ακτινολογικό Εργαστήριο.
      Σήμερα κρίνεται αναγκαίο για την αποτελεσματικότερη εξυπηρέτηση του συνόλου των ασφαλισμένων, που υπάγονται στην ΤΜΥ ΙΚΑ Δάφνης (περιοχές Δάφνης, Αγ. Δημητρίου, Υμηττού και τμήματος του Aλίμoυ) να μεταστεγαστούν τα εργαστήρια αυτά πλησίον της Κεντρικής Μονάδας.
      Η μεταστέγαση αυτή σε συνδυασμό με τα εν εξελίξει προγράμματα αναδιοργάνωσης του Εργαστηριακού Τομέα του ΙΚΑ θα συμβάλλει στην πλήρη αναβάθμιση των παρεχομένων υπηρεσιών στους ασφαλισμένους των περιοχών που καλύπτει η ΤΜΥ ΙΚΑ Δάφνης.
      Σημειώνεται ότι ήδη μισθώθηκε χώρος και επίκειται η έναρξη λειτουργίας φυσικοθεραπευτηρίου, το οποίο θα υπάγεται στην ΤΜΥ ΙΚΑ Δάφνης.
      Επισημαίνουμε ότι το Πολυϊατρείο της Μονάδας είναι μία από τις 127 Υπηρεσίες Υγείας του ΙΚΑ που εντάχθηκαν στο νέο Σύστημα Διαχείρισης Ζήτησης Υπηρεσιών Υγείας (τηλεφωνικό ραντεβού, 184).
      Το σύστημα αυτό έχει σαν αποτέλεσμα να καταργηθεί το φαινόμενο της αναμονής των ασφαλισμένων έξω από τα ιατρεία για να πάρουν σειρά και να εξεταστούν από το γιατρό δεδομένου ότι με ένα απλό τηλεφώνημα στο 184, μπορούν να κλείσουν ραντεβού με γιατρό της επιλογής τους ή με διαθέσιμο γιατρό της ίδιας ειδικότητας.
      Για την άμεση εξυπηρέτηση των επειγόντων περιστατικών έχουν προβλεφθεί από το Σύστημα κενά μεταξύ των προγραμματισμένων ραντεβού και οι ασφαλισμένοι εξυπηρετούνται χωρίς ταλαιπωρία μετά από την κρίση περί του επείγοντος του αρμόδιου ιατρικού οργάνου.
      Τέλος σχετικά με το θέμα της εξεύρεσης νέου κτιρίου για τη στέγαση μέρους των Υγειονομικών Υπηρεσιών του Υποκαταστήματος του ΙΚΑ Αγ. Δημητρίου, σας γνωρίζουμε ότι ήδη το Ίδρυμα διενήργησε δημόσιο μειοδοτικό διαγωνισμό στις 16/7/2003, όπου και υποβλήθηκαν έξι (6) προσφορές για οικήματα εντός του Δήμου Αγίου Δημητρίου.
      Η Επιτροπή Στέγασης της Τεχνικής Δ/νσης της Διοίκησης του ΙΚΑ βρίσκεται αυτή τη στιγμή στη φάση αξιολόγησης των προσφορών των οικημάτων προκειμένου να κριθεί η καταλληλότητα τους για τον σκοπό που προορίζονται.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      11. Στην με αριθμό 1264/24-7-03 ερώτηση του Βουλευτή κ. Ευάγγελο Μπασιάκου δόθηκε με το υπ’ αριθμ. ΑΠ 16447Β/8-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1264 που κατατέθηκε στις 24/7/2003 από τον Βουλευτή κ. Ευάγγελο Μπασιάκο και μας διαβιβάστηκε με το α.π. ΥΠΠΟ/Γ.Υ./Κ.Ε./99/13.8.03 από το Υπουργείο Πολιτισμού, σας πληροφορούμε ότι οι ανάγκες σε όλα τα είδη φυτών (δένδρα, θάμνοι, πόες) έχουν εγκαίρως καθορισθεί (Μάρτιος 2001) από τις μελέτες του Οργανισμού Ρυθμιστικού Σχεδίου και Προστασίας Περιβάλλοντος Αθήνας (ΟΡΣΑ) και του ΥΠΕΧΩΔΕ και έχουν κοινοποιηθεί στους έλληνες φυτωριούχους μέσω των συνεταιρισμών τους σε επανειλημμένες συσκέψεις στο ΥΠΕΧΩΔΕ.
      Οι εκπρόσωποι των φυτωριούχων διαβεβαίωσαν ότι θα καλύψουν όλες τις ανάγκες σε φυτά εκτός από ειδικές περιπτώσεις που θα αφορούν φυτά εισαγωγής ειδικών προδιαγραφών.
      Η Υπουργός
      Β. ΠΑΠΑΝΔΡΕΟΥ»
      12. Στην με αριθμό 1850/19-8-03 ερώτηση της Βουλευτού κ. Μαρίας Κόλλια – Τσαρούχα δόθηκε με το υπ’ αριθμ. 111936 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της υπ’ αρ. 1850/19.8.03 ερώτησης που κατατέθηκε από την Βουλευτή κ. Μαρία Κόλλια Τσαρούχα και αφορά την νιτρορύπανση των πόσιμων υδάτων του Νομού-Σερρών σας γνωρίζουμε ότι:
      Το θέμα του ελέγχου της ποιότητας των πόσιμων υδάτων δεν εμπίπτει στις αρμοδιότητες του ΥΠΕΧΩΔΕ αλλά του συνερωτώμενου Υπουργείου Υγείας – Πρόνοιας.
      Όσον αφορά στον έλεγχο των επιπέδων νιτρορύπανσης των υπογείων νερών στην περιοχή του Ν. Σερρών, η λεκάνη του Στρυμόνα ποταμού η οποία περιλαμβάνει ολόκληρο τον κάμπο των Σερρών και την λίμνη Κερκίνη έχει χαρακτηρισθεί ως ευπρόσβλητη ζώνη ως προς την νιτρορύπανση γεωργικής προέλευσης και περιελήφθη στην ΚΥΑ 20419/2522/7.9.2001 (ΦΕΚ1212/Β΄/18.9.01) κυρίως για προληπτικούς λόγους, με βάση το γεγονός ότι εμφανίζονται στην περιοχή ελάχιστες μόνο τιμές νιτρορύπανσης υψηλότερες από τις οριζόμενες στην σχετική Κοινοτική Οδηγία.
      Δεδομένου ότι, η εμφανιζόμενη νιτρορύπανση είναι γεωργικής προέλευσης, καταρτίστηκε για την περιοχή Πρόγραμμα-Δράσης με επισπεύδοντα το Υπουργείο Γεωργίας.
      Επίσης καταρτίστηκαν Γενικοί Κώδικες Ορθής Γεωργικής Πρακτικής (ΚΥ Α 85167/820/20.3.2000, ΦΕΚ 477/8/6.4.2000) υπό την εποπτεία του Υπουργείου Γεωργίας η εφαρμογή των οποίων είναι υποχρεωτική στο σύνολο της χώρας σύμφωνα με την Οδηγία 91/676/ΕΟΚ
      Η Υφυπουργός
      Ρ. ΖΗΣΗ»
      13. Στην με αριθμό 1875/20-8-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Β-4286/11-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1875/20.08.2003 που κατέθεσε στη Βουλή ο Βουλευτής κ. Kυριάκος Σπυριούνης, σχετικά με τη χρήση καυσίμου υδρογόνου σε οχήματα, σας πληροφορούμε τα παρακάτω:
      Το Υπουργείο Μεταφορών και Επικοινωνιών ενημερώνεται συνεχώς και παρακολουθεί τις εξελίξεις στο θέμα της καθιέρωσης νέων, φιλικών προς το περιβάλλον, καυσίμων στα πλαίσια λειτουργίας ειδικών επιτροπών και προγραμμάτων της Ε.Ε. και του ΟΗΕ.
      Κατά την τελευταία για το θέμα αυτό Συνάντηση της Επιτροπής της Ε.Ε. που πραγματοποιήθηκε στις 16 και 17 Ιουνίου 2003, στην οποία συμμετείχε και εκπρόσωπος του Υπ.Μ.Ε., και έγινε παρουσίαση και προβολή των αποτελεσμάτων της έρευνας που κοινοποίησε η συσταθείσα για το σκοπό αυτό Υψηλή Ομάδα Εργασίας (High Level Group).
      Δεδομένου ότι στο σύνολό τους σχεδόν τα προγράμματα για το υδρογόνο και τις κυψέλες καυσίμου είναι ερευνητικά η χώρα μας συμμετέχει σε τουλάχιστον εννέα (9) τέτοια προγράμματα, μέσω πανεπιστημιακών ερευνητικών ιδρυμάτων, όπως:
      HELPS -μέσω του Κέντρου Ανανεώσιμων Πηγών Ενέργειας
      SOFCnet -μέσω του Πανεπιστημίου Πατρών
      HYSTORY -μέσω του Κέντρου «Δημόκριτος»
      ΒIΟ-Η2 -μέσω του Πανεπιστημίου Πατρών
      HYSOCIETY- μέσω του Ε.Μ.Π.
      Δεν συμμετέχει προς το παρόν στο παρόμοιο με τα παραπάνω, πρόγραμμα CUTE, λόγω του πιλοτικού -ερευνητικού χαρακτήρα του.
      Τέλος, επισημαίνεται ότι στον τομέα των δημοσίων μεταφορών η χώρα μας διαθέτει τον μεγαλύτερο στόλο λεωφορείων που κινούνται με φυσικό αέριο.
      Ο Υπουργός
      ΧΡΙΣΤΟΣ ΒΕΡΕΛΗΣ»
      14. Στην με αριθμό 1468/30-7-03 ερώτηση του Βουλευτή κ. Κωνσταντίνου Τσιπλάκη  δόθηκε με το υπ’ αριθμ. 118585/5-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1468, που κατατέθηκε στις 30-7-2003 από τον Βουλευτή κ. Κων/νο Τσιπλάκη και που αφορά την επεξεργασία αποβλήτων οινοποιίας, σας γνωρίζουμε, στο πλαίσιο των αρμοδιοτήτων μας, τα ακόλουθα:
      Τα οινοποιεία, με βάση τη νομοθεσία περιβαλλοντικής αδειοδότησης (3010/2002) λαμβάνουν έγκριση περιβαλλοντικών όρων από τις Περιφέρειες και τις Νομαρχίες μετά από υποβολή ΜΠΕ στις οποίες μπορούν να προταθούν όλες οι φιλικές προς το περιβάλλον μέθοδοι. 
      Το Υ.ΠΕ.ΧΩ.Δ.Ε. ενθαρρύνει την εφαρμογή τέτοιων μεθόδων και με την τελευταία νομοθεσία τις επιβάλει ως υποχρεωτικές (Νόμος 2965/2001, για τη Βιώσιμη Ανάπτυξη Αττικής, και Αποφάσεις 11014/703/Φ104/ΦΕΚ 332Β /2003, 15393 2332 ΦΕΚ 1022 Β /2002 που εισάγουν την ολοκληρωμένη πρόληψη και έλεγχο της ρύπανσης και τις Βέλτιστες Διαθέσιμες Τεχνικές).
     Οι αρμόδιες υπηρεσίες για την έγκριση των περιβαλλοντικών όρων, μπορούν να θεωρήσουν ότι η παραπάνω τεχνολογία είναι φιλική προς το περιβάλλον, κατά την σχετική διαδικασία.
     Για τη διαμόρφωση σαφούς γνώμης, αν η εν λόγω τεχνολογία είναι φιλική προς το περιβάλλον, απαιτούνται περισσότερα στοιχεία.
     Τέλος, η χρηματοδότηση της παραπάνω μεθόδου μπορεί να εξετασθεί μέσα από τα προγράμματα Γ΄ ΚΠΣ του Υπουργείου Ανάπτυξης, μετά από αίτηση των ενδιαφερομένων.
     Η Υπουργός
     Β. ΠΑΠΑΝΔΡΕΟΥ»
      15. Στην με αριθμό 1476/30-7-03 ερώτηση του Βουλευτή κ. Κυριάκου Σπυριούνη  δόθηκε με το υπ’ αριθμ. 7017/4/3621/20-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Σπυριούνης σας γνωρίζουμε ότι η προστασία προσώπων και πραγμάτων από έκνομες ενέργειες αποτελεί υποχρέωση της Ελληνικής Αστυνομίας που απορρέει από την αποστολή της. Η επισήμανση και επιλογή και γενικά ο προσδιορισμός των στόχων που χρήζουν ιδιαίτερης προστασίας και η διάθεση του αναγκαίου προσωπικού και των απαραίτητων μέσων για τη φρούρησή τους, γίνεται μετά από επισταμένη μελέτη και εκτίμηση από τις αρμόδιες Υπηρεσίες μας όλων των παραμέτρων που άπτονται της ασφάλειάς τους, δηλαδή της ιδιότητας του προσώπου, του βαθμού επικινδυνότητας, των υπαρχουσών πληροφοριών, των επικρατουσών διεθνών και εσωτερικών συνθηκών και των διακρατικών σχέσεων.
      Με βάση τα ανωτέρω και ύστερα από απόφαση του Αρχηγού της Ελληνικής Αστυνομίας διατίθενται αστυνομικοί για την προσωπική ασφάλεια σε διάφορα πρόσωπα, μεταξύ των οποίων συμπεριλαμβάνονται και τα πρόσωπα που αναφέρονται στην ερώτηση. Ωστόσο, όπως είναι φανερό, για λόγους ασφαλείας, δεν είναι δυνατόν να αναφερθούν οι λόγοι που επιβάλλουν τη λήψη μέτρων προστασίας για κάθε συγκεκριμένο πρόσωπο, καθώς και το διατιθέμενο για την ασφάλειά τους αστυνομικό προσωπικό, αφού έτσι τα στοιχεία αυτά θα περιήρχοντο σε γνώση τρίτων προσώπων.
      Τέλος πρέπει να επισημάνουμε ότι από τις αρμόδιες Υπηρεσίες μας, κατά τακτά χρονικά διαστήματα, γίνεται αξιολόγηση όλων των περιπτώσεων, ως προς τη συνέχιση της διάθεσης αστυνομικών, σύμφωνα με τις υπάρχουσες πληροφορίες για τον κίνδυνο που διατρέχουν τα πρόσωπα αυτά, με στόχο τον περιορισμό του διατιθέμενου προσωπικού και των μέσων, αλλά και την τροποποίηση των μέτρων ασφαλείας.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      16. Στην με αριθμό 1479/30-7-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Φ.900/3682/6725/28-8-03 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1479/30-07-2003 ερώτησης, που κατέθεσε ο Βουλευτής κ. Κυριάκος Σπυριούνης, με θέμα την κατασκευή εγκαταστάσεων βιολογικού καθαρισμού στον Οικισμό του ΟΣΜΑΕΣ στην Κάρυστο, σας γνωρίζουμε τα εξής:
      Στον ανωτέρω οικισμό δεν κατασκευάζεται εγκατάσταση βιολογικού καθαρισμού και επεξεργασίας λυμάτων. Η ενεργούμενη κατασκευή αντλιοστασίων είναι μέρος του τμήματος της αποχετεύσεως του οικισμού.
      Το Ανώτατο Στρατιωτικό Συμβούλιο (ΑΣΣ) με το υπ’ αριθμ. 33 Πρακτικό της 4ης/24-01-2002 Συνεδρίασής του έχει ήδη αποφασίσει τη διαγραφή από τον οικείο προϋπολογισμό των δαπανών που αφορούν στην κατασκευή μονάδας βιολογικού καθαρισμού, ώστε ουδεμία δαπάνη να γίνει για το συγκεκριμένο έργο.
      Επιπλέον, όλα τα μέλη του ΟΣΜΑΕΣ έχουν ενημερωθεί για τους λόγους μη κατασκευής του εν λόγω έργου με σχετικά έγγραφα του ΓΕΣ (Διεύθυνση Οικονομικού).
     Ο Υφυπουργός
     ΛΑΖΑΡΟΣ ΛΩΤΙΔΗΣ»
      17. Στην με αριθμό 1490/30-7-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/Γ.Υ/Κ.Ε./119/19-8-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 1490/30-07-03 ερώτηση του Βουλευτή κ. Φώτη Κουβέλη, σας γνωρίζουμε τα εξής:
      Με τον τρόπο που διεξάγονται οι εργασίες ανάδειξης του χώρου του Kεραμεικoύ όχι μόνον δεν θίγεται ο χώρος και δεν καταργείται το αρχαιολογικό πάρκο, αλλά αντιθέτως αποφεύγονται κατασκευές οι οποίες θα αποτελούσαν επιβάρυνση για ένα τόσο ευαίσθητο τόπο. Οι εργασίες έχουν την έγκριση και τελούν υπό την παρακολούθηση της αρμόδιας Εφορείας. Η καταβύθιση της Ερμού, πέρα από το ότι δεν προσέφερε τίποτα στον Kεραμεικό, ασφαλέστατα θα έθιγε τα υποκείμενα αρχαία.
      Οι ενημερωτικές καταχωρήσεις στον Τύπο της Ανώνυμης Εταιρείας Ενοποίησης των Αρχαιολογικών Χώρων της Αθήνας δεν συνιστούν μόνιμες κυκλοφοριακές ρυθμίσεις, αλλά οδηγίες για την πρόσβαση στην ευρύτερη περιοχή, ώστε να περιοριστεί η ταλαιπωρία των πολιτών όσο εκτελούνται έργα.
      Ο χρόνος εκτέλεσης του Έργου, συναρτάται βέβαια με το πλήθος των έργων που όπως είναι γνωστό εκτελούνται σε όλο το ιστορικό κέντρο της πόλης, επιδίωξη όμως της ΕΑΧΑ Α.Ε. είναι ο χρόνος αυτός να είναι ο βραχύτερος δυνατός.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
      18. Στην με αριθμό 1496/30-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 36110/13-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο του Νομαρχιακού Διαμερίσματος Πειραιώς, σας πληροφορούμε τα εξής:
      α. Κατά το έτος 2003 εκτελέσθηκαν τα παρακάτω έργα: 
      - Αποκατάσταση φθορών ασφάλτου οδοστρώματος Δήμων Νομαρχίας Πειραιά και νήσων Αίγινας και Σαλαμίνας προϋπολογισμού 89.762,27 ευρώ, με το οποίο έγιναν επεμβάσεις και στο οδικό δίκτυο της Ν. Αίγινας.
      - Αποκατάσταση γέφυρας ρέματος Σκοτεινής - Ανιτσαίου Αίγινας προϋπολογισμού 145.000,00 ευρώ.
     - Στον οδικό άξονα Αίγινας - Πέρδικας ολοκληρώθηκε το τμήμα από Φάρο έως Πέρδικα με την εργολαβία «Συντήρηση - Βελτίωσης οδικού δικτύου από Φάρο έως Πέρδικα Νήσου Αίγινας» δαπάνης 924.872,30 ευρώ.
     β. Πρόσφατα εγκρίθηκε από την Περιφέρεια Αττικής η κατασκευή του έργου:
     «Κατασκευή και βελτίωση οδού από λιμάνι Αίγινας έως Φάρο - Ενίσχυση σήμανσης και οδικής ασφάλειας Νήσου Αίγινας» προϋπολογισμού 991.200.000 ευρώ. Το έργο αυτό θα δημοπρατηθεί σύντομα.
     γ. Συντάσσεται μελέτη και σύντομα θα δημοπρατηθεί το έργο «Αποκατάσταση επαρχιακού οδικού δικτύου Ν. Αίγινας» προϋπολογισμού 250.000 ευρώ. Με το έργο αυτό θα γίνουν ασφαλτικές και λοιπές εργασίες για αποκατάσταση ζημιών από πλημμύρες στο επαρχιακό οδικό δίκτυο της νήσου, συνεπώς και στις οδούς Αίγινα -Αγία Μαρίνα και Αίγινα - Σουβάλα.
     Ο Υφυπουργός
     Λ. ΠΑΠΑΔΗΜΑΣ»
      19. Στην με αριθμό 1541/31-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 261/21-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Μ. Δαμανάκη, σας πληροφορούμε τα εξής:
      Για την διασφάλιση της συνύπαρξης των βιολογικών και συμβατικών καλλιεργειών με Γενετικά Τροποποιημένες καλλιέργειες η Γενική Γραμματεία της Ευρωπαϊκής Επιτροπής υπέβαλε προς τα Κράτη Μέλη σύσταση της Επιτροπής της 23-07-03 σχετικά με την θέσπιση κατευθυντήριων γραμμών για την ανάπτυξη Εθνικών στρατηγικών και βέλτιστων πρακτικών για το εν λόγω θέμα.
      Βάσει των κατευθυντήριων αυτών γραμμών και λόγω της ποικιλομορφίας των γεωργικών διαρθρώσεων, των συστημάτων γεωργικής παραγωγής και των οικονομικών και κοινωνικών συνθηκών κάτω από τις οποίες ασκούν οι γεωργοί της Ε.Ε. το επάγγελμά τους, το κάθε Κράτος μέλος υποχρεούται να αναπτύξει τις δικές του Εθνικές Στρατηγικές και πρακτικές για την συνύπαρξη.
      Για τον λόγο αυτό στις 14-15 Ιουλίου 2003 διοργανώθηκε διημερίδα με θέμα την υπόψη συνύπαρξη, στην οποία ακούστηκαν οι απόψεις τόσο των περιβαλλοντικών φορέων όσο και όλων των εμπλεκόμενων φορέων.
      Η χώρα μας θα λάβει υπόψη της τις κατευθυντήριες οδηγίες, συνεκτιμώντας και τις απόψεις των ενδιαφερόμενων φορέων -οργανώσεων, και θα εφαρμόσει όλα τα απαραίτητα μέτρα που απαιτούνται για την διασφάλιση της συνύπαρξης. 
      Κατά την θέσπιση αυτών των μέτρων θα ληφθούν υπόψη οι ειδικές συνθήκες της Ελληνικής Γεωργίας (μικρό μέγεθος γεωργικού κλήρου, πολυτεμαχισμός, ανάγλυφο εδάφους κλπ.).
      Σημειώνεται ότι, συζήτηση επί της ουσίας του εν λόγω θέματος, θα διεξαχθεί στο συμβούλιο Υπουργών Γεωργίας του Σεπτεμβρίου.
      Ο Υφυπουργός
      Ε. ΑΡΓΥΡΗΣ»
      20. Στην με αριθμό 1546/31-7-03 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. 82259/ΙΗ/21-8-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1546/31-7-03 την οποία κατέθεσε ο Βουλευτής κ Στ. Kαλαφάτης σχετικά με τις Ανώτερες Παραγωγικές Στρατιωτικές Σχολές των Εvόπλων Δυνάμεων και στα θέματα της αρμοδιότητάς μας, σας γνωρίζουμε ότι οι Σχολές που ανήκουν στην Ανώτερη βαθμίδα της Τριτοβάθμιας Εκπαίδευσης είναι ισότιμες μεταξύ τους.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      21. Στην με αριθμό 1561/31-7-03 ερώτηση του Βουλευτή κ. Ηλία Καλιώρα δόθηκε με το υπ’ αριθμ. 265/21-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο βουλευτής κ. Η. Καλιώρας σας πληροφορούμε τα εξής:
      Για την οργάνωση της αγοραστικής παρέμβασης στο ρύζι εφαρμόζονται οι διατάξεις του κανονισμού 708/98 της Επιτροπής.
      Στα πλαίσια του υφιστάμενου Κοινοτικού Δικαίου κατεβλήθη προσπάθεια για την έναρξη λειτουργίας της παρέμβασης στο συντομότερο χρονικό διάστημα για την άμεση απορρόφηση των αποθεμάτων ρυζιού των παραγωγών.
      Ο διαγωνισμός για την ανάδειξη φορέων παρέμβασης στον τομέα του ρυζιού, εμπορικής περιόδου 2002-03 έχει ήδη ολοκληρωθεί. Επειδή οι κατατεθείσες τεχνικές προσφορές δεν πληρούσαν τους όρους της διακήρυξης και λόγω της καταληκτικής ημερομηνίας στις 31.08.03 για την ολοκλήρωση της εισκόμισης του ρυζιού παρέμβασης βάσει των Κοινοτικών Κανονισμών, η οποία δεν αφήνει χρονικά περιθώρια για την εκτέλεση του έργου της αγοραστικής παρέμβασης, ο διαγωνισμός ματαιώθηκε βάσει της 52407/14.07.03 Υπ. Απόφασης.
      Επιπλέον ο ΟΠΕΚΕΠΕ εξουσιοδοτήθηκε να ενεργοποιήσει το άρθρο 3 παρ. 3 ισχυουσών από προηγούμενες περιόδους συμβάσεων, ώστε το αναποφλοίωτο ρύζι εμπορικής περιόδου 2002-03 να αποθεματοποιείται για απεριόριστο χρόνο στις ήδη εκκενωθείσες ή αχρησιμοποίητες εγκεκριμένες κυψέλες των αποθηκευτικών κέντρων των φορέων που έχουν ήδη υπογράψει.
      Τη συγκέντρωση ρυζιού εσοδείας 2002-2003 ανέλαβε το σύνολο των εταιριών που αυτή τη στιγμή διαθέτουν στους αποθηκευτικούς τους χώρους ρύζι παρέμβασης παλαιοτέρων εσοδειών.
      Ήδη η εισκόμιση ρυζιού εμπορικής περιόδου 2002-03 βρίσκεται στο τέλος και έχουν εισκομισθεί στις αποθήκες όλες οι προσφερόμενες ποσότητες μεμονωμένων παραγωγών και συνεταιρισμών αγροτών. Μετά την έκδοση των οριστικών αναλυτηρίων θα ακολουθήσει η πληρωμή των παραγωγών, η οποία, όπως πιστεύουμε, θα γίνει πολύ πιο σύντομα από κάθε άλλη περίοδο.
     Ο Υφυπουργός
     Ε. ΑΡΓΥΡΗΣ»
      22. Στην με αριθμό 1605/31-7-03 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 16286Β/6-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση 1605/31-7-03 της Βουλευτού κ. Ξηροτύρη - Αικατερινάρη, σας κάνουμε γνωστό ότι το ΥΠΕΧΩΔΕ αναγνωρίζει την ανάγκη αστικής-οργάνωσης, προστασίας και τόνωσης των μεγάλων πολεοδομικών κέντρων της Περιφέρειας, προκειμένου να συμβάλλουν στην ισόρροπη ανάπτυξη της χώρας. Το γεγονός αυτό επιβεβαιώνεται κατ 'αρχήν από την αναφορά του ν. 2508/97 σε συγκεκριμένα έξι (6) αστικά συγκροτήματα με πρώτο στην τάξη, αυτό της Πάτρας.
      Με στόχο την ανάθεση των Ρυθμιστικών Σχεδίων, έχουν ζητηθεί από 24/12/2002, οι απόψεις των τοπικών φορέων και η οριοθέτηση της περιοχής μελέτης. Με απόφαση του Νομαρχιακού Συμβουλίου Αχαΐας που μας διαβιβάστηκε, ο Δήμος Πάτρας, το ΤΕΕ και το Πανεπιστήμιο Πάτρας, συμφωνούν για την αναγκαιότητα της εκπόνησης Ρυθμιστικού Σχεδίου.
      Παράλληλα σας γνωρίζουμε ότι στην ευρύτερη περιοχή εκπονούνται μελέτες χωροταξικού και αναπτυξιακού περιεχομένου όπως η Ειδική Χωροταξική Μελέτη των ακτών του Κορινθιακού, το Σχέδιο Χωροταξικής Οικιστικής Οργάνωσης Ανοικτών Περιοχών (ΣΧΟΟΑΠ) του Δήμου Αντιρρίου και η Μελέτη για την ανάπτυξη του εργοταξιακού χώρου (μετά την συμπλήρωση της κατασκευής της Γέφυρας Ρίου-Αντιρρίου) του Πανεπιστημίου Πατρών.
     Κατά την κατάρτιση του Ρυθμιστικού Σχεδίου Πάτρας θα συνεκτιμηθούν οι παραπάνω μελέτες.
     Στο υπόλοιπο του Νομού Αχαΐας, στο οποίο αναφέρεσθε, εκπονούνται η τροποποίηση του Γενικού Πολεοδομικού Σχεδίου Αιγίου και το ΣΧΟΟΑΠ Αιγείρας. Οι Δήμοι θα πρέπει να συνεργαστούν με την Περιφέρεια Δυτικής Ελλάδας για τον προγραμματισμό ανάθεσης και εκπόνησης νέων μελετών ΓΠΣ και ΣΧΟΟΑΠ, ώστε να καλυφθούν όλοι οι Δήμοι του Νομού και να αντιμετωπίσουν τον πολεοδομικό σχεδιασμό στα πλαίσια της «Αειφόρου Ανάπτυξης».
     Η Υπουργός
     Β. ΠΑΠΑΝΔΡΕΟΥ»
      23. Στην με αριθμό 1451/29-7-03 ερώτηση της Βουλευτού κ. Μαρίας Κόλλια- Τσαρουχά δόθηκε με το υπ’ αριθμ. ΥΠΠΟ/Γ.Υ/Κ.Ε/117/19-8-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1451/29.07.2003 ερώτηση της Βουλευτού κας Μαρίας Κόλλια - Τσαρουχά γνωρίζουμε τα εξής:
      Το Υπουργείο Πολιτισμού δια των αρμοδίων Περιφερειακών του Μονάδων (ΙΗ΄ Εφορεία Προϊστορικών και Κλασικών Αρχαιοτήτων Διεύθυνση Αναστήλωσης Βυζαντινών και Μεταβυζαντινών Μνημείων) έχει μεριμνήσει με συγκεκριμένες εργασίες συντήρησης, στερέωσης και στεγανοποίησης για την αντιμετώπιση και επίλυση των κτιριολογικών προβλημάτων που αντιμετώπισε το Μπεζεστένι όπου στεγάζεται το Αρχαιολογικό Μουσείο Σερρών από τις αρχές της δεκαετίας του 1970.
      Η ΙΗ΄ ΕΠΚΑ. παράλληλα. δίνει μεγάλη σημασία και προτεραιότητα στο γενικότερο θέμα του εκσυγχρονισμού του .Μουσείου, εκπονώντας ένα νέο μουσειολογικό πρόγραμμα που θα έχει ως στόχο την ανάδειξη των σημαντικών αρχαιολογικών ευρημάτων του Νομού αλλά και της πολυεπίπεδης αξίας του ίδιου του διατηρητέου κτιρίου. Η μέριμνα αυτή εκφράστηκε εμπράκτως κατά το προηγούμενο έτος (2002) όταν η Εφορεία πρότεινε προς ένταξη στα ΠΕΠ Κεντρικής Μακεδονίας το έργο «Συντήρησης - Ανάπλασης - Επανέκθεσης Μπεζεστενίου Σερρών», πρόταση που τελικώς δεν εγκρίθηκε διότι κρίθηκε ως ανώριμη.
      Η Εφορεία επανήλθε στην πρόταση ένταξης του έργου αυτού, με προϋπολογισμό 586.940€. στο μέτρο 3.6 «Εκσυγχρονισμός των υποδομών για την ανάπτυξη της πολιτιστικής δραστηριότητας» μετά την τελευταία προκήρυξη της Περιφέρειας Κεντρικής Μακεδονίας και αναμένονται τα σχετικά αποτελέσματα.
      Ως γνωστόν, το ΥΠ.ΠΩ. ήδη από το 1993 είχε αποδεχθεί την παραχώρηση οικοπέδου στο κέντρο της πόλης των Σερρών για την ίδρυση Νέου Μουσείου (βλ. ΥΠΠΟ/ ΑΠΑΛ/ΦΟ4Α-148/132421362/22.3.93 Υ.Α.). Στη συνέχεια. η Διεύθυνση Μελετών Μουσείων σε συνεργασία με την Διεύθυνση Προϊστορικών και Κλασικών Αρχαιοτήτων και τη Διεύθυνση Βυζαντινών και Μεταβυζαντινών Μνημείων, δια της ειδικής Επιτροπής που είχε συγκροτηθεί για το έργο αυτό (σχετ. ΥΠΠΟ/ΑΡΧ/Β2/Φ21/33742/768/3.2.95). απεφάνθη ότι το οικόπεδο ήταν μικρό και δεν επαρκούσε για την κάλυψη των μελλοντικών αναγκών του νέου Μουσείου. Καθώς όλα τα διαθέσιμα οικόπεδα εντός πόλεως δεν πληρούσαν τις προϋποθέσεις για την ανέγερση Μουσείου λόγω έκτασης ή θέσης, η επιτροπή είχε προτείνει ως προσφορότερη λύση είχε την παραχώρηση μέρους του στρατοπέδου Παπαλουκά και την ανέγερση του νέου Μουσείου στο χώρο αυτό, μια πρόταση που έχει ληφθεί υπόψη και στο τροποποιημένο Γενικό Πολεοδομικό Σχέδιο των Σερρών (ΦΕΚ 700/τ. Δ/18.9.98).
      Εν τούτοις, η εκπόνηση των απαιτούμενων κτιριολογικών και μουσειολογικών μελετών για την κατασκευή και οργάνωση της έκθεσης του νέου Μουσείου Σερρών κρίνεται ακόμη ως ανώριμη, εφόσον δεν έχει οριστικοποιηθεί το θέμα της επιλογής της έκτασης για την ανέγερσή του.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      24. Στην με αριθμό 1518/30-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/Γ.Υ/Κ.Ε/122/19-8-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1518/30.07.2003 ερώτηση της Βουλευτού κας Μαρίας Δαμανάκη, σας γνωρίζουμε τα εξής:
      Μόλις ενημερώθηκα από τον Τύπο για την κατεδάφιση του σπιτιού του λογοτέχνη Γιάννη Σκαρίμπα, έκανα την ακόλουθη δήλωση: «Πρόκειται για μία κραυγαλέα παραβίαση του νόμου που συνεπάγεται αυστηρές διοικητικές και ποινικές κυρώσεις. Δόθηκε ήδη εντολή στις αρμόδιες υπηρεσίες να κινήσουν όλες τις διαδικασίες και να αναφέρουν την τέλεση της πράξης στην αρμόδια εισαγγελική αρχή».
      Μετά τις τελευταίες εξελίξεις και ύστερα από την επιτόπια αυτοψία της αρμόδιας Εφορείας Νεωτέρων Μνημείων Αττικής στην Χαλκίδα, η Εφορεία συγκροτεί φάκελο για τον χαρακτηρισμό του εναπομείναντος τμήματος της οικίας του Γιάννη Σκαρίμπα. Ο φάκελος θα αποσταλεί στο αρμόδιο Κεντρικό Συμβούλιο Νεωτέρων Μνημείων για γνωμοδότηση. Η Εφορεία Νεωτέρων Μνημείων Αττικής προτίθεται να προβεί σε συγκεκριμένη πλέον πρόταση για την αξιοποίηση του ακινήτου.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      25. Στην με αριθμό 1557/31-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Φ. 32/οικ. 15990/20-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σχετικά με την ερώτηση με αριθμό 1557/31-7-2003 που κατέθεσε ο βουλευτής κ. Ηλ. Καλλιώρας σας γνωστοποιούμε τα εξής:
      1. Αναφορικά με την χρηματοδότηση των Κέντρων Εξυπηρέτησης Πολιτών ( Κ.Ε.Π. ) σημειώνονται τα κάτωθι:
      Τα Κ.Ε.Π. χρηματοδοτούνται από το Επιχειρησιακό Πρόγραμμα «Κοινωνία της Πληροφορίας» (Ε.Π. Κ.τ.Π ), τους Κεντρικούς Αυτοτελείς Πόρους ( Κ.Α.Π ) των Οργανισμών Τοπικής Αυτοδιοίκησης (Ο.Τ.Α.) και τον Ειδικό Αναπτυξιακό Πόρο της Νομαρχιακής Αυτοδιοίκησης(Ν.Α.).
      Συγκεκριμένα:
      - Από το E.Π. Κ.τ.Π έχουν δεσμευτεί ποσά στα Μέτρα 2.2 και 2.5 ως εξής:
      ii) Στο Μέτρο 2.2. έχουν γίνει πράξεις ένταξης:
      - 5.020.211,52 ευρώ για τον εξοπλισμό (έπιπλα, ηλεκτρονικός εξοπλισμός κλπ. ) για 129 Κ.Ε.Π Ο.ΤΑ. με πληθυσμό πάνω από 10.000 κατοίκους, οι οποίοι θα λάβουν χρηματοδότηση μέσω τεχνικών δελτίων απευθείας από το Ε.Π. Κ.τ.Π. Έχουν εκταμιευθεί, μέχρι και τον Ιούνιο του 2003, 3.355.410,45 ευρώ για 105 Κ.Ε.Π.
      - 55.343.203,09 ευρώ για το πρόγραμμα «Αριάδνη», το οποίο περιλαμβάνει:
      -32.219.840 ευρώ για τις αμοιβές του προσωπικού με σύμβαση μίσθωσης έργου (η δέσμευση αφορά 2.475 άτομα) και
      -23.123.363,09 ευρώ για εξοπλισμό (έπιπλα, ηλεκτρονικός εξοπλισμός κλπ. ) για 742 Κ.Ε.Π. Ο.Τ.Α. με πληθυσμό κάτω από 10.000 κατοίκους
      iii) Στο Μέτρο 2.5. (Κατάρτιση) το οποίο αφορά την εκπαίδευση του προσωπικού έχει δεσμευτεί το ποσό των 2.022.356,46 ευρώ. 
      - Από τους Κ.Α.Π. έχουν εκταμιευθεί 19.924.657,29 ευρώ για οικοδομικές εργασίες και 963.341 ευρώ για ενοίκια κτιρίων των Κ.Ε.Π. Ο.Τ.Α. α΄ βαθμού (Δήμοι - Κοινότητες).
      - Από τον Ειδικό Αναπτυξιακό Πόρο προγραμματίστηκε κάθε Ν.Α να λάβει το ποσό των 59.000 ευρώ για οικοδομικές εργασίες, διαμόρφωση εσωτερικών χώρων και ενοίκια κτιρίων.
      Για την υλοποίηση του έργου της δημιουργίας των Κ.Ε.Π. διενεργείται σειρά οριζόντιων δράσεων ενώ η εκταμίευση των ανωτέρω πόρων παραμένει μια δυναμική διαδικασία, η οποία απαιτεί την συνεργασία των Ο.Τ.Α οι οποίοι συμμετέχουν στο πρόγραμμα, ως προς την επίτευξη των απαιτούμενων προδιαγραφών για κάθε σκέλος των διοικητικών και τεχνικών υποδομών ενός Κ.Ε.Π.
      2. Aναφορικά με το γενικότερο πρόγραμμα της σύστασης, οργάνωσης και λειτουργίας των Κ.Ε.Π., επισημαίνουμε ότι αυτό αποτελεί μέριμνα τόσο των αρμοδίων υπηρεσιών του ΥΠ.ΕΣ.Δ.Δ.Α όσο και των Περιφερειών της χώρας, ήδη από την δημοσίευση των ιδρυτικών διατάξεων των Κ.Ε.Π. με τον Νόμο 3013 τον Μάιο του 2002. Στο πλαίσιο αυτό έχουν υπάρξει παρεμβάσεις επί μιας σειράς θεμάτων που άπτονται τόσο της προετοιμασίας των υποδομών των Κέντρων όσο και της εύρυθμης λειτουργίας τους. Στις συγκεκριμένες παρεμβάσεις εντάσσονται μεταξύ άλλων:
      2.1 Το σύνολο των κατευθύνσεων που δόθηκαν από τις υπηρεσίες του ΥΠ.ΕΣ.Δ.Δ.Α., με σειρά εγκυκλίων, αναφορικά με τους άξονες για την προετοιμασία και την λειτουργία των Κ.Ε.Π., (θεσμική «ταυτότητα», υποδομές/χρηματοδοτήσεις, ανθρώπινο δυναμικό/εργασιακές σχέσεις διοικητικά «προϊόντα», σχεδιασμός, υλοποίηση και χρήση λογισμικού, παράμετροι λειτουργίας Κ.Ο.Κ. ), όπως και για τα επιμέρους σκέλη των αξόνων αυτών.
      2.2 Η συνεχής παρακολούθηση της προετοιμασίας και λειτουργίας των Κ.Ε.Π. από τις αρμόδιες υπηρεσίες του ΥΠ.ΕΣ.Δ.Δ.Α και τους αντίστοιχους συνδέσμους του προγράμματος στις Περιφέρειες της χώρας, σε καθημερινό επίπεδο, τόσο για την συλλογή και επεξεργασία στοιχείων αναφορικά με την προετοιμασία και λειτουργία των Κ.Ε.Π. όσο και για την άμεση αντιμετώπιση δυσλειτουργιών.
      2.3 Οι κοινές αποφάσεις του Υπουργού ΕΣ.Δ..Δ..Α και των κατά περίπτωση αρμόδιων Υπουργών, μέσω των οποίων έχει επιτευχθεί ένα σημαντικό έργο στον τομέα της απλούστευσης των διοικητικών διαδικασιών, οι οποίες είναι ενταγμένες στο σύστημα εξυπηρέτησης μέσω Κ.Ε.Π. Το έργο αυτό υποστηρίζεται από σύγχρονο τεχνολογικό εξοπλισμό και κατάλληλες εφαρμογές λογισμικού.
      2.4 Η εξασφάλιση της αναγκαίας υποστήριξης σε ανθρώπινο δυναμικό για την λειτουργία των Κ.Ε.Π; με την χορήγηση της δυνατότητας στους Ο.Τ.Α. σύναψης συμβάσεων έργου για το σκοπό αυτό, καθώς και η εξασφάλιση της απασχόλησης στα Κ.Ε.Π. νέων ανέργων από το Πρόγραμμα Απόκτησης Εργασιακής Εμπειρίας (Stage) του Οργανισμοί) Απασχόλησης Εργατικού Δυναμικού. Στο ίδιο πλαίσιο εντάσσεται και η πρωτοβουλία παροχής άρτιας εκπαίδευσης στο προσωπικό αυτό, ώστε να ανταποκρίνεται επαρκώς στα καθήκοντά του.
      3. Η διασφάλιση της απρόσκοπτης λειτουργίας των Κ.Ε.Π. στο άμεσο μέλλον, καθώς και η περαιτέρω ανάπτυξη του θεσμού, αποτελούν τις άμεσες προτεραιότητες του ΥΠ.ΕΣ.Δ.Δ.Α. Στο πλαίσιο αυτό:
      - Αναφορικά με το ζήτημα της στελέχωσης των Κ.Ε.Π., έχουν γίνει ήδη ρυθμίσεις σε νομοθετικό επίπεδο. Σύμφωνα με την παράγραφο 11 του Άρθρου 31 του Ν. 3013/ 2002, για τις ανάγκες λειτουργίας των Κ.Ε.Π. καθιερώνεται: α) προαιρετική θητεία πτυχιούχων Πανεπιστημιακής και Τεχνολογικής Εκπαίδευσης ετήσιας διάρκειας, β) απασχόληση φοιτητών τριτοβάθμιας εκπαίδευσης ή αποφοίτων Ι.Ε.Κ, Τ.Ε.Ε. ή άλλων σχολών δευτεροβάθμιας εκπαίδευσης, καθώς και γ) απασχόληση σπουδαστών Τ.Ε.Ι. για την πραγματοποίηση της πρακτικής τους άσκησης. Μέχρι την ενεργοποίηση αυτών των διατάξεων, εγκρίθηκε από την Τριμελή εξ υπουργών Επιτροπή - κατόπιν σχετικού αιτήματος της Κ.Ε.Δ.Κ.Ε. - η σύναψη συμβάσεων έργου σε κάθε Ο.Τ.Α. (ανάλογα με τον πληθυσμό κυμαίνεται και ο αριθμός των συμβάσεων) για την υποστήριξη της καθημερινής λειτουργίας των Κ.Ε.Π. Θέμα μονιμοποίησης των συμβασιούχων έργου που υποστηρίζουν αυτή τη στιγμή την λειτουργία των Κ.Ε.Π. δεν τίθεται. Με νομοθετική ρύθμιση που προωθεί το ΥΠ.ΕΣ.Δ.Δ.Α, «συνιστώνται στους Ο.Τ.Α. α΄ και β΄ βαθμού θέσεις μονίμου προσωπικού κατηγοριών ΠΕ, ΤΕ και ΔΕ, κλάδων Διεκπεραίωσης Υποθέσεων Πολιτών για τις ανάγκες λειτουργίας των Κ.Ε.Π. Προσόντα διορισμού σε θέσεις των παραπάνω κλάδων ορίζονται τα προβλεπόμενα στο Π.Δ. 50/2002, ενώ επιπλέον απαιτείται εμπειρία σε θέματα σχετικά με την λειτουργία των ΚΕ.Π., καθώς και γνώση χειρισμού ηλεκτρονικού υπολογιστή. Με τις ίδιες νομοθετικές πρωτοβουλίες θα διευκολυνθούν και η μετακινήσεις (αποσπάσεις, μετατάξεις) μονίμων υπαλλήλων στα Κ.Ε.Π.
      - Σε σχέση με τις λειτουργικές δαπάνες, πρέπει να επισημανθεί ότι με μέριμνα του ΥΠ.ΕΣ.Δ.Δ.Α. έχει καλυφθεί το σύνολο των δαπανών για την δημιουργία των υποδομών των Κ.Ε.Π, δαπανών που ανέρχονται στο 95% του συνολικού κόστους λειτουργίας. Για την κάλυψη του υπολοίπου ποσοστού (5%) ήδη διεξάγονται μελέτες, που πολύ σύντομα θα καταλήξουν σε συγκεκριμένες προτάσεις, ορισμένες από τις οποίες μπορεί να είναι η τακτική 11 έκτακτη επιχορήγηση των Ο.Τ.Α. για την λειτουργία των Κ.Ε.Π., η υποχρέωση των πολιτών για καταβολή συμβολικού ποσού (μέσω παραβόλου) προκειμένου για την διεκπεραίωση σύνθετων διοικητικών διαδικασιών, ώστε να καλυφθεί ένα μέρος των λειτουργικών δαπανών με τρόπους αυτοχρηματοδότησης κ.α.
      Ο Υφυπουργός
      ΝΙΚΟΣ ΜΠΙΣΤΗΣ»
      26. Στην με αριθμό 1532/31-7-03 ερώτηση του Βουλευτή κ. Σήφη Βαλυράκη δόθηκε με το υπ’ αριθμ. 82258/ΙΗ΄ 21-8-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην αριθ. 1532/31:7-03 ερώτηση την οποία κατέθεσε ο Βουλευτής κ. Σήφης Bαλυράκης σχετικά με τη λειτουργία των Σχολείων Α/θμιας Εκπ/σης Ν.Α Χανίων σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Χανίων στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ ΑΕ.
      2000
      Για οικόπεδα-μελέτες-κατασκευές 			900.000.000 δρχ.
      Για επισκευές						200.000.000 δρχ.
      2001
      Για οικόπεδα και κατασκευές				1.640.000.000 δρχ.
      2002
      Για οικόπεδα και κατασκευές				4.988.994,86 Ευρώ
      Σε επικουρική μορφή προκατασκευασμένων αιθουσών Βαρέως Τύπου στην Ν.Α Χανίων ο ΟΣΚ ΑΕ. α) Τοποθέτησε πρόσφατα διθέσιο Ολοήμερο Νηπιαγωγείο στο Δήμο Ελευθ.Βενιζέλου (στο 1ο Δημ. Σχολείο Γουρνιών) και β) Έχει εντάξει στο πρόγραμμα 2003 την κατασκευή του διθέσιου Ολοήμερου Νηπιαγωγείου Νεροκούρου στον παραπάνω Δήμο.
      Για φέτος (2003) η Νομαρχιακή Αυτοδιοίκηση Χανίων έχει προγραμματισθεί να επιχορηγηθεί με το ποσό των 3.500.000,00 Ευρώ.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α. σύμφωνα με τις διατάξεις του Ν. 2880/2001 «Πρόγραμμα ΠΟΛΙΤΕΙΑ για τη μεταρρύθμιση και τον εκσυγχρονισμό της Δημόσιας Διοίκησης».
      Η Νομαρχιακή Αυτοδιοίκηση Χανίων λόγω αρμοδιότητας σε θέματα σχολικής στέγης, ιεραρχεί τις ανάγκες της και προτάσσει στον ετήσιο προγραμματισμό της τις επείγουσες κτιριακές ανάγκες των σχολείων της περιφέρειάς της με κύριο στόχο την εξάλειψη της διπλοβάρδιας, τόσο στην Α/θμια όσο και στην Β/θμια Εκπ/ση.
      Τα νέα διδακτήρια που ανεγείρονται σύμφωνα με τα κτιριολογικά προγράμματα του ΥΠΕΠΘ περιλαμβάνουν, εκτός των βασικών χώρων διδασκαλίας και διοίκησης των σχολείων, χώρους για εργαστήρια, Βιβλιοθήκη, αίθουσα πολλαπλών χρήσεων και αθλητικές εγκαταστάσεις που είναι απαραίτητοι για την εύρυθμη λειτουργία του σχολείου.
      2. Το ΥΠΕΠΘ στην προσπάθειά του να υλοποιήσει έγκαιρα τον σχεδιασμό του για τη νέα σχολική χρονιά 2003-2004, νωρίτερα από κάθε άλλη φορά, προχώρησε στους διορισμούς εκπ/κών Πρωτοβάθμιας Εκπαίδευσης που ανακοινώθηκαν στις 1-8-2003 και στις 9-8-2003.
      Οι διορισμοί στο Ν. Χανίων αναλυτικά έχουν ως εξής
Ν. ΧΑΝΙΩΝ         ΜΟΝΙΜΟΙ	ΑΝΑΠΛΗΡΩΤΕΣ		ΣΥΝΟΛΟ
	ΔΙΟΡΙΣΜΟΙ
ΔΑΣΚΑΛΟΙ	79	36		115
ΝΗΠΙΑΓΩΓΟΙ	10	     7		   		17
      Τα όποια ελάχιστα λειτουργικά κενά δημιουργηθούν με την έναρξη του σχολικού έτους 2003-04, θα καλυφθούν άμεσα.
      Ο Υφυπουργός
      ΝΙΚ. ΓΚΕΣΟΥΛΗΣ»
      27. Στην με αριθμό 1565/31-7-03 ερώτηση της Βουλευτού κ. Ευαγγελίας Σχοιναράκη –Ηλιάκη δόθηκε με το υπ’ αριθμ. 16279Β/6-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της με αριθμό 1565/31.07.03 ερώτησης της Βουλευτού Ευαγγελίας Σχοιναράκη - Ηλιάκη με θέμα τον χαρακτηρισμό των περιοχών Φανερωμένης, Ινίου και Πλακιώτισσας ως Περιοχών Ειδικών Χωρικών Παρεμβάσεων, σας γνωρίζουμε ότι:
      Ολοκληρώθηκε ο Χωροταξικός Σχεδιασμός σε Εθνικό - Περιφερειακό Επίπεδο που εστερείτο η χώρα μας μέχρι σήμερα με αποτέλεσμα να αντιμετωπίζει σοβαρές δυσκολίες στην τεκμηρίωση των προτάσεων της για χρηματοδότηση της από τα κοινοτικά προγράμματα.
      Ειδικότερα, ολοκληρώθηκε το Γενικό Πλαίσιο Χωροταξικού Σχεδιασμού και Αειφόρου Ανάπτυξης που εγκρίθηκε από το Υπουργικό Συμβούλιο στις 27.02.2003 και θα έρθει στην ολομέλεια της Βουλής για επικαιροποίηση σύμφωνα με το άρθρο 79 παράγρ.8 του Συντάγματος.
      Παράλληλα εγκρίθηκε το Ειδικό Πλαίσιο Χωροταξικού Σχεδιασμού και Αειφόρου Ανάπτυξης το οποίο εγκρίθηκε από το Υπουργικό Συμβούλιο κατά την ίδια συνεδρίαση. Επίσης εγκρίθηκαν τα 12 Περιφερειακά Πλαίσια Χωροταξικού Σχεδιασμού και Αειφόρου Ανάπτυξης όλων των περιφερειών της χώρας, πλην Αττικής. Το πρώτο εγκεκριμένο Ειδικό Χωροταξικό Πλαίσιο είναι εκείνο της Κρήτης.
      Μεταξύ άλλων τα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης των Περιφερειών δύναται να καθορίζουν Περιοχές Ειδικών Χωρικών Παρεμβάσεων (Π.Ε.Χ.Π.), όπου είναι δυνατόν σε αυτές τις περιοχές να καθορίζονται, ειδικά καθεστώτα οικονομικής ενίσχυσης των επιχειρήσεων που εγκαθίστανται σε αυτήν κατά παρέκκλιση κάθε διάταξης της ισχύουσας αναπτυξιακής νομοθεσίας. Επίσης μπορεί να προβλέπεται η επιβολή ανταποδοτικών τελών στα νομικά ή φυσικά πρόσωπα που αναπτύσσουν τις δραστηριότητες τους μέσα στις περιοχές αυτές, για την χρηματοδότηση προγραμμάτων και έργων ενίσχυσης, αναβάθμισης και ανάπτυξης τους. Καθορίζονται επίσης γενικές κατηγορίες χρήσεων γης καθώς και συντονισμένο πρόγραμμα μέτρων και έργων για την αποκατάσταση και διαχείριση εν γένει των περιοχών αυτών. Προϋπόθεση των ενισχύσεων είναι η σύμφωνη γνώμη και του Υπουργείου Οικονομίας και Οικονομικών.
      Οι Περιοχές Ειδικών Χωρικών Παρεμβάσεων αποτελούν ένα σημαντικό αναπτυξιακό εργαλείο που παρέχει ο Ν. 2742/99 και ήδη στην Κρήτη προτείνονται Περιοχές Ειδικών Χωρικών Παρεμβάσεων με στόχο την ολοκληρωμένη ανάπτυξη τους. Στο Νομό Ηρακλείου και μάλιστα στο Νότιο τμήμα του μελετάται η δημιουργία μιας περιοχής ειδικών χωρικών παρεμβάσεων.
      Η Υπουργός
      Β. ΠΑΠΑΝΔΡΕΟΥ»
      28. Στην με αριθμό 1584/31-7-03 ερώτηση του Βουλευτή κ. Γεώργιου Κωνσταντόπουλου δόθηκε με το υπ’ αριθμ. 268/21-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κωνσταντόποuλος σας πληροφορούμε τα εξής:
      Κατά τη φετινή εμπορική περίοδο, λόγω των κακών καιρικών συνθηκών που επικράτησαν (παγετός, βροχοπτώσεις) κατά την περίοδο του χειμώνα και της άνοιξης, -η παραγωγή ακτινιδίων στο Νομό Πιερίας ήταν -μειωμένη σε σχέση με πέρυσι (6.000 τον. Φέτος έναντι 25.600 τον. πέρυσι).
      Η πολιτική στον τομέα των φρούτων και λαχανικών, ασκείται μέσω των Οργανώσεων παραγωγών οι οποίες, θα πρέπει να ασχολούνται με όλα τα θέματα που σχετίζονται με την παραγωγή και να εμπορεύονται οι ίδιες το σύνολο της παραγωγής των μελών τους ώστε να εξασφαλιστεί ο προγραμματισμός της παραγωγής και η προσαρμογή της στη ζήτηση από ποιοτική και ποσοτική άποψη και να προωθηθεί η συγκέντρωση της προσφοράς και η διάθεση της παραγωγής των μελών της οργάνωσης Στα πλαίσια των οργανώσεων παραγωγών, οι οργανώσεις μπορούν να υποβάλουν επιχειρησιακά προγράμματα όπου θα μπορέσουν να επιδοτηθούν σε ποσοστό 50%.
      Η Οργάνωση Παραγωγών ΖΕΥΣ Ακτινίδια έχει αναγνωριστεί στην κατηγορία φρούτα και είναι μια πολύ σημαντική οργάνωση της περιοχής. Έχει υποβάλει δύο επιχειρησιακά προγράμματα (1998-2002) και (2003-2007). Το δεύτερο πρόγραμμα (2003-2007) είναι συνολικού προϋπολογισμού περίπου 1.400.000 €.
      Ο Υφυπουργός
      Ε. ΑΡΓΥΡΗΣ»
      29. Στην με αριθμό 1610/1-8-03 ερώτηση του Βουλευτή κ. Γεράσιμου Γιακουμάτου δόθηκε με το υπ’ αριθμ. 7017/4/3634/20-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΓΙAKOYMAΤΟΣ-σας γνωρίζουμε ότι το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος της Ελληνικής Αστυνομίας με ορθολογική κατανομή αυτής. Στο πλαίσιο αυτό έχει στελεχωθεί και το Αστυνομικό Τμήμα Ληξουρίου με δύναμη που υπολείπεται της οργανικής του κατά 1 άτομο.
      Για την πληρέστερη στελέχωση του συνόλου των αστυνομικών Υπηρεσιών, από το Υπουργείο μας, επειδή θεωρήθηκε αναγκαία η ενίσχυση αυτών με προσωπικό ενόψει και της διεξαγωγής των Ολυμπιακών Αγώνων του 2004, αλλά και άλλων αναγκαιοτήτων, όπως η ανάληψη από την Αστυνομία της αρμοδιότητας έκδοσης των διαβατηρίων, μετά από ειδική επεξεργασία των δεδομένων που αφορούν την οργανική δύναμη του Σώματος, ζητήθηκε και ήδη εγκρίθηκε, η πρόσληψη ικανού αριθμού αστυνομικών και ειδικών φρουρών για το τρέχον έτος και ικανού αριθμού προσωπικού για το επόμενο έτος.
      Πέραν αυτών πρέπει να επισημάνουμε ότι η συνολική ανακατανομή όλων των θέσεων του αστυνομικού προσωπικού θα αποτελέσει αντικείμενο ειδικότερης μελέτης από επιτροπή, η οποία έχει συγκροτηθεί για το σκοπό αυτό στο Αρχηγείο της Αστυνομίας, με βάση τα τοπικά προβλήματα και τα νέα υπηρεσιακά και κοινωνικά δεδομένα, σε συνδυασμό και με τον γενικότερο σχεδιασμό αναδιάρθρωσης όλων των περιφερειακών αστυνομικών Υπηρεσιών που πραγματοποιείται, προκειμένου να καταστούν δυναμικότερες και αποτελεσματικότερες στην εκπλήρωση της αποστολής τους.
      Τέλος στην Αστυνομική Διεύθυνση Κεφαλληνίας δόθηκαν πρόσθετες εντολές και οδηγίες για τη λήψη κάθε αναγκαίου μέτρου, με στόχο την αποτελεσματικότερη αστυνόμευση της περιοχής του Δήμου Παλικής και την παγίωση του αισθήματος ασφαλείας των πολιτών.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      30. Στην με αριθμό 1693/7-8-03 ερώτηση του Βουλευτή κ. Νικόλαου Νικολόπουλου δόθηκε με το υπ’ αριθμ. Φ10044/19268/1268/21-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ΑΠ 1693/7.8.03 ερώτηση, την οποία κατέθεσε ο βουλευτής κ. Νικ. Nικoλόπουλος, σχετικά με τη θέσπιση, όπως αναφέρει, ειδικών όρων συνταξιοδότησης στην Εθνική Τράπεζα, σας γνωρίζουμε ότι οι όροι και προϋποθέσεις συνταξιοδότησης και των υπαλλήλων της ΕΤΕ, προβλέπονται από τις διατάξεις του άρθρου 9 του ν.1976/91,όπως συμπληρώθηκαν από τις διατάξεις των άρθρων 47 και 48 του ν.2084/92, καθώς και από τις διατάξεις του ν.3029/02.
      Πέραν των ανωτέρω διατάξεων δεν υπάρχουν ειδικοί όροι συνταξιοδότησης για την ΕΤΕ που να έχουν θεσπιστεί από άλλες, πλην των αναφερομένων, διατάξεις.
      Οι προβλεπόμενες από τον Κανονισμό της Τράπεζας προϋποθέσεις για αυτοδίκαιη λύση της υπαλληλικής σχέσης αφορά εργασιακές σχέσεις των υπαλλήλων με την Τράπεζα και συνεπώς εκφεύγει της αρμοδιότητας μας.
      Τέλος επισημαίνουμε ότι με τις διατάξεις του ν.3029/02 δεν επήλθε ουδεμία αύξηση στα όρια ηλικίας συνταξιοδότησης.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»)
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
      Παρακαλώ το Σώμα για την έγκρισή του να προηγηθεί η τρίτη ερώτηση του δεύτερου κύκλου λόγω κάποιας απασχόλησης του Υφυπουργού Παιδείας.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Το Σώμα εγκρίνει.
     Συνεπώς θα συζητηθεί η με αριθμό 170/29-10-2003 επίκαιρη ερώτηση του δεύτερου κύκλου της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις ελλείψεις σε διδακτικό προσωπικό και βασικών στοιχείων υλικοτεχνικής υποδομής στο Μουσικό Σχολείο Ιλίου, κλπ.
     Η επίκαιρη ερώτηση της κ. Κανέλλη έχει ως εξής:
     «Σοβαρό πρόβλημα έχει δημιουργηθεί στο Μουσικό Σχολείο Ιλίου εξαιτίας των μεγάλων ελλείψεων σε διδακτικό προσωπικό, βασικών στοιχείων υλικοτεχνικής υποδομής, όπως αιθουσών διδασκαλίας, μουσικών οργάνων καθώς και μη επίλυσης του προβλήματος της σίτισης και μεταφοράς των μαθητών.
     Αυτήν τη στιγμή λείπουν καθηγητές Γενικής Παιδείας, όπως: φιλόλογος,  τρεις μαθηματικοί, ένας χημικός, ένας βιολόγος, ένας καθηγητής καλλιτεχνικών, τρεις καθηγητές ευρωπαϊκής μουσικής, δύο βυζαντινής, καθηγητές πληροφορικής και σχεδόν όλοι οι καθηγητές των μουσικών ατομικών οργάνων. Η κατάσταση αυτή έχει σαν αποτέλεσμα οι μαθητές του Μουσικού Σχολείου Ιλίου να κάνουν αντί για οκτάωρο, μόνο πέντε ώρες από τις οποίες οι μισές είναι κενές.
     Παράλληλα, σοβαρό πρόβλημα δημιουργεί ο μικρός αριθμός που υπάρχει σε οργανικές θέσεις, με αποτέλεσμα να υπάρχουν τρεις κατηγορίες καθηγητών, οι τακτικοί, οι αναπληρωτές και οι ωρομίσθιοι, που είναι οι περισσότεροι.
     Οι μαθητές και οι γονείς τους είναι ανάστατοι και προχωρούν σε κινητοποιήσεις καθώς συμπληρώνονται δύο μήνες από την έναρξη της σχολικής χρονιάς και το σχολείο υπολειτουργεί εξαιτίας της αδιαφορίας του Υπουργείου και της μη υλοποίησης της δέσμευσης ότι θα λυθούν άμεσα τα προβλήματα.
     Ερωτάται ο κύριος Υπουργός αν θα προχωρήσει άμεσα στην πλήρωση των κενών θέσεων διδακτικού προσωπικού με την πρόσληψη μονίμων εκπαιδευτικών, στην εξασφάλιση των απαραίτητων στοιχείων υλικοτεχνικής υποδομής και στη λύση του προβλήματος της μεταφοράς και σίτισης των μαθητών, ώστε να λειτουργήσει σωστά το σχολείο;»
     Το λόγο έχει ο Υφυπουργός Εθνικής Παιδείας και Θρησκευμάτων κ. Γκεσούλης.
     ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
	Κύριοι συνάδελφοι, το ερώτημα της συναδέλφου είναι για το Μουσικό Σχολείο του Ιλίου. Πρόκειται για ένα σχολείο από τα τριάντα επτά που έχουμε στην Ελλάδα, που είναι ιδιαίτερα σχολεία.
      Το Μουσικό Σχολείο είναι ένα σχολείο που ήταν όραμα του κόμματός μας και έγινε με στόχο να εγκιβωτίσει τη μουσική παράδοση αυτού του τόπου. Έτσι, λοιπόν, κάναμε τριάντα επτά τέτοια σχολεία, στα οποία φοιτούν Ελληνόπουλα και τους δίνουμε τη δυνατότητα, πέραν της γενικής παιδείας, που είναι όπως όλων των άλλων σχολείων, να αποκτήσουν ικανότητες και δεξιότητες στα μουσικά πράγματα της περιοχής.
      Σε αυτά τα σχολεία, εκτός από τους εκπαιδευτικούς γενικής παιδείας, διορίζονται και μουσικοί και εκπαιδευτικοί μουσικής παιδείας που διδάσκουν στα παιδιά τη μουσική παράδοση, όπως αυτή έχει κυλήσει ιστορικά όλα τα χρόνια σε κάθε περιοχή και τόπο. Πρόκειται, λοιπόν, για σχολεία, τα οποία απαιτούν πολύ μεγάλο αριθμό εκπαιδευτικού προσωπικού, ιδιαίτερες εγκαταστάσεις και συνθήκες.
      Σε αυτά τα σχολεία δίνουμε τη δυνατότητα της δωρεάν μεταφοράς των παιδιών σε αντίθεση με τα υπόλοιπα σχολεία, τους παρέχουμε δωρεάν σίτιση, τους δίνουμε ιδιαίτερες αίθουσες και ιδιαίτερο προσωπικό. Πράγματι πρόκειται για ιδιαίτερα σχολεία, πολύ δύσκολα και ακριβά. Επιμένουμε, όμως, γιατί θέλουμε να εγκιβωτίσουμε τη μουσική παράδοση αυτού του τόπου. Σε αυτά τα καινούργια σχολεία εν υπάρχει κάτι ολοκληρωμένο ως πρόταση εκ των προτέρων. Το ανιχνεύει κανείς, κάθε μέρα το φτιάχνει και το βελτιώνει.
      Σχετικά με τα ερωτήματα που θέτει η κυρία συνάδελφος, θέλω να πω ότι οι εκπαιδευτικοί ήδη βρίσκονται στα σχολεία. Συγκεκριμένα αυτήν τη στιγμή είκοσι έξι εκπαιδευτικοί γενικής παιδείας βρίσκονται στο Σχολείο αυτό και είκοσι πέντε μουσικής παιδείας. Έχουμε, λοιπόν, ένα υπόλοιπο, το οποίο αφορά στα μουσικά όργανα. Αύριο λήγει η προθεσμία υποβολής ενστάσεων και την Παρασκευή διορίζονται και αυτοί σε όλα τα Μουσικά Σχολεία της χώρας, γιατί θέλαμε να αντικειμενικά να προσεγγίσουμε τους πίνακες για αυτούς τους ανθρώπους.
      Όσον αφορά στο κτηριακό ήδη η δημοπρασία έχει γίνει και βρισκόμαστε στα θεμέλια. Συγκεκριμένα θα ήθελα να δώσω δύο στοιχεία. Η υπογραφή συμφωνητικού με τον ανάδοχο έγινε στις 14 Ιουλίου 2003 και η ημερομηνία περαίωσης του έργου είναι 21 Σεπτεμβρίου του 2005. Το συμφωνηθέν ποσό για την κατασκευή αυτού του έργου είναι 4.543.000 ευρώ.
      Αυτό το σχολείο θα καταλαμβάνει –αξίζει να το πούμε στην Αίθουσα αυτή- εμβαδόν δομημένης επιφάνειας έξι χιλιάδων εξακοσίων τετραγωνικών μέτρων και θα έχει είκοσι έξι αίθουσες διδασκαλίας και τριάντα δύο ειδικές αίθουσες. Θα έχει βέβαια την αίθουσα Φυσικής-Χημείας, την αίθουσα Πληροφορικής, την αίθουσα συγκεντρώσεων, πολλαπλών χρήσεων, αμφιθέατρο κλπ. Όλα αυτά γίνονται για να στεγάσουμε τετρακόσια πενήντα παιδιά σ΄ αυτό το Μουσικό Σχολείο. Επομένως το έργο έχει ξεκινήσει και βρίσκεται στη φάση της θεμελίωσης.
      Όσον αφορά στη σίτιση, η αντίστοιχη νομαρχία έκανε δημοπρασία. Η μεταφορά των μαθητών βρίσκεται σε εξέλιξη, εκτός από μία περίπτωση που κάποιος από τους αναδόχους δεν ήταν συνεπής, έχει αποπεμφθεί και έτσι έγινε η προώθηση με καινούργια ομάδα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τα υπόλοιπα θα τα πω στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Θα χρησιμοποιήσω όσο μπορώ τόνο βιολοντσέλο, γιατί εάν τσιρίξω σαν την Μαρία Κάλλας για αυτά που μου είπατε, τότε θα δικαιώσουμε την έννοια του Μουσικού Σχολείου κυριολεκτικά με κορώνες –ειλικρινά σας το λέω.
      Έρχεστε και μας λέτε τι θα κάνετε με το κτήριο μετά από τόσα χρόνια; Ξέρετε ότι τα παιδιά της Α΄, Β΄ και Γ΄ λυκείου ετοιμάζονται να δώσουν εξετάσεις στις ανώτατες μουσικολογικές σχολές και είναι δύο μήνες χωρίς καθηγητές μουσικών οργάνων; Πώς θα πάνε να δώσουν εξετάσεις αυτά τα παιδιά; 
      Κυριολεκτικά λείπουν οι καθηγητές. Οι ωρομίσθιοι που έχετε διορίσει, είναι ελάχιστοι. Λείπουν σχεδόν όλοι οι ωρομίσθιοι και γι’ αυτό αποφύγατε την απάντηση. Δεν έχετε να τους πληρώσετε. Από εκεί που έχει ο καθένας από αυτούς την υποχρέωση να κάνει είκοσι δύο ώρες την εβδομάδα, εσείς προτείνετε έντεκα ώρες την εβδομάδα. Και με αυτούς που διορίζονται, δηλαδή, λειψό είναι το μάθημα στα Μουσικά Σχολεία.
      Λέτε ότι δεν έχετε λεφτά. Αυτό λέτε μονίμως στους καθηγητές ή στους γονείς, που αρνείστε να δείτε, μέχρι που αναγκάστηκαν και έστειλαν εξώδικο στις 21 του μηνός για να τους δει ο Υπουργός και γι’ αυτό κατέφυγαν σε εμάς τους Βουλευτές.
      Να σας προτείνω κάτι; Αφαιρέστε τα χρήματα από μία διαφήμιση που παίζεται στο CNN, με εκείνο το πράγμα που ανοίγει γύρω-γύρω και μοιάζει με καλειδοσκόπιο, για την Πολιτιστική Ολυμπιάδα και διαθέστε τα χρήματα για να μάθουν τα παιδιά τα όργανα για τα οποία έχουν πάει  σ΄ ένα ειδικό σχολείο, με εξαιρετικές απαιτήσεις, που δεν μπορούν να ικανοποιήσουν.
      Μου λέτε για τη μεταφορά, ότι την κάνετε δωρεάν. Μήπως ξέρετε ότι μπαίνουν πούλμαν των είκοσι θέσεων, στα οποία στοιβάζονται πενήντα ή εξήντα παιδιά, κουβαλώντας όργανα; Έχετε κουβαλήσει ποτέ βιολί ή βιολοντσέλο όρθιοι μέσα σ΄ ένα αυτοκίνητο; Ξέρετε ότι υπάρχουν τραυματισμοί παιδιών από τον τρόπο με τον οποίο γίνεται η μεταφορά; 
    Τέλος, και κλείνω, κύριε Πρόεδρε, σας παρακαλώ πολύ δώστε μου δέκα δευτερόλεπτα, ακούστε με. Μιλάτε για διορισμό και λέτε ότι τελειώνει. Και σε αυτό τον τομέα έχετε παρανομήσει. Αλλάξτε επειγόντως την απόφαση 79764/28-7-2003 διότι το Υπουργείο Παιδείας αρνείται να συντάξει κατάλογο, έχετε παρακάμψει όλους τους νόμους σας, έχω σημειώσεις εδώ, και παρανομείτε, δεν εγκρίνετε τους αναπληρωτές καθηγητές από κατάλογο, έχετε φτιάξει ατύπως μια καλλιτεχνική επιτροπή θεσμοθετώντας την ακρόαση και μοριοδοτείτε επίσης παρανόμως με μισό μόριο τον κάθε καθηγητή της Μουσικής. Τόσο πολύ σας ενδιαφέρει ο πολιτισμός; Δίνετε ένα μόριο το μήνα, ενώ η μοριοδότηση των υπολοίπων καθηγητών γίνεται διαφορετικά. Εάν, λοιπόν, στη μοριοδότηση δεν είστε σωστοί και έχετε στο ήμισυ περικόψει, εάν τα παιδιά κάνουν τις μισές διδακτικές  ώρες από αυτές που πρέπει να κάνουν, εάν η σίτιση γίνεται, έτσι όπως γίνεται στο Ίλιον μέχρι να γίνει το καινούριο κτήριο, και αν η μεταφορά γίνεται με κίνδυνο τραυματισμών στα χέρια ή στους οφθαλμούς, τότε πολύ φοβάμαι ότι το Μουσικό Σχολείο έχει εξελιχθεί σε μία τραγική παραφωνία. 
    ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
    ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πιστεύω ότι στην Αίθουσα αυτή ούτε η ένταση της φωνής, ούτε ο δραματικός τρόπος είναι που αναδεικνύει τα θέματα. Είναι τα επιχειρήματα και ταυτόχρονα η ενημέρωση που έχουμε, όλα αυτά τα στοιχεία που αναδεικνύουν ένα θέμα. 
    Θέλω, λοιπόν, να ενημερώσω την Εθνική Αντιπροσωπεία ότι το σχολείο αυτό για το οποίο διαμαρτύρεσθε έχει αυτήν τη στιγμή πενήντα δύο εκπαιδευτικούς. 
    ΛΙΑΝΑ ΚΑΝΕΛΛΗ: Τα ίδια προβλήματα έχετε και στη Μυτιλήνη και στο Βόλο.
    ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Σας παρακαλώ. Ανέφερα νωρίτερα και πρέπει να το τονίσω ότι απαιτούνται και οι εκπαιδευτικοί των μουσικών οργάνων, που είναι εμπειροτέχνες μουσικοί και οι οποίοι ….
    ΛΙΑΝΑ ΚΑΝΕΛΛΗ: Λείπουν εβδομήντα. 
    ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Μα, δεν θέλετε να ακούσετε; Δεν με ρωτήσατε για να ακούσετε; 
    ΠΡΟΕΔΡΕΥΩΝ (Κωνσταντίνος Γείτονας): Μιλάμε για μουσική παιδεία. Δεν πρέπει να γίνονται «παραφωνίες» στην Αίθουσα. 
    ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ένα σχολείο, λοιπόν, στο οποίο τα παιδιά σιτίζονται και μεταφέρονται δωρεάν, έχουν ειδικό καθηγητή το καθένα χωριστά. Αυτό το σχολείο το οποίο είναι καινούργιο και το αναδεικνύουμε και το φροντίζουμε, αυτό το σχολείο κάποιοι το αντιμετωπίζουν με έναν τρόπο απαξιωτικό. 
    ΛΙΑΝΑ ΚΑΝΕΛΛΗ: Μα, δεν έχει καθηγητές. 
    ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Δεύτερον, τις όποιες ελλείψεις οι οποίες σήμερα οφείλονται αποκλειστικά στην επιλογή αυτών των ικανών ανθρώπων που θα διδάξουν τα διάφορα όργανα, τα μουσικά, τα παραδοσιακά αυτού του τόπου. Και λέω ότι ολοκληρώνεται αυτή η λίστα, η οποία γίνεται με αντικειμενικό τρόπο. Προσπαθούμε να προσεγγίσουμε με τον πιο αξιοκρατικό τρόπο αυτούς που είναι ικανοί να διδάξουν τα παιδιά αυτά, και κάνουμε αυτήν τη λίστα, η οποία θα μας δώσει αυτούς τους εκπαιδευτικούς, δηλαδή αυτούς τους εμπειροτέχνες μουσικούς. Αυτό θα γίνει την Παρασκευή. 
     ΛΙΑΝΑ ΚΑΝΕΛΛΗ: Δύο μήνες χαμένοι. 
    ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Παρακαλώ. Δημιουργούνται εντυπώσεις. Αφήστε με να ολοκληρώσω. 
    ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, σας παρακαλώ. Και σεις κύριε Υπουργέ. Δώστε την απάντησή σας και μην αντιδράτε σε διακοπές. 
    ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Επαναλαμβάνω, κύριε Πρόεδρε, ότι το σχολείο αυτό έχει πενήντα έναν εκπαιδευτικούς αυτήν τη στιγμή, καλύπτει όλα τα γενικά μαθήματα και θέλουμε τώρα τους εμπειροτέχνες μουσικούς των μουσικών οργάνων, γιατί είναι σπάνιο, είναι δύσκολο να αναζητήσει κανείς και να τους κατατάξει όλους αυτούς τους ανθρώπους. Θέλουμε με αντικειμενικό τρόπο και αξιοκρατικό να κάνουμε τις επιλογές. Δεν χάνονται τα μαθήματα όπως περιγράφηκε εδώ. Τα μαθήματα γίνονται κανονικότατα. Μιλάμε μόνο για τα όργανα, τα οποία πάντα ξεκινούσαν το Νοέμβριο μήνα. Ένα σχολείο τέτοιο που έχει τις ιδιαίτερες δυσκολίες και έχει ιδιαίτερη ανάγκη για μέριμνα και φροντίδα δεν έχει ανάγκη από ένα τέτοιο τρόπο ανάδειξης και περιγραφής που κάνουν κάποιοι. Κάθε σχολείο έχει την ανάγκη της φροντίδας και της μέριμνας και πρέπει να προσεγγίζουμε τα θέματα παιδείας με ευαισθησία όλοι μας, με ευθύνη, με αλήθεια και με συνέπεια. Δεν είναι χώρος ανταγωνισμών. 
    Σας ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των επικαίρων ερωτήσεων πρώτου κύκλου. 
      Με την έγκρισή σας να συζητήσουμε…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, συζητήσαμε τη δεύτερη. 
      ΠΡΟΕΔΡΕΥΩΝ (Κωνσταντίνος Γείτονας): Έχετε αντίρρηση;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν έχω αντίρρηση. Να το ξέρουμε τουλάχιστον να ερχόμαστε στην ώρα μας. Έχουμε και δουλειές στο Υπουργείο.
      ΠΡΟΕΔΡΕΥΩΝ (Κωνσταντίνος Γείτονας): Βλέπω ότι σήμερα τα έδρανα είναι λίγο εκνευρισμένα. Για ηρεμήστε! Ζητώ την έγκριση του Σώματος. Αν εγκρίνει το Σώμα, καλώς. Δεν έχετε εσείς το λόγο. Και στη συζήτηση της πρώτης ερώτησης ζήτησα την έγκριση του Σώματος. Προσπαθώ να διευκολύνω συναδέλφους Βουλευτές και Υπουργούς.
      Κυρίες και κύριοι συνάδελφοι, δέχεστε να προηγηθεί η ερώτηση του κ. Κουβέλη;
      	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το σώμα ενέκρινε.
      Συνεπώς θα συζητηθεί η με αριθμό 169/29.10.2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τους Υπουργούς Ανάπτυξης, Υγείας και Πρόνοιας σχετικώς με την ανατιμολόγηση των φαρμάκων κλπ.
      Η ερώτηση του κ. Κουβέλη έχει ως εξής:
      «Από το έτος 1997 έχει καθορισθεί το πλαίσιο διαμόρφωσης των τιμών των φαρμάκων για τη χώρα μας. Σύμφωνα με αυτό τα φάρμακα θα πρέπει να πωλούνται με βάση τη χαμηλότερη τιμή με την οποία κυκλοφορούν στις χώρες της Ευρωπαϊκής Ένωσης. Με το ίδιο νομικό πλαίσιο καθορίσθηκαν τα ποσοστά κέρδους των φαρμακοεμπόρων και των φαρμακοποιών, ώστε οι τιμές να είναι ενιαίες για όλη τη χώρα.
      Πρόσφατα δημοσιεύματα του Τύπου αναφέρουν ότι μελετάται ο επανακαθορισμός του τρόπου υπολογισμού των τιμών των φαρμάκων, ο οποίος θα επιφέρει αύξηση από 50% έως και 200% στις ισχύουσες τιμές, με αποτέλεσμα να πληγούν οικονομικά οι ασθενείς, τα ταμεία και τα νοσοκομεία.
      Ερωτώνται οι κύριοι Υπουργοί:
      Σε ποιες κατηγορίες φαρμάκων μελετάται επανακαθορισμός των τιμών και εάν αυτά είναι ευρείας κατανάλωσης;
      Ποια θα είναι η ποσοστιαία αύξηση των τιμών που θα υποστούν οι υφιστάμενες τιμές των φαρμάκων;
      Ποια θα είναι η βάση υπολογισμού των τιμών πώλησης των φαρμάκων για τη χώρα μας; (η χαμηλότερη τιμή των φαρμάκων στις χώρες τις Ευρωζώνης ή της διευρυμένης Ευρωπαϊκής Ένωσης των 25 χωρών;)»
      Θα απαντήσει ο Υφυπουργός Ανάπτυξης κ. Κουλούρης.
      Παρακαλώ να τηρήσετε το χρόνο σας. Το λέω σε όλους και στους κυρίους Υπουργούς και στους κυρίους συναδέλφους Βουλευτές.
      Ορίστε, κύριε Υπουργέ, έχετε το λόγο.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Θέλω να επισημάνω ότι ο συνάδελφος κ. Κουβέλης έκανε μια επίκαιρη ερώτηση με τεράστιο ενδιαφέρον για το κοινωνικό σύνολο, για τον κάθε Έλληνα πολίτη, όπως και για τα ασφαλιστικά ταμεία.
      Κύριε συνάδελφε, είμαστε και μεις πάρα πολύ ευαίσθητοι και ασκούμε μια πολιτική με πολύ προσοχή και σοβαρότητα, λαμβάνοντας υπόψη όλους τους παράγοντες που ανέφερα πιο πριν.
      Η πολιτική στα φάρμακα έχει καθοριστεί με νόμο. Έχουμε δύο μεγάλες κατηγορίες. Η μία είναι τα εισαγόμενα, όπου εκεί παίρνουμε τη χαμηλότερη τιμή της Ευρωπαϊκής Ένωσης, και η άλλη είναι τα παρασκευαζόμενα ή τα συσκευαζόμενα στην Ελλάδα, με τιμή το 80% των εισαγομένων. 
      Πρέπει να σας ανακοινώσω –δεν ξέρω αν έχετε λάβει γνώση- πως τα δελτία που εκδώσαμε και τον Ιούλιο και αυτά που υπέγραψα χθες, δεν δίνουν ούτε ένα σεντς αύξηση στα φάρμακα. Πιστεύω ότι μέχρι το τέλος του 2003 δεν θα πάρει κανένα φάρμακο, είτε στην πρώτη είτε στην δεύτερη κατηγορία, την παραμικρή αύξηση.
      Επίσης έχω έρθει σε επαφή με όλους τους εισαγωγείς, αλλά και με την ελληνική φαρμακοβιομηχανία. Και αυτοί έχουν κατανοήσει την ανάγκη να συνεχίσουμε αυτήν την πολιτική.
      Υπάρχει ένας κανόνας στην Ελλάδα. Παίρνουμε τη χαμηλότερη τιμή του φαρμάκου που κυκλοφορεί στην Ευρωπαϊκή Ένωση. Τώρα έχουμε καινούργιες χώρες και είναι σαφές ότι αυτές διαμορφώνουν ένα νέο τοπίο. Έχουμε επίσης μια εκκρεμότητα στο Συμβούλιο της Επικρατείας. Όλα αυτά θα τα συνυπολογίσουμε για να δούμε πως θα κινηθούμε. 
      Ένα θα ήθελα να υπογραμμίσω: Θα στηρίξουμε την Ελληνική Βιομηχανία Φαρμάκου. Η Ελληνική Βιομηχανία Φαρμάκου συρρικνώνεται και υπάρχει απώλεια θέσεων. Εάν πετύχουμε να στηρίξουμε την Ελληνική Βιομηχανία Φαρμάκου τότε θα έχουμε ένα σημαντικό αντίβαρο στα εισαγόμενα φάρμακα και στις μεγάλες πολυεθνικές επιχειρήσεις. Προς αυτήν την κατεύθυνση κινούμαστε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, είναι ακριβές αυτό που αναφέρθηκε ότι το φάρμακο είναι ένα μέγεθος το οποίο απασχολεί ολόκληρο τον ελληνικό λαό. Όμως σημειώνονται, κύριε Υπουργέ, αυξήσεις στις τιμές των φαρμάκων. Το γνωρίζετε πολύ καλά, και μάλιστα για ορισμένες από αυτές τις αυξήσεις εσείς προσωπικά έχετε δηλώσει ότι είναι παράνομες, ενώ οι συγκεκριμένες εισαγωγικές εταιρείες έχουν κάνει χρήση επίσης συγκεκριμένης κοινοτικής οδηγίας, σύμφωνα με την οποία αν δεν απαντήσει το Υπουργείο μέσα σε ορισμένο χρόνο, η εισαγωγική εταιρεία κατοχυρώνει το δικαίωμά της να καθορίζει τις τιμές των φαρμάκων και ειδικότερα την αύξηση των τιμών τους.
      Το δεύτερο ζήτημα που θέτω με το ερώτημά μου είναι αυτό που αφορά σε ένα πολύ συγκεκριμένο θέμα: Θα αυξηθούν οι τιμές στα φάρμακα, ναι ή όχι; Η υπόθεση εκκρεμεί πράγματι στο Συμβούλιο της Επικρατείας, αλλά επίσης εκκρεμεί και οσονούπω θα γίνει η διεύρυνση της Ευρωπαϊκής Ένωσης με τη συμμετοχή και των άλλων χωρών. Και το ερώτημά μου είναι επίσης συγκεκριμένο, ποια θα είναι η χαμηλότερη τιμή των φαρμάκων στις χώρες της ευρωζώνης; Αυτή που σήμερα ισχύει ή της διευρυμένης Ευρωπαϊκής Ένωσης των είκοσι πέντε χωρών; Αν μου πείτε ότι αναμένετε τα πράγματα να εξελιχθούν, θα σας πω ότι καθυστερείτε απαράδεκτα διότι η διεύρυνση επίκειται. Και μέσα από τις αναμονές είναι πολύ εύκολο να έχουμε ανακαθορισμό και αύξηση των τιμών των φαρμάκων και το αποτέλεσμα θα είναι αυτό που εσείς και εγώ και όλοι μας προβλέπουμε, να έχουμε αυξημένες τιμές στα φάρμακα, να έχουμε τεράστιες δαπάνες εκ μέρους των ασφαλιστικών ταμείων με άμεση συνέπεια σε βάρος των ασφαλισμένων μερών. Νομίζω ότι η αναμονή στην οποία αναφερθήκατε, δεν σας δικαιολογεί ως Υπουργείο. Πρέπει πολύ συγκεκριμένα να δεσμευθείτε: Θα αυξηθούν ή όχι οι τιμές των φαρμάκων; Αν αυξηθούν ποια φάρμακα θα είναι; Δεν έχω καμία αντίρρηση να στηρίξετε την ελληνική φαρμακοβιομηχανία και καλά θα κάνετε, στο βαθμό που αυτή απασχολεί και ελληνικά εργατικά χέρια. Αλλά είναι όλα τα άλλα ζητήματα που αφορούν τη συντριπτική πλειοψηφία του ελληνικού λαού και είναι αυτά που έχουν σχέση με την ευχερή πρόσβαση στο φάρμακο και των ασφαλιστικών ταμείων και των Ελλήνων πολιτών, ασφαλισμένων ή μη ασφαλισμένων.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουλούρης έχει το λόγο.
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Όπως είπα, μέχρι 31.12.2003 δεν θα υπάρχει καμία αύξηση. Μία και μόνο βιομηχανία παραβίασε το νόμο, μία εταιρεία που παράγει συγκεκριμένα φάρμακα και αυτή παραπέμφθηκε στον εισαγγελέα. Μάλιστα προχωρήσαμε και σε επόμενο βήμα, συμπεριλάβαμε στο δελτίο τις τιμές που είναι υποχρεωμένη από εδώ και πέρα να πωλεί. Αν συνεχίσει να παραβιάζει το νόμο, θα έχει τις επιπτώσεις του νόμου. Τίποτε άλλο μία συντεταγμένη πολιτεία δεν μπορεί να κάνει. Απάντηση, λοιπόν, καθαρή, μία και μόνο βιομηχανία προχώρησε σε αυξήσεις για τρία φάρμακα και παραπέμφθηκε στον εισαγγελέα όπως και στην αρμόδια επιτροπή της νομαρχίας για την επιβολή υψηλού  πρόστιμου. Αυτό μου δίνει ο νόμος, αυτό έκανα.
      Έρχομαι στο δεύτερο, το νέο δελτίο που εκδόθηκε δεν έχει καμία απολύτως αύξηση. Υπολογίζουμε, επειδή δεν αναπροσαρμόστηκε η τιμή των φαρμάκων εκείνων που συσκευάζονται στην Ελλάδα ή παράγονται στην Ελλάδα κατά το 80%, να υπάρξει εδώ και μόνο, στα πολύ φθηνά και πολύ παλιά φάρμακα, προκειμένου να μην αποσυρθούν (οπότε θα αντικατασταθούν από πολύ ακριβότερα εισαγωγής) μία λελογισμένη αναπροσαρμογή της τιμής τους. Από εκεί και πέρα, θα περιμένουμε την απόφαση του Συμβουλίου της Επικρατείας, θα δούμε τι θα πει και θα μπούμε σε συζήτηση με όλες τις εταιρείες. Αλλά πολιτική του Υπουργείου Ανάπτυξης είναι να μείνουμε σε μηδενικές αυξήσεις. Μην ανησυχείτε. Θέλουμε να προστατέψουμε τον καταναλωτή, τον πολίτη. Είναι πολύ ευαίσθητο το θέμα των φαρμάκων.
      ΠΡΟΕΔΡΕΥΩΝ (Κωνσταντίνος Γείτονας): Θα συζητήσουμε την πρώτη επίκαιρη ερώτηση με αριθμό 154/29-10-2003 του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την υδροδότηση της Αίγινας από την Εταιρεία Ύδρευσης Αποχέτευσης Πρωτεύουσας (ΕΥΔΑΠ). 
      Η επίκαιρη ερώτηση του κ.Μπεντενιώτη έχει ως εξής: 
      «Η Αίγινα αντιμετωπίζει ιδιαίτερα κρίσιμο πρόβλημα με την υδροδότησή της. 
      Ο Δήμος δεν επιτυγχάνει να αντιμετωπίσει το πρόβλημα ριζοσπαστικά. Για λογαριασμό της ΕΥΔΑΠ, έχει ήδη εκπονηθεί μελέτη για την υποθαλάσσια σύνδεση του νησιού με το δίκτυο του Πειραιά. 
      Όμως, τα συμπεράσματα της μελέτης δεν έχουν συζητηθεί με το Δήμο ούτε έχει εξεταστεί η παροχή νερού από Σαλαμίνα για να διασφαλίζεται μικρότερο κόστος μεταφοράς.
      Ερωτάται η κυρία Υπουργός: Ποια είναι η άποψη του Υπουργείου για την επίλυση του ζωτικού για την Αίγινα προβλήματος, της υδροδότησης με χαμηλότερο κόστος;».
      Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η Αίγινα είναι έξω από τις περιοχές στις οποίες έχει αρμοδιότητα η ΕΥΔΑΠ. Βεβαίως ο νόμος προβλέπει ότι η ΕΥΔΑΠ μπορεί να επεκτείνει τις δραστηριότητές της και σε τέτοιες περιοχές, αλλά όταν συντρέχουν κάποιες προϋποθέσεις. Μια από τις προϋποθέσεις είναι ότι οι επενδύσεις που κάνει η ΕΥΔΑΠ, πρέπει να έχουν εύλογη απόδοση. 
       Όταν μιλάμε για την Αίγινα, μιλάμε για μια υποθαλάσσια σύνδεση για την υδροδότησή της. Το κόστος είναι μεγάλο. Η ΕΥΔΑΠ ανέθεσε μια μελέτη τεχνικοοικονομική. Το συμπέρασμα ήταν ότι η επένδυση αυτή είναι υψηλή και όχι συμφέρουσα για την ΕΥΔΑΠ. Ως εκ τούτου η ΕΥΔΑΠ δεν μπορεί να προβεί στην εκτέλεση αυτού του έργου, εκτός αν αναζητηθούν άλλοι πόροι για να ενισχυθεί η ΕΥΔΑΠ γι’ αυτό το έργο, ώστε να γίνει η επένδυση στοιχειωδώς αποδοτική. 
      Την προκαταρκτική μελέτη που έκανε η ΕΥΔΑΠ μπορούμε να τη διαθέσουμε στο δήμο και θα το κάνουμε. Ασχοληθήκαμε και εμείς πάρα πολύ με το θέμα και πιέσαμε την ΕΥΔΑΠ. Μπορεί άμεσα η υδροδότηση να γίνεται από τον Ασπρόπυργο, από το Πέραμα ή από το Ικόνιο, οπότε θα επιτευχθεί μια μείωση του κόστους μεταφοράς κατά  30%-50%. Εξετάζουμε και τη δυνατότητα σε κάποια διαστήματα η υδροδότηση να γίνεται από την Κακή Βίγλα της Σαλαμίνας, με την προϋπόθεση να υπάρχει σύμφωνη γνώμη της Σαλαμίνας και ασφαλώς σε περιόδους που δεν έχει πρόβλημα υδροδότησης. Παράλληλα θα εξετάσουμε μεσοπρόθεσμα τη δυνατότητα χρηματοδότησης αυτού του έργου από άλλες πηγές.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
      ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να θεωρήσουμε ικανοποιητική την απάντηση του κυρίου Υπουργού. Πάντως πρέπει να κάνω ορισμένες επισημάνσεις και παρατηρήσεις σ’ αυτά που είπε.
      Πράγματι η Αίγινα είναι έξω από την ευθύνη της ΕΥΔΑΠ. Πλην όμως σήμερα είναι προάστιο της Αθήνας και του Πειραιά. Άρα θα πρέπει η ΕΥΔΑΠ να την εντάξει στην προέκταση του ενδιαφέροντός της.
      Δεύτερον, μπορεί η ΕΥΔΑΠ να συζητήσει την τενχικοοικονομική μελέτη με το δήμο δημόσια, να αναλύσει τα συμπεράσματα και να οδηγηθούν ο δήμος, η ΕΥΔΑΠ ή μια δημοτική επιχείρηση σε μια λύση για την υδροδότηση της Αίγινας και της Κοινότητας Αγκιστρίου, έτσι ώστε το κόστος να μειωθεί για να μπορούμε να μιλάμε για οικονομική και κοινωνική ανάπτυξη του νησιού. 
      Είναι πολύ σκόπιμο δε, αυτό που ανακοινώσατε, η μεταφορά να γίνεται από το Ικόνιο ή απ’ το Πέραμα και αν είναι δυνατόν απ’ τη Σαλαμίνα, ώστε το κόστος υδροδότησης να μειωθεί στο επίπεδο του 50% ή του 30%.
      Άρα, λοιπόν, περιμένουμε να προωθήσετε τη μελέτη στο δήμο, να προγραμματίσει η ΕΥΔΑΠ μία συζήτηση με όλους τους φορείς και τις τοπικές λειτουργίες της επαρχίας και να συναποφασίσουμε όλοι μαζί τη μεσοπρόθεσμη αντιμετώπιση του ζητήματος με τον υποθαλάσσιο αγωγό. 
      Όμως, άμεσα αυτήν την περίοδο, θα πρέπει να δώσουμε τη δυνατότητα μεταφοράς του νερού από το Ικόνιο, το Πέραμα, και εγώ θα έλεγα μέσα στους χειμερινούς μήνες και από τη Σαλαμίνα. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα πω μόνο δυο λόγια. 
      Εγώ, πράγματι θα ζητήσω από την ΕΥΔΑΠ να κάνει αυτή τη συζήτηση με τους φορείς και το δήμο και πιστεύω ότι θα προκύψουν χρήσιμα συμπεράσματα. Από εκεί και πέρα χρειάζεται να κατασταλάξουμε και να αποφασίσουμε τι ενέργειες θα πρέπει να κάνουμε στη συνέχεια. 
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση της δεύτερης επίκαιρης ερώτησης με αριθμό 165/29-10-2002 του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Οικονομίας και Οικονομικών, σχετικώς με τη λήψη μέτρων κατά των υπεύθυνων για τις ατασθαλίες στη διαχείριση κοινοτικών χρημάτων κλπ. 
      Η επίκαιρη ερώτηση του κ. Τσιπλάκου έχει ως εξής: 
      «Ως γνωστόν σύμφωνα με τους νέους κοινοτικούς κανονισμούς, δεν αυξάνουν μόνο οι κίνδυνοι απώλειας κοινοτικών πόρων από τη μη έγκαιρη αξιοποίηση των κοινοτικών πόρων, αλλά και από πρόστιμα που επιβάλλει η Ευρωπαϊκή Ένωση για κακοτεχνίες, καταστρατήγηση των νομίμων διατάξεων κλπ. ατασθαλίες και μάλιστα η απώλεια πόρων από τα πρόστιμα αυτά μπορεί να είναι πολύ μεγαλύτερη από την απώλεια λόγω καθυστέρησης εκτέλεσης των προγραμμάτων (ν+2).
      Μετά την αποκάλυψη απίθανων καταστάσεων, όπως η κατάτμηση αποχετευτικού έργου προϋπολογισμού 2 δις σε 130 εργολαβίες και η πληρωμή προστίμου δεκάδων δες στο αεροδρόμιο «Ελ. Βενιζέλος» από παραλείψεις εφαρμογής κοινοτικών διατάξεων, 
      Ερωτάται ο Υπουργός Οικονομίας και Οικονομικών 
      1. Υπάρχουν υπεύθυνοι για τις ατασθαλίες και παραλείψεις για τις οποίες χάνονται σημαντικά ποσά από τις κοινοτικές πιστώσεις και για τις συγκεκριμένες ως άνω ενέργειες έχουν εντοπισθεί οι υπεύθυνοι και ποια μέτρα έχουν ληφθεί εναντίον τους έστω, και για παραδειγματισμό, προς αποφυγή παρόμοιων καταστάσεων στο μέλλον; 
      2. Από τις παραλείψεις παραβάσεων στην υλοποίηση των προγραμμάτων, που έχουν πιστοποιηθεί μέχρι τώρα από τις υπηρεσίες ελέγχου, σε ποιες συγκεκριμένες περιπτώσεις έχουν εντοπισθεί και τιμωρηθεί οι υπεύθυνοι;»
      Θα απαντήσει ο Υφυπουργός Οικονομίας και Οικονομικών κ. Πάχτας.
      Κύριε Πάχτα, έχετε το λόγο. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Αγαπητοί συνάδελφοι, θα ήθελα να επισημάνω για μία ακόμα φορά, ότι το Γ΄ Κοινοτικό Πλαίσιο Στήριξης έχει αποκτήσει πλέον τη δική του δυναμική πορεία. Μεριμνήσαμε έγκαιρα, ώστε με την πορεία αυτή να διασφαλίσουμε την αποφυγή κινδύνου απώλειας πόρων λόγω μη απορρόφησης των κοινοτικών κονδυλίων σύμφωνα με τον κανόνα ν+2.
      Στο τέλος του 2003 που είναι το πρώτο έτος εφαρμογή αυτού του κανόνα, η Ελλάδα δεν διατρέχει τέτοιο κίνδυνο, ενώ αντίθετα άλλες χώρες αντιμετωπίζουν αυτόν τον κίνδυνο. Έτσι κερδίσαμε αυτήν τη μάχη της μη απορροφητικότητας. 
      Ερχόμαστε τώρα στο επόμενο θέμα, γιατί μπορεί να μην κινδυνεύουμε να έχουμε απώλεια πόρων λόγω μη απορροφητικότητας, αλλά πάντα υπάρχουν οι κίνδυνοι απώλειας πόρων από μία κακοδιαχείριση. 
      Παράλληλα, λοιπόν, με το στόχο της απορρόφησης και με μεγαλύτερη βαρύτητα όσο διασφαλίζουμε αυτόν το στόχο, η προσπάθειά μας κατευθύνθηκε στην αποτελεσματική διαχείριση, στη βελτίωση της ποιότητας των έργων και του αποτελέσματος και στην αποφυγή αστοχιών ή και αποκλίσεων από αυτά για τα οποία έχουν δεσμευτεί. 
      Ιδιαίτερα στο θέμα της ποιότητας των δημοσίων έργων, προωθήσαμε τομές για τον έλεγχο της ποιότητας στα δημόσια έργα. Με τον ειδικό σύμβουλο ποιοτικού ελέγχου ελέγξαμε χιλιάδες έργα σε ολόκληρη την Ελλάδα. Τα αποτελέσματα των ελέγχων του ΕΣΠΕΛ καταγράφουν την πολλή σημαντική βελτίωση που έχουμε στον τομέα της ποιότητας. Σήμερα ελάχιστα έργα έχουν πλέον σημαντικές αστοχίες και γι’ αυτά επιλαμβάνεται η δικαιοσύνη. 
      Όμως, πέραν αυτού, οργανώσαμε ένα αποτελεσματικότερο σύστημα παρακολούθησης των ευρημάτων του ΕΣΠΕΛ, προκειμένου να αντιμετωπίζουμε έγκαιρα και τις περιπτώσεις μικρότερων κακοτεχνιών. Έτσι με τη νέα κοινή υπουργική απόφαση μεταξύ του αρμοδίου Υπουργού ΠΕΧΩΔΕ και Οικονομίας, υποχρεώνουν πλέον το φορέα κατασκευής για λήψη των κατάλληλων μέτρων σε περιπτώσεις διαπιστωμένων αστοχιών το αργότερο εντός μηνός από την ημερομηνία παραλαβής σχετικής όσον αφορά το ΕΣΠΕΛ. 
      Επίσης υπάρχει πλέον η υποχρέωση συμμόρφωσης των εμπλεκομένων στην παραγωγή του έργου με τις συστάσεις του ΕΣΠΕΛ μέσω της τήρησης ενός δεσμευτικού χρονοδιαγράμματος υλοποίησης των αποκαταστάσεων ανακατασκευών. Η κίνηση των απαραίτητων διαδικασιών που αφορούν την επιβολή των οριζομένων ποινών στους αναδόχους. 
      Επίσης υπάρχει πλέον η απαγόρευση κίνησης των διαδικασιών οριστικής παραλαβής των έργων με ελαττώματα, σε περιπτώσεις που προηγουμένως δεν έχει επιβεβαιωθεί η αποκατάσταση των ελαττωμάτων από τον ΕΣΠΕΛ και η αναστολή επιλεξιμότητας των δαπανών του έργου από το αντίστοιχο πρόγραμμα από το οποίο χρηματοδοτείται. 
      Διερεύνηση τυχόν διοικητικών και ποινικών ευθυνών από το Γενικό Επιθεωρητή Δημόσιας Διοίκησης και τον Εισαγγελέα Πλημμελειοδικών Αθηνών. Είναι μερικά από τα πρόσθετα μέτρα που έχουμε πάρει για το Γ΄ Κοινοτικό Πλαίσιο Στήριξης. Επανασχεδιάζουμε το Εθνικό Σύστημα Δημοσιονομικών Διορθώσεων, προκειμένου έγκαιρα και κατά τρόπο συστηματικό να αντιμετωπίζουμε όλες τις περιπτώσεις παρατυπιών. Προβλέπουν διαδικασίες ανάκτησης πόρων και απόδοσης συγκεκριμένων ευθυνών σε φορείς που έχουν την ευθύνη. 
      Με τον τρόπο αυτό μπορεί να χάσει τους πόρους ο φορέας ή το έργο, δεν θα τους χάσει όμως η χώρα. Στόχος μας είναι η ολοκλήρωση των έργων στο χρόνο, στο κόστος και με την ποιότητα που απαιτείται. Κανένας φορέας και κανένα έργο δεν θα έχει ασυλία, όσον αφορά τον στόχο αυτό. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκος έχει το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Υπουργέ, όσον αφορά για την απορρόφηση των κοινοτικών πόρων θα τα πούμε την Παρασκευή, δεν είναι σκοπός της ερωτήσεώς μας σήμερα. Ο σκοπός της ερωτήσεώς μας σήμερα είναι να ενεργοποιηθεί η Κυβέρνηση και να λάβει τα κατάλληλα μέτρα για να περιοριστούν από τους φορείς υλοποιήσεως όσα μας καταμαρτυρούν κατά καιρούς με επίσημα έγγραφα οι αρμόδιοι της Ευρωπαϊκής ‘Ένωσης. Όπως κι εσείς γνωρίζετε έχει γίνει κατανοητό ότι ο μεγαλύτερος κίνδυνος προέρχεται από τις κακοτεχνίες, από την κακοδιαχείριση των κοινοτικών χρημάτων, από τη μη εφαρμογή των σωστών διατάξεων και εάν τυχόν δεν ληφθούν μέτρα έγκαιρα για την καταστολή τους και δεν επιβάλλονται κυρώσεις στους υπευθύνους, τότε τα αποτελέσματα και οι δυσμενείς επιπτώσεις που θα παρουσιαστούν θα είναι οδυνηρές. 
      Δεν είναι δυνατόν, κύριε Υπουργέ, να μείνουν στο απυρόβλητο αυτοί που είναι υπεύθυνοι παραδείγματος χάριν όταν χωρίζουν ένα έργο 2 δισεκατομμυρίων δραχμών σε εκατόν τριάντα πέντε εργολαβίες και να μην υπάρχει υπεύθυνος. Τιμωρήθηκε ποτέ κάποιος υπεύθυνος πάνω στον τομέα αυτό;
      Δεν είναι δυνατόν, όπως μας είπατε προηγουμένως, να χάνονται δεκάδες δισεκατομμύρια στο αεροδρόμιο Σπάτων, όπως παραδεχθήκατε, και να μην υπάρχει υπεύθυνος και να μην επιβάλλονται κυρώσεις. 
      Δεν έχουν ευθύνες εκείνοι οι ορισμένοι φορείς υλοποίησης για τους οποίους η Ευρωπαϊκή Ένωση λέει ότι δεν έχουν κατανόηση –μας το λένε με κομψό τρόπο- των όρων της υγιούς οικονομικής διαχείρισης; Έχουν ποτέ μέχρι τώρα επιβληθεί κυρώσεις σε αυτούς που είναι υπεύθυνοι για την παραλαβή ατελών μελετών ή κακότεχνων έργων; Θέλω να μου δώσετε ένα παράδειγμα αν κάπου επιβάλλονται κυρώσεις. 
      Από τις κακοτεχνίες σε εκατοντάδες έργα ποιες κυρώσεις υπεβλήθησαν, σε ποιους εργολάβους, ακόμα και σε υπηρεσιακούς παράγοντες; Είναι δυνατόν να υπάρχουν φορείς,οι οποίοι με την ευλυγισία των νόμων, όπως μας καταγγέλλουν επισήμως, να ανεβάζουν το κόστος σε 100%, 200%, 400% και 500%, με αποτέλεσμα, όπως μας λένε, με δύο Κοινοτικά Πλαίσια Στήριξης να μην έχουμε κατασκευάσει ούτε καν το εθνικό μας δίκτυο;
      Απορώ, κύριε Υπουργέ, γιατί εσείς αναλαμβάνετε και καλύπτετε ευθύνες άλλων και γιατί δεν καταγγέλλετε τους υπευθύνους να συνετιστούν και να είναι πιο προσεκτικοί; Η σημερινή απαράδεκτη κατάσταση οφείλεται εν πολλοίς στην ατιμωρησία εκείνων, οι οποίοι πράγματι είναι υπεύθυνοι γι’ αυτά τα πρόστιμα τα οποία πληρώνουμε. Και είμαι βέβαιος ότι χρειάζεται εκστρατεία εξυγίανσης σε αυτόν τον τομέα. 
      Σ’ αυτήν την εκστρατεία θα μας βρείτε συμπαραστάτες, κύριε Υπουργέ. Χρειάζεται μόνο πυγμή και τόλμη για να τα βάλετε με τα εργολαβικά συμφέροντα, που θησαυρίζουν με τις ατασθαλίες αυτές σε βάρος των φορολογούμενων πολιτών. 
      Το ερώτημά μας είναι, θα το τολμήσετε, κύριε Υπουργέ;
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να επισημάνω ότι το Γ΄ Κοινοτικό Πλαίσιο Στήριξης δεν υλοποιείται βεβαίως από την Κυβέρνηση, αλλά το υλοποιούν χιλιάδες φορείς σε όλη την Ελλάδα, οργανισμοί αυτοδιοίκησης, νομαρχιακές αυτοδιοικήσεις, Υπουργεία, περιφέρειες, ιδιωτικές επιχειρήσεις.
      Σε αυτό το οποίο αναφέρθηκα και είναι η τομή –αν θέλετε- και στο Γ΄ Κοινοτικό Πλαίσιο Στήριξης, είναι ότι με το νέο Εθνικό Σύστημα Δημοσιονομικών Διορθώσεων προβλέπονται διαδικασίες ανάκτησης πόρων και απόδοσης συγκεκριμένων ευθυνών στους φορείς που υλοποιούν πλέον το έργο. Η κάθε ευστοχία, κύριε συνάδελφε, να είστε βέβαιος ότι θα έχει ονοματεπώνυμο. Γι’ αυτό και υπάρχουν περικοπές. Γι’ αυτό, όπως είπα και προηγουμένως, προκειμένου να χάσει η χώρα τους πόρους, θα το χάσει ο φορέας το έργο που υλοποιεί.
      Έτσι, λοιπόν, επαναλαμβάνω ότι απαρέγκλιτος στόχος μας είναι ότι όλα τα έργα πρέπει να ολοκληρώνονται στο κόστος τους, με την ποιότητά τους και τον χρόνο τους. Γι’ αυτό και πλέον δεν υπάρχουν στο Γ΄ Κοινοτικό Πλαίσιο Στήριξης περιθώρια για συμπληρωματικές συμβάσεις που ήταν, αν θέλετε, ένα γνωστό φαινόμενο τα προηγούμενα χρόνια. 
      Βεβαίως όπως είπα και προηγουμένως, κανένας απολύτως φορέας και κανένα έργο δεν θα έχουν πλέον ασυλία σε ό,τι αφορά τον στόχο που έχουμε βάλει. 
      Θέλω να τονίσω ότι μέσα από τις νέες ελεγκτικές δομές που δημιουργήσαμε εμείς αναδεικνύουμε αυτά τα προβλήματα και τις ευθύνες και επιβάλλουμε τα πρόστιμα είτε στους αναδόχους είτε στους φορείς εκείνους που δεν υλοποιούν καλά τα έργα τους. 
      Θέλω, λοιπόν, να τονίσω ότι συμφωνούμε απόλυτα πως στο Γ΄ Κοινοτικό Πλαίσιο Στήριξης υλοποιούμε όλες τις δράσεις κάτω από αυστηρότερους κανόνες διαχείρισης και ελέγχου που εμείς θεσμοθετήσαμε και ευθύνη δική μας είναι να αναδεικνύουμε τα προβλήματα και να τα διορθώνουμε στη συνέχεια. 
      Γι’ αυτό και θέλω να επαναλάβω, κύριε συνάδελφε, ότι για το έργο του αεροδρομίου «Ελευθέριος Βενιζέλος» δεν υπάρχει κανένα απ’ αυτά τα πρόστιμα που αναφέρατε προηγουμένως. Θέλω να υπενθυμίσω ότι είναι ένα έργο υψηλών προδιαγραφών που ολοκληρώθηκε, όπως γνωρίζετε, μέσα στην προβλεπόμενη προθεσμία. Αποτελεί –πιστεύω- ένα ακόμη κόσμημα για ολόκληρη την Ελλάδα. Βεβαίως, όπως είπατε και εσείς προηγουμένως, δεν πρέπει να επιτρέπουμε τις κατατμήσεις των έργων, που δεν είναι φαινόμενο που ήταν γνωστό και από τις προηγούμενες περιόδους. Ήταν, όμως, νομότυπες αυτές οι διαδικασίες. Απλώς δεν μπορεί κανείς να διαχειριστεί εκατόν τριάντα εργολαβίες. Μπορεί να διαχειριστεί καλύτερα ένα έργο με μία ή δύο εργολαβίες. 
      Πιστεύω ότι προς την κατεύθυνση αυτή έχουν πάρει τα μηνύματα όλοι οι φορείς και θα συμμορφωθούν με το νέο πλαίσιο που διέπει πλέον το Γ΄ Κοινοτικό Πλαίσιο Στήριξης. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Η τρίτη επίκαιρη ερώτηση είναι η υπ’ αριθμόν 168/29-10-2003 του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προτάσεις του Υπουργείου να επιτρέψει την επιδιόρθωση κτηρίων και άλλων οικοδομικών εργασιών στην περιοχή «Γκάζι» της Αθήνας, κλπ.
      Η επίκαιρη ερώτηση του κυρίου Βουλευτή έχει ως εξής: 
      «Δεκάδες βιοτέχνες αλλά και κάτοικοι στην περιοχή «Γκάζι» της Αθήνας ζουν από το 1987-88 τον αργό θάνατο. Από τότε και μέχρι σήμερα δεν επιτρέπεται καμία οικοδομική εργασία στην παραπάνω περιοχή. Αποτέλεσμα είναι οι κτιριακές εγκαταστάσεις να βρίσκονται σε χείριστη κατάσταση και από άποψη ασφάλειας και από άποψη συνθηκών δουλειάς. Έτσι, εκτός του κινδύνου να πέσουν και να καταπλακώσουν εργαζομένους  και τον εξοπλισμό τους, οι άνθρωποι αυτοί δεν τολμούν να κάνουν καμιά επένδυση, γιατί από τότε ζουν με την απειλή να διωχθούν από την περιοχή. Μια για την ενοποίηση των αρχαιολογικών χώρων, μια για τους Ολυμπιακούς Αγώνες και ένα σωρό άλλες αιτίες τους ανακοινώνονται κατά καιρούς και ότι πρέπει να φύγουν. Παράλληλα, όμως, μ’ αυτούς που είναι υπό διωγμό, διάφοροι μεγαλοσχήμονες στα ίδια τετράγωνα αγοράζουν γη και κτίρια και αυτά τα τετράγωνα εξαιρούνται από την αλλαγή του ρυμοτομικού σχεδίου. 
      Ερωτάται η κυρία Υπουργός:
1. Τι μέτρα θα πάρει η Κυβέρνηση για να μη χάσουν τη δουλειά τους όχι μόνο οι δεκάδες βιοτέχνες, αλλά και μερικές εκατοντάδες εργαζόμενοι στις βιοτεχνίες (περίπου 400);
2. Εξετάζει η Κυβέρνηση την περίπτωση να τους δοθεί η άδεια για να επιδιορθώσουν τις κτιριακές τους εγκαταστάσεις και πότε;»
	Θα απαντήσει η Υφυπουργός Περιβάλλοντος Χωροταξίας και Δημοσίων Έργων κ. Ροδούλα Ζήση. 
      Ορίστε, κυρία Υπουργέ. 
	ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το θέμα που θέτει στην ερώτησή του ο κύριος συνάδελφος αφορά στην τροποποίηση του εγκεκριμένου ρυμοτομικού σχεδίου του Δήμου Αθηναίων στο οικοδομικό τετράγωνο 52-56 της περιοχής 63 του Γ΄ Διαμερίσματος, με τον καθορισμό κοινόχρηστων χώρων αστικού πρασίνου και πολιτιστικών λειτουργιών και την έκδοση της υπουργικής απόφασης για την απαλλοτρίωση αυτών των χώρων. 
	Το γενικό πολεοδομικό σχέδιο του Δήμου της Αθήνας, όπως αυτό ισχύει σήμερα με ΦΕΚ του 1988, δείχνει ότι η περιοχή «Γκαζοχώρι» περιλαμβάνεται στις περιοχές για τις οποίες προβλέπεται ανάπλαση, αναβάθμιση, με στόχο, βέβαια, την τόνωση της κατοικίας, αλλά κυρίως την αναβάθμιση της ποιότητας της ζωής. 
	Μετά από το αίτημα της Εταιρείας Ενοποίησης Αρχαιολογικών Χώρων της Αθήνας εξεδόθη υπουργική απόφαση την 1/4/2003 ύστερα από αντίστοιχη γνωμοδότηση του Κεντρικού Συμβουλίου Χωροταξίας Οικισμού και Περιβάλλοντος. Στην έκδοση της υπουργικής απόφασης αυτής ελήφθησαν υπόψη οι προτάσεις του διαμερίσματος του Δήμου Αθηναίων, καθώς και οι ενστάσεις που διαβιβάστηκαν στο ΥΠΕΧΩΔΕ με το πρακτικό του Δημοτικού Συμβουλίου, με αποτέλεσμα την τροποποίηση της αρχικής πρότασης. 
      Μάλιστα είχε γίνει ένα πρώτο σχέδιο υπουργικής απόφασης και επειδή ήρθαν κάποιες ενστάσεις, έκανα προσωπικά, κύριε συνάδελφε, αναπομπή στο Κεντρικό Συμβούλιο Χωροταξίας Οικισμού και Περιβάλλοντος, για να συνυπολογιστούν όλες οι ενστάσεις, αλλά και η επιστημονική και η νομική συνιστώσα και η κοινωνική διάσταση, βεβαίως, έτσι ώστε να υπάρξει μια κοινή υπουργική απόφαση, η οποία θα βοηθούσε προς την κατεύθυνση αυτή, δηλαδή της αναβάθμισης της «τρίτης πλατείας», όπως λέγεται. 
      Στη συνέχεια, η υπουργική απόφαση διαβιβάστηκε στη Γενική Γραμματεία Δημοσίων Έργων για την προώθηση της διαδικασίας απαλλοτρίωσης. Υπήρξαν, όπως πολύ σωστά το λέτε, οι αποφάσεις της Επιτροπής Αναστολών του Συμβουλίου της Επικρατείας, η 716 και η 717, και ανεστάλη εν μέρει η εφαρμογή αυτής της απόφασης, λόγω μη ολοκλήρωσης της διαδικασίας απαλλοτρίωσης.
      Προκειμένου να αντιμετωπισθεί αυτό το κοινωνικό πρόβλημα, που προέκυψε με την παραπάνω τροποποίηση, προωθήθηκε άμεσα η διαδικασία απαλλοτρίωσης των ακινήτων της περιοχής του Γκαζοχωρίου και εκδόθηκε σχετική υπουργική απόφαση των Υπουργών ΠΕΧΩΔΕ, Πολιτισμού και Οικονομικών, που δημοσιεύτηκε στο ΦΕΚ της 9/10/2003. Για να γίνει αυτή η απαλλοτρίωση γρήγορα και να δοθούν άμεσα οι αποζημιώσεις, εντάχθηκε στα επείγοντα ολυμπιακά έργα. Αμέσως μετά το τέλος των προβλεπόμενων από το νόμο αναγκαίων διαδικασιών, δηλαδή καθορισμός τιμής μονάδας κλπ., θα καταβληθούν άμεσα οι αποζημιώσεις.
      Σε ό,τι αφορά τώρα την υπόλοιπη περιοχή, με τη δημοσίευση της υπουργικής απόφασης θέλω να σας πω ότι έχουν αρθεί όλοι οι περιορισμοί λόγω της αναστολής που έχει επιβληθεί.
      Θέλω όμως να προσθέσω ότι αυτή η τροποποίηση, κύριε συνάδελφε και κύριε Πρόεδρε, είναι πολύ παλιά. Και ο πνευματικός κόσμος και ο κόσμος ο οποίος στήριξε τη βιώσιμη ανάπτυξη της Αθήνας ζήτησε αυτήν τη γνωστή τρίτη πλατεία. Βεβαίως, υπάρχουν και υπουργικές, προηγούμενες από εμάς, αναφορές σε αυτό το κομμάτι, αλλά βεβαίως και άλλες αιτήσεις της πόλης των Αθηνών.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, η κυρία Υφυπουργός ουσιαστικά και επιβεβαίωσε τις ανησυχίες αυτών των ανθρώπων και –με άλλα λόγια ν’ αγαπιόμαστε- λέει ότι την τρίτη πλατεία τη ζητούσαν οι κάτοικοι. Πολλές πλατείες και πολύ πράσινο, κυρία Υφυπουργέ, ζητούν οι κάτοικοι στην Αθήνα, αλλά εσείς αποφασίζετε τα αντίθετα. Και αρχαία θάβετε και αρχαία καταστρέφετε, προκειμένου να εξυπηρετήσετε τους μεγαλοσχήμονες, που λέω εδώ.
      Γιατί εξαιρούνται και εξαιρέθηκαν και σήμερα βγάζουν άδεια οικοδομής, χτίζουν σκυλάδικα –ας μου επιτραπεί η λέξη- απέναντι από το φούρνο που είχαν οι Γερμανοί και έφτιαχναν ψωμί; Το ξέρετε πολύ καλά! Εκεί δίνουμε άδεια οικοδομής. Στο βιοτέχνη που έχει το συνεργείο από το 1975 και στάζει η στέγη του δεν επιτρέπουμε να βάλει ένα νάιλον από πάνω να προστατεύσει τα ανταλλακτικά. Μας πιάνει το ενδιαφέρον για το πράσινο στο Γκάζι, δεν μας πιάνει το ενδιαφέρον όμως γι’ αυτό που γίνεται σήμερα σε όλη την Αθήνα.
      Και, εν πάση περιπτώσει, γιατί υποβαθμίζετε κι άλλο την περιοχή; Για να είναι τέτοιες οι αποζημιώσεις, που να μην μπορούν όχι να αντικαταστήσουν αυτά που έχουν, αλλά έστω να επιβιώσουν για δέκα μήνες οι βιοτέχνες. Γιατί είναι αναγκασμένοι αυτοί οι άνθρωποι να φύγουν από εκεί, χωρίς εσείς να αναλάβετε την ευθύνη να τους αποκαταστήσετε κάπου; Γιατί στον Ελαιώνα έχετε να δίνετε στον Ολυμπιακό, στον Παναθηναϊκό, στην ΑΕΚ, σε όλες τις ΠΑΕ να φτιάξουν γήπεδα και για ένα βιοτεχνικό πάρκο ή για άλλες τέτοιες περιπτώσεις δεν έχετε εκτάσεις;
      Τι θέλετε να μας πείτε; Ότι εσείς ενδιαφέρεστε να έχει πνεύμονα η Αθήνα και οι άλλοι δεν ενδιαφερόμαστε; Και είναι τόσο επείγον να φύγουν και να ξεκληριστούν αυτοί οι άνθρωποι –και κατοικίες και βιοτεχνίες- χωρίς εσείς να έχετε εναλλακτική λύση; Ποιο είναι το ενδιαφέρον σας, γι’ αυτούς τους ανθρώπους; Σ’ αυτά να απαντήσετε!
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εάν η ευαισθησία αφορούσε μόνο την υποστήριξη ορισμένων γηπέδων, που έφερε σαν παράδειγμα ο κύριος συνάδελφος, τότε νομίζω ότι θα ήταν πολύ περιορισμένη η ευαισθησία μας. Εμείς μιλάμε για διακομματικές, συναινετικές, επιστημονικές, αλλά και ορθολογικές αποφάσεις, που έχουν παρθεί εδώ και πάρα πολλά χρόνια.
      Και η ουσία είναι ακριβώς ότι τώρα υπάρχουν και τα χρήματα για να δοθούν οι αποζημιώσεις σε όλους αυτούς τους ανθρώπους που έχουν τις ιδιοκτησίες τους και δε νομίζω ότι θέλει κανείς, αγαπητέ κύριε συνάδελφε, να υπάρχουν τέτοιες χρήσεις, που δεν προβλέπονται. Και γνωρίζετε πάρα πολύ καλά –και εδώ δεν μπορούμε να μιλάμε για να δημιουργούμε εντυπώσεις- ότι και το γενικό πολεοδομικό σχέδιο και το ρυθμιστικό της Αθήνας και την περιοχή εκείνη για πολιτιστικές χρήσεις και για άλλες χρήσεις…
      ΣΠΥΡΙΔΩΝ ΣΤΡΙΦΤΑΡΗΣ:  Προέβλεπε και άλλες περιοχές, αλλά τις έχετε γράψει στα παλιά σας τα παπούτσια.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):   Το ρυθμιστικό είναι μια δέσμευση και δεν έγινε τώρα, είναι από το 1985 και προβλέπονται αυτά τα συγκεκριμένα, τα οποία οριοθετεί η υπουργική απόφαση και που με χρήματα και συγκεκριμένους πόρους αποκαθιστά την οποιαδήποτε ιδιοκτησία. 
      Όμως, επειδή αναφερθήκατε στον Ελαιώνα και στη μεταφορά, σαφώς υπάρχουν περιοχές, όταν δεν απαλλοτριώνονται κάποιες ιδιοκτησίες, που πρέπει να υπάρχει αντισταθμιστικό όφελος με τη μεταφορά, με χώρους οργανωμένους υποδοχής αυτής της έκτασης. Και ξέρετε πολύ καλά ότι αυτό έχει προβλεφθεί για διάφορες περιοχές στα πλαίσια της Αθήνας και της Αττικής. Ο Ελαιώνας, στον οποίο αναφερθήκατε, είναι μια απ’ αυτές με εκκρεμότητες σε προεδρικά διατάγματα και σε άλλες διατάξεις. Όμως, το θέμα είναι ότι σήμερα η τρίτη πλατεία, μιλάμε για το παλιό σχέδιο «ΚΛΕΑΝΘΗΣ» με συνδυασμό με τον αρχαιολογικό χώρο του Κεραμικού, του κοινόχρηστου χώρου της Κορεατικής αγοράς και τους ελεύθερους χώρους του Γκάζι, στα όρια του ιστορικού κέντρου της Αθήνας, θα αποτελέσει έναν υπερτοπικό πόλο έλξης και για τους Ολυμπιακούς Αγώνες, αλλά  όχι μόνο γι’ αυτό, για τη μεταολυμπιακή αισθητική, αλλά και άλλη εικόνα της Αθήνας, μια ποιότητα ζωής και εναρμόνισης, όχι δύο ταχυτήτων Αθήνα, αλλά μια Αθήνα που θα συνδέει την ιστορία, τον πολιτισμό, τον εμπορικό κόσμο και επιτέλους θα συνδέει τις τρεις πλατείες της Ομονοίας, του Συντάγματος και αυτής της πλατείας με όλο τον κοινωνικό και παραγωγικό και ιστορικό ιστό αυτής της ιστορικής πρωτεύουσάς μας. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων του πρώτου κύκλου.
      Εισερχόμαστε στη συζήτηση των επικαίρων ερωτήσεων του δευτέρου Κύκλου.
      Η πρώτη με αριθμό 157/29.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Υγείας και Πρόνοιας, σχετικώς με την κυκλοφορία γενετικά μεταλλαγμένων προϊόντων στην Ευρωπαϊκή Ένωση κλπ., δεν θα συζητηθεί λόγω αναρμοδιότητας του Υπουργού στον οποίο υπεβλήθη και διαγράφεται.
      Δεύτερη είναι η με αριθμό 158/29.10.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Δικαιοσύνης, σχετικώς με την ίδρυση έδρας Εφετείου στο Ηράκλειο Κρήτης.
      Η επίκαιρη ερώτηση του κ. Δεικτάκη έχει ως εξής:
      «Το αίτημα ολόκληρης της Ανατολικής Κρήτης (Νομού Ηρακλείου και Νομού Λασιθίου) και των αντίστοιχων Δικηγορικών Συλλόγων για την ίδρυση δεύτερης έδρας Εφετείου στο Ηράκλειο Κρήτης, σας είναι γνωστό. Παρά τις συντονισμένες ενέργειες όλων των φορέων των δύο Νομών, της πολύμηνης απεργίας των Δικηγορικών Συλλόγων κ. Σταθόπουλο με καταληκτική μάλιστα ημερομηνία υλοποίησης τον Ιανουάριο του 2002, το αίτημα-πρόβλημα των 400.000 κατοίκων της Ανατολικής Κρήτης παραμένει σε νεκρό σημείο.
      Ερωτάται ο Υπουργός Δικαισύνης και η Κυβέρνηση
      Αν προτίθεται να δώσει λύση στο φλέγον αυτό ζήτημα και αν η περιβόητη Επιτροπή που υποτίθεται ότι συνεστήθη για τη χωροταξική κατανομή των δικαστηρίων της χώρας, ασχολήθηκε μέχρι σήμερα με το θέμα αυτό, πόσες φορές συνεδρίασε και πότε σκοπεύει να περαιώσει το έργο της. Ακόμα τι απάντηση δίδεται στις εκατοντάδες χιλιάδες συμπολιτών μας που υφίστανται την ταλαιπωρία από την απουσία της κοινωνικής σας ευαισθησίας και της άβουλης πρακτικής σας».
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πρέπει να διαβάζετε πιο αργά για να καταλαβαίνουμε τι λέτε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, έχετε δυνατότητα αφομοίωσης, μπορείτε αν προσέχετε… 
      ΒΑΣΙΛΗΣ ΚΕΔΙΚΟΓΛΟΥ: Είναι θέμα της αποκέντρωσης της δικαιοσύνης όλης της χώρας και όχι της Κρήτης.
      ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δικαιοσύνης κ. Πετσάλνικός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, η ένταση που υπήρχε πριν από δύο περίπου χρόνια στην Κρήτη είναι γνωστή. 
      ΒΑΣΙΛΗΣ ΚΕΔΙΚΟΓΛΟΥ: Είναι θέμα αποκέντρωσης και όχι της Κρήτης. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, εννοείτε να κάνετε υπόκρουση στο λόγο του κυρίου Υπουργού; Αφήστε τον να μιλήσει.
      ΒΑΣΙΛΗΣ ΚΕΔΙΚΟΓΛΟΥ: ‘Όχι υπόκρουση, αλλά μα το φέρνει σαν θέμα της Κρήτης.
      ΠΡΟΕΔΡΕΥΩΝ (Κωνσταντίνος Γείτονας): Με μουσική υπόκρουση δική σας θα μιλήσει; Αφήστε τον να μιλήσει. «Ήρεμα, σας παρακαλώ».
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Το Ηράκλειο είχε επιχειρηματολογήσει και επιχειρηματολογεί και ζητούσε τη δημιουργία μεταβατικής έδρας σε εφετείο  στο Ηράκλειο. Τα δε Χανιά από την άλλη πλευρά είχαν επίσης έντονα αντιδράσει γιατί θεωρούσαν ότι κάτι τέτοιο θα οδηγούσε σε υποβάθμιση του εφετείου που έχει έδρα τα Χανιά.
      Μάλιστα η ένταση είχε φθάσει σε τέτοιο σημείο, ώστε να είναι χωρισμένο στα δύο το νησί. Δεν λειτουργούσαν ούτε καν τα περιφερειακά όργανα. Και όταν εγώ πήγα στο Υπουργείο Δικαιοσύνης ήδη από πολλούς μήνες απήχον από το λειτούργημά τους, τόσο οι δικηγόροι του Ηρακλείου όσο και των Χανίων. Γι’ αυτό και η κυβερνητική επιτροπή ασχολήθηκε αποκλειστικά σε μία συνεδρίασή της, όπως είναι γνωστό, επειδή και από άλλες περιοχές της χώρας έγιναν διάφορες προτάσεις για τη δημιουργία διαφόρων ειδών δικαστηρίων, εφετείων, πρωτοδικείων κλπ. Και τελικά αποφασίσαμε ομοφώνως να προχωρήσουμε στη συγκρότηση μιας επιτροπής από ανωτάτους δικαστικούς, από καθηγητές νομικών σχολών πανεπιστημίων, από εκπροσώπους των δικηγορικών συλλόγων, καθώς και από ένα εκπρόσωπο των Υπουργείων Δικαιοσύνης και Εσωτερικών, η οποία επιτροπή θα πρέπει να εξετάσει όλα τα θέματα που έχουν υποβληθεί και να εισηγηθεί για την εκπόνηση ενός σχεδίου χωροταξικής κατανομής δικαστηρίων παντός βαθμού. 
      Η επιτροπή αυτή στην οποία προεδρεύει αντιπρόεδρος του Αρείου Πάγου αξιολογεί όλα αυτά τα αιτήματα, κάνει ανάλυση όλων των στοιχείων που έχει συγκεντρώσει με βάση και με τα στατιστικά δεδομένα κλπ. και θα ολοκληρώσει την εισήγησή της για μια συνολική πρόταση που θα αφορά ένα πανελλαδικό σχέδιο χωροταξικής κατανομής, με κύρια κριτήρια βέβαια τη διαφύλαξη του κύρους της δικαιοσύνης, την εύρυθμη λειτουργία της και σαφώς την εξυπηρέτηση των πολιτών.
      Επίσης ως κυβερνητική επιτροπή είχαμε αποφασίσει ότι για κάθε μεταβολή στην οργάνωση των δικαστηρίων, στα πλαίσια αυτού του συνολικού χωροταξικού σχεδίου, θα πρέπει να ζητείται η γνώμη της ολομέλειας του Αρείου Πάγου ή του Συμβουλίου της Επικρατείας, κατά περίπτωση, αν πρόκειται για πολιτικά ή διοικητικά δικαστήρια. Γιατί το θέμα και της χωροταξικής κατανομής και εν γένει του τρόπου οργάνωσης και λειτουργίας των δικαστηρίων είναι ένα θέμα που πάνω από όλα αφορά τον ίδιο τον τρόπο λειτουργίας και την απόδοση της δικαιοσύνης. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Δεικτάκης έχει το λόγο.
      ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε και κύριοι συνάδελφοι, το πολύχρονο πράγματι πρόβλημα της ανατολικής Κρήτης είναι γνωστό στον Υπουργό…
      ΒΑΣΙΛΗΣ ΚΕΔΙΚΟΓΛΟΥ: Της χώρας είναι και όχι της Κρήτης …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ήρεμα. 
      ΓΕΩΡΓΙΟΣ ΔΕΙΚΤΑΚΗΣ: Θα μιλήσω και γι’ αυτό, κύριε Κεδίκογλου. Μάλιστα όλοι οι προϋπάρξαντες Υπουργοί Δικαιοσύνης από την εποχή του Κουτσόγιωργα, του Γιαννόπουλου, του Παπακωνσταντίνου, του κ. Κουβέλη, του κ. Σταθόπουλου κλπ., αναγνώρισαν και ανακοίνωσαν το δίκαιο του αιτήματος. 
      Ο κ. Σταθόπουλος μάλιστα με απόφασή του στις 22-11-2000 και με νέα τροποποιημένη στις 4-1-2001 συνέστησε επιτροπή από επιφανείς δικηγόρους για να αντιμετωπίσουν αυτό το πρόβλημα. Αυτή η επιτροπή έβγαλε ένα πόρισμα και απεφάνθη ότι δύο αιτήματα ίδρυσης μεταβατικής έδρας στη Χαλκίδα και στη Λιβαδειά για τα Εφετεία Αθηνών και Λαμίας έγιναν πράξη. Για το δικό μας καμία κουβέντα, κύριε Υπουργέ.
      Μετά από αυτά εσείς με κυβερνητική επιτροπή και απόφαση που πήρατε στις 3-1-2002 συστήσατε νέα επιτροπή εργασίας για την αντιμετώπιση αυτού του θέματος. Ενώ συνεκλήθη για πρώτη φορά η επιτροπή τον Απρίλιο δεν υπήρξε επανασύγκλιση ούτε χρονοδιάγραμμα των εργασιών της. 
      Εμείς, κύριε Υπουργέ, υποπτευόμαστε ότι η σύσταση αυτής της επιτροπής ήταν προσχηματική για να κωλυσιεργήσει και να μη γίνει ποτέ αυτό το εφετείο.
      Πέστε μας παρακαλώ. Υπάρχει καταληκτική ημερομηνία σύμφωνα με την οποία πρέπει επιτέλους να αποφασίσει αυτή η επιτροπή; Γιατί άραγε συνεστήθη;
      Ακόμη θέλω να πω το εξής, κύριε Υπουργέ. Υφέρπει στην Κρήτη από δικά σας στελέχη κυβερνητικά ή κομματικά ότι ανώτατα στελέχη της Νέας Δημοκρατίας του Νομού Χανίων δεν αφήνουν να ολοκληρωθεί αυτό το έργο! Λάθος, κύριε Υπουργέ. Εάν θέλετε μ’ αυτόν τον τρόπο να διχάσετε για άλλη μια φορά την Κρήτη κάνετε λάθος. Δεν θα σας το επιτρέψουμε εμείς.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε. Έχει απασχολήσει επανειλημμένως το Σώμα αυτό το θέμα και είναι γνωστό. Ολοκληρώστε, λοιπόν.
      ΓΕΩΡΓΙΟΣ ΔΕΙΚΤΑΚΗΣ: Κλείνω με το εξής κύριε Πρόεδρε. Οι κάτοικοι της Κρήτης από τη Σητεία διανύουν μία απόσταση εξακοσίων χιλιομέτρων πήγαινε-έλα για να δικαστούν, πεντακόσια χιλιόμετρα από την Ιεράπετρα και τετρακόσια από το Ηράκλειο. Προς Θεού! Απαλλάξτε μας. Εσείς πιστεύετε στην ισονομία. Κάντε το πράξη. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα πρέπει ο κύριος Υπουργός οπωσδήποτε …
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, θα αναγκαστώ να δώσω εντολή να μη γράφονται οι διακοπές σας. 
      ΒΑΣΙΛΗΣ ΚΕΔΙΚΟΓΛΟΥ: Από εδώ και πέρα, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Έκανα υπομονή, κύριε Κεδίκογλου. Παρακαλώ να μη γράφεται καμία διακοπή σας στα Πρακτικά. 
      Ορίστε, κύριε Υπουργέ, έχετε το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Επαναλαμβάνω, κύριε συνάδελφε, ότι όταν ανέλαβα το Υπουργείο το νησί κατά κάποιο τρόπο ήταν διχασμένο. Το γνωρίζετε πολύ καλά, κύριε Δεικτάκη. Δεν ήταν έτσι;
      ΓΕΩΡΓΙΟΣ ΔΕΙΚΤΑΚΗΣ: Οι πράξεις σας και η απουσία πολιτικής βούλησης το δίχασαν. 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν συνεδρίαζε το Περιφερειακό Συμβούλιο διότι οι μεν δεν εκάθοντο με τους άλλους στο ίδιο τραπέζι. Απείχαν οι δικηγόροι του Ηρακλείου, απείχαν οι δικηγόροι των Χανίων. Όλοι οι φορείς του ενός νομού ήταν υπέρ της μιας άποψης, όλοι οι φορείς του άλλου νομού ήταν υπέρ της αντίθετης άποψης ο καθένας με τη δική του επιχειρηματολογία. Επίσης από την άλλη πλευρά η Δράμα ζητούσε Εφετείο όπως και η Καβάλα ο καθένας φυσικά με τα δικά του επιχειρήματα, ορισμένες φορές ή πολλές φορές θα έλεγα χωρίς να αποφεύγεται ο τοπικιστικός υπερτονισμός των επιχειρημάτων. Επίσης το ίδιο συνέβαινε με το Αγρίνιο και το Μεσολόγγι. 
      Βέβαια αν είχαμε νωρίτερα μία τεκμηριωμένη συνολική εισήγηση για τη χωροταξική κατανομή των πάσης φύσεως δικαστηρίων, τότε θα ήταν ορθολογική και η όποια απόφαση θα ελάμβανε ή θα λάβει η Κυβέρνηση. Κάτι τέτοιο δεν έχει γίνει μέχρι στιγμής και γι’ αυτό ζήτησα από την επιτροπή αυτή, στην οποία αναφέρθηκα, να προχωρήσει σ’ αυτήν τη συνολική χωροταξική κατανομή. Κανείς δεν ασχολήθηκε επί παραδείγματι με το θέμα ότι η Ελλάδα έχει δεκατρία εφετεία, όσα έχει και η Γαλλία με εντελώς διαφορετικό βέβαια αριθμό κατοίκων, με διαφορετικό πληθυσμό. Αντί, λοιπόν, να παίρνουμε την απόφαση και να λέμε ότι εδώ θα γίνει ένα ακόμα εφετείο εκεί ένα άλλο, θα πρέπει να έχουμε μια απόφαση που θα στηρίζεται σε μια επιστημονικά τεκμηριωμένη άποψη και εισήγηση. Αυτή, λοιπόν, την επεξεργασία της εισήγησης ανέλαβε να την κάνει επιτροπή υψηλού κύρους και έξωθεν καλής μαρτυρίας όπως γνωρίζετε και τη δική της εισήγηση θα περιμένω.
      ΓΕΩΡΓΙΟΣ ΔΕΙΚΤΑΚΗΣ: Την απόφαση περιμένουμε, κύριε Υπουργέ, Μην την κωλυσιεργείτε άλλο. 
      ΠΡΟΕΔΡΕΥΩΝ (Κωνσταντίνος Γείτονας): Τελευταία είναι η με αριθμό 161/29.10.2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τους Υπουργούς Εμπορικής Ναυτιλίας και Αιγαίου σχετικώς με την πλημμελή ακτοπλοϊκή επικοινωνία με τα νησιά του Αιγαίου, κατά τη διάρκεια του χειμώνα. 
       Η επίκαιρη ερώτηση της κυρίας συναδέλφου έχει ως εξής:
      «Και ο φετινός χειμώνας βρίσκει τα νησιά του Αιγαίου απομονωμένα. Μεταξύ των πολλαπλών προβλημάτων που αντιμετωπίζουν οξύτατο είναι αυτό της επικοινωνίας με την υπόλοιπη Ελλάδα. Με την ψήφιση του ν. 2932/2001 οι σαφώς αρνητικές επιπτώσεις στην ακτοπλοϊκή τους σύνδεση δεν είχαν να κάνουν μόνο με την κατάργηση του Cabotage, αλλά με την παραίτηση του Υπουργού Εμπορικής Ναυτιλίας να παίξει το ρυθμιστικό του ρόλο στην τήρηση των υποχρεώσεων των εταιρειών να καλύπτουν τις κοινωνικές ανάγκες σε όλα τα νησιά. Διότι ενώ το άρθρο 4 δίδει το δικαίωμα στο ΥΕΝ να τροποποιεί τις δηλώσεις των εταιρειών εάν δεν καλύπτεται η συχνότητα των δρομολογίων κ.α., η ανώτατη τιμολόγηση είναι αντίθετη προς το δημόσιο συμφέρον. Οι εφοπλιστές εκβιάζουν και για μεγαλύτερες επιδοτήσεις και για την κατάργηση όλων των εκπτώσεων σε ορισμένες κατηγορίες. Επικαλούνται τον ελεύθερο ανταγωνισμό για να μην πιάνουν αρκετά λιμάνια και το ΥΕΝ υποχωρεί, με αποτέλεσμα η επιδότηση να εκτιναχθεί στα 32 εκατομμύρια ευρώ, χωρίς όμως οι γραμμές δημόσιου χαρακτήρα να πολλαπλασιαστούν. Το αντίθετο έχουν πολλαπλασιαστεί οι άγονες γραμμές και τα άγονα νησιά ή οι διαγωνισμοί κηρύσσονται άγονοι. Επίσης κανένα πρόγραμμα δεν υλοποιείται για έργα υποδομής και ναυπήγησης πλοίων που θα διευκόλυναν την κατάσταση.
      Μετά από αυτά ερωτώνται οι κύριοι Υπουργοί:
      Γιατί δεν εξευρίσκονται τα μέσα και οι πόροι που θα υλοποιήσουν υποχρεώσεις τους για ικανοποιητική ακτοπλοϊκή σύνδεση των νησιών το χειμώνα;
      Γιατί το ΥΕΝ παραιτήθηκε από τον ρυθμιστικό του ρόλο και γιατί η χώρα μας δεν ξεκαθαρίζει ή δεν διεκδικεί, στο κανονιστικό περιβάλλον της Ε.Ε., τις ασφαλιστικές δικλείδες στις θαλάσσιες μεταφορές που θα καλύπτουν τις κοινωνικές ανάγκες»;
      Θα απαντήσει ο Υπουργός Εμπορικής Ναυτιλίας κ. Πασχαλίδης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε, για το θέμα της ακτοπλοϊκής σύνδεσης η Κυβέρνηση έχει σχέδιο, έχει διασφαλισμένους πόρους και δείχνει τη διαρκή της ευαισθησία, τη διαρκή της μέριμνα. Υπάρχει και λειτουργεί ο ν. 2932/2001 που απαντά σε όλα τα ερωτήματα τα οποία θέτει με την ερώτησή της η κ. Ξηροτύρη.
      ΒΑΣΙΛΗΣ ΚΕΔΙΚΟΓΛΟΥ: Αλλά δεν εφαρμόστηκε. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Για την Εύβοια τα είπαμε, κύριε Κεδίκογλου, σε μία προηγούμενη ερώτηση…
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μην αντιδράτε σε διακοπές, διότι θα εξελιχθούν σε επιδημία οι διακοπές. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Ανταποκρίνομαι…
      ΠΡΟΕΔΡΕΥΩΝ (Κωνσταντίνος Γείτονας): Μην ανταποκρίνεστε σε διακοπές. Συνεχίστε την ομιλία σας. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας):  ‘Εχω μελετήσει και τη θεωρία του Φιλίππου του Β’-οπότε είμαι έτοιμος- για τη σημασία της Εύβοιας στο Αιγαίο. 
      ΒΑΣΙΛΗΣ ΚΕΔΙΚΟΓΛΟΥ:  Ευχαριστώ πάρα πολύ. Είστε γνήσιος απόγονος του Φιλίππου της Πέλλας! 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Επανέρχομαι στην ερώτηση της κ. Ξηροτύρη. 
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Γείτονας): Είναι και η αστάθεια του καιρού που δημιουργεί αναταράξεις σήμερα στην Αίθουσα!
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Σύμφωνα με τις διατάξεις του ν. 2932, για την ελεύθερη παροχή υπηρεσιών στις θαλάσσιες ενδομεταφορές, οι εταιρείες μπορούν να επιλέγουν τις γραμμές και φυσικά για τη δρομολόγηση των πλοίων τους, το Υπουργείο εξετάζει όλες τις απαραίτητες προϋποθέσεις. Το κάνουμε αυτό για να φροντίσουμε την εδαφική συνέχεια της χώρας και ταυτόχρονα εξετάζουμε κριτήρια, όπως είναι η κάλυψη της ζήτησης, η συχνότητα κάθε σύνδεσης, η κατανομή της χωρητικότητας και η δυνατότητες των λιμενικών υποδομών. 
      Αυτό ισχύει, κυρία Ξηροτύρη, όλο το χρόνο. Από 1η Νοεμβρίου μέχρι 31 Οκτωβρίου, που σημαίνει ότι και το χειμώνα και το καλοκαίρι φροντίζουμε να υπάρχει ακτοπλοϊκή σύνδεση. 
      Για τις γραμμές για τις οποίες δεν υπάρχει ενδιαφέρον, δεν υπάρχει δηλαδή υψηλό οικονομικό ενδιαφέρον, εκδίδονται προσκλήσεις για σύναψη συμβάσεων δημόσιας υπηρεσίας τριών ή πέντε ετών. Αν στην περίπτωση αυτή δεν εκδηλώνεται ικανοποιητικό ενδιαφέρον, τότε προχωράμε στην ανάθεση δημόσιας υπηρεσίας ενός έτους με μειοδοτικό διαγωνισμό μετά από γνωμοδότηση του Συμβουλίου Ακτοπλοϊκών Συγκοινωνιών. 
      Τώρα, για να πάρετε μία εικόνα όλου του ακτοπλοϊκού δικτύου, θα σημειώσω πως αυτό αφορά περίπου εκατό νησιά, αφορά εκατόν πενήντα λιμάνια και αυτή τη στιγμή κινούνται στο Αιγαίο στο ακτοπλοϊκό δίκτυο, και το Ιόνιο, συνολικά περίπου 300 πλοία. 
      Για τη φετινή περίοδο έχουν διενεργηθεί δημόσιοι μειοδοτικοί διαγωνισμοί για την κάλυψη είκοσι επτά άγονων γραμμών από το Υπουργείο Εμπορικής Ναυτιλίας και πενήντα από το Υπουργείο Αιγαίου. Και γι’ αυτές τις γραμμές προβλέπεται ότι θα δαπανηθούν χρηματικά ποσά ύψους 37 εκατομμυρίων ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΒΑΣΙΛΗΣ ΚΕΔΙΚΟΓΛΟΥ:  Δώστε του λίγο χρόνο, κύριε Πρόεδρε. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας):  Με την άδεια του Σώματος ….
      ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας τα υπόλοιπα, κύριε Υπουργέ.
      ΝΙΚΟΛΑΟΣ ΚΟΡΤΣΑΡΗΣ: Με την άδεια του κ. Κεδίκογλου!
      ΠΡΟΕΔΡΕΥΩΝ (Κωνσταντίνος Γείτονας): Ναι. Ο κ. Κεδίκογλου αυτεπαγγέλτως υποκαθιστά Κανονισμό, Προεδρείο, εσάς, τους πάντες! Τι να κάνουμε; 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Υπάρχουν δύο τρία άλλα θέματα, κυρία Ξηροτύρη, στα οποία θα απαντήσω επιγραμματικά. 
      ΠΡΟΕΔΡΕΥΩΝ (Κωνσταντίνος Γείτονας): Μόνο επιγραμματικά, κύριε Υπουργέ. 
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας):  Για το θέμα των ναύλων, αυτό που έχω να πω, είναι πως υπάρχει ανώτατη τιμολόγηση την οποία διατηρούμε και με το ν. 2932, για την οικονομική θέση και τα οχήματα. Σεβόμαστε το δημόσιο συμφέρον και η απελευθέρωση, η οποία άρχισε με το ν. 2932 και συνεχίζεται, γίνεται και θα γίνεται με κανόνες και με γνώμονα, όπως είπα, το δημόσιο συμφέρον και με αίσθημα κοινωνικής ευθύνης.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Οι εκπτώσεις υπάρχουν και θα συνεχιστούν και σε ό,τι αφορά τα λιμάνια δηλαδή το πού προσεγγίζουν τα πλοία, εμείς φροντίζουμε να μη δημιουργούνται διακρίσεις και εξαιρέσεις και έτσι το ακτοπλοϊκό δίκτυο αφορά όπως είπα τα 100 νησιά του Αιγαίου και του Ιονίου, εκτιμώντας ότι σε όλες αυτές τις περιοχές, το ακτοπλοϊκό δίκτυο θα πρέπει να εξασφαλίσει την εδαφική συνέχεια, την κοινωνική και οικονομική συνοχή της χώρας. 
      ΠΡΟΕΔΡΟΣ (Απόστολος Κακλαμάνης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Ευχαριστώ, κύριε Πρόεδρε.
      Κύριε Υπουργέ, η εικόνα είναι διαφορετική. Τα μικρά νησιά παραμένουν και αυτό το χειμώνας απομονωμένα. Και η μεταξύ τους επικοινωνία και η επικοινωνία με την υπόλοιπη Ελλάδα έχει γίνει ακόμα δυσκολότερη. Και αυτό δεν το λέμε μόνο εμείς αλλά και οι κάτοικοι αυτών των νησιών. Προχθές διάβασα και δηλώσεις του Υπουργού Αιγαίου που πραγματικά αναφέρεται ότι μετά την εφαρμογή του ν. 2932 και την άρση του καμποτάζ, έχουν οξυνθεί αυτά τα προβλήματα. Και βέβαια αυτά τα προβλήματα χρειάζονται να τα δούμε με μία συνολική πολιτική και να μπορέσουμε –και αυτό είναι το δεύτερο ερώτημα που σας θέτω και θέλω να μου απαντήσετε στη δευτερολογία σας- να δούμε πώς μέσα από το ευρωπαϊκό πλαίσιο θα μπορέσουμε να δούμε αυτές τις εξαιρέσεις, αυτές τις διευκολύνσεις για τα νησιά μας. Και έχω μία πρόσφατη απόφαση της Ευρωπαϊκής Επιτροπής, η οποία κάνει μία ευνοϊκότερη ερμηνεία του κανονισμού για το καμποτάζ. Και δίνει πράγματι εδώ κάποιες πρώτες ευκαιρίες για να είναι πιο απλουστευμένες οι διαδικασίες και ενδεχομένως να διευκολύνουν καλύτερα την κατάσταση για τα θέματα της επικοινωνίας των μικρών νησιών. 
      Εμείς επιμένουμε, λοιπόν, ότι το Υπουργείο Εμπορικής Ναυτιλίας δεν ασκεί το ρυθμιστικό του ρόλο και δεν παρεμβαίνει, ούτως ώστε να καλύπτονται όλες αυτές οι κοινωνικές ανάγκες. Ο ν. 2932 παρ’ όλα τα προβλήματα που θέτει, έχει διατάξεις όπως είναι το άρθρο 4, που δίνουν τη δυνατότητα  και το δικαίωμα στο Υπουργείο Εμπορικής Ναυτιλίας να τροποποιεί τις δηλώσεις των εταιρειών εάν δεν καλύπτεται η συχνότητα των δρομολογίων. Και αν συνεχώς είμαστε υπό το κράτος της απειλής των εφοπλιστών ότι θα καταφύγουν στο Ευρωπαϊκό Δικαστήριο διότι δεν τηρούνται οι κανόνες του ανταγωνισμού, εμείς λέμε ότι ο βασικός κανονισμός της Ευρωπαϊκής ‘Ενωσης, ο 3577 δίνει τέτοιες δυνατότητες. Και μπορείτε μέσα από αυτές τις ερμηνείες που σας είπα πριν της Ευρωπαϊκής Επιτροπής να δείτε πως θα κατοχυρώσετε ακόμη περισσότερο τις δυνατότητες που σας δίνει το άρθρο 4 του δικού μας νόμου. 
      Θα ήθελα να πω, λοιπόν, ότι αυτή τη στιγμή υπάρχει όντως πρόβλημα.
      Είχε υποσχεθεί ο Υπουργός Αιγαίου πριν λίγους μήνες ότι  θα καλύψει με την ναυπήγηση πέντε -έξι πλοίων αυτές τις άγονες γραμμές. Σήμερα μας μίλησε για ναυπήγηση ενός οχηματαγωγού κ.ο.κ.….
      ΠΡΟΕΔΡΟΣ (Απόστολος Κακλαμάνης): Ολοκληρώστε παρακαλώ, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Εν πάση περιπτώσει αυτές τις υποσχέσεις που δίνετε κατά καιρούς, θέλουμε να μας πείτε τι τελικά θα κάνετε μ’ αυτές τις άγονες γραμμές, για τις οποίες δεν εκδηλώνεται από τους πλοιοκτήτες ενδιαφέρον, παρ’ όλο που η επιχορήγηση έχει εκτοξευτεί στα ύψη. 
      ΠΡΟΕΔΡΟΣ (Απόστολος Κακλαμάνης): Παρακαλώ να τηρούμε το χρόνο, που λέει ο Κανονισμός, της ομιλίας μας. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κυρία Ξηροτύρη, σας είπα νωρίτερα πως ήδη έχουν δρομολογηθεί εβδομήντα επτά δρομολόγια στις άγονες γραμμές, είκοσι επτά από το Υπουργείο Εμπορικής Ναυτιλίας και πενήντα από το Υπουργείο Αιγαίου.
      Σ’ ό,τι αφορά το θέμα που θέσατε, της εναρμόνισης με το Κοινοτικό Δίκαιο, έχω να πω ότι ο ν. 2932 έχει προβλέψει τις σχετικές διατάξεις σ’ ό,τι αφορά την εναρμόνισή του με τον Κανονισμό 3577, για όσα ζητήματα προσαρμογής προέκυψαν στο διάστημα της εφαρμογής από πέρυσι μέχρι φέτος. ΄Ηδη ένα υπηρεσιακό κλιμάκιο του Υπουργείου Εμπορικής Ναυτιλίας είναι σε επαφή με την Ευρωπαϊκή Επιτροπή, αναχωρεί μεθαύριο την Πέμπτη και πιστεύω μέχρι τέλους  του χρόνου θα έχει διαμορφωθεί η ατζέντα των όποιων σημείων χρήζουν περαιτέρω αντιμετώπισης, όπως έχω πει σε προηγούμενη δήλωσή μου, με τη μορφή προεδρικών διαταγμάτων. Σε κάθε όμως περίπτωση, ο νόμος ισχύει, λειτουργεί και θα έλεγα λειτουργεί καλά, με μέριμνα την ενδοεπικοινωνία των νησιών και των μικρών νησιών, που εσείς περιγράψατε και φαντάζομαι εννοείτε τα νησιά με συνολική επιβατική κίνηση μέχρι εκατό χιλιάδες επιβάτες το χρόνο. 
      Σε πρόσφατη συνάντηση με την κ. Ντε Παλάθιο συμφωνήσαμε να συνεχιστεί η οικονομική στήριξη από το κράτος, γι’ αυτές τις περιπτώσεις, που σημαίνει ότι και σε καθεστώς απελευθέρωσης, θα έχει το κράτος, η πολιτεία, το Υπουργείο Εμπορικής Ναυτιλίας τη δυνατότητα να παρεμβαίνει. 
      Άρα δεν παραιτούμαστε από το ρυθμιστικό μας ρόλο. Η απελευθέρωση γίνεται -και θα γίνεται- με κανόνες, με σεβασμό στο δημόσιο συμφέρον, με σεβασμό στο νησιωτικό χαρακτήρα της Ελλάδας.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Οι Βουλευτές κύριοι Αλέξανδρος Παπαδόπουλος, Παναγιώτης Φασούλας, Βασίλειος Κορκολόπουλος και Πέτρος Τατούλης ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τις ζητηθείσες άδειες.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εθνικής Άμυνας
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρύθμιση θεμάτων συγχώνευσης εταιριών ΕΒΟ Α.Ε. - ΠΥΡΚΑΛ Α.Ε.», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εξωτερικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί και ψηφιστεί σε προσεχή συνεδρίαση.
      Υπουργείου Περιβάλλοντος, Χωροταξίας και Δημοσίων Έργων.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Προστασία και διαχείριση των υδάτων – Εναρμόνιση με την Οδηγία 2000/60/EK του Ευρωπαϊκού Κοινοβουλίου και του Συμβουλίου της 23ης Οκτωβρίου 2000», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί και ψηφιστεί σε προσεχή συνεδρίαση.
      Υπουργείου Εσωτερικών, Δημόσιας Διοίκησης και Αποκέντρωσης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τροποποιήσεις του ν. 1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα ψηφιστεί σε προσεχή συνεδρίαση.
      Υπουργείου Εξωτερικών
      Μόνη συζήτηση επί της αρχής, των άρθρων και του συνόλου του σχεδίου  νόμου: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας, σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική Δήλωση περί ποινικής δικαιοδοσίας».
      Το νομοσχέδιο ψηφίστηκε ομοφώνως στη Διαρκή Επιτροπή, αλλά δεν είχε παρευρεθεί το Κομμουνιστικό Κόμμα Ελλάδος.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΛΙΑΝΑ ΚΑΝΕΛΛΗ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των Πρωτοκόλλων στη Συνθήκη του Βόρειου Ατλαντικού για την προσχώρηση της Δημοκρατίας της Βουλγαρίας, της Δημοκρατίας της Εσθονίας, της Δημοκρατίας της Λετονίας, της Δημοκρατίας της Λιθουανίας, της Ρουμανίας, της Δημοκρατίας της Σλοβακίας και της Δημοκρατίας της Σλοβενίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της απόφασης του Συμβουλίου της 25ης Ιουνίου 2002 και της 23ης Σεπτεμβρίου 2002 για την τροποποίηση της πράξης εκλογής των αντιπροσώπων στο Ευρωπαϊκό Κοινοβούλιο με άμεση, καθολική ψηφοφορία, η οποία είναι προσαρτημένη στην απόφαση 76/787/ΕΚΑΧ, ΕΟΚ, ΕΥΡΑΤΟΜ (2002/772/EK, Ευρατόμ)».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εθνικής Άμυνας.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρύθμιση θεμάτων συγχώνευσης εταιριών «ΕΒΟ Α.Ε.-ΠΥΡΚΑΛ Α.Ε.», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Ο χρόνος που έχει ορισθεί για τη συζήτηση του νομοσχεδίου αυτού είναι πέντε ώρες. Τρεις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων.
      Η εγγραφή των Βουλευτών στον κατάλογο των ομιλητών θα γίνει σύμφωνα με το άρθρο 96 μέχρι το τέλος της ομιλίας των εισηγητών.
      Το Πανελλήνιο Σοσιαλιστικό Κίνημα ορίζει ως Κοινοβουλευτικό Εκπρόσωπο το Βουλευτή Ηρακλείου, κ. Δημήτριο Αποστολάκη, η Νέα Δημοκρατία το Βουλευτή Επικρατείας, κ. Πέτρο Μολυβιάτη και το Κομμουνιστικό Κόμμα Ελλάδας τη Βουλευτή Α’ Αθήνας, κ. Λιάνα Κανέλλη.
      Το λόγο έχει ο εισηγητής της Πλειοψηφίας κ. Αλέξανδρος Αθανασιάδης.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Κύριε Πρόεδρε, κυρίες και κύριοι συνάδελφοι, συζητούμε σήμερα το θέμα για τη συγχώνευση δύο εταιρειών που αφορούν την αμυντική βιομηχανία: την ΕΒΟ και την ΠΥΡΚΑΛ. Θα ήθελα σήμερα να καταθέσω μερικές διαπιστώσεις.
     Μετά τη συζήτηση στην επιτροπή νομίζω ότι εισηγήθηκα το νομοσχέδιο. Αυτό θα κάνω και τώρα. Ωστόσο όμως οι διαπιστώσεις παρακαλώ να προσεχθούν ιδιαιτέρως. Έχουν σημασία.
     Μέχρι σήμερα δεν εκφράστηκαν αντιρρήσεις για το στόχο αυτού του νομοσχεδίου, που αφορά τη συγχώνευση των δύο ζημιογόνων αμυντικών βιομηχανιών. Στα πλαίσια της επιτροπής υπήρξε μία εξαντλητική εξέταση των φορέων, της διοίκησης των εργαζομένων, ενώ κατατέθηκαν όλα τα στοιχεία που ζητήθηκαν και που ήταν απαραίτητα για τη διαμόρφωση μιας συνολικής, αλλά εξειδικευμένης άποψης. Θα μου επιτρέψετε εδώ να πω ότι η Βουλή μας έχει δώσει τις προϋποθέσεις, την υποστήριξη και τα μέσα, ώστε να επεξεργαζόμαστε όλα τα στοιχεία που κατατίθενται, αν το επιλέξουμε βέβαια. Επομένως δεν υπάρχει η δικαιολογία της ελλιπούς ενημέρωσης ή του θολού τοπίου.
     Επιπλέον έγιναν αλλαγές και βελτιώσεις στο βαθμό που αυτές κατατέθηκαν συγκεκριμένα, εμπεριστατωμένα και γραπτά, όχι με μισόλογα, όχι με «ήξεις, αφήξεις», όχι με υπαινιγμούς. Προστέθηκε το άρθρο 5 που υπογραμμίζει το αυτονόητο: την προστασία των δικαιωμάτων των εργαζομένων. Η κοινοβουλευτική διαδικασία ακολουθήθηκε πλήρως. Είναι, λοιπόν, μία ευκαιρία να στηρίξουμε ευρύτατα όλοι ένα σημαντικό νομοσχέδιο, με του οποίου την κατεύθυνση όλοι τελικά συμφωνούμε.
     Κυρίες και κύριοι συνάδελφοι, ακούστηκαν κριτικές σχετικά με το αν η ενοποιημένη εταιρεία θα είναι κερδοφόρος ύστερα από πέντε έτη. Αυτό περιγράφει με λεπτομέρεια το master plan. Αυτός είναι ο στόχος. Και αν η δουλειά που έχει γίνει μέχρι σήμερα για την προετοιμασία της συγχώνευσης αποτελεί μπούσουλα για το μέλλον, τότε μπορούμε να πούμε ότι τα δείγματα από τη διοίκηση και τους εργαζόμενους είναι πέρα για πέρα αξιόπιστα. Αυτό που μπορώ με βεβαιότητα να πω είναι τούτο: ότι η εταιρεία δεν θα είναι κερδοφόρος αν συνεχίσει με την παρούσα κατάσταση. Και αυτό είναι κάτι που το έχει αναγνωρίσει η διοίκηση και οι εργαζόμενοι και μετά από ανάλογες απόπειρες άλλων κυβερνήσεων νομίζω πως είναι κοινός τόπος για τη συντριπτική πλειοψηφία μέσα στην Αίθουσα.
     Είναι καιρός να τελειώνουμε με τις προβληματικές επιχειρήσεις δίνοντάς τους προοπτική. Είναι καιρός να εξυγιάνουμε το εργατικό δυναμικό της αμυντικής μας βιομηχανίας ενισχύοντας την είσοδο νέου αίματος, νέων τεχνολογιών, σε μία σύγχρονη επιχείρηση που θα λειτουργεί με ρεαλιστικά, οικονομοτεχνικά κριτήρια. Είναι καιρός να δώσουμε έμφαση στην επαγγελματική κατάρτιση και εξειδίκευση. Στην έρευνα και την ανάπτυξη. Στην εξωστρέφεια των επιχειρήσεων αυτών και κατ’ επέκταση στην ανταγωνιστικότητα της αμυντικής μας βιομηχανίας. Είναι ανάγκη να αφήσουμε πίσω τα γραφειοκρατικά βαρίδια που έχουν επιβραδύνει τη λειτουργία της ΕΒΟ και της ΠΥΡΚΑΛ τόσα χρόνια. Είναι καιρός να γυρίσουμε σελίδα.
      Η συγχώνευση ζημιογόνων εταιρειών προβάλλεται διεθνώς ως η μόνη διέξοδος για εξυγίανση. Η Ελλάδα έχει πολλές ζημιογόνες επιχειρήσεις. Αλίμονο εάν δεχτούμε αυτό που κάποιοι συνάδελφοι της Νέας Δημοκρατίας υπαινίχθηκαν στην επιτροπή, ότι δηλαδή το άθροισμα δύο ζημιογόνων επιχειρήσεων δίνει μία ζημιογόνο επιχείρηση.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αλλά τι δίνει;
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Αυτό το δείχνει το master plan, το δείχνει το όραμα και η δική μας θέληση να εξυγιάνουμε αυτές τις επιχειρήσεις και να τις κάνουμε κερδοφόρες.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν φτάνει η θέληση.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Η συγχώνευση είναι επίσης λύση για την επίτευξη του κρίσιμου ανταγωνιστικού μεγέθους λειτουργίας μιας βιομηχανίας στις σημερινές συνθήκες της παγκοσμιοποιημένης αγοράς, αλλιώς είμαστε εκτός πραγματικότητας, αλλιώς οι συνέπειες στην απασχόληση θα είναι μεγάλες στο μέλλον. Η συγχώνευση θα δώσει τέλος στον ανταγωνισμό μεταξύ τους, θα εξορθολογικεύσει τους πόρους τους και θα σηκώσει μεσοπρόθεσμα ένα σημαντικό βάρος από τις πλάτες του ελληνικού λαού.
      Κυρίες και κύριοι συνάδελφοι, ας αναρωτηθούμε, εάν θέλουμε ένα δημόσιο τομέα που θα διατηρεί εταιρείες και νομικά πρόσωπα ανεξαρτήτως της παθητικότητάς τους. Θέλουμε ο ελληνικός λαός να πληρώνει εσαεί ζημιογόνες επιχειρήσεις με επικαλυπτόμενες εκμεταλλεύσεις και διπλά κόστη; Θέλουμε να καταφεύγουμε εσαεί στο δανεισμό και να υποθάλπουμε την ευρωστία των επόμενων γενιών, προκειμένου να διατηρήσουμε σχήματα που η οικονομική θεωρία και πράξη έχουν ξεπεράσει; Στο όνομα ποιας σκοπιμότητας;
      Τα θέματα της διασφάλισης των εργαζομένων και της απασχόλησης είναι για εμάς κεντρικά. Η Κυβέρνηση του ΠΑΣΟΚ έχει δώσει δείγματα όσον αφορά στην προστασία των εργαζομένων. Το ΠΑΣΟΚ δεν πέταξε ποτέ κανέναν στο δρόμο. Στην συντριπτική πλειοψηφία αναλόγων περιπτώσεων, παράλληλα με προγράμματα εθελουσίας εξόδου, αυτή η Κυβέρνηση έχει φροντίσει για τη μετάταξη όλων των εργαζομένων στον ευρύτερο δημόσιο τομέα. Αυτή η Κυβέρνηση δεν έχει ανάγκη να πείσει τους όψιμους υποστηρικτές του κρατικισμού, που αρχίζουν να εμφανίζονται στη Νέα Δημοκρατία ως φιλεργατικοί.
      ΒΑΣΙΛΗΣ ΚΕΔΙΚΟΓΛΟΥ: Οι γιοι των εργατών στο Μαντούδι…
      ΠΡΟΕΔΡΟΣ (Απόστολος Κακλαμάνης): Μην διακόπτετε.
      ΒΑΣΙΛΗΣ ΚΕΔΙΚΟΓΛΟΥ: Δεν διακόπτω, κύριε Πρόεδρε, αλλά αισθάνομαι αγανάκτηση.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Δεν χρειάζεται να χαϊδέψει αυτιά, κάνει πράξεις.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στον κρατικισμό δεν σας περνάει κανείς. Μη φοβάστε!
      ΠΡΟΕΔΡΟΣ (Απόστολος Κακλαμάνης): Σας παρακαλώ να μη διακόπτετε.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Εγώ δεν θυμάμαι να έχει απολυθεί κανένας εργαζόμενος από κρατική εταιρεία, μετά από ρυθμίσεις..
      ΒΑΣΙΛΗΣ ΚΕΔΙΚΟΓΛΟΥ: ….
      ΠΡΟΕΔΡΟΣ (Απόστολος Κακλαμάνης): Να μη γράφονται οι διακοπές στα Πρακτικά, εκτός εάν γίνονται με την άδεια του ομιλούντος και του Προέδρου.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Αντίθετα θα μου επιτρέψετε, κύριε Πρόεδρε, να θυμηθώ τους χίλιους απολυμένους εργαζόμενους της ΠΥΡΚΑΛ με την προηγούμενη απόπειρα της Νέας Δημοκρατίας. Το ΠΑΣΟΚ τους ξαναπήρε, τους αγκάλιασε, τους επαναπροσέλαβε. Και βέβαια να θυμηθούμε και τα αζωτούχα λιπάσματα της Πτολεμαΐδας. Να θυμηθούμε τον αμίαντο, ή τα σιδηροκράματα της Κοζάνης. Το 1992 απολύθηκαν χίλιοι οκτακόσιοι εργαζόμενοι. Το 1994 όλοι αυτοί προσλήφθηκαν άλλοι στη ΔΕΗ και άλλοι στον ευρύτερο δημόσιο τομέα. Προτιμήσαμε όλους αυτούς να τους κρατήσουμε στην προετοιμασία μιας συνολικής λύσης με προοπτική. Αξιοποιήσαμε αυτό το έμπειρο προσωπικό και αυτό θα κάνουμε τώρα και με την ΠΥΡΚΑΛ-ΕΒΟ. 
      Κυρίες και κύριοι, το ζητούμενο είναι να αλλάξουμε σελίδα. Να ενοποιήσουμε δύο εταιρείες, που λόγω αρχαιότητας και αντικειμένου είναι πολύπλοκες. Θα ήταν ευχής έργον να μπορούσαμε να ενοποιήσουμε τις εταιρείες αυτές απλά, χωρίς παραδοχές, χωρίς να μειώσουμε τις γραφειοκρατικές απαιτήσεις για ένα τέτοιο εγχείρημα. Θα συμφωνήσω εδώ με την κριτική. Θα ήταν ευχής έργον να ήταν οι εταιρείες αυτές τόσο τακτοποιημένες, ώστε η ενοποίηση να ήταν απλά μια διεκπαιρεωτική διαδικασία. Δυστυχώς δεν είναι. Έχουμε δει όλοι τα τελευταία χρόνια ότι παρ΄ότι ήταν πρόθεση των εμπλεκομένων να προχωρήσει αυτή η συγχώνευση με τον ένα ή τον άλλο τρόπο, αυτή κόλλησε και δεν προχωρούσε. 
      Πρέπει, λοιπόν, να τραβήξουμε μία γραμμή και –συγχωρείστε μου το κλισέ- να δούμε το δάσος και όχι το δένδρο.
Γιατί αν αφήσουμε τα θέματα και τα θεματάκια που μπλόκαραν τόσα χρόνια μιας τέτοιας σημασίας συγχώνευση να επιλυθούν μέσα από μία εξαντλητική γραφειοκρατική διαδικασία και μέσα από μια κομματική διαμάχη, θα περάσουν άλλα δεκατρία χρόνια που το ελληνικό κράτος θα πληρώνει ζημιές.
      Σήμερα είμαστε σ΄ ένα σημείο που έχουμε επιπλέον ένα διαμορφωμένο πλαίσιο συγχωνεύσεων που έχει ωριμάσει. Έχουμε ψηφίσει σχετικούς νόμους, έχουμε εμπεδώσει τη διεθνή εμπειρία, έχουμε κτίσει μία εγχώρια εμπειρία, έχουμε προχωρήσει σε συγχωνεύσεις. Αυτό το πλαίσιο αξιοποιείται από το νομοσχέδιο. Πέρα από αυτό, έχουμε κοινό στόχο, κοινή στρατηγική. Το νομοσχέδιο και οι διατάξεις του προάγουν αυτήν τη στρατηγική, οδηγούν στη δημιουργία μιας εταιρείας, της οποίας το δημόσιο κατέχει το σύνολο σχεδόν του μετοχικού κεφαλαίου, μιας εταιρείας, της οποίας ο δημόσιος χαρακτήρας διασφαλίζεται επιπλέον και μέσα από μία συνεπή πολιτική προμηθειών, που η ηγεσία των Ενόπλων Δυνάμεων έχει δείξει αν είναι σε θέση να ασκήσει, μιας εταιρείας που θα είναι σε θέση να λειτουργήσει οργανωμένα, ορθολογικά, συντεταγμένα, συμπαρασύροντας ή ρυμουλκώντας, αν θέλετε, και τη συνολική εικόνα της Ελληνικής Αμυντικής Βιομηχανίας, την οποία τόσο χρειαζόμαστε.
      Για όλους αυτούς τους λόγους εισηγούμαι την ψήφιση αυτού του νομοσχεδίου με την ελπίδα ότι η στήριξή του θα είναι γενική. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εργασίας και Κοινωνικών Ασφαλίσεων, Δικαιοσύνης και Δημόσιας Τάξης, κατέθεσαν σχέδιο νόμου: «Εκλογικές Δαπάνες κατά τις Νομαρχιακές και Δημοτικές Εκλογές, Οικονομική διαχείριση και διαχείριση των Ο.Τ.Α., θέματα Αλλοδαπών και άλλες διατάξεις».
     Οι Υπουργοί Οικονομίας και Οικονομικών, Εξωτερικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Υγείας και Πρόνοιας, Δημόσιας Τάξης, Δικαιοσύνης και Εμπορικής Ναυτιλίας, κατέθεσαν σχέδιο νόμου: «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις».
     Παραπέμπονται στις αρμόδιες Διαρκείς Επιτροπές.
     Το λόγο έχει τώρα ο εισηγητής της μειοψηφίας κ. Λεωνίδας Λυμπερακίδης.
     ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Πρόεδρε, πριν αρχίσει ο κύριος συνάδελφος, μου επιτρέπετε να ανακοινώσω προς το Σώμα μία προσθήκη;
     ΠΡΟΕΔΡΟΣ (Απόστολος Κακλαμάνης): Ορίστε.
     ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Στην παράγραφο 1 του άρθρου 2 προστίθεται ως τελευταίο εδάφιο η πρόταση: «Επίσης, δεν απαιτείται η υποβολή δήλωσης φόρου μεταβίβασης ακινήτων». 
     ΠΡΟΕΔΡΟΣ (Απόστολος Κακλαμάνης): Καλώς.
     Ορίστε, κύριε συνάδελφε.
     ΛΕΩΝΙΔΑΣ ΛΥΜΠΕΡΑΚΙΔΗΣ: Κυρίες και κύριοι συνάδελφοι, δεν μπορώ να μην παρατηρήσω ακόμα μία φορά την απουσία του κυρίου Υπουργού, ο οποίος δεν μας έκανε την τιμή ούτε στην Ολομέλεια. Δεν ήλθε στις επιτροπές, περιμέναμε τουλάχιστον να βρίσκεται εδώ. 
     Εν πάση περιπτώσει, συζητούμε σήμερα, κυρίες και κύριοι συνάδελφοι, τη συγχώνευση των δύο εγχώριων αμυντικών βιομηχανιών ΠΥΡΚΑΛ, της πρώτης κατά πλειοψηφία δημόσιας με τη δομή της νομοθεσίας του 1920 δηλαδή του ν. 2190 περί ανωνύμων εταιρειών και της ΕΒΟ, αμιγούς δημόσιας επιχείρησης, ΔΕΚΟ, δηλαδή δημόσιας επιχείρησης κοινής ωφέλειας που η λειτουργία της διέπεται από τις διατάξεις του ν. 2414/1996. 
     Οι εταιρείες ΠΥΡΚΑΛ και ΕΒΟ αποτελούν δύο από τις σημαντικότερες εταιρείες και ελληνικές επιχειρήσεις αμυντικής βιομηχανίας με μακρόχρονη ιστορία και παράδοση –ιδιαίτερα η ΠΥΡΚΑΛ- από το 1908 και παλαιότερα και βέβαια αμφότερες με σημαντικές υποδομές, τεχνογνωσία, ανθρώπινο δυναμικό και ποικιλία προϊόντων. Η συνάφεια των δραστηριοτήτων των δύο εταιρειών και του κοινού ιδιοκτησιακού καθεστώτος -ελληνικό δημόσιο- οδήγησε το 1991 την κυβέρνηση της Νέας Δημοκρατίας στην έναρξη της διαδικασίας της συγχώνευσης των δύο εταιρειών και συγκεκριμένα στην απορρόφηση της ΠΥΡΚΑΛ από την ΕΒΟ.
      Το νομοθετικό πλαίσιο της συγχώνευσης προσδιορίστηκε στο άρθρο 44 παράγραφος 2 του ν. 1947/1991 και στο π.δ. 459/1991. Το πλαίσιο αυτό έμεινε ανενεργό χωρίς να καταργηθεί μέχρι σήμερα. Τώρα βέβαια πάει προς κατάργηση.
      Η συγχώνευση των δύο εταιρειών αποφασίστηκε στη συνεδρίαση της Διυπουργικής Επιτροπής Αποκρατικοποιήσεων στις 26.3.2002. Αργότερα στις 12.12.2002 αποφασίστηκε όπως η συγχώνευση πραγματοποιηθεί με τη σύσταση νέας εταιρείας κυρίως σύμφωνα με τις διατάξεις των άρθρων 68 και 80 του κανονιστικού ν. 2190, της ΠΥΡΚΑΛ δηλαδή, του 1920 και του ν. 2166/1993.
      Κυρίες και κύριοι συνάδελφοι, δεν χωρεί αντίρρηση ότι η εξυγίανση των αμυντικών βιομηχανιών αποτελεί στόχο που ενδιαφέρει όλους μας. Ο μετασχηματισμός, η αναδιάρθρωση και η εξυγίανση των εταιρειών ΕΒΟ και ΠΥΡΚΑΛ κρίθηκε αναγκαίος, όπως αναγράφεται και στην εισηγητική έκθεση του παρόντος νομοσχεδίου, πριν από μία δεκαετία. Πολεμήθηκε όμως άγρια τότε από το ΠΑΣΟΚ με το γνωστό αποτέλεσμα. Ο Έλληνας φορολογούμενος πλήρωσε το κόστος. 
      Οι κρατικές πολεμικές βιομηχανίες ΕΒΟ και ΠΥΡΚΑΛ μέσω των τεχνασμάτων, της συνεχούς και επαναλαμβανόμενης μετοχοποίησης των χρεών προς το ελληνικό δημόσιο, των προκαταβολών των Ενόπλων Δυνάμεων κλπ., απορρόφησαν σημαντικούς δημόσιους πόρους. Όμως η άφθονη και εύκολη χρηματοδότηση επί μία δεκαετία με ποσά που το ύψος τους αγγίζει το ένα τρισεκατομμύριο δραχμές, δεν προώθησε την εξυγίανσή τους ούτε την ουσιαστική παραγωγική τους αναβάθμιση και την ανταγωνιστικότητά τους ώστε να παύσουν να είναι ελλειμματικές και ζημιογόνες. 
      Η Κυβέρνηση αντιμετωπίζοντας αναποτελεσματικά την ελλειμματική και ζημιογόνο λειτουργία τους με τη λαϊκίστικη πολιτική της, φρόντιζε απλά να καλύπτει τα ελλείμματά τους και δεν αξίωνε εφαρμογή και τήρηση αναπτυξιακών και διαρθρωτικών οργανωτικών στόχων εκ μέρους των κομματικών διοικήσεων που διόριζε. Στην ουσία δηλαδή διευκόλυνε τη χωρίς προβλήματα επιβίωση των κομματικών διοικήσεων τους οποίους άφηνε να διαθέτουν κατά βούληση και ανεξέλεγκτα το δημόσιο χρήμα χωρίς να ενδιαφέρεται για την επιβίωση των εταιρειών. 
      Το ίδιο αγαπητοί μου συνάδελφοι κάνει και σήμερα με τη σχεδιαζόμενη συγχώνευση χωρίς να έχει προηγηθεί η ουσιαστική, οικονομική και παραγωγική αναβάθμιση των εταιρειών με το πρόσχημα της δήθεν οργανωτικής και κεφαλαιακής αναδιάρθρωσής τους, η Κυβέρνηση αποφάσισε με σπουδή τη συγχώνευσή τους. Δεν ενδιαφέρεται για την επιβίωση του νέου σχήματος που θα προκύψει. Ενδιαφέρεται για την εξυπηρέτηση μικρών και μεγάλων συμφερόντων, δηλαδή της σημερινής κομματικής διοίκησης του κοινού προέδρου που κατασπαταλά εκατοντάδες χιλιάδες ευρώ σε αναθέσεις μελετών για τη συγχώνευση άνευ λόγου και αιτίας και πιθανών ιδιωτικών συμφερόντων που άφωνα καιροφυλαχτούν. Παράδειγμα αμφισβητουμένων εξόδων παραμένουν τα 40.000 ευρώ για το master plan, τα 43.000 ευρώ για την αναλογιστική μελέτη, τα 412.000 ευρώ για την καταγραφή ακινήτων, τα 138.000 ευρώ για τα θέματα ισολογισμών και τα 36.000 ευρώ για τη βιωσιμότητα του πολιτικού τομέα παραγωγής –να το θυμόμαστε αυτό. Και όλα αυτά τα έξοδα όταν όλα σχεδόν τα στοιχεία υπάρχουν στις υπό συγχώνευση εταιρείες. Και το προσωπικό των εταιρειών μπορεί -γιατί είναι εξειδικευμένο αλλά και αρκετό αφού έχει σύνθεση 40% άμεσο προσωπικό και 60% έμμεσο προσωπικό- να κάνει αυτές τις μελέτες και για δεύτερη φορά.
      Έξοδα λοιπόν, κυρίες και κύριοι συνάδελφοι, τα οποία έχουν γίνει μόνο από το προεδρείο της υπό σύσταση εταιρείας και βέβαια εκτός αυτών των χρημάτων που έχει ξοδέψει ήδη για τον ίδιο σκοπό το Υπουργείο Οικονομικών και απ’ ό,τι βλέπω στο μέλλον θα ξοδέψει και το ίδιο το Υπουργείο Εθνικής Άμυνας τουλάχιστον με την καινούρια παραγγελία του business plan.
      Κυρίες και κύριοι συνάδελφοι, είναι έξοδα που μπορεί να φαίνονται ότι γίνονται από πολλούς και τεμαχισμένα, όμως τελικά σε μια πλάτη πέφτουν και αυτή είναι η πλάτη του ελληνικού λαού. 
      ‘Ετσι με το υπό συζήτηση νομοσχέδιο, δεν διαμορφώνονται συνθήκες εμπιστοσύνης, ούτε διαφαίνονται ειλικρινείς όροι εξυγίανσης της κεφαλαιακής αναδιάρθρωσης της νέας εταιρείας. Ενοποιούνται ζημιές και επιχειρείται το κρατικοδίαιτο και θνησιγενές  νέο νομικό πρόσωπο που θα προκύψει από τη συγχώνευση, να προικοδοτηθεί με ευνοϊκές ρυθμίσεις ώστε να διατηρηθεί η άνευ ελέγχου χρηματοδότησή του όπως και στο παρελθόν σε βάρος των φορολογουμένων. 
      Εμείς, κυρίες και κύριοι συνάδελφοι, για να μπορέσουμε να συζητήσουμε αυτό το νομοσχέδιο ζητήσαμε στην επιτροπή μια καθαρότερη εικόνα, ώστε να δούμε τι πρόκειται να συμβεί στον ΄Ελληνα φορολογούμενο. Τι πληρώνει, τι πλήρωσε και τι θα πληρώσει ακόμα. Τι έγινε και τι θα γίνει με την περιουσία των εταιρειών αυτών και τις μετοχές τους. Τι θα γίνει με τους εργαζόμενους στις εταιρείες αυτές. Είναι δύο χιλιάδες εξακόσια πενήντα άτομα, με οικογένειες. Διασφαλίζουν τα συμφέροντά τους και πώς κατοχυρώνονται τα ήδη κεκτημένα δικαιώματά τους; Να δούμε πώς σχεδιάστηκε η πορεία της νέας εταιρείας και κυρίως πώς θα εξασφαλίσει τα συμφέροντα του δημοσίου, που το δημόσιο τόσα πολλά παρέχει σ’ αυτήν τη μετάλλαξη. 
      Για να μπορέσουμε λοιπόν να προχωρήσουμε περαιτέρω στην επιτροπή ζητήσαμε να ακούσουμε πρώτον τον κύριο Πρόεδρο και τους δύο διευθύνοντες συμβούλους των δύο εταιρειών, ΕΒΟ και ΠΥΡΚΑΛ. Δεύτερον τους δύο νομικούς συμβούλους των εταιρειών. Τρίτον τους εκπροσώπους των σωματείων των εργαζομένων των δύο εταιρειών. Οπωσδήποτε όμως προκειμένου να διαμορφώσουμε άποψη και εικόνα ζητήσαμε το σχέδιο Σύμβασης Συγχώνευσης των νέων εταιρειών. Το καταστατικό της νέας εταιρείας. Το business plan. Το μετοχολόγιο των δύο εταιρειών. Την έκθεση αποτίμησης όλων των περιουσιακών στοιχείων, υλικών και άυλων των εταιρειών, όπως αυτές κατατέθηκαν στις γενικές συνελεύσεις των μετόχων. 
      Ο πάγιος λόγος; Η πρόθεση να βοηθήσουμε έστω και τώρα μετά από τόσα στραβά, μετά από τόση ζημιά στον ΄Ελληνα φορολογούμενο. Όμως, μάταια και πάλι διότι άμεσα, εμφανέστατα και ιδιαίτερα έγινε αντιληπτή η προσπάθεια θόλωσης της εικόνας γύρω από το συζητούμενο νομοσχέδιο. 
      Δεν θα σταθώ ίσως στην εσκεμμένη απουσία από τους καλεσμένους φορείς του προϊσταμένου της νομικής υπηρεσίας της ΠΥΡΚΑΛ. Αναφέρομαι όμως σ’ αυτό γιατί και αυτό είναι κάτι παράλληλο στο σύνολο της προσπάθειας παραπληροφόρησης της επιτροπής από την Κυβέρνηση, η οποία προσπάθεια διατρανώνεται ιδιαίτερα με την απουσία από το σύνολο των ζητουμένων και μη ζητουμένων εγγράφων, αλλά απαραιτήτων στη διαμόρφωση καθαρής άποψης των μελών της Βουλής για τα θέματα ιδιαίτερα του περιουσιολογίου της ΠΥΡΚΑΛ –μεγάλης σημασίας- του σχεδίου καταστατικού της νέας εταιρείας, του οργανογράμματος. Κυρίως μεγάλη εντύπωση στα μέλη της επιτροπής έκανε η προσπάθεια απόκρυψης της αλήθειας για το business plan. Σήριαλ. Μετά την επιμονή μας διενεμήθη ανεπισήμως ένα μπίζνες πλαν το οποίο ήδη είχε απορριφθεί, δεν έγινε αποδεκτό, ούτε από τα Δ.Σ. των εταιρειών, αλλά ούτε και από το Υπουργείο Εθνικής ΄Αμυνας. Παρακαλώ να μου πείτε, κύριοι συνάδελφοι, αν είναι σοβαρές πράξεις αυτές και αν είναι αντάξιες του ύψους του Ελληνικού Κοινοβουλίου.
      ‘Όπως είπα και στην επιτροπή, η προσπάθεια της Κυβέρνησης για τη διοχέτευση προς ψήφιση του νομοσχεδίου αυτού στη Βουλή, έτσι άρον άρον, δεν δικαιολογείται ούτε και στα άρθρα του. Οι διατάξεις είναι ιδιαίτερα ομιχλώδεις. ‘Οσο και να πιστεύει κανείς στην ελεύθερη οικονομία και στην εξυγίανση των επιχειρήσεων, δεν μπορεί να καταπιεί τέτοιες κοτρώνες.  Η απουσία του επιχειρηματικού σχεδιασμού τώρα που το ΥΕΘΑ το έχει αναθέσει στην εταιρεία «PS VALUE», συνεπάγεται απουσία οργανογράμματος που σημαίνει απουσία ISO, αφού αυτό τελειώνει στις 14 Δεκεμβρίου. Η απουσία του σημαίνει αδυναμία παραγγελιών αμυντικού χαρακτήρα. Και ας αφήσουμε το ψεύτικο  business plan του κυρίου προέδρου της νέας εταιρείας να αναφέρεται ψευδώς για παραγγελίες από το ΥΕΘΑ ύψους 1 δισεκατομμυρίου κλπ. 
      ‘Όλα αυτά σταματούν τη διαδικασία. ‘Όλα αυτά και τόσα άλλα καθιστούν την οικονομική πορεία της νέας εταιρείας ιδιαίτερα ρευστή.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      Όσο για τους εργαζόμενους για τους οποίους τόσο πολύ κλαίει η Κυβέρνηση και γι’ αυτό προσέθεσε το άρθρο 5 στο νομοσχέδιο, υποκρίνεται ασύστολα αφού δεν έκανε τίποτε άλλο από το να εγγράψει στο νομοσχέδιο αυτό που έλεγε στην εισηγητική της έκθεση. Ήταν σε όλους γνωστό και στους εργαζόμενους. Δεν τους εγγυάται τίποτα αφού δεν τους εξασφαλίζει ούτε τα χρήματα ύψους 75 έως 100 εκατομμύρια ευρώ που χρειάζονται για την απομάκρυνσή τους. Αναφέρομαι στην εθελουσία έξοδο των οκτακοσίων εργαζομένων, όπως η ίδια σχεδιάζει στα επόμενα χρόνια. 
      Εμείς δεν μπορούμε να εμπιστευτούμε τη θολότητα αυτού του νομοσχεδίου. Γνωρίζοντας δε την τακτική της Κυβέρνησης η οποία πρώτα πυροβολεί και μετά σημαδεύει δεν μπορούμε να πούμε ναι σ’ αυτό το νομοσχέδιο όπως ήρθε. Όχι γιατί δεν είπε ναι στη δική μας πρόταση το 1991, όχι γιατί την πολέμησε μετά μανίας τότε, όχι γιατί καθυστέρησε τόσα χρόνια και δεν εξυγίανε έγκαιρα αυτές τις δύο επιχειρήσεις, ώστε να γίνει ανώδυνα και ελπιδοφόρα η συγχώνευση, όχι γιατί όλα αυτά τα χρόνια μας στοίχισαν από το αδιάφορο σφύριγμά της παρέα με τους κομματικούς εγκάθετους, στον ιδρώτα του Έλληνα φορολογούμενου ένα τρισεκατομμύριο. Εμείς καταψηφίζουμε το νομοσχέδιο γιατί δεν βλέπουμε να έχει ειλικρινή πρόθεση. Βλέπουμε ενσυνείδητο κουκούλωμα. Δεν βλέπουμε μέλλον ειλικρινές και εύρωστο. Βλέπουμε πάλι τον ελληνικό λαό να πληρώνει λάθη. Δεν μας πείσατε ότι θα κάνετε κάτι υπεύθυνο και σίγουρο. Δεν φαίνεστε προετοιμασμένοι να κάνετε την υπέρβαση. 
      Μελετώντας τους ισολογισμούς του μετασχηματισμού σε σχέση με τους ελλιπέστερους σχεδιασμούς σας και τα βεβαιωμένα ψέματα, δεν πιστεύουμε  ότι θα μπορέσετε να ανατρέψετε την υπάρχουσα κατάσταση, αφού εφέτος πριν την ενοποίηση η εικόνα είναι η εξής: Το μετοχικό κεφάλαιο της ΠΥΡΚΑΛ είναι 183 εκατομμύρια ευρώ, οι ζημιές 123 εκατομμύρια ευρώ. Οπότε το καθαρό ίδιο κεφάλαιο είναι 60 εκατομμύρια ευρώ. Το μετοχικό κεφάλαιο της ΕΒΟ είναι 146 εκατομμύρια ευρώ, οι ζημιές 129 εκατομμύρια ευρώ. Το καθαρό ίδιο κεφάλαιο είναι 18 εκατομμύρια ευρώ. Το μικτό σύνολο των υποχρεώσεων των δύο εταιρειών φέτος μόνο το πρώτο εξάμηνο είναι τεράστιο και φοβάμαι ότι ξεπερνά κατά πολύ το σύνολο των ιδίων κεφαλαίων. Πώς η νέα εταιρεία θα ανταπεξέλθει στις ανάγκες της αφού δεν φροντίσατε την υγιή της οικονομική πορεία και αφού οι ζημιές απορροφούν το 90% του μετοχικού κεφαλαίου; 
      Θα εκποιήσετε τα κρυμμένα περιουσιακά στοιχεία ή θα πέσετε πάλι μετά βουλιμίας στις πλάτες του Έλληνα φορολογούμενου; Πέστε μας καθαρά τι σκοπεύετε να κάνετε. 
      Εμείς δείξαμε την πρόθεσή μας να εξυγιάνουμε αυτές τις δύο εταιρείες από το 1991. Και δεν θέλω να θυμίσω τη νοοτροπία μας για την ανάγκη της δημιουργίας των ΔΕΚΟ όπως η ΕΒΟ, νομικό πρόσωπο ιδιωτικού δικαίου  ούτε θέλω να θυμίσω τη διάθεσή μας που έφθασε μέχρι την έκδοση προεδρικού διατάγματος το 1991 για να απορροφηθεί η ΠΥΡΚΑΛ, εταιρεία που λειτουργούσε με τις διατάξεις του ν. 2190/1920. Τότε προσπαθούσαμε να απορροφήσουμε την ΠΥΡΚΑΛ από την ΕΒΟ. Αυτή είναι η υπεύθυνη πολιτική για το συμφέρον του τόπου και του εργαζόμενου. 
      Εμείς δεν θα συμπράξουμε στην προσπάθεια της Κυβέρνησης να καταστεί η Βουλή κολυμβήθρα του Σιλωάμ για παρανομίες του παρελθόντος. Δεν θα συμβάλουμε σε παράνομες πράξεις εις βάρος του ελληνικού δημοσίου και του Έλληνα φορολογούμενου. Δεν θα δεχθούμε να καταπατηθούν έτσι εύκολα τα δικαιώματα των εργαζομένων. Θα καταψηφίσουμε το νομοσχέδιο. Καταγγέλλω ευθέως ότι όπως ήρθε το νομοσχέδιο είναι θολό και ελλιπές. Έστω και τώρα πρέπει να το αποσύρετε.  
      (Χειροκροτήματα από την Πτέρυγα της Νέας Δημοκρατίας).
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κοινοβουλευτική εκπρόσωπος του Κ.Κ.Ε. κ. Λιάνα Κανέλλη. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Κανέλλη, ως Κοινοβουλευτικός Εκπρόσωπος του Κομμουνιστικού Κόμματος Ελλάδος. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το σημερινό νομοσχέδιο είναι κυριολεκτικώς αποκαλυπτικό. Αποκαλυπτικό πολιτικών προθέσεων, αποκαλυπτικό τελικού σκοπού και κυρίως ιδιαίτερα εξόχως οδυνηρό για τους εργαζόμενους. 
      Θα έλεγα ότι ενέχει και το χαρακτήρα της προειδοποίησης και οι εργαζόμενοι της χώρας καλά θα κάνουν να αρχίσουν να αντιλαμβάνονται αν και εφόσον η εκποίηση της δημόσιας περιουσίας –διότι περί αυτού πρόκειται- η εκχώρηση στρατηγικών και εθνικών τομέων της οικονομίας, όπως η ελληνική αμυντική βιομηχανία, σε ιδιώτες, διότι περιγράφεται ως αναπόφευκτο καίτοι δεν συνομολογείται ή δεν ονοματίζεται στο νομοσχέδιο, είναι η μοναδική πολιτική αιτία για την οποία το νομοσχέδιο είναι σήμερα εδώ. Εκτός αν θεωρήσουμε ότι στο φυλλάδιο που μας μοιράστηκε σήμερα μιας αποτίμησης από πλευράς ΕΒΟ των σχεδίων αυτής της συγχώνευσης, όλα τα κέρδη θα προκύψουν από την διεκδίκηση των αποζημιώσεων από το Ιράκ. Ποιο Ιράκ; Σε ποιον ιδιώτη, και δη αλλοδαπών συμφερόντων, θα αναγκαστεί η καινούρια εταιρεία να εκχωρήσει τις απαιτήσεις της από το Ιράκ, εκτός και εάν βεβαίως αναγκαστούμε να αποστείλουμε υποχρεωτικά στρατεύματα, έτσι ώστε δια της ζωής των στρατιωτών μας να πάρουμε πίσω αυτά που μας οφείλει το Ιράκ. 
      Είναι δε τόσο χαρακτηριστικό των προθέσεων, ώστε αν πήρατε, αγαπητοί συνάδελφοι, αυτό το μικρό φυλλάδιο –φαντάζομαι το πήρατε- το οποίο μας μοίρασε σήμερα η ΕΒΟ, θα δείτε ότι η προστασία των εργαζομένων θα προέλθει και από ομαδική ασφάλιση των εργαζομένων! Δηλαδή, είναι προφανές ότι θα πάμε σε ομαδική ασφάλιση των εργαζομένων ενδεχομένως και στην εταιρεία που θα έχει ο ιδιώτης, είτε ο στρατηγικός επενδυτής, ο οποίος θα παραλάβει αυτήν την εταιρεία.  
      Για να δούμε, λοιπόν, για τί ισολογισμό-μετασχηματισμό μιλάμε και για ποια εταιρεία. Εγώ θα στρογγυλοποιήσω τα ποσά κατά τη δική μου ανάγνωση. Ξέρετε ότι οι αναγνώσεις των ισολογισμών μετασχηματισμού είναι όλο αυτό το συγγραφολόγιο το οποίο μας εδόθη με αντιφατικές πληροφορίες στην Επιτροπή Εξωτερικών και Άμυνας σε ό,τι αφορά τις ερωτήσεις τις οποίες διατυπώσαμε. Για παράδειγμα, όταν εγώ παρουσίασα, το Κομμουνιστικό Κόμμα παρουσίασε, τη μελέτη της «DELOITE AND TOUCH» –και δυστυχώς είμαι υποχρεωμένη να μεταφέρω τις εταιρείες με τα ονόματά τους, ξενικά ως είναι- μας είπατε ότι είναι αναξιόπιστη, ενώ στο σημερινό σχέδιο της ΕΒΟ –η οποία μας μοιράστηκε σήμερα- δηλαδή στην ανάλυση των προθέσεων της ΕΒΟ, η «DELOITE AND TOUCH» είναι πρωταρχική και αυτή γίνεται αποδεκτή. Μας είπαν πάρα πολλά και αν μελετήσει κανείς τις δύο σακούλες τις οποίες μας έδωσαν, θα διαπιστώσει ότι τα πράγματα δεν είναι έτσι. 
      Για να καταλάβει και ο ελληνικός λαός, συγχωνεύεται η ΕΒΟ και η ΠΥΡΚΑΛ. Η ΕΒΟ, λοιπόν, και η ΠΥΡΚΑΛ συγχωνεύονται. Δηλαδή, χρέη 433 εκατομμυρίων ευρώ σε μία εταιρεία με ίδια κεφάλαια 84 έως 89 εκατομμύρια. Οφείλω να ομολογήσω ότι αδυνατώ να υπερβώ αυτά τα 5 εκατομμύρια από την αντιφατικότητα των λογαριασμών. Δηλαδή, τα χρέη της καινούργιας εταιρείας, άμα τη ενάρξει της, είναι πενταπλάσια των ιδίων κεφαλαίων. 
      Με στοιχειώδεις γνώσεις της αγοράς, τις οποίες και αναγκαστικά αποκτά κανείς, της ελεύθερης αγοράς, της συγχωνευτικής, κατανοεί κανείς γιατί χρησιμοποιούμε το ν. 2190 για τη συγχώνευση, αλλά θα διέπεται και θα ερίζεται νομικώς, ως ομολογείται στην εισηγητική έκθεση αυτού του νομοσχεδίου, από το νόμο για τις αποκρατικοποιήσεις, δηλαδή το ν. 3049/2001. Δηλαδή, πάμε για αποκρατικοποίηση και όχι για συγχώνευση. Μας το λένε ωμά ότι πάμε για αποκρατικοποίηση. 
      Γιατί, όμως, πάμε για αποκρατικοποίηση; Επίσης, θα πρέπει να δούμε τι θα κληρονομήσει η καινούργια εταιρεία εκτός από τα χρέη. Κατ’ αρχήν η καινούργια εταιρεία –λέω ένα τυχαίο παράδειγμα- θα κληρονομήσει για παράδειγμα, το σκοτεινό πρόγραμμα μυστικών όπλων λέιζερ στην Αρμενία –ποσό πάνω από 6 δισεκατομμύρια- όπως και χίλιες διακόσιες αγωγές εργαζομένων για το οικογενειακό επίδομα. Και αυτά για να πάρω μόνο δύο στοιχεία. 
      Για ποιο λόγο γίνεται; Και γιατί γίνεται για παράδειγμα η χωρίς περιγραφή μεταφορά; 
      Να μιλήσουμε για το φιλέτο, να μιλήσουμε για την ουσία. Εκατόν πενήντα οκτώ στρέμματα στον αστικό όγκο του Υμηττού. Το αφήνω στην κρίση όσων μας ακούν και κυρίως των συναδέλφων εδώ να συνειδητοποιήσουν τι σημαίνει εκατόν πενήντα οκτώ στρέμματα σε εκείνο το σημείο! Και τετρακόσια πενήντα στρέμματα στην Ελευσίνα φάτσα κάρτα –λυπούμαι για την έκφραση- μπροστά στο λιμάνι το καινούργιο στο οποίο θα καταλήγουν η εθνική οδός , η Αττική οδός και όλες οι οδοί. Δηλαδή ο στρατηγικός επενδυτής ή ο 49% στην αρχή, ο οποίος θα επιπέσει της καινούργιας εταιρείας με μαθηματική ακρίβεια έχει να κερδίσει από αυτά. Έπρεπε η εταιρεία για τη συγχώνευση να επιλέξει μεταξύ δύο βασικών μεθόδων, τη μέθοδο της αναπροσαρμοσμένης καθαρής θέσης, τη σημερινή αξία της ΠΥΡΚΑΛ και της ΕΒΟ; Εάν επέλεγε αυτήν τη μέθοδο έτσι όπως είναι, εάν επωλούντο,  η σημερινή καθαρή αξία είναι 139 εκατομμύρια ευρώ. 
      Εάν επέλεγε –που επέλεξε- τη μέθοδο των προβλέψεων, η ουσιαστική αξία αυτής της εταιρείας ξέρετε πόση είναι; Είναι 39 εκατομμύρια ευρώ. Πείτε μου εσείς, με τέτοια φιλέτα εάν δεν βρεθεί κάποιος –γιατί προφανώς θα βρεθεί- να την πάρει με 39 εκατομμύρια ευρώ. Εδώ που τα λέμε θα την πάρει πολύ ακριβότερα απ’ ό,τι αγόρασαν οι ιδιώτες τα Ναυπηγία Σκαραμαγκά. Και μην μου πει ο κύριος Υπουργός ότι δεν απελύθη κόσμος στο Σκαραμαγκά. Διότι το ΠΑΣΟΚ στη δεκαετία του 1990 ακολουθεί –είναι η αλήθεια- την πολιτική της Νέας Δημοκρατίας τη νεοφιλελεύθερη και προβαίνει σε μετατάξεις, εθελούσια έξοδο, εθελούσια συνταξιοδότηση, δηλαδή όλα τα καπιταλιστικά χαρακτηριστικά της φιλελεύθερης πολιτικής, εξαρθρώνει τους εργαζόμενους, οι οποίοι για παράδειγμα δεν προβλέπεται πουθενά ότι θα έχουν λόγο στη μετεγκατάσταση της ΠΥΡΚΑΛ, αλλά όλα αυτά θα γίνονται μαλακά χωρίς να το παίρνει μυρουδιά η κοινή γνώμη, με τους εργαζόμενους με την πλάτη στον τοίχο, ώστε να υποχρεώνονται να συναινούν σε ο,τιδήποτε θα απαιτηθεί για να ζήσουν. Θα τους τάξουν και διάφορα μπόνους, ιδιωτική ομαδική ασφάλιση. Είναι προφανές ότι αυτό μπορεί να είναι από τα θετικά παρελκυστικά για την μετεγκατάσταση. 
      Κανείς από όσους ερωτήθηκαν στην Επιτροπή Εξωτερικών και Άμυνας και ουδέν κυβερνητικό στόμα απεκάλυψε, είπε ή άφησε να εννοηθεί τι μορφή θα έχει η εγκατάσταση, εάν θα ερωτηθούν οι εργαζόμενοι για τη μετεγκατάσταση και σε τελευταία ανάλυση εξώθηση τίνος θα γίνει. 
      Η ερασιτεχνική ατελέσφορη επί Νέας Δημοκρατίας απόπειρα συγχώνευσης των δύο εταιρειών είχε και μια δραματική παράμετρο, η οποία έχει αφήσει πέραν των απολύσεων και μια ουσιαστική νομική τρύπα. Και αυτό λέγεται μετοχές της Εθνικής. Η Εθνική Τράπεζα εισηγμένη στο χρηματιστήριο υποχρεώθηκε να δώσει το 20% των μετοχών της στο κράτος, έτσι ώστε να μπορέσει η ΕΒΟ να συγχωνευθεί με την ΠΥΡΚΑΛ. Στα αλήθεια έγινε μεταβίβαση μετοχών με απλό χαρτί και απλό έγγραφο χρηματιστηριακής εταιρείας χωρίς σύνταξη χρηματιστηριακής πράξης; Μέχρι σήμερα δεν προβλήθηκε ένσταση ακυρότητας από κανέναν, πράγμα που δεν αποκλείεται στο μέλλον. Για τη συμμετοχή είναι νόμιμες οι γενικές συνελεύσεις. Νομίμως παρίσταται στις γενικές συνελεύσεις η ΕΒΟ με τέτοια μεταβίβαση, κομίζουσα και τα χαρτιά της Εθνικής και τους τίτλους. Δεν είναι τυχαίο δε ότι επειδή εκεί υπάρχει πρόβλημα, στη σημερινή ανάλυση της ΕΒΟ υπάρχει και μια μεγάλη παράγραφος, λες και ο μοναδικός μέτοχος εκτός του δημοσίου είναι η Εθνική Τράπεζα. 
      Τώρα, για να φθάσουμε σε μηδενισμό της συμμετοχής της ΕΒΟ, θα πάμε σε άλλα πράγματα. 
      Δεν μου λέτε, όλα αυτά στα αλήθεια γίνονται με διαφανή τρόπο; Πώς γίνονται με διαφανή τρόπο; Εδώ έρχεται ένα νομοσχέδιο το οποίο λέει, κόντρα ακόμα και στην κοινοτική νομοθεσία, να αφαιρείται, να αίρεται  κάθε ποινική και αστική ευθύνη κατά τη διαδικασία της μετάβασης της συγχωνεύσεως. Τόσο ευρωλάγνα είναι η Κυβέρνηση!
      Δεν μου λέτε, αγαπητοί συνάδελφοι –και αυτό απευθύνεται και προς την Κυβέρνηση- ήρθαμε εδώ, ανατρέψαμε μετά από εκατόν εξήντα χρόνια για λόγους διαφάνειας την ασυλία των Βουλευτών, δόθηκε μάχη εδώ μέσα για τη διαφάνεια, ώστε οι Βουλευτές να έχουν ποινική ευθύνη, και ερχόμαστε και απαλλάσσουμε τον πρόεδρο και τους συμμετέχοντες στη διαδικασία της συγχώνευσης από πάσα ποινική ευθύνη; Γιατί δηλαδή δύο μέτρα και δύο σταθμά; Είναι κάτι τί το εξαιρετικό ή είναι πολλά αυτά που πρέπει να αποκρυβούν; 
      Μιλάμε για μη περιγραφή των ακινήτων και διαστρεβλώθηκε η θέση του ΚΚΕ που επέμενε στη συζήτηση της Επιτροπής Εξωτερικών και Άμυνας. Δεν ήταν θέμα υποθηκοφυλακείων. Δόξα τω Θεώ υπάρχουν οι μεταγραφές στα υποθηκοφυλακεία, υπάρχουν τα αρχεία. Αυτά μπορούν να ελεγχθούν από οποιονδήποτε δικηγόρο ή ενδιαφερόμενο.  Αποφεύγεται η περιγραφή των ακινήτων, για να μπορεί να είναι ελεύθερη και ασύδοτη η χρήση, να είναι αντιπεριβαλλοντική, να μεταβληθεί, έτσι ώστε η χρήση να μην είναι υπέρ των δήμων, του περιβάλλοντος και, βεβαίως, του λαού πάνω απ’ όλα. 
      Κρατικός δημόσιος χαρακτήρας. Αρνείται η Κυβέρνηση να τον βάλει, εκτός και αν θεωρήσουμε ότι η αμυντική βιομηχανία είναι ένα παιχνιδάκι για οποιονδήποτε ιδιώτη. Έχουμε ξεπουλήσει άλλα και άλλα πράγματα σε ιδιώτες σ΄ αυτόν τον τόπο, το νερό, το ηλεκτρικό, τις συγκοινωνίες, το ένα το άλλο. Γιατί να μην ξεπουλήσουμε και τα όπλα; 
      Θέλετε δημόσιο χαρακτήρα και δεσμεύεστε, κύριοι της Κυβέρνησης, μόνο προφορικά; Έχουμε πρόταση: Κάντε την πολεμική βιομηχανία ΕΡΤ. Μία μετοχή. Μία ΕΡΤ ΑΕ. Μία μετοχή μόνο στο δημόσιο, ελεγκτέα από τη Βουλή. Μόνο τότε θα μας πείσετε, όταν υπάρχει μία μετοχή. Γιατί θα αρχίσετε μετά τη μετοχοποίηση, κατά το πνεύμα που πρέπει να διέπει -όπως λέτε στην εισηγητική σας έκθεση- τις αποκρατικοποιήσεις και θα αρχίσετε «σαλαμοποίηση» δικαιωμάτων και εθνικών περιουσιακών στοιχείων με τη μορφή της μετοχοποίησης. 
      Το έχουμε ξαναδεί το έργο και είναι απεχθές. Εργαζόμενοι, που όντως δεν έμειναν χωρίς δουλειά στο Σκαραμαγκά, είναι με δυσμενέστατους όρους και λίγα χρόνια προ της συνταξιοδότησης υποχείριο των εργολάβων. Και έρχεστε και μας λέτε, πιθανολογώντας, με τι θα προικοδοτήσετε την εταιρεία; Δεν φθάνει που στην πραγματικότητα φτιάχνετε μια εκ των προτέρων ανίκανη να σταθεί στα πόδια της εταιρεία, έρχεστε και την προικοδοτείτε κιόλας; Όπως έγινε στο Σκαραμαγκά, που δώσατε τα ναυπηγεία για 1,5 δισεκατομμύριο –ούτε συμβόλαιο τηλεοπτικού αστέρα για ένα χρόνο!- αλλά ταυτόχρονα δώσατε και τις παραγγελίες. Δώσατε και την προίκα και, βέβαια, με «μαλακό» τρόπο εξοβελίστηκαν όλοι οι εργαζόμενοι. Για να μην πούμε τι έγινε με τα βαγόνια, να μη θυμηθούμε τη «SOFTEX» και μια σειρά από άλλα πράγματα. 
      Σας ζητήσαμε να κατοχυρώσετε την πρόθεσή σας αυτή η εταιρεία να είναι βιώσιμη, να έχει δημόσιο χαρακτήρα, να προάγει την Ελληνική Αμυντική Βιομηχανία, τουλάχιστον να σεβαστείτε τους εργαζόμενους. Σας προτείναμε πολύ συγκεκριμένα πράγματα για τους εργαζόμενους και φέρατε ως εκ περισσού και με εξαιρετική αλαζονεία –είναι αλήθεια- ως προς τη διατύπωση ότι «εμείς που φροντίζουμε πάντα τους εργαζόμενους» τριάντα χιλιάδες θέσεις από την αμυντική βιομηχανία έχουν χαθεί τα τελευταία εικοσιπέντε χρόνια. Αυτό είναι το ενδιαφέρον! 
      Φέρατε πέντε «αραδούλες» που λένε ότι θα ισχύσει το προεδρικό διάταγμα. Δεν υπάρχει δηλαδή τρόπος εξώθησης των εργαζομένων είτε σε αποδοχή μειωμένων δικαιωμάτων είτε σε αποδοχή δυσμενέστερων συνθηκών, είτε και σε αποχώρηση είτε σε εξεύρεση εργασίας, άμα είναι στα σαράντα πέντε ή στα πενήντα. Και ξέρετε, αγαπητοί συνάδελφοι, είναι καταπληκτικό και το λέω σ΄ ένα μέσο όρο ηλικίας…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δύο λεπτά, κύριε Πρόεδρε. Δεν θα δευτερολογήσω για λόγους προσωπικής υγείας. Έρχεστε, λοιπόν, εδώ και μιλάτε για υψηλοτάτου επιπέδου μέσον όρο ηλικίας. «Σαράντα πέντε ετών είναι» λέτε «κατά μέσον όρο». 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Για αναλογιστείτε το καλά, κύριοι συνάδελφοι. Μέσος όρος σαράντα πέντε έτη. Σαράντα πέντε χρονών άνθρωποι! Μας χαρακτηρίστηκε και ως ψηλός. Και ήταν και τραγωδία. Γιατί αυτοί που μας μιλούσαν για τον υψηλό μέσον όρο ήταν όλοι ασπρομάλληδες πάνω από τα εξήντα. 
      Αλλά αυτή είναι η αντίληψη: στην πυρά, όσο είναι νέοι οι εργαζόμενοι, να τους στύψετε. Θέλετε να πάρετε πραγματικά μέτρα για τους εργαζόμενους; Μην αναφέρεστε σε προεδρικά διατάγματα και στον τρόπο με τον οποίο τα εφαρμόζετε, με πικρά πείρα για τους εργαζόμενους. Δεχθείτε τα αιτήματά τους. Δεν είναι τυχαία τα αιτήματα των εργαζομένων για τον τρόπο με τον οποίο πρέπει να αντιμετωπιστούν οι συμβατικές τους σχέσεις, για τον τρόπο με τον οποίο πρέπει να αντιμετωπιστεί το άγχος της μετεγκατάστασης, για μια πενταετία εγγύηση.
      Αν θέλατε να είσαστε πραγματικά φιλεργατικοί και φιλολαϊκοί, δεν θα προτείνατε στα μπίζνες-πλαν και στα μάστερ-πλαν ιδιωτική ασφάλιση. Θα εγγυώσασταν τις θέσεις εργασίας του υπαρκτού προσωπικού, χωρίς όλες αυτές τις εκβιαστικές εθελούσιες εξόδους, να διώξετε οκτακόσιους από τους χίλιους τριακόσιους ώς τα σήμερα, για να προσλάβετε με σίγουρα δυσμενέστερους όρους άλλους. Και θα είχατε ένα πλάνο στήριξης των θέσεων των εργαζομένων, το οποίο θα προέβλεπε.
      Και κανείς δεν μπορεί να το καταλάβει. Κοιτάξτε: κάνουν ένα πενταετές σχέδιο και λένε ότι θα έχει κέρδη, τα οποία θα ισοφαρίσουν τις μέχρι σήμερα ζημίες, θα μας δίνει το κράτος 50 εκατομμύρια ευρώ το χρόνο, θα αυξήσουμε το μετοχικό κεφάλαιο. Αλλά δεν μπορεί να εγγυηθεί αύξηση των θέσεων των εργαζομένων, έστω και σε ποσοστό ικανό να ξεπερνάει το 2%, που οι ανώνυμες εταιρείες έχουν το δικαίωμα να απολύουν ανά μήνα.
      Για ποια δικαιώματα των εργαζομένων μιλάτε; Δεν θα τα επαναλάβω εδώ, όχι για λόγους χρόνου, αλλά γιατί και οι εργαζόμενοι γνωρίζουν και με τη συναίνεση της ΓΣΕΕ, του Εργατικού Κέντρου, το σύνολο των θυγατρικών και των μητρικών των υπό συγχώνευση εταιρειών έχουν καταθέσει συγκεκριμένο πλάνο διασφάλισής τους: συμμετοχή στο διοικητικό συμβούλιο της εταιρείας, απαγόρευση των μαζικών απολύσεων και εξέταση ανά μία με αυξημένη πλειοψηφία των ατομικών υποθέσεων των εργαζομένων για πέντε χρόνια.
      Είστε σε θέση να εγγυηθείτε για πέντε χρόνια πόσα λεφτά θα σπαταλήσουμε ακόμα, πόσο θα ωφεληθεί ο ιδιώτης, πώς θα ξεπουληθούν τα «φιλέτα» της Ελευσίνας και του Υμηττού και δεν είστε σε θέση να εγγυηθείτε χίλιες τριακόσιες από αυτές που απέμειναν.
      Για όλους αυτούς τους λόγους και παρά την εκ περισσού επαναφορά στο διάταγμα, το οποίο ούτως ή άλλως ισχύει στο επίπεδο του αυτονοήτου –είχα επιφυλαχθεί στην επιτροπή- καταψηφίζουμε επί της αρχής και στο σύνολό του το νομοσχέδιο και όλα τα άρθρα, συμπεριλαμβανομένου και του 5, εφόσον εσείς μόνοι σας λέτε ότι είναι μια περιττή επανάληψη επί του αυτονοήτου. Για την εξέλιξη του αυτονοήτου θα τα ξαναπούμε σε αυτήν εδώ την Αίθουσα, όταν η ΕΒΟ και η ΠΥΡΚΑΛ θα έχει πάρει το δρόμο των υπολοίπων ξεπουλημένων δημοσίων επιχειρήσεων.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κ. Κανέλλη.
      Κυρίες και κύριοι συνάδελφοι, θα πρέπει να ξέρετε ότι η συζήτηση γίνεται σύμφωνα με το άρθρο 70, παράγραφος 2 του Συντάγματος και ξέρετε ότι έχει περιορισμένο χρόνο. Έχουν γραφτεί δεκαπέντε συνάδελφοι και θέλουν να μιλήσουν και πρέπει να ξέρετε ότι θα κλείσουμε στις 0.00΄. Άρα στο χρόνο σας θα πρέπει να είστε εντάξει, για να μιλήσουν όλοι οι συνάδελφοι.
      Από το Συνασπισμό έχει οριστεί ως Κοινοβουλευτικός Εκπρόσωπος για το συζητούμενο νομοσχέδιο ο κ. Λαφαζάνης.
      Ορίστε, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ:  Κύριε Πρόεδρε, κυρίες και κύριοι συνάδελφοι, νομίζω ότι είναι προφανές ότι το υπό συζήτηση νομοσχέδιο μια ιδιαίτερη σημασία. Έχει μια ιδιαίτερη σημασία όχι μόνο για την ΕΒΟ και την ΠΥΡΚΑΛ, οι οποίες οδηγούνται σε συγχώνευση, αλλά θα έλεγα κυρίως για το παρόν και το μέλλον της ελληνικής και, για να ακριβολογώ, εγχώριας αμυντικής βιομηχανίας, αλλά και το μέλλον των εργαζομένων στην αμυντική βιομηχανία συνολικότερα, αλλά και ειδικότερα των εργαζομένων στην ΕΒΟ και την ΠΥΡΚΑΛ, οι οποίοι, όπως γνωρίζουμε, είναι πάρα πολλοί και έχουν ταλαιπωρηθεί αρκετά από τις περιπέτειες που έχουν υποστεί αυτές οι δύο εταιρείες κατά καιρούς.
      Κυρίες και κύριοι, η χώρα μας διαθέτει το εξής «προνόμιο»: είναι η χώρα, η οποία στο πλαίσιο της Ευρωπαϊκής Ένωσης, αλλά –θα το επεξέτεινα- και στο πλαίσιο του ΝΑΤΟ, κάνει τις μεγαλύτερες εξοπλιστικές δαπάνες ως ποσοστό του Ακαθάριστου Εθνικού Προϊόντος της.
      ΄Εχουμε καταγγείλει επανειλημμένα απ’ αυτό το Βήμα αυτήν την πολιτική, την οποία δυστυχώς έχουν ακολουθήσει συναινετικά και η Νέα Δημοκρατία και το σημερινό λεγόμενο «εκσυγχρονιστικό ΠΑΣΟΚ». 
      Κύριοι της Κυβέρνησης, πρέπει να σας σημειώσω ότι έχετε έναν Πρωθυπουργό, ο οποίος, πάλαι ποτέ, δεν ψήφιζε τα κονδύλια για τις αμυντικές δαπάνες. Και δεν το έπραττε, γιατί πίστευε, όπως μας έλεγε τότε, ότι ήταν πάρα πολύ υψηλά, αλλά και ότι οι προμήθειες των εξοπλιστικών προγραμμάτων γίνονταν με αδιαφάνεια. Και όμως εσείς, η Κυβέρνησή σας αυτήν την περίοδο έχει σπάσει όλα τα ρεκόρ στη μεταπολίτευση στο ύψος των εξοπλιστικών προγραμμάτων. Μας δόθηκε η ευκαιρία με επίσημες απαντήσεις από την πλευρά του Υπουργείου ΄Αμυνας να δώσουμε στη δημοσιότητα τα εξοπλιστικά προγράμματα τα οποία έχετε υπογράψει κατά τα έτη 2000-2003  μέχρι το Σεπτέμβριο. Το ποσό τους, σύμφωνα με τα επίσημα στοιχεία του Υπουργείου Εθνικής ΄Αμυνας, ανέρχεται σε 15,5 δισεκατομμύρια ευρώ. Πρόκειται για ένα μυθώδες ποσό. Επίσης αναφέρεται στην απάντησή σας ότι μέχρι το τέλος του χρόνου προβλέπεται να υπογραφούν και άλλες συμβάσεις εξοπλιστικών προγραμμάτων. Και μπορεί κανείς βάσιμα να βγάλει το συμπέρασμα ότι μέχρι το τέλος του 2003 το ποσό αυτό για την τετραετία θα έχει φθάσει στο ύψος ρεκόρ των 17-18 δισεκατομμυρίων ευρώ. Και ειδικότερα  το ύψος των δαπανών για το 2003 θα ξεπεράσει τα 7 δισεκατομμύρια ευρώ. Τέτοια ποσά δεν υπήρχαν ποτέ στη Μεταπολίτευση και γίνονται σε μια περίοδο όπου εσείς πάλι επικαλείσθε ότι έχετε εξομάλυνση, σχετική τουλάχιστον, των σχέσεων με την Τουρκία και ότι εν πάση περιπτώσει η πολιτική σας, της ισχυράς Ελλάδας, έχει διαμορφώσει ένα καλύτερο περιβάλλον στα Βαλκάνια που θα σας επέτρεπε κατά την αντίληψή σας να μειώσετε τις στρατιωτικές δαπάνες.  Τις αυξάνετε και μάλιστα ραγδαία. Και αυτές οι εξοπλιστικές δαπάνες δεν πηγαίνουν για να εξυπηρετήσουν πραγματικές αμυντικές ανάγκες της χώρας μας, αυτές οι εξοπλιστικές δαπάνες υπακούουν πρώτα απ’ όλα και κυρίως, θα έλεγα, στις αμερικάνικες και ΝΑΤΟικές προτεραιότητες. Και μάλιστα γίνονται οι δανειακές συμβάσεις εκτός προϋπολογισμού και δεν ελέγχονται και από τη Βουλή.
      Γιατί τα λέω αυτά: ‘Όχι διότι αποτελούν ένα κρίσιμο θέμα για την πορεία της χώρας μας, άλλο ένα συνταρακτικό ποσό του προϋπολογισμού, των δαπανών του κράτους βγαίνει εκτός προϋπολογισμού και εκτός συζήτησης και ελέγχου της Βουλής. Και το λέω, όχι γιατί υπάρχει μείζον θέμα, αλλά για να προσθέσω ότι παρ’ όλες αυτές τις υπέρογκες δαπάνες διαλύετε, αντί να στηρίζετε, την εγχώρια αμυντική βιομηχανία και ιδιαίτερα τη δημόσια αμυντική βιομηχανία, δηλαδή εκείνους τους τομείς των επιχειρήσεων που βρίσκονται υπό δημόσιο έλεγχο. 
      Θα περίμενε κανείς με τέτοια ύψη εξοπλιστικών προγραμμάτων να είχαμε μια ανθηρή αμυντική βιομηχανία, μια εισαγωγή τεχνογνωσίας η οποία θα μπορούσε να διαχυθεί και στους άλλους τομείς της ελληνικής οικονομίας, μια υψηλή προστιθέμενη αξία, θέσεις απασχόλησης οι οποίες θα διευρύνοντο και βεβαίως θα είχαμε επενδύσεις. Τίποτε απ’ αυτά δεν συμβαίνει. Το αντίθετο. Οι πόροι για τα εξοπλιστικά προγράμματα κατευθύνονται κατά κύριο λόγο στους πολυεθνικούς κολοσσούς που νέμονται και εκμεταλλεύονται πιέζοντας τα οπλικά συστήματα ανά τον κόσμο. 
      Αυτές οι δαπάνες κατευθύνονται σε ισορροπίες διπλωματικών παιχνιδιών που παίζονται στη σκακιέρα της παγκοσμιοποίησης. Τεράστια ποσά διοχετεύονται από τον ιδρώτα του ελληνικού λαού προς αυτές τις κατευθύνσεις και ταυτόχρονα, έχουμε μια αμυντική βιομηχανία που φθίνει, που είναι προβληματική και δεν φαίνεται να έχει προοπτική ανάκαμψης. Και τι κάνετε; Αντί να στηρίξετε τη δημόσια αμυντική βιομηχανία, έχετε βρει τον εύκολο δρόμο. Εκποιείτε όσο-όσο τις δημόσιες επιχειρήσεις αμυντικής βιομηχανίας στη χώρα μας τις δίνετε σχεδόν τσάμπα –δεν το λέω αυθαίρετα, όπως τα Ναυπηγεία του Σκαραμαγκά τα πουλήσατε έναντι 2 δισεκατομμυρίων δραχμών- σε ιδιωτικά συμφέροντα κυρίως ξένα και τότε ερχόσαστε με τις κρατικές παραγγελίες, κάτι που δεν κάνατε με τις δημόσιες αμυντικές βιομηχανίες, να στηρίζετε αυτά τα ιδιωτικά και κυρίως όπως είπα ξένα συμφέροντα.
      Ποτέ δεν είχατε δώσει στα δημόσια Ναυπηγεία Σκαραμαγκά παραγγελίες ύψους 1,5 τρισεκατομμύρια δραχμές. Και όμως, δώσατε αυτές τις παραγγελίες στα υπό ιδιωτικοποίηση Ναυπηγεία Σκαραμαγκά. 
      Βέβαια λέτε ότι δεν κάνετε απολύσεις, αλλά εξαναγκάσατε σε αποχώρηση, διότι τα προγράμματα αυτά δεν ήταν εθελούσιας εξόδου, αλλά εξαναγκαστικής στην ουσία αποχώρησης. Και ενώ πουλήσατε τα Ναυπηγεία Σκαραμαγκά έναντι 2 δισεκατομμύρια, επιδοτείτε την εθελούσια έξοδο και την πρόωρη συνταξιοδότηση των εργαζομένων από τα χρήματα των αποκρατικοποιήσεων εκτός προϋπολογισμού, έναντι 60 περίπου εκατομμυρίων ευρώ ετησίως. Αυτά τα στοιχεία είναι επίσημα αποδεδειγμένα και καταγεγραμμένα. 
      Αυτές δεν είναι πολιτικές που μπορούν να βοηθήσουν αυτήν τη χώρα για να πάει μπροστά. Μας πάνε πίσω και παραδίδουν και την ασφάλεια αυτής της χώρας στα ιδιωτικά συμφέροντα. Δεν θα αναφερθώ βεβαίως στα Ναυπηγεία Ελευσίνας τα οποία ευημερούν με τις κρατικές παραγγελίες οι οποίες δεν δίνονταν όταν ανήκαν στο δημόσιο. Δίπλα είναι τα Ναυπηγεία του κ.Λάτση που σωρηδόν παίρνουν παραγγελίες. Δεν θα μιλήσω για την ΕΛΒΟ που από΄τη στιγμή που την πήρε ο κ. Μυτηλιναίος έχει αρχίσει η υπόθεση της εισροής πλέον παραγγελιών. Παρ’ όλα αυτά και αυτές οι παραγγελίες συνολικά βρίσκονται σε χαμηλό επίπεδο. 
      Αυτήν την τύχη φοβάμαι ότι επιφυλάσσετε και στην εταιρεία που θα προκύψει από τη συγχώνευση που συζητάμε σήμερα. 
      Αυτές οι εταιρείες άξιζαν μια καλύτερη τύχη πολύ περισσότερο αν συγχωνεύονταν εδώ και καιρό. Δεν έπρεπε να είχαν την τύχη των προβληματικών επιχειρήσεων. Και αν μας λέτε ότι σήμερα βρήκατε έστω μια λύση ώστε με τη συγχώνευση που θα γίνει, αυτές οι εταιρείες θα φύγουν από την προβληματικότητα, θα σας ρωτήσει ευθέως κάποιος γιατί τόσα χρόνια δεν το κάνατε αυτό και τις επιδοτούσατε, δίνατε αθρόες εγγυήσεις του δημοσίου και έρχεστε τώρα να δώσετε άλλα 30 εκατομμύρια ευρώ, θα καταπίπτουν χρόνο με το χρόνο αυτές οι εγγυήσεις, θα τις επωμίζεται το δημόσιο και στην ουσία θα είναι δανεικά και αγύριστα; Στην ουσία είναι επιδοτήσεις που τις βαφτίζετε δάνεια με εγγυήσεις του δημοσίου.
      Γιατί, λοιπόν, δεν το κάνατε τόσα χρόνια; Και γιατί εμείς να αναμένουμε αυτήν τη στιγμή να υπάρξει ένα συνολικότερο σχέδιο για τη στήριξη μιας εγχώριας αμυντικής βιομηχανίας με δημόσιο έλεγχο και προσανατολισμό; 
      Πολύ φοβάμαι ότι η συγχώνευση αυτή υπακούει σ’ ένα και μόνο κριτήριο το οποίο έχει γίνει δόγμα για την Κυβέρνησή σας και βεβαίως το υπερασπίζεται και η Νέα Δημοκρατία για ευνόητους ιδεολογικούς και πολιτικούς λόγους. Θέλετε να ξεκαθαρίσετε το τοπίο με αυτήν τη συγχώνευση, να την ξεκαθαρίσετε από χρέη, από προσωπικό και αφού διαμορφωθεί σ’ ένα άλφα επίπεδο να την εκχωρήσετε σε έναν ιδιώτη, ο οποίος θα συνεχίσει τότε να λυμαίνεται και τις Ένοπλες Δυνάμεις και τα συμφέροντα του ελληνικού λαού, χωρίς να υπάρχει το αντίστοιχο αντίκρυσμα για τη χώρα μας, αυτό δηλαδή που έχει γίνει με τα Ναυπηγεία Σκαραμαγκά, τα οποία έχουν ανύπαρκτη πλέον προστιθέμενη αξία στη χώρα μας. Έχουν απολύσει, έχουν ξεκαθαρίσει το προσωπικό τους και αυτό το προσωπικό βρίσκεται υπό συνεχή εκκαθάριση και μειώνεται σταθερά. Χιλιάδες θέσεις εργασίας έχουν χαθεί από όλη την αμυντική βιομηχανία. 
      Πολύ φοβάμαι, λοιπόν, ότι αυτό θέλετε να κάνετε. Και η υπόθεσή μου αυτή δεν στηρίζεται μόνο στον πρότερο βίο σας και την πολιτική που έχετε ακολουθήσει γενικότερα και στο χώρο της αμυντικής βιομηχανίας, αλλά και στο εξής απλό, το οποίο σας επισημάναμε επανειλημμένα. Αν δεν θέλατε αυτή η εταιρεία που θα προκύψει από τη συγχώνευση ΕΒΟ-ΠΥΡΚΑΛ να ιδιωτικοποιηθεί, τουλάχιστον –όχι ότι αυτό είναι απόλυτη εγγύηση- θα έπρεπε να δηλώνεται στο νομοσχέδιό σας ρητά ο δημόσιος χαρακτήρα της και να τονίζεται ότι η συμμετοχή του δημοσίου, η οποία λέτε ότι βρίσκεται σήμερα στο 98%, θα διατηρηθεί.
      ΓΙΑΝΝΗΣ ΚΑΨΗΣ: Αυτό δεν μπορεί να αλλάξει;
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως. Σας είπα. Δεν με ακούτε. Είμαι σαφής. Λέγω ότι δεν είναι απόλυτη εγγύηση, κύριε Καψή. Αλλά όσο να είναι μία νομοθετική ρύθμιση η οποία θα περιελάμβανε το δημόσιο χαρακτήρα αυτής της εταιρείας, που διαμορφώνεται από τη συγχώνευση, θα ήταν κάτι. Γιατί το λέγω αυτό; Γιατί αν δεν γίνει αυτό υπάγεται απευθείας στο ν.349/2001, ο οποίος αγκαλιάζει όλο τον ευρύτερο δημόσιο τομέα και χωρίς πια νομοθετική ρύθμιση αυτή ανά πάσα στιγμή μπορεί να ιδιωτικοποιηθεί με όλες τις δυνατές μορφές. Ίσως δεν έχετε υπόψη σας τη σχετική νομοθεσία, το σχετικό τερατούργημα του ν.349. Όμως δεν θα μπορούσε να εφαρμοστεί ο ν.349 εάν υπήρχε ειδικότερη ρύθμιση η οποία δεν θα το επέτρεπε και δεν θα μπορούσε να εφαρμοσθεί.
      Βεβαίως για τους εργαζόμενους υπάρχει ένα μείζον θέμα. Δεν μπορεί να μας λέτε ότι με το προεδρικό διάταγμα που εγγυάται τη διαδοχικότητα των επιχειρήσεων ερχόσαστε να καλύψετε τους εργαζόμενους, διότι αυτό είτε το αναγράφατε, είτε δεν το αναγράφατε στο νόμο, ίσχυε. Αυτό, όμως, δεν είναι καμία εξασφάλιση των εργαζομένων, κύριε Υπουργέ, διότι εδώ προβλέπετε γενναία προγράμματα στο σχετικό πλάνο της επιχείρησης εθελούσιας εξόδου και μετατάξεων. Τι προγράμματα είναι αυτά; Σαν και αυτά που εφαρμόσθηκαν και τα οποία υποχρέωναν σωρηδόν να φεύγει ο κόσμος; Και με τι κίνητρα θα υπάρχει αυτή η εθελούσια έξοδος; Γουρούνι στο σακί θα πάρουν οι εργαζόμενοι;
      Λέτε μετατάξεις. Πού και πώς θα γίνουν οι μετατάξεις; Γιατί δεν εγγυάστε, λοιπόν, την απασχόληση όπως προτείνει η ΓΣΕΕ με συγκεκριμένες ρυθμίσεις για τα επόμενα χρόνια, ότι δηλαδή δεν θα χάσουν τη θέση εργασίας τους, την απασχόλησή τους και τα κατακτημένα εργασιακά ασφαλιστικά και συνταξιοδοτικά τους δικαιώματα. Δεν κάνετε αυτή τη ρύθμιση. Με αυτά τα ζητήματα και τις ρυθμίσεις για εθελούσια έξοδο και μετατάξεις θα προκαλέσετε μεγάλη ανασφάλεια και αναστάτωση στους εργαζόμενους, θα τους πιέζετε με το νομοθετικό πλαίσιο το οποίο έχετε, προκειμένου να υποκύπτουν κάθε φορά στη θέληση του ισχυρού, που θα είναι η εκάστοτε κυβέρνηση, γιατί  σήμερα μπορεί να είσαστε εσείς, αύριο μπορεί να είναι άλλη κυβέρνηση, διότι γίνονται αυτά τα πράγματα στον τόπο. Το νομοθετικό σας πλαίσιο είναι εκβιαστικό απέναντί τους. Δεν τους προσφέρετε την παραμικρή κατοχύρωση. 
      Θα πω δυο λέξεις και για τα θέματα που αφορούν την Τοπική Αυτοδιοίκηση. Εδώ αν συγχωνευθεί η εταιρεία με την ψήφιση του νομοσχεδίου σας και προχωρήσετε στη μετεγκατάστασή της, δημιουργούνται πελώρια θέματα με τα ακίνητα, ιδιαίτερα με εκείνα που αφορούν τον Υμηττό και την Ελευσίνα.
      Τι προβλέπετε να γίνει με αυτά τα ακίνητα; Real estate θα κάνει η αμυντική βιομηχανία που θα προκύψει από τη συγχώνευση; Δεν θέλω να το πιστέψω αυτό ότι θα φθάσετε μέχρις αυτού του σημείου, να κάνετε real estate σε οικόπεδα τα οποία βρίσκονται, όπως του Υμηττού ας πούμε, στο κέντρο της Αθήνας, που εν πάση περιπτώσει ασφυκτιά και χρειάζεται ανάσες και όχι πολιτικές οικιστικές τσιμεντοποιήσεις για να διασώσετε αν μπορεί να διασωθεί, τουλάχιστον έτσι όπως προδιαγράφετε τα σχέδιά σας, η ΕΒΟ ΠΥΡΚΑΛ. Πιστεύω ότι πρέπει να έχετε πρόνοια στο νομοσχέδιό σας, ότι τουλάχιστον η τύχη αυτών των ακινήτων θα διαγραφεί με διάλογο με τις τοπικές κοινωνίες και με την Τοπική ιδιαίτερα Αυτοδιοίκηση. ΄Εχουμε προτάσεις και σκέψεις επ’ αυτών των θεμάτων, οι οποίες είναι πολύτιμες.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Για όλους αυτούς τους λόγους είναι προφανές ότι καταψηφίζουμε το νομοσχέδιο και θεωρούμε  –δεν μπορώ να το πω για την Κυβέρνηση ότι μπορεί να το κάνει- αλλά ο τόπος σίγουρα χρειάζεται μια άλλη πολιτική εξοπλισμών και μια άλλη πολιτική συνολικότερη και στρατηγική για την αμυντική μας βιομηχανία. Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χρυσανθακόπουλος έχει το λόγο για οκτώ λεπτά. 
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κυρίες και κύριοι συνάδελφοι, κύριε Υπουργέ, η πρόταση της συγχώνευσης της ΕΒΟ  ΠΥΡΚΑΛ είναι παλιά και σαν ιδέα κοινά αποδεκτή. 
      Θα μπορούσαμε βέβαια να αναφέρουμε ότι πρόκειται για εθνική αμυντική βιομηχανία, σε πείσμα όσων θεωρούν ότι το να αναφέρει κανείς αυτήν την ορολογία αντίκειται στη σύγχρονη λογική της αγοράς, σύμφωνα με την οποία δεν υπάρχει ούτε καν εθνικό ζήτημα, αρκεί οι οικονομικοί συντελεστές να πηγαίνουν καλά. Βέβαια οι συντελεστές πάντα πηγαίνουν καλά γι’ αυτούς στους οποίους αναφέρονται και είναι θετικοί. Εδώ εμείς όμως έχουμε να κάνουμε με δύο εργοστάσια τα οποία πολύ σωστά κατευθύνονται να συγχωνευθούν με αποφάσεις των γενικών τους συνελεύσεων. Πολύ σωστά αποκτούν ενιαία πρόσβαση στην αγορά και μηχανισμούς προώθησης της παραγωγής τους. 
      Έχουν προκύψει βέβαια ερωτήματα τα οποία απαντήθηκαν στη διάρκεια της συζήτησης της Διαρκούς Επιτροπής, αλλά έχουν παραμείνει και ερωτήματα πολύ σημαντικά. Αν αναπολούμε την πραγματικότητα και είμαστε συνεπείς προς αυτή, οι απολύσεις των εργαζομένων και ο ξεσηκωμός τους πριν από δέκα περίπου χρόνια για να ξαναπροσληφθούν από την Κυβέρνηση του ΠΑΣΟΚ, θα έπρεπε να συνετίζει την άλλη πλευρά που δεν έχει μνήμη και απλά σήμερα μιλάει για δικαιώματα εργαζομένων παρ’ ότι διακατέχεται από ένα πνεύμα νεοφιλελεύθερο.
      Αλλά και το γεγονός ότι χρειάστηκε και η δική μου παρέμβαση στη Διαρκή Επιτροπή και άλλων συναδέλφων, για να προστεθεί καινούργιο άρθρο, το άρθρο 5 στο υπό συζήτηση νομοσχέδιο το οποίο κατοχυρώνει πράγματι δικαιώματα και υποχρεώσεις και καθεστώς των εργαζομένων, δείχνει ότι δεν υπήρχε η αρχική πρόνοια και δεν υπήρχε και η αρχική σκέψη για την άμβλυνση των οποιωνδήποτε συνειρμών, που θα οδηγούσαν βέβαια αυτοί οι συνειρμοί σε λογικές ότι συζητούμε για μία νέα σύμπραξη εταιρειών η οποία οδεύει σε πιθανή αποκρατικοποίηση. Ναι και τίθεται ζήτημα για το ποιος θα είναι ο χαρακτήρας αυτής της νέας εταιρείας. Και βέβαια από πλευράς νομοτεχνικής, αφού συμπράττουν δύο εταιρείες στις οποίες το δημόσιο έχει το 97,5% των μετοχών, είναι δημόσιου χαρακτήρα. Όμως διαφαίνεται μέσα από την ίδια τη διατύπωση του νομοσχεδίου ότι υπάρχουν θέματα εφαρμογής της κατεύθυνσης της αποκρατικοποίησης και πιθανόν να μας προκύψει στη διαδρομή κάποιος στρατηγικός εταίρος ο οποίος θα απολαμβάνει και των ενδεχόμενων φοροαπαλλαγών, μια και θα παραλαμβάνει ατόφια μια επιχείρηση.
      Τονίζω το «στρατηγικός εταίρος», γιατί τέτοιος δεν υπάρχει στην Ελλάδα. Στην Ελλάδα υπάρχουν μόνο μεταπράτες οι οποίοι παρεμβαίνουν στο κύκλωμα προμήθειας των οπλικών συστημάτων και οι οποίοι, θα μπορούσε να πει κανείς, μόνο βλάβη έχουν προξενήσει μέχρι τώρα στο εθνικό συμφέρον. 
      Γι’ αυτό και η έννοια «εξυγίανση» αυτών των εταιρειών περιλαμβάνει και μία αντίφαση. Εξυγίανση ως προς ποιον; Ως προς αυτόν που δεν έκανε έγκαιρα τις παραγγελίες, δεν ενέταξε στα εξοπλιστικά προγράμματα μέρος εργασιών που μπορούν να επιτελέσουν οι δύο αυτές εργασίες; Εξυγίανση ως προς ποιον; Τους εργαζόμενους ότι δεν είχαν καλή, υψηλή παραγωγικότητα ή ότι δεν εκπαιδεύτηκαν καταλλήλως ή δεν προσελήφθησαν ακόμη περισσότεροι, αντί να λιγοστεύουν, για να επιτελέσουν το σκοπό της εταιρείας στην οποία συμμετείχαν. Γιατί η μοναδική βλάβη έχει να κάνει με το Ιράκ, πάνω στο ζήτημα των απαιτήσεων.
      Θα έλεγα, λοιπόν, ότι εάν γίνεται μία σύμπραξη εταιρειών και για να μην χάσουμε αυτά που θα ξεχάσουμε να περιγράψουμε, δεν περιγράφουμε τίποτα από τα περιουσιακά στοιχεία, εμένα αυτό δεν με καλύπτει. Περιγράφεις με σαφήνεια αυτά τα οποία συναποτελούν το νέο περιουσιακό υλικό, το δεδομένο, ως οιονεί, όπως οι νομικοί επεξηγούν και αυτό που περιγράφεις στο τέλος λες και όλα τα άλλα τα οποία της ανήκουν. Γιατί αν υπάρχουν εκκρεμείς δίκες ή υπάρχουν κάποιες διαφορές σε σχέση με τρίτους –γνωρίζουμε όλοι περί δικαίου- περιλαμβάνονται στα περιουσιακά στοιχεία. 
      Είναι ένα σημείο στο οποίο εγώ δεν καλύπτομαι από τις επεξηγήσεις. Και νομίζω ότι οι ερμηνείες οι οποίες δίδονται, δεν επαρκούν. 
      Όσον αφορά την εκκρεμότητα μετόχων οι οποίοι περιλαμβάνονται στο άρθρο 4 και με τη διάταξη-και αναφέρομαι στην Εθνική Τράπεζα- θα πάρουν τις μετοχές που ανάγονται πλέον στην ΠΥΡΚΑΛ, στην κοινή εταιρεία, είναι κατανοητό. 
      Βέβαια υπάρχει ένα ερωτηματικό: Γιατί δεν έχει πραγματοποιηθεί μέχρι τώρα αυτό; Δηλαδή τι έχει εμποδίσει την υλοποίηση αυτής της δέσμευσης; Ποιος έχει ολιγωρήσει; Το τραπεζικό κριτήριο του συμφέροντος, που είναι υπέρτατο και του δημοσίου πολλές φορές; Το τραπεζικό. Το εννοώ αυτό που λέω τώρα, ότι τα τραπεζικά συμφέροντα πολλές φορές και σε αυτήν την Αίθουσα έχουν αποβεί εις βάρος και του δημοσίου συμφέροντος. 
      Θα πρέπει, λοιπόν, εδώ να ξεκαθαρίσει και να πραγματοποιηθεί το συντομότερο. Γιατί αν υπάρχει κάτι το οποίο εμένα δεν με βρίσκει σύμφωνο στη συζήτηση σήμερα, είναι να συζητάω στο εκτός νομοσχεδίου πλαίσιο, που έχει να κάνει με αυτά που προφορικά μας εξηγούνται, ότι λόγω συνταξιοδότησης θα βρεθούν πεντακόσιοι εργαζόμενοι λιγότεροι. Εμένα εκείνο που με ανησυχεί είναι αν η μείωση του προσωπικού αποβεί εις βάρος της παραγωγικής δυνατότητας της νέας επιχείρησης. Και βέβαια το περί μετατάξεων δεν το συζητώ. Και δεν συμφωνώ ούτε με εκείνη την πλευρά που θεωρεί απλά τις δύο επιχειρήσεις, που συμπράττουν, σαν αγωγό για τακτοποίηση. Οι εργαζόμενοι πρέπει να είναι κατοχυρωμένοι. Γι’ αυτό βάλαμε και το άρθρο 5. Και έχουμε συμβάλει όλοι μαζί σε αυτό στο υπό ψήφιση νομοσχέδιο…
      ΒΑΣΙΛΗΣ ΚΕΔΙΚΟΓΛΟΥ: Ήταν αναγκαίο, συνάδελφε;
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ήταν αναγκαίο, συνάδελφε, για να αποσαφηνιστεί.
      ΒΑΣΙΛΗΣ ΚΕΔΙΚΟΓΛΟΥ: Εντάξει.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Διότι περιελάμβανε εισαγωγική έκθεση περί αποκρατικοποιήσεων.
      ΒΑΣΙΛΗΣ ΚΕΔΙΚΟΓΛΟΥ: Χαίρομαι.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Όσον αφορά, όμως, το περί μετατάξεων, θα πρέπει να διέπει ο νόμος περί μετατάξεων αυτό που διέπει όλους τους δημοσίους υπαλλήλους της χώρας. Και εκκρεμεί τέτοιο νομοσχέδιο στη Βουλή να έρθει. Σαφέστατα. Γιατί αν το αποδεχθούμε ως πρόταση, να συμπεριληφθεί στο νομοσχέδιο, είναι σαν να αποδεχόμαστε άμεση ιδιωτικοποίηση. Ενίσχυση θέλει η νέα εταιρεία με υψηλού επιπέδου προσωπικό, εκπαιδευμένο, για να μπορεί να εφαρμόζει νέες τεχνολογίες και όχι μείωση προσωπικού. Αυτή είναι τουλάχιστον η δική μου θέση και σε αυτή επιμένω. Και θα ήθελα να μην γίνει περαιτέρω συζήτηση πάνω στα παρεπόμενα θεωρητικά και στις προσεγγίσεις που γίνονται.
      Και κλείνω ως εξής: Θέλουμε μια εθνική αμυντική βιομηχανία. Θα την έχουμε. Εγώ θεωρώ ότι, επειδή έτσι κι αλλιώς δεν υπάρχει αντίστοιχο τέτοιο εργοστάσιο στην Ελλάδα κι επειδή αυτός ο στρατηγικός εταίρος ιδιώτης που θα ετοιμαζόταν θα είναι ένας μεταπράτης, πρέπει να φύγουν οι λογικές της σύμπραξης, ακόμα και οι λογικές της χρηματοδότησης. Γιατί οι λογικές της χρηματοδότησης με την απόκτηση του μάνατζμεντ, της διαχείρισης δηλαδή, οδηγούν όπως ξέρετε στην απαξίωσης της εταιρείας και στην απόκτηση διαμεσολαβητικών περιουσιακών στοιχείων του νέου διαχειριστή, ο οποίος θα «αρμέξει» κυριολεκτικά την εταιρεία, θα την πτωχεύσει λογιστικά και θα πλουτίσει ο ίδιος.
      Βέβαια το νομοσχέδιο το ψηφίζω στην κατεύθυνση που είπαμε.
      Ευχαριστώ.
      ΓΙΑΝΝΗΣ ΚΑΨΗΣ: Κύριε Πρόεδρε, διαβάζω στην εισηγητική έκθεση…
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, έχετε το λόγο.
      ΓΙΑΝΝΗΣ ΚΑΨΗΣ: Μια ανωμαλία, κύριε Πρόεδρε, των Πρακτικών. 
      ΠΡΟΕΔΡΕΥΩΝ (Παναγιώτης Σγουρίδης): Στην Επιτροπή δεν τα συζητήσατε.
      ΓΙΑΝΝΗΣ ΚΑΨΗΣ: Ποια Επιτροπή, κύριε Πρόεδρε; Στην Ολομέλεια. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Καψή, γιατί ζητάτε να πάρετε το λόγο; Επί του Κανονισμού;
      ΓΙΑΝΝΗΣ ΚΑΨΗΣ: Επί της διαδικασίας. Το Πρακτικό του νομοσχεδίου της επιτροπής, επί του οποίου ερχόμαστε να μιλήσουμε, είναι τουλάχιστον παραποιημένο. Θέλετε να σας πω πώς;  Αν δεν θέλετε, κάθομαι. 
      ΠΡΟΕΔΡΕΥΩΝ (Παναγιώτης Σγουρίδης): Σας ακούμε, κύριε Καψή. Ορίστε.
      ΓΙΑΝΝΗΣ ΚΑΨΗΣ: Ευχαριστώ. Λέει: «Πήραν το λόγο οι Βουλευτές τάδε». Εμένα δεν με έχει. Δεν στηρίζω την υστεροφημία μου στο αν μίλησα, ή όχι αλλά υπέβαλα και μια τροπολογία -εγγράφως μάλιστα- την οποίαν απεδέχθη ο κύριος Υπουργός και δεν υπάρχει. Τι έγινε; 
      ΘΕΟΔΩΡΟΣ ΚΟΤΣΩΝΗΣ ( Υφυπουργός Εθνικής ‘Αμυνας): Θα τη δω τώρα. 
      ΠΡΟΕΔΡΕΥΩΝ (Παναγιώτης Σγουρίδης): Υπάρχει μέσα στο νομοσχέδιο, κύριε Καψή. 
      ΓΙΑΝΝΗΣ ΚΑΨΗΣ: Ρώτησα αν υπάρχουν τροπολογίες και μου είπαν ότι δεν υπάρχουν. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Καψή, μισό λεπτό. Δεν έχετε καταλάβει με ποια διαδικασία συζητούμε τα νομοσχέδια; Αν δεν το έχετε καταλάβει, να σας το επαναλάβω. 
      ΓΙΑΝΝΗΣ ΚΑΨΗΣ: Εγώ έχω καταλάβει. Εσείς έχετε καταλάβει; 
      ΠΡΟΕΔΡΕΥΩΝ (Παναγιώτης Σγουρίδης): Μου φαίνεται ότι δεν καταλάβατε. Εδώ αυτήν τη στιγμή συζητάμε το νομοσχέδιο με τη διαδικασία της ενιαίας συζήτησης της αρχής, των άρθρων και των τροπολογιών. 
      ΓΙΑΝΝΗΣ ΚΑΨΗΣ: Κύριε Πρόεδρε εσείς δεν έχετε καταλάβει ότι δεν μπορείτε να προσβάλλετε τους Βουλευτές.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κύριοι συνάδελφοι, το προκείμενο σχέδιο νόμου είναι και αυτό χαρακτηριστικό του τρόπου με τον οποίον οι κυβερνήσεις Σημίτη αντιλαμβάνονται τον εκσυγχρονισμό σ’ έναν μάλιστα καίριας σημασίας τομέα, όπως είναι αυτός της άμυνας. Καθώς επίσης και για το πώς αντιλαμβάνονται την ευελιξία, αλλά και γενικότερα τον τρόπο διαμόρφωσης του ευρύτερου δημόσιου τομέα στην σύγχρονη εποχή.
      Είναι δεδομένα τα δείγματα γραφής απ’ αυτό το νομοσχέδιο. Χρόνια ολόκληρα οι Κυβερνήσεις του ΠΑΣΟΚ άφησαν δύο τόσο σημαντικές βιομηχανικές μονάδες, όπως είναι η ΕΒΟ και η ΠΥΡΚΑΛ, ν’ απαξιωθούν, δεν πήραν το παραμικρό μέτρο κι έρχονται σήμερα να προτείνουν ένα σύστημα συγχώνευσης, που είναι πρότυπο έλλειψης προγραμματισμού, προχειρότητας, αδιαφάνειας, γραφειοκρατίας και, βεβαίως, έλλειψης εγγυήσεων για το μέλλον των εργαζομένων.
      Τα ίδια κάνατε παντού. Τα ίδια κάνατε, ιδίως σε μεγάλες ΔΕΚΟ που μπορεί να μην έχουν το ίδιο αντικείμενο, αλλά δείχνουν τον τρόπο με τον οποίον ενεργείτε. Τα ίδια κάνατε και στην Ολυμπιακή Αεροπορία. Πήρατε την εταιρεία και την απαξιώσατε, τη φτάσατε σ’ ένα σημείο που αυτήν τη στιγμή δεν ξέρει ποιο είναι το μέλλον της και όταν είχε φτάσει στο μη παρέκει, όταν πλέον είχε απαξιωθεί, τότε «παίρνετε μέτρα για ένα μέλλον», το οποίο όμως δεν υπάρχει. Εδώ τα πράγματα είναι περισσότερο σοβαρά γιατί το θέμα αφορά την άμυνα της Χώρας.
      Κυρίες και κύριοι συνάδελφοι, να ξεκαθαρίσουμε ένα πράγμα γιατί ο καθένας αναλαμβάνει τις ευθύνες του μέσα σ’ αυτήν την  Αίθουσα για το μέλλον. Κι επειδή θα τα ξανασυζητάμε αυτά σε άλλες περιπτώσεις και δεν μπορεί να λέει κανένας «δεν γνώριζα τι ψήφιζα», είμαστε υποχρεωμένοι εδώ να πάρουμε ο καθένας και το λόγο και ταυτοχρόνως να τοποθετηθούμε.
      Ποιος είναι ο λόγος για τον οποίο στην Ελλάδα διαμορφώθηκαν σταδιακά αμυντικές βιομηχανίες, όπως ακριβώς εκείνες για τις οποίες μιλάμε σήμερα, ΕΒΟ, ΠΥΡΚΑΛ κλπ.; Είμαστε μια χώρα με ιδιαίτερα αυξημένες αμυντικές ανάγκες. Είμαστε μια χώρα που εξαιτίας των κινδύνων που την απειλούν πρέπει να έχει δική της αμυντική βιομηχανία. 
      Βεβαίως δεν είναι δυνατόν –τα μεγέθη τα ελληνικά δεν το επιτρέπουν- να καλύψουμε το σύνολο των αμυντικών μας αναγκών με τις δικές μας δυνατότητες. Αλλά όσο περισσότερο μπορούμε τόσο το καλύτερο και μάλιστα για δύο λόγους. Αυτός είναι και ο στόχος που κάναμε τις αμυντικές βιομηχανίες.
      Πρώτον διότι όσο περισσότερο και καλύτερα λειτουργούν αυτές οι επιχειρήσεις τόσο λιγότερο εξαρτώμεθα από τρίτους. Η εξάρτηση δεν σημαίνει μόνο εξάρτηση στην άμυνα, αλλά και στην εξωτερική πολιτική, στην οικονομία και στα άλλα πράγματα. Άρα όσο καλύτερα τα πηγαίνουμε προς αυτή την κατεύθυνση τόσο περισσότερο ανεξάρτητοι γινόμαστε, τόσο περισσότερο ευέλικτοι όσον αφορά στις δικές μας αμυντικές ανάγκες.
      Δεύτερον, σπαταλούμε λιγότερα χρήματα. Είναι γνωστό ότι οι συμβάσεις που κάνουμε με εταιρείες του εξωτερικού για θέματα αμυντικών δαπανών και μας στοιχίζουν πάρα πολύ και είναι αδιαφανείς. Χρειάζεται να δούμε τι συνέβη τον τελευταίο καιρό; Χρειάζεται να πούμε, από τις τελευταίες μόνο συμβάσεις που υπέγραψαν οι Κυβερνήσεις Σημίτη, ότι πληρώσαμε πολύ ακριβότερα, για παράδειγμα, για οπλικά συστήματα ή για αμυντικές προμήθειες, τις οποίες άλλες χώρες εξασφάλισαν με πολύ καλύτερους όρους και βεβαίως με πολύ πιο σύγχρονα συστήματα; Χρειάζεται να πούμε ότι στην κυριολεξία όζουν αδιαφάνειας από ζητήματα που αφορούν μίζες όλες αυτές οι συμβάσεις;
      Φτάσαμε στο σημείο τα διεθνή περιοδικά να δημοσιεύουν αιτήσεις σε διαιτησίες για αμυντικές δαπάνες της Ελλάδος. 
      Ο λόγος, λοιπόν, για τον οποίο θέλαμε εδώ να υπάρχει μία ισχυρή αμυντική βιομηχανία ήταν για να είναι ανεξάρτητη η Χώρα μας, όσο το δυνατό περισσότερο, και για να πάψει να υπάρχει αυτή η μάστιγα της ροής χρήματος προς τα έξω και βεβαίως της αδιαφάνειας, η οποία πλήττει το κύρος της Χώρας και, κυρίως, απομυζά τον ιδρώτα του Ελληνικού Λαού.
      Αντί για αυτό τι βλέπουμε εδώ; Το ζήτημα της συγχώνευσης των δύο αυτών αμυντικών βιομηχανιών, της ΕΒΟ και της ΠΥΡΚΑΛ, δεν προέκυψε σήμερα, έχει προκύψει χρόνια τώρα. Ήταν σαφές ότι έπρεπε να γίνει αυτή η συγχώνευση, για να δημιουργηθεί ένας ενιαίος φορέας, ο οποίος θα είχε μέλλον.
      Η κυβέρνηση της Νέας Δημοκρατίας ήδη από το 1991 το είχε αντιληφθεί. Ψήφισε το ν.1947/1991, εξέδωσε σε εκτέλεση και κατ’ εξουσιοδότηση αυτού του νόμου το π. διάταγμα 459/1991 και ξεκίνησε η συγχώνευση μέσα από την απορρόφηση της ΠΥΡΚΑΛ από την ΕΒΟ.
      Τότε ποια ήταν η θέση του νυν κυβερνώντος κόμματος και τότε αντιπολιτευομένου; Όχι! Βρισκόμασταν στην εποχή του «επαναστατικού» ΠΑΣΟΚ. Ήταν η εποχή που ο κ. Γιάννος Παπαντωνίου έλεγε: «Ούτε μία μετοχή στην ιδιωτικοποίηση». Ήταν η εποχή που έκαιγαν νομαρχίες στο χώρο του ΠΑΣΟΚ. Ήταν η εποχή που ξήλωναν πεζοδρόμια. Ήταν η εποχή που έγδυναν ανθρώπους στην οδό Ακαδημίας. 
      Τότε ό,τι έκανε η κυβέρνηση της Νέας Δημοκρατίας ήταν «πολύ κακό». Και αφού, λοιπόν, ήταν «πολύ κακό», έπεσε η Κυβέρνηση της Νέας Δημοκρατίας, όπως έπεσε την εποχή εκείνη, υπό τις συνθήκες που όλοι γνωρίζουμε και άφησαν οι Κυβερνήσεις του ΠΑΣΟΚ να βαλτώσουν όλες οι διαδικασίες χρόνια ολόκληρα.
      Ξαφνικά, ως αν ήλθε η «επιφοίτηση του Αγίου Πνεύματος», εν έτει σωτηρίω 2003, δώδεκα ολόκληρα χρόνια από τότε, ανακαλύπτει το ΠΑΣΟΚ ότι πρέπει να γίνει η συγχώνευση. Τόσα χρόνια δεν το καταλάβαινε. Βεβαίως στην εισηγητική έκθεση λέει ότι εκείνη η συγχώνευση «δεν ήταν καλή», αλλά «η δική μας τώρα είναι καλύτερη». Η γνωστή λογική του ΠΑΣΟΚ. Η ανευθυνότητα σε όλο της το μεγαλείο!
      Φτάσαμε, λοιπόν, στο σημείο τώρα να ομολογεί η Κυβέρνηση Σημίτη τα λάθη του παρελθόντος και έρχεται να κάνει με διαφορετικό τρόπο, πολύ καθυστερημένα και όπως θα εξηγήσω ανεπιτυχέστατα και χωρίς καμία αποτελεσματικότητα για όλα τα μεγέθη που μας αφορούν, μια συγχώνευση, που μας καλεί μάλιστα να την ψηφίσουμε.
      Δεν μιλάω για την κριτική που ακούσατε και θα ακούσετε μέσα από το ίδιο σας το Κόμμα. Αυτό είναι μια άλλη ιστορία. Πώς, όμως, είναι δυνατόν να ζητάτε, πέρα από την καθυστέρηση, πέρα από το γεγονός ότι ομολογείτε τα λάθη σας τόσων χρόνων, να ψηφίσουμε αυτήν τη συγχώνευση, όταν υπάρχουν τρία βασικά ελαττώματα. 
      Ελάττωμα πρώτο: Δεν εξασφαλίζεται ο δημόσιος χαρακτήρας του ενιαίου φορέα, ο οποίος θα προκύψει. Είπαμε από την αρχή ότι τη συγχώνευση ως Νέα Δημοκρατία τη θέλαμε, για να υπάρχει δυνατός και ενιαίος φορέας και όχι για να μπορεί να δοθεί καθ’ οιονδήποτε τρόπο σε άλλους, οι οποίοι δεν εξασφαλίζουν τα συμφέροντα της ελληνικής άμυνας. Δεν είναι τυχαίο μαγαζάκι η αμυντική βιομηχανία για να δοθεί στον πρώτο τυχόντα. Το καταλαβαίνετε αυτό το πράγμα; Πρέπει να διασφαλισθεί ο δημόσιος χαρακτήρας, που δεν εξασφαλίζεται.
      Δεύτερον υπάρχει αδιαφάνεια και σπατάλη.
      Εδώ για μελέτες έχουν δοθεί δύο εκατομμύρια ευρώ. Μόνο στο συγκεκριμένο χαρτί που μας δώσατε ομολογείτε ότι υπάρχουν -ούτε λίγο ούτε πολύ στη συγκεκριμένη περίπτωση- δαπάνες 250 εκατομμυρίων δραχμών, δηλαδή περίπου 800 χιλιάδες ευρώ μόνο και μόνο για μελέτες, για πράγματα που δεν ήταν ανάγκη να γίνουν. Μας καλείτε να ψηφίσουμε συγχώνευση που δεν έχει business-plan, γιατί δεν εγκρίθηκε ούτε καν από το Υπουργείο Εθνικής Άμυνας ούτε βεβαίως οργανόγραμμα. 
      Μας λέτε να ψηφίσουμε μία συγχώνευση που δεν έχει κανένα απολύτως μέλλον, αδιαφανή, χωρίς να έχουμε τη δυνατότητα να ελέγξουμε τι θα γίνει. Αυτό φαίνεται από το ότι δεν χρειάζεται καταγραφή των περιουσιακών στοιχείων. Το άρθρο 2 το λέει. Είναι πρωτοφανή πράγματα να κάνετε συγχώνευση και να λέτε εκ των προτέρων ότι δεν χρειάζεται καταγραφή των στοιχείων. Γιατί; Για να μπορέσετε να απαλλάξετε από τις ευθύνες εκείνους που θα κάνουν τη συγχώνευση και οι οποίοι θα έχουν παραλείψει πράγματα που είτε δεν γνωρίζουν είτε θέλουν να αποκρύψουν. Είναι σοβαρά πράγματα αυτά; Μας καλείτε να λειτουργήσουμε ως κολυμβήθρα του Σιλωάμ για μία συγχώνευση που γίνεται υπό καθεστώς αδιαφάνειας, γραφειοκρατίας μόνο και μόνο για να μπορέσετε να αποκρύψετε την αποτυχία της πολιτικής σας όλα αυτά τα χρόνια από το 1993 ως σήμερα. 
      Τέλος φέρατε ένα νομοσχέδιο το οποίο δεν εξασφαλίζει την εργασία εκείνων που βρίσκονται μέσα σ’ αυτές τις επιχειρήσεις. Στο αρχικό νομοσχέδιο που είχατε φέρει δεν λέγατε τίποτα, αλλά αναγκαστήκατε υπό τον ορυμαγδό των παρατηρήσεων να βάλετε μία διάταξη μέσα που είναι τόσο γενική και αόριστη που δείχνει την προχειρότητα με την οποία ενεργείτε. Όταν φτιάξετε το νομοσχέδιο δεν σκεφθήκατε τι θα γίνει με τους εργαζομένους όλα αυτά τα χρόνια και τώρα το αφήνετε εντελώς αορίστως να πλανάται. Σας το ξαναλέω: Άλλο ιδιωτικοποίηση σε άλλους τομείς, άλλο εδώ που είναι αμυντική βιομηχανία και πρέπει να διατηρηθεί και ο δημόσιος χαρακτήρας και η εργασία των εργαζομένων που είναι εξειδικευμένοι και είναι πολύ δύσκολο να αντικατασταθούν. Είναι άνθρωποι που ξέρουν αυτή τη δουλειά, την έχουν ζήσει και δεν μπορούν να αντικατασταθούν.
      Όλα αυτά τα πράγματα μας οδηγούν στο να πούμε ότι, πέραν της αδιαφάνειας και της αναποτελεσματικότητας, είναι δεδομένο ότι θα αποτύχει αυτό το οποίο μας καλείτε να ψηφίσουμε. Γι’ αυτό όχι μόνο δεν το ψηφίζουμε, αλλά το καταγγέλλουμε.
      ΠΡΟΕΔΡΕΥΩΝ (Παναγιώτης Σγουρίδης):Το λόγο έχει ο κ. Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ πολύ, κύριε Πρόεδρε.
      Κύριε Πρόεδρε, συζητούμε περί αμύνης και πυρός και επειδή εν αρχή είναι ο λόγος στη γραφή και εν αρχή είναι η δημοκρατία στην πολιτική ζωή, σήμερα είδαν το φως της δημοσιότητας τα πυρά κάποιων συναδέλφων της Νέας Δημοκρατίας εναντίον του συναδέλφου Κώστα Λαλιώτη με αγωγή αποζημίωσης.
      Δεν μπαίνω στην ουσία της υπόθεσης, δεν μπαίνω στην αντιδημοκρατικότητα, δεν μπαίνω στο πρόβλημα που δημιουργούν στον ηγέτη της Νέας Δημοκρατίας Κώστα Καραμανλή, ο οποίος κάνει μία τιτάνια προσπάθεια να καταλάβει την εξουσία, αυτές οι εντελώς αντιδημοκρατικές συνήθειες, αυτές οι πράξεις οι οποίες δηλώνουν ότι δεν έχουν την παραμικρή δημοκρατική ευαισθησία. Δεν γίνονται ποτέ τέτοιες υποθέσεις στους σκοτεινούς διαδρόμους των αστικών αγωγών για ηθική βλάβη κλπ, αλλά στο φως του ακροατηρίου. Παλαιότεροι πολιτικοί, όπως ο Κωνσταντίνος Καραμανλής, ο Γεώργιος Παπανδρέου, ο Ελευθέριος Βενιζέλος και άλλοι, έλεγαν ότι ο πολιτικός δεν πάει ποτέ στα δικαστήρια παρά μόνο για κάποια οικονομική υπέρβαση ή παράβαση, αλλά και τότε μόνο στο ανοιχτό ακροατήριο. 
      Έχουμε ξαναμιλήσει γι’ αυτήν την ιστορία των αποζημιώσεων. Δεν μπαίνω όμως στην ουσία. Μπαίνω στο ότι ένα πολυμελές δικαστήριο σήμερα αποφάνθηκε, χωρίς προηγουμένως να αποφανθεί εάν η αγωγή είναι συνταγματικώς νόμιμος. Το παρακάμπτει παντελώς. Αφήνει να εννοηθεί ότι στέκεται συνταγματικά. 
      ΠΡΟΕΔΡΕΥΩΝ (Παναγιώτης Σγουρίδης): Αυτό έχει να κάνει με τη συγχώνευση της ΕΒΟ;
      ΒΑΣΙΛΗΣ ΚΕΔΙΚΟΓΛΟΥ: Αμέσως θα δείτε πόσο επηρεάζει. Δυστυχώς η ελληνική δικαιοσύνη δεν έχει Τερτσέτηδες και Πολυζωΐδηδες. Είναι η εξαίρεση. Η συμβολή της ελληνικής δικαιοσύνης στην ανάπτυξη της δημοκρατικής ζωής, στο δημοκρατικό πλεόνασμα και το δημοκρατικό κεκτημένο είναι μερική και κατ’ εξαίρεση.
      Θεώρησα υποχρέωση, κύριε Πρόεδρε, γιατί νομίζω ότι είναι προϋπόθεση να υπερασπιστούμε τη δημοκρατική ομαλότητα, το δημοκρατικό κεκτημένο, τους αγώνες του λαού για τη δημοκρατία. Δημοκρατία με αγωγές αποζημίωσης δεν υπάρχει. Όταν ο αυριανός Βουλευτής θα σκέφτεται αν μπορεί να κάνει κριτική κάπου γιατί αντιμετωπίζει αγωγή αποζημίωσης 100.000 ευρώ, δεν λέγεται δημοκρατία αυτό. Λέγεται δημοκρατία στις κεφαλές κάποιων. Εν πάση περιπτώσει, δεν συμβάλλει στην προσπάθεια που κάνει η Αντιπολίτευση να καταλάβει την εξουσία.
      Κύριε Πρόεδρε, έρχεται εδώ ένα νομοσχέδιο για τη συγχώνευση δύο εταιρειών του δημόσιου τομέα αμυντικών βιομηχανιών. Κατ΄ αρχάς, δεν ψηφίζουμε τη συγχώνευση. Ψηφίζουμε τη δυνατότητα να συγχωνευθούν, ψηφίζουμε τη δυνατότητα να υπάρξει μία σύμβαση συγχώνευσης.
      Το πρώτο θέμα που τίθεται είναι ότι αυτές οι εταιρείες τελούν υπό μία ασφυκτική επιρροή των συνδικάτων τους. Και σκέφτομαι, αν δεν είναι διασφαλισμένη η σύμβαση συγχώνευσης ποιο θα είναι το κύρος της Βουλής, η οποία σπεύδει εκ των προτέρων να ψηφίσει αυτόν το νόμο, να δώσει τη δυνατότητα της συγχώνευσης; 
      Αυτά τα λέω και προς γνώση του Υπουργού ο οποίος έχω τη βεβαιότητα ότι έχει πλήρη αντίληψη αυτών που λέω τώρα, αλλά και για τα ώτα των ιδίων των συνδικαλιστών. Υπάρχουν κάποια όρια στις διεκδικήσεις, στις αρνήσεις και αυτό πρέπει να το λάβουν υπόψη τους. Δεν θα πρέπει να θέσουν υπό αμφισβήτηση το κύρος της Βουλής. Αυτός είναι ο λόγος για τον οποίο κυρίως παρευρίσκομαι σήμερα εδώ. 
      Πέραν αυτού, κύριε Πρόεδρε, λέει η έκθεση του Γενικού Λογιστηρίου ότι γίνεται μία συγχώνευση. Διαβάζω την περίληψη της  έκθεσης: «Για τη μεταβίβαση όλων των περιουσιακών στοιχείων των συγχωνευόμενων εταιρειών στο νέο νομικό πρόσωπο, δεν απαιτείται περιγραφή αυτών στη σύμβαση της συγχώνευσης, ούτε στο καταστατικό». Δηλαδή πήγε κάποιος τώρα και περιέφραξε ένα κομμάτι που ανήκει στην ΠΥΡΚΑΛ, έχει και ένα δυο μπράβους ενδεχομένως  για να μην πλησιάζει κανείς και αύριο το πρωί σας λέει «είναι δικό μου». Παρακάτω λέει η έκθεση: «Επίσης, κατά παρέκκλιση κάθε άλλης γενικής ή ειδικής διάταξης, δεν απαιτούνται προς τούτο διοικητικές εγκρίσεις, βεβαιώσεις, υπεύθυνες δηλώσεις, πιστοποιητικά, σχεδιαγράμματα κλπ.». Δηλαδή ούτε απογραφές δεν θα υπάρχουν; Θα γίνει η συγχώνευση των δύο εταιρειών χωρίς να έχει συνταχθεί απογραφή των περιουσιακών στοιχείων και των απαιτήσεων της κάθε μιας εταιρείας; Παρακάτω λέει: «Ακίνητα των συγχωνευόμενων εταιρειών, τα οποία δεν έχουν μεταγραφεί στο όνομά τους, μέχρι την έναρξη ισχύος των προτεινόμενων ρυθμίσεων, παρά την ύπαρξη νόμιμου τίτλου, μεταγράφονται στο όνομα του νέου νομικού προσώπου ατελώς, χωρίς να οφείλεται οποιοσδήποτε φόρος, τέλος χαρτοσήμου ή άλλο τέλος, εισφορά ή δικαίωμα υπέρ του δημοσίου ή τρίτου». Δεν ασχολούμαι με τη φορολογία αλλά αυτά είναι σοβαρά ζητήματα που πρέπει ο κύριος Υπουργός να τα λάβει υπόψη του και όσοι θα έχουν κάποιο βαθμό επιρροής σ’ αυτά. 
      Προβλέπεται επίσης απαλλαγή από τα ανωτέρω και για τη μεταγραφή των εμπραγμάτων δικαιωμάτων στα βιβλία μεταγραφών. 
      Όλα αυτά σημαίνουν, κύριε Υφυπουργέ, που παρίστασθε –και χαίρομαι για την προσοχή που δίνετε- ότι κάποιοι μπορεί να σφετεριστούν περιουσιακά στοιχεία και ακίνητα σήμερα και αύριο να μη μπορείτε να δράσετε. 
      Τέλος είναι θετικό το γεγονός ότι προβλέπεται συμψηφισμός της μεταφερομένης στον ισολογισμό της νέας εταιρείας ζημιάς με τα προκύπτοντα κέρδη των πέντε επομένων χρήσεων. 
      Κύριε Πρόεδρε, αυτή η εταιρεία έχει δυνατότητα για το μέλλον αν στηριχθεί περισσότερο στην ποιότητα και στην έρευνα, αν πράγματι στελεχωθεί από επιστημονικό προσωπικό και γνωσιολογικού επιπέδου τέτοιου που να προχωρήσει σε νέα προϊόντα νέας τεχνολογίας. Διαφορετικά σε ποσοτικές απαιτήσεις αν σταθεί δε νομίζω ότι η εταιρεία αυτή μπορεί να έχει μέλλον. 
      Πάντως έχω τη βεβαιότητα από την εν γένει πορεία και από την ως τώρα ιστορία που υπάρχει σ’ αυτά τα ζητήματα στο Υπουργείο Εθνικής Άμυνας, ότι όλα αυτά είναι σε γνώση του Υπουργείου Εθνικής Άμυνας. Θεώρησα υποχρέωσή μου να σας τα τονίσω –δέχομαι το νομοσχέδιο, το ψηφίζω- και για έναν ακόμη λόγο για να έχουν  το νου όσοι τυχόν θέσουν κάποιες επιπλέον απαιτήσεις. Απ’ όσες συζητήσεις έχουν  γίνει ως τώρα, θέλω να πιστεύω ότι υπάρχουν κάποιες δεσμεύσεις προκειμένου να προχωρήσουμε σ’ αυτό το σχέδιο. 
      Διάβασα μία έκθεση που μας διανεμήθηκε σήμερα σχετικά με μια διαδικασία συγχώνευσης κλπ., δεν θα έλεγα πως είναι ιδιαιτέρως ευτυχής η όλη σύνταξη. Σε κάθε περίπτωση, όμως, φαίνεται ότι κάποιες σημαντικές συζητήσεις έχουν γίνει και φαίνεται να δημιουργούν τη βεβαιότητα ότι το κύρος της Βουλής δεν θα βλαβεί. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αναφερόμαστε σε έναν εξαιρετικά ευαίσθητο τομέα, όπως είναι η αμυντική βιομηχανία που εντάσσεται ούτως ή άλλως μέσα στο συνολικό αμυντικό σύστημα.
      Μιλούμε για μία διαδικασία που προκύπτει από μία εμπειρία πολλών ετών, από ένα σεβασμό στην προσφορά στο αμυντικό σύστημα δύο εταιρειών που αριθμούν δεκάδες χρόνια -η μία από το 1908 και η άλλη από το 1977- παρά τα συσσωρευμένα προβλήματα.  Μιλούμε για συνειδητοποίηση της ανάγκης  -αν ήταν δυνατόν, ωστόσο αποτελεί όραμα- επάρκειας του αμυντικού συστήματος εξοπλισμών. Αυτό θα ήταν  η ιδανικότερη επιδίωξη. Αν δεν μπορούμε –και σαφώς δεν μπορούμε- σε ένα σαφώς ανταγωνιστικό περιβάλλον να εξασφαλίσουμε τέτοιους όρους αυτάρκειας, συγκροτώντας μία σύγχρονη αντίληψη πραγμάτων, αξιολογώντας την ενδιάμεση εμπειρία και συνειδητοποιώντας ότι τα εγγενή προβλήματα μπορούν να αντιμετωπιστούν, βρίσκουμε τη χρυσή τομή.
      Το ερώτημα: Η διάρθρωση του νομοσχεδίου σήμερα εξασφαλίζει συνολικά τη χρυσή τομή;  Αναμφισβητήτως ναι και το λέω με συνείδηση. Και πολιτική είναι η επιδίωξη του εφικτού. Και πολιτική είναι η αξιοποίηση της εμπειρίας. Και πολιτική είναι ο σεβασμός. Και είναι απόλυτη αυτή η αρχή, ο σεβασμός στον εργαζόμενο.
      Αν αναλύσουμε τις εξελιχθείσες ιστορίες των δύο εταιρειών, θέλω να υποστηρίζω –με βάση και την παλιά μου ιδιότητα- ότι μόνο το προσωπικό δεν ευθύνεται για την κακοδαιμονία. Και δεν το λέω με λαϊκίστικη αντίληψη, αλλά προερχόμενος από τις Ένοπλες Δυνάμεις, για κάθε τι που γίνεται και κάθε τι που παραλείπεται, ένας είναι ο υπεύθυνος: Ο διευθύνων, ο πρόεδρος, ο διοικητής της μονάδος, ο στρατηγός που δεν μερίμνησε να συνδυάσει τους παράγοντες και να ελέγξει την υλοποίηση των αποφάσεων, που δεν επέλεξε τους καταλληλότερους, που επέτρεψε συντεχνιακές και πελατειακές σκοπιμότητες και άλλα. Μόνο ο εργάτης δεν ευθύνεται. Ακόμη στην περίπτωση που τον ρυμουλκούν οι πάσης φύσεως Κασσάνδρες σε υπερβολικές συμπεριφορές, και τότε ο εργάτης είναι δικαιολογημένος, γιατί είναι ζήτημα ψωμιού και καθημερινού αγώνα. 
      Το νομοσχέδιο αξιοποιώντας την ενδιάμεση δεκαετία από το ν. 1947/91 και του προϊόντος αυτού προεδρικού διατάγματος 454/91 και την κατάληξη να είναι αναποτελεσματικές και ανενεργείς οι σχετικές διατάξεις με τις οποίες επεδιώχθη η δημιουργία ενός σχήματος διά της απορροφήσεως της μιας από την άλλη, κατέστη αναγκαία η συγκρότηση ενός νέου θεσμικού πλαισίου, που θα στηρίζεται στις σύγχρονες αντιλήψεις, όπως φαίνεται στην εισηγητική έκθεση. Η σύγχρονη αντίληψη περιλαμβάνει δύο βασικά στοιχεία. Είναι απαιτήσεις: Την αναδιάρθρωση, και τη δημιουργία μίας βαθύτερης αλλαγής στο μετασχηματισμό. Όχι τη δημιουργία ενός επιφανειακού νέου σχήματος που περισσότερο θα κινείται στην επιφάνεια και λιγότερο στην ουσία των πραγμάτων, αλλά στην επιδίωξη μίας βαθιάς αλλαγής. Τίποτε δεν αποτελεί πολιτική αν δεν περιέχει το στοιχείο της αλλαγής.
      Η στράτευση των γυναικών είναι στοιχείο αλλαγής. Το δημογραφικό πρόβλημα δημιουργεί ανησυχίες. Μονάδες αποξηλώνονται. Τα σύνορα παρά τις φιλότιμες προσπάθειες δεν καλύπτονται. Η στράτευση των γυναικών δεν είναι όρος του άρθρου 4 του Συντάγματος, κύριε Υπουργέ, και σας συγχαίρω για τη γνώμη σας. Θέλει αρετή και τόλμη η δημοκρατία. Πρέπει να έχουμε την τόλμη να πούμε τα πράγματα με το όνομά τους. Η ψηφοθηρία στους ιερούς χώρους είναι ευτελής. Το αμυντικό σύστημα έχει ανάγκες. Αν συνδεθεί με προεκλογικές σκοπιμότητες δεν βοηθάτε.
      Γι αυτό προκύπτει και η ανάγκη να εισαχθεί στη Βουλή το παρόν νομοσχέδιο. Η στράτευση των γυναικών δεν προκύπτει μόνο από την ανάγκη να υπάρξει ισότητα μεταξύ των δύο φύλων και έναντι του νόμου. Έκαστος δυνάμενος να φέρει όπλα πρέπει να συμβάλλει στην άμυνα της πατρίδας όπως λέει η παράγραφος 5 του άρθρου 4. Η στράτευση των γυναικών θα έχει δύο λίαν ευεργετικά αποτελέσματα. Μπορεί να ξεκινήσει δοκιμαστικά για τις άγαμες ορισμένης ηλικίας με ένα τρίμηνο. Βέβαια αλίμονο αν δεν τρέφεις σεβασμό και αγάπη προς το ωραίο φύλο. Τότε αμφισβητείται το παντελόνι σου, κύριε Υπουργέ. Ξέρετε ότι οι κυρίες ανταποκρίνονται στις απαιτήσεις πολεμικής ετοιμότητας και γίνονται αλεξιπτώτριες κλπ. Δεν θα μπορούσαν να υπηρετήσουν τρεις μήνες θητείας που θα ανακούφιζαν τους άντρες και θα ομόρφαιναν το στρατόπεδο; Θα ανύψωναν το ηθικό τους και η Ελληνίδα μητέρα θα ένιωθε ότι προσφέρει στην άμυνα της πατρίδας.
      Το θέμα, κύριε Πρόεδρε, είναι ιδιάζοντος ενδιαφέροντος. 
      ΠΡΟΕΔΡΕΥΩΝ (Παναγιώτης Σγουρίδης): Ναι αλλά έχει να κάνει με τη συγχώνευση ανδρών και γυναικών στα στρατόπεδα και όχι με τα στρατόπεδα ΕΒΟ-ΠΥΡΚΑΛ. 
      ΚΥΡΙΑΚΟΣ ΣΠΥΡΙΟΥΝΗΣ: Το νομοσχέδιο, λοιπόν, υιοθετεί τη σύγχρονη αντίληψη να γίνει ένας μετασχηματισμός με συγχώνευση των εταιρειών, ένα νέο σχήμα το οποίο θα υπερβεί τα προβλήματα. Πρέπει τέλος να προσέξετε πώς θα κατοχυρώσετε το προσωπικό. Υιοθετήστε και το υπόμνημά τους που προήλθε από κάποιο ειδικό για καταγγελία της σύμβασης, για πενταετία ανακούφισης για ποσοστά αποζημίωσης κλπ. 
      Ψηφίζω το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Το να πηγαίνουν να υπηρετούν οι γυναίκες.
      Ο κ. Καμμένος έχει το λόγο.
      ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, πράγματι πρόκειται περί σεξουαλικού νομοσχεδίου, περί βιασμού της δημόσιας περιουσίας και της έννοιας της εθνικής βιομηχανίας. Πράγματι για να υπηρετήσουν οι γυναίκες χρειάζονται δύο στοιχεία, όπλα και πυρομαχικά. Για να υπάρχουν όπλα και πυρομαχικά πρέπει να υπάρχει ελληνική αμυντική βιομηχανία που να τα παράγει.
      Το 1992 η Νέα Δημοκρατία πρώτη με τη συγχώνευση. Γράφτηκαν χίλιες τριακόσιες ογδόντα δύο  σελίδες προκειμένου να αποδείξει το ΠΑΣΟΚ ότι η συγχώνευση ΕΒΟ-ΠΥΡΚΑΛ θα είναι η ταφόπλακα της Ελληνικής Βιομηχανίας Όπλων. 
      Η Νέα Δημοκρατία από το 1977 ίδρυσε αυτές τις βιομηχανίες για να εξυπηρετηθούν αμυντικοί και εθνικοί σκοποί. Τι έχει γίνει από το 1992 που ηρνείσθο μέχρι σήμερα τη συγχώνευση των εταιρειών; Μέχρι σήμερα, λοιπόν, «φαγώθηκε» 1 τρισεκατομμύριο δραχμές. Αυτό, λοιπόν, που πρέπει να εξετάσουμε πρώτα είναι το ποιος πήρε το 1 τρισεκατομμύριο δραχμές. 
      Για εμάς, για τη Νέα Δημοκρατία, πρώτα απ’ όλα είναι ξεκάθαρο ότι η αμυντική βιομηχανία, η ΕΒΟ και η ΠΥΡΚΑΛ, είναι βιομηχανίες οι οποίες πρέπει να διατηρήσουν το δημόσιο χαρακτήρα τους και δεύτερον ότι θα πρέπει να εξασφαλισθούν οι εργαζόμενοι. Το παρόν νομοσχέδιο δεν κάνει ούτε το ένα ούτε το άλλο.
      Κύριε Πρόεδρε, κυρίες και κύριοι συνάδελφοι, γι’ αυτά εδώ τα ντοσιέ που βλέπετε πληρώσαμε 2 εκατομμύρια ευρώ για να μελετήσουμε μία συγχώνευση η οποία αποδεικνύεται ότι δεν θα είναι συγχώνευση που θα οδηγεί σε μία υγιή και βιώσιμη αμυντική βιομηχανία, μία αμυντική βιομηχανία που θα προσφέρει στον τόπο.
      Το παρόν νομοσχέδιο δεν γίνεται για τη συγχώνευση και τη βιωσιμότητα των βιομηχανιών, αλλά για την κάλυψη των σκανδάλων που παρήγατε ως Κυβέρνηση και ως κόμμα επί δέκα ολόκληρα χρόνια.
      Η πώληση των θυγατρικών εταιρειών είναι στο πρόγραμμά σας και ψεύδεσθε όταν είπατε στην επιτροπή ότι δεν πρόκειται να τις πουλήσετε γιατί διατηρούν το δημόσιο χαρακτήρα τους. 
      Η «Olympic Marine» δεν ήταν μέσα στην ΠΥΡΚΑΛ; Η «Εριουργία» δεν ήταν θυγατρική της ΠΥΡΚΑΛ; Και όμως η μία έκλεισε και η άλλη πουλήθηκε, όπως πουλήθηκε και η «Owels», τα οικόπεδα της «Owels».
      Γιατί εμπαίζετε τους εργαζομένους και τους λέτε ότι οι δύο θυγατρικές οι οποίες βρίσκονται στην Ελλάδα, η θυγατρική εταιρεία της Κύμης η οποία λέτε ότι παράγει πολιτικά προϊόντα και επομένως κατά το business plan πρέπει να κλείσει, είναι εταιρεία η οποία θα παραμείνει και θα διατηρήσει το δημόσιο χαρακτήρα της και δεν την εντάσσετε στο νέο σχήμα; Δεν την εντάσσετε γιατί έχει συμβόλαια που παράγουν τα αλεξίσφαιρα της Ελληνικής Αστυνομίας 9 δισεκατομμυρίων δραχμών τα οποία θέλετε να τα εκποιήσετε και παράγουν και τις στολές χημικού πολέμου που λέτε ότι είναι πολιτικά προϊόντα. Αυτά είναι πολιτικά προϊόντα; 
      Το ίδιο πράττετε και με τη θυγατρική εταιρεία στα Ιωάννινα η οποία λέτε ότι παράγει πολιτικά προϊόντα. Εντάξει! Είναι κερδοφόρα και παρήγε το ευρώ. Παράγει όμως και τους κάλυκες οι οποίοι μέχρι σήμερα, απ’ ό,τι γνωρίζει η Νέα Δημοκρατία, δεν είναι πολιτικά προϊόντα, εκτός και αν το ΠΑΣΟΚ τις ψηφίζει.
      Παράλληλα, δεν λέτε τίποτα για τις θυγατρικές εταιρείες για τις οποίες τα τελευταία χρόνια σπαταλήσατε δισεκατομμύρια, όπως η LT-PYRKAL η οποία βρίσκεται από επένδυση που έγινε από την ΠΥΡΚΑΛ στην Αρμενία. 
      Στο σημείο αυτό καταθέτω το επίσημο site της ΠΥΡΚΑΛ στο Internet που λέει ότι έχετε τριάντα χιλιάδες τετραγωνικά μέτρα ως περιουσιακό στοιχείο και διακόσιους πενήντα εργαζομένους.
      (Στο σημείο αυτό ο Βουλευτής κ. Παναγιώτης Καμμένος καταθέτει για τα Πρακτικά το προαναφερθέν site, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πριν από λίγο καιρό, σ’ αυτήν την εταιρεία δόθηκαν από το γραφείο του Υπουργού Εθνικής Άμυνας γύρω στα 2 δισεκατομμύρια δραχμές ως επιχορήγηση –σας έχει κάνει ερώτηση ο κ. Σπήλιος Σπηλιωτόπουλος και δεν έχετε απαντήσει ακόμα- «μαύρα», απ’ έξω, συν τα δισεκατομμύρια που εδόθησαν όλα αυτά τα χρόνια της δεκαετίας. Τι θα γίνουν, λοιπόν, αυτά τα χρήματα; Πού θα πάνε αυτές οι συγκεκριμένες εταιρείες οι οποίες είναι θυγατρικές του ομίλου; Γιατί δεν τις εντάσσετε στο όλο σχήμα; Δεν τις εντάσσετε γιατί θέλετε να τις ξεπουλήσετε και γιατί θέλετε να καλύψετε τα σκάνδαλα τα οποία δημιουργήσατε. 
      Επίσης, θα ήθελα να σας ρωτήσω τι γίνεται με τα σκάνδαλα τα οποία έχετε δημιουργήσει μέσα από τις ίδιες τις εταιρείες, όπως το σκάνδαλο του Μενδρινού. Πουλούσατε αμυντικό υλικό σε μία εταιρεία η οποία το μεταπουλούσε με 20% έκπτωση από την τιμή που το αγόραζε. Κατασχέσατε ένα κτίριο 350 εκατομμυρίων δραχμών με αντικειμενική αξία 80 εκατομμυρίων. Και κάνατε επιτροπή, κύριε Πρόεδρε, της ΠΥΡΚΑΛ και της ΕΒΟ και το εξετάζετε. Πού θα πάνε αυτά τα χρήματα; Θα πάνε στη νέα εταιρεία; 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Τι γίνεται με το σκάνδαλο των γαλακτωμάτων Πρεβεζάνη; Αγοράσατε μηχανήματα του ’97 με ’98 αξίας 2,5 δισεκατομμυρίων δραχμών και πληρώσαμε την επίβλεψη και την εγκατάσταση αυτών των μηχανημάτων. Ούτε τα επιβλέψατε ούτε τα εγκαταστήσατε ούτε τα λειτουργήσατε!
      Το 2001 δεν καταθέσατε ούτε καν την άδεια για να εγκαταστήσετε αυτά τα μηχανήματα. Πού θα πάνε αυτά τα λεφτά; Στη νέα εταιρεία; Όχι, βέβαια!
      Πληρώσατε 8,7 δισεκατομμύρια δραχμές εκ των οποίων εισπράξατε το 80% της προκαταβολής για την σύνδεση της ΠΥΡΚΑΛ με την ΓΔΕ, για τον πυροσωλήνα που αυτοκαταστρέφεται των 155. Τι ακριβώς συμβαίνει εκεί; Τι γίνεται με τα 6,2 δισεκατομμύρια που φάγατε από τις εταιρείες ΕΒΟ και ΠΥΡΚΑΛ και δεν έχετε πλέον να παραδώσετε και να δώσετε; Έγινε σύμβαση με την εταιρεία I.M.I., η οποία σας έδωσε το now how και το αρνηθήκατε και δημιουργήσατε μια εταιρεία για να φτιάξετε ελληνικό πυροσωλήνα, την εταιρεία DEXON του κ. Λιακουνάκου μαζί με την ΠΥΡΚΑΛ, το GRM. Πληρώσατε 1,5 δισεκατομμύρια δραχμές. Τον δοκιμάσατε και απέτυχε. Μαζεύατε τα βομβίδια με υπαλλήλους σας των νέων δοκιμών και το Υπουργείο Εθνικής Άμυνας είπε ότι είναι άχρηστος. Τι γίνεται λοιπόν εκεί;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Δώστε μου δύο λεπτά, κυρία Πρόεδρε. Άλλωστε δεν θα δευτερολογήσω. 
      Εν συνεχεία τι κάνατε; Πήρατε μια τεχνολογία από τη Νότια Αφρική και βάλατε τον κ. Δενδρινό, πρώην υπάλληλο της ΠΥΡΚΑΛ και στέλεχος της ΠΥΡΚΑΛ να δημιουργήσει μια εταιρεία, την ΕΛΛΗΝΙΚΗ ΤΕΧΝΟΛΟΓΙΑ, σύμβολο του κ. Μοσχολιού, του πρώην ηγέτη της εταιρείας. Χρησιμοποιήσατε μία επένδυση, όπου ουσιαστικά το ελληνικό δημόσιο και οι εταιρείες αυτές, για τις οποίες κόπτεστε να λειτουργήσουν αύριο, έφαγαν 10 δισεκατομμύρια δραχμές και δεν στείλατε κανέναν στον εισαγγελέα και δεν κάνατε καμία επιτροπή. 
      Τι γίνεται, κύριε Πρόεδρε, κύριες και κύριοι συνάδελφοι, κύριε Υπουργέ, με το δανεισμό που είχε πάρει η Εθνική Τράπεζα επί Αθανασιάδη 300 εκατομμυρίων δραχμών, όπου το 1983 εδόθησαν μετοχές και 1 δισεκατομμύριο δραχμές, το 1994 έγιναν 8 δισεκατομμύρια δραχμές και το ρυθμίσατε με 1,5 δισεκατομμύριο δραχμές το χρόνο; Δεν τα πληρώσατε. Και το 2001 η σύμβαση κατερρίφθη και απαίτησαν 17 δισεκατομμύρια δραχμές. Πού είναι αυτά στις προτάσεις που κάνετε στο σημερινό νομοσχέδιο; 
      Πού είναι λοιπόν όλα αυτά, κύριε Πρόεδρε;
      (Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, σας παρακαλώ την ανοχή σας, όπως είχαν και οι υπόλοιποι συνάδελφοι.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Να ξέρετε όμως, κύριε Καμμένε, ότι η συζήτηση τελειώνει στις 12.00΄, όπου και αν βρίσκεται. Δηλαδή, θα διαγραφούν συνάδελφοί σας, εάν δεν προλάβουν να μιλήσουν. Σας το λέω, για να το ξέρετε. 
      ΠΑΝΑΓΙΩΤΗΣ ΚΑΜΜΕΝΟΣ: Εντάξει, κυρία Πρόεδρε, τελειώνω.
      Εδώ παρουσιάσατε έναν τόνο στοιχείων, που αξίζουν 2 εκατομμύρια ευρώ, που πληρώσατε. Και μαθαίνουμε ότι έχετε διατάξει και άλλες μελέτες, όπου ουσιαστικά με το business plan το οποίο καταθέσατε λέτε ότι η εταιρεία δεν είναι βιώσιμη, η εταιρεία αυτή δεν θα λειτουργήσει. Η εταιρεία αυτή για να λειτουργήσει πρέπει να απολύσει οκτακόσιους εργαζόμενους. Κι έρχεται ο εισηγητής της Πλειοψηφίας και λέει ότι το ΠΑΣΟΚ ποτέ δεν απολύει. 
      Τι θα τους κάνετε λοιπόν; Θα τους μετατάξετε; Όχι βεβαίως. Θα τους απολύσετε, θα τους διώξετε. Γιατί αυτός είναι ο σκοπός σας. Για να πουλήσετε τα φιλέτα. 
      Ποια είναι τα «θεματάκια» που είπε ο εισηγητής της Πλειοψηφίας; Τα «θεματάκια» είναι αυτές οι εταιρείες τις οποίες έχετε ήδη προσυμφωνήσει; Ο εισηγητής της Πλειοψηφίας λέει ότι η εταιρεία αυτή που θα προκύψει δεν θα είναι κερδοφόρα. Άρα, λοιπόν, λέτε ψέματα. Διότι στο business plan το οποίο δεν αποδεχτήκατε και σήμερα μας το φέρνετε, λέτε ότι αυτή η εταιρεία θα είναι κερδοφόρος εφόσον γίνουν απολύσεις κι εφόσον κόψουμε τα πολιτικά προϊόντα. 
      ΔΗΜΗΤΡΙΟΣ ΑΠΟΣΤΟΛΑΚΗΣ: Κυρία Πρόεδρε, πρέπει να τελειώσει ο κ. Καμμένος, διότι έχουν κι άλλοι συνάδελφοι να πουν τις απόψεις τους.
      ΠΑΝΑΓΙΩΤΗΣ ΚΑΜΜΕΝΟΣ: Kύριε Υπουργέ, μην ενοχλείσθε επειδή αναφερόμαστε σε ορισμένους που διορίσατε επί Υπουργίας σας.  
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Η παρατήρηση είναι προς το Προεδρείο, κύριε Καμμένε. Οι προηγούμενοι συνάδελφοι μίλησαν εννέα λεπτά, εννέα λεπτά, επτά λεπτά και εννέα λεπτά. Θα πρέπει να τελειώσετε τώρα!
      ΠΑΝΑΓΙΩΤΗΣ ΚΑΜΜΕΝΟΣ: Αντιλαμβάνομαι ότι αναφέρομαι σε πρόσωπα τα οποία τα καλύψατε, αλλά η Νέα Δημοκρατία δίνει μια απάντηση, δεν θα καλύψουμε τις απάτες, τις κλοπές και αυτά τα οποία έγιναν τα τελευταία χρόνια ψηφίζοντας αυτήν τη συγχώνευση. Δεν θα τα καλύψουμε και δεν θα δώσουμε σε κανέναν άφεση αμαρτιών. Γιατί ο σκοπός αυτός είναι του παρόντος νομοσχεδίου. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε, κύριε Καμμένε. Σας παρακαλώ, έχετε περάσει κατά πολύ το χρόνο σας!
      ΠΑΝΑΓΙΩΤΗΣ ΚΑΜΜΕΝΟΣ: Τελειώνω, λέγοντάς σας ότι ουσιαστικά η προσπάθεια σας είναι όχι να δώσετε μια νέα εταιρεία η οποία θα έχει τη δυνατότητα να είναι βιώσιμη, αλλά θέλετε να καλύψετε τις παλιές αμαρτίες.
      Η Νέα Δημοκρατία και η Βουλή των Ελλήνων δεν θα συναινέσουν σ’ αυτήν τη λογική. Γιατί πιστεύουμε στην  εθνική βιομηχανία, γιατί πιστεύουμε στο αύριο…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Καμμένε, έληξε ο χρόνος σας. 
      ΔΗΜΗΤΡΙΟΣ ΑΠΟΣΤΟΛΑΚΗΣ: Κυρία Πρόεδρε, …
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι θέλετε, κύριε Αποστολάκη; Μπορείτε να παρέμβετε για δύο λεπτά ως Κοινοβουλευτικός Εκπρόσωπος. 
      Μήπως θέλετε να μιλήσετε εσείς, κύριε Υπουργέ; 
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Μάλιστα, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν θέλετε να μιλήσετε κανονικά, κύριε Υπουργέ, θα μιλήσει ακόμη ο κ. Τσιόγκας και μετά θα πάρετε το λόγο.
      Εσείς, κύριε Αποστολάκη, ως Κοινοβουλευτικός Εκπρόσωπος θα μιλήσετε μετά τον Υπουργό. 
      Το λόγο τώρα έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε.
      Όπως είπε και η εισηγήτριά μας, η Λιάνα Κανέλλη, με το προτεινόμενο νομοσχέδιο για τη συγχώνευση της ΕΒΟ και της ΠΥΡΚΑΛ συνεχίζετε μια εικοσαετή απαξίωση των επιχειρήσεων της ΕΒΟ και της ΠΥΡΚΑΛ. Ταυτόχρονα μ’ αυτήν την πολιτική της απαξίωσης απέναντι σε αυτές τις δυο κρατικές επιχειρήσεις στηρίζετε όλους τους μεγαλέμπορους, τους μεγαλοεισαγωγείς των οπλικών συστημάτων που εισήγαγαν στη χώρα μας. Το λέμε αυτό, γιατί ποτέ τα κονδύλια τα οποία διατίθενται από τον κρατικό προϋπολογισμό για την άμυνα δεν τα εξαντλήσατε, ούτως ώστε να περάσουν μέσα απ’ αυτήν την παραγωγική διαδικασία αυτών των επιχειρήσεων. 
      Είπε ο εισηγητής του ΠΑΣΟΚ ότι στα χρόνια που κυβερνά το ΠΑΣΟΚ δεν απολύθηκε κανένας εργαζόμενος από κρατικές επιχειρήσεις οι οποίες ιδιωτικοποιήθηκαν. Όμως, είναι γνωστό σε όλη την Ελλάδα ότι έχουν γίνει απολύσεις σε πάρα πολλές κρατικές επιχειρήσεις, είτε αυτές έκλεισαν είτε μείωσαν δραστικά το προσωπικό τους είτε πέρασαν στον Οργανισμό Ανασυγκρότησης Επιχειρήσεων και στη συνέχεια έκλεισαν. 
      Είναι γεγονός ότι η πολιτική της απαξίωσης, της υποβάθμισης αυτών των επιχειρήσεων, των κρατικών επιχειρήσεων με την πολιτική των ιδιωτικοποιήσεων και της ενίσχυσης των ιδιωτικών συμφερόντων είναι μια πολιτική που την ακολούθησαν και την ακολουθούν σταθερά όλα αυτά τα χρόνια τόσο το ΠΑΣΟΚ όσο και η Νέα Δημοκρατία. Ανεξάρτητα με ποιο τρόπο το κάνετε αυτό, είτε με το να δώσετε την πλειοψηφία του πακέτου των μετοχών, όπως δώσατε σε αρκετές επιχειρήσεις του δημοσίου, είτε με το να δώσετε τον στρατηγικό επενδυτή ή, αν θέλετε, ανάλογα και με τον τρόπο που κάνατε τις απολύσεις, είτε αυτές ήταν απολύσεις είτε ήταν μετατάξεις είτε με κίνητρα είτε με τα γνωστά προσυνταξιοδοτικά καθεστώτα. 
      Η Νέα Δημοκρατία, με την τοποθέτηση του εισηγητή τους, συμφωνεί επί της ουσίας με τη φιλοσοφία του νομοσχεδίου. Αρνείται, όμως, να το ψηφίσει μόνο και μόνο για τον τρόπο με τον οποίο εσείς το φέρατε στη Βουλή. Αν δηλαδή το φέρνατε με έναν άλλο τρόπο ή αν δεν ήταν σε προεκλογική περίοδο, ίσως να το ψήφιζε. 
      Η Κυβέρνηση με την πολιτική της συνεχίζει και σήμερα να απαξιώνει τις επιχειρήσεις που απέμειναν στο δημόσιο και φυσικά οι συνέπειες θα είναι τραγικές για τους εργαζόμενους, όπως και για τον ελληνικό λαό. 
      Το κόμμα μας, το Κ.Κ.Ε., είναι αντίθετο με την ιδιωτικοποίηση των κρατικών επιχειρήσεων, των επιχειρήσεων στρατηγικής σημασίας και φυσικά διαφωνεί κάθετα με τις απολύσεις των εργαζομένων. Υποστηρίζουμε ότι δεν πρέπει να γίνει καμία απόλυση και ταυτόχρονα να σταματήσει το σκλαβοπάζαρο με τους εργάτες τους οποίους έχουν διάφοροι εργολάβοι και τους οποίους νοικιάζουν ο ένας στον άλλο, ανάλογα με τις εργολαβίες και τις δουλειές που έχουν. 
      Υποστηρίζουμε, επίσης, ότι σε αυτές τις επιχειρήσεις θα πρέπει να υπάρχει μία μετοχή, δηλαδή μια μετοχή του κράτους, η οποία θα ελέγχεται από το κράτος. 
      Για τους εργαζόμενους θέλουμε να πούμε ότι και αυτούς που συνεχίζουν να εργάζονται σήμερα με το αρχικό καθεστώς τους οδηγείτε με μαθηματική ακρίβεια είτε στις απολύσεις, με τη μείωση του προσωπικού, είτε στη συνέχιση της αφαίρεσης των δικαιωμάτων. 
      Μέχρι τώρα έχουμε μια οδυνηρή εμπειρία ιδιωτικοποίησης κρατικών επιχειρήσεων, όπως για παράδειγμα τα Ναυπηγεία Σκαραμαγκά, της Ελευσίνας, της Σύρου, αλλά και άλλων επιχειρήσεων, όπως η ΣΟΦΤΕΞ. Και βεβαίως, πρέπει να σημειώσουμε ότι από αυτές τις επιχειρήσεις χάθηκαν δεκάδες χιλιάδες θέσεις εργαζομένων, με τον έναν ή τον άλλο τρόπο, ανάλογα με το πώς το μεθοδεύατε.
      Φυσικά, οι συνέπειες αυτής της πολικής που εσείς εφαρμόσατε ήταν όχι μόνο να χαθούν αυτές οι δεκάδες χιλιάδες θέσεις εργασίας, αλλά και να κλείσουν και άλλες μικρομεσαίες επιχειρήσεις, οι οποίες λειτουργούσαν ως δορυφόροι γύρω από αυτές τις επιχειρήσεις και έκαναν διάφορες εργασίες για τις μεγάλες κρατικές επιχειρήσεις. Και αυτές οι επιχειρήσεις δοκιμάστηκαν σκληρά, άλλες έκλεισαν, άλλες μείωσαν δραστικά το προσωπικό τους.
      Αυτά, λοιπόν, είναι τα αποτελέσματα από την πολιτική που εφαρμόζει το ΠΑΣΟΚ, από την πολιτική που εφαρμόζει η Νέα Δημοκρατία. Γιατί μ’ αυτήν την πολιτική της απαξίωσης, του ξεπουλήματος της δημόσιας περιουσίας, της περιουσίας του ελληνικού λαού όχι μόνο μειώθηκαν οι θέσεις εργασίας, αλλά ξεπουλήθηκε στην κυριολεξία η περιουσία του ελληνικού λαού στο ιδιωτικό κεφάλαιο.
      Η συγχώνευση που επιδιώκετε θα αφαιρέσει κι άλλα δικαιώματα των εργαζομένων, θα μειώσει κι άλλο το προσωπικό των επιχειρήσεων, αφού η Κυβέρνηση συνεχίζει να ακολουθεί την ίδια πολιτική. Τα σχέδια, λοιπόν, της συγχώνευσης, τα σχέδια της Κυβέρνησης τα σημερινά αποτελούν σοβαρό και μεγάλο κίνδυνο και για τον ελληνικό λαό, αλλά και για τους ίδιος τους εργαζόμενους.
      Το σχέδιο, λοιπόν, της συγχώνευσης της ΠΥΡΚΑΛ και της ΕΒΟ είναι η συνέχιση της παλιάς πολιτικής που εφαρμόζατε όλα αυτά τα χρόνια, μιας πολιτικής που οδήγησε στην απαξίωση αυτών των επιχειρήσεων, μιας πολιτικής της αποκρατικοποίησης, της ιδιωτικοποίησης εταιρειών που ελέγχονταν από το κράτος, είτε δίνοντας το πακέτο των μετοχών και την πλειοψηφία είτε δίνοντας ένα ποσοστό ίσως και μέχρι 49%, όπως για παράδειγμα έγινε με μεγάλα εργοστάσια και μεγάλες επιχειρήσεις. Απ’ αυτήν την πολιτική, όπως είπα και πριν, είχαμε δραστικό περιορισμό θέσεων εργασίας, οι οποίες χάθηκαν και οδηγήθηκαν αυτοί οι εργαζόμενοι στην ανεργία.
      Επίσης, πρέπει να πούμε ότι οι παραγγελίες που γίνονταν σε αυτές τις επιχειρήσεις έχουν μειωθεί δραματικά και φυσικά ταυτόχρονα έχουμε περιορισμό και των δημοκρατικών συνδικαλιστικών ελευθεριών και δικαιωμάτων των εργαζομένων σε αυτούς τους χώρους. Έχουμε, δηλαδή, μια συνέχιση της πολιτικής, την οποία η Κυβέρνηση αυτήν την περίοδο υλοποιεί και με τη μετεγκατάσταση αυτών επιχειρήσεων άρον-άρον, χωρίς να κουβεντιάσει τίποτα με τους εργαζόμενους, χωρίς ένα μακροχρόνιο σχεδιασμό, χωρίς μια πολιτική που θα κατοχυρώνει και τα δικαιώματα των εργαζομένων, αλλά και τις ανάγκες της χώρας μας για ό,τι παράγουν αυτές οι επιχειρήσεις.
      Και βέβαια, πρέπει να σημειώσουμε ότι όλα αυτά δίνονται στους ιδιώτες, δίνονται στο ντόπιο και ξένο κεφάλαιο, το οποίο λυμαίνεται αυτόν το χώρο, το οποίο έχει και διασυνδέσεις και με μεγάλα συγκροτήματα έξω από τη χώρα μας, τα οποία παράγουν τα οπλικά συστήματα και τα οποία δουλεύουν και θα συνεχίσουν να δουλεύουν με τις επιχειρήσεις που είναι στη χώρα μας για τις ανάγκες τους.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υφυπουργός κ. Κοτσώνης.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Ορισμένοι συνάδελφοι προσπάθησαν να ανιχνεύσουν τις προθέσεις της Κυβέρνησης για τη συγχώνευση της ΠΥΡΚΑΛ με την ΕΒΟ και με καλπάζουσα φαντασία συνέγραψαν σενάρια που δεν έχουν καμία σχέση με την αλήθεια, γιατί η αλήθεια είναι μία: Έχουμε δύο επιχειρήσεις που είναι απαραίτητες για την άμυνα της χώρας, οι οποίες βρίσκονται σε πρόβλημα εδώ και χρόνια, για τις οποίες προέκρινε η Κυβέρνηση και το Υπουργείο Εθνικής Άμυνας ότι η θεραπεία είναι μία και περνάει μέσα από τη συγχώνευση αυτών των δύο εταιρειών και μάλιστα μ’ έναν τρόπο που δεν θα κινδυνεύσει ούτε η παραγωγή ούτε η ποιότητα της παραγωγής ούτε οι θέσεις των εργαζομένων.
      Γιατί συμβαίνει τώρα: Γιατί είναι μια χρυσή ευκαιρία –και νομίζω ότι πρέπει να πω συγχαρητήρια στον κοινό πρόεδρο και των  δύο διοικητικών συμβουλίων που κατάφερε αφ’ ενός να προετοιμάσει όλη αυτή τη διαδικασία της συγχώνευσης και αφ’ ετέρου να έλθει σε συνεννόηση και συνεργασία με τους εργαζόμενους, να άρει κάθε έννοια ανασφάλειας για το μέλλον τους και να έλθουν σε μία συμφωνία-  για να προχωρήσουμε στην ψήφιση αυτού του νόμου ο οποίος προτείνεται, έτσι ώστε να προχωρήσουμε στην επίλυση αυτού του μεγάλου προβλήματος. Και η ελπίδα μας είναι ότι μέσα απ’ αυτήν την πολιτική κίνηση, μέσα απ’ αυτήν την πρωτοβουλία θα έχουμε σαν αποτέλεσμα μία δυναμική εταιρεία που θα έχει ξεπεράσει τα προβλήματα του παρελθόντος και η οποία θα επιτελεί τον εθνικό της παραγωγικό ρόλο.
      Έγιναν πάρα πολλές συζητήσεις όσον αφορά την ανάγκη της συγχώνευσης, αν και τελικά απ’ όλες τις ομιλίες των εκπροσώπων όλων των κομμάτων που ακούστηκαν και εδώ και στην επιτροπή φαίνεται ότι υπάρχει συμφωνία, ότι πρέπει να γίνει αυτή η συγχώνευση.
      Είμαι υποχρεωμένος να αναφέρω στο Σώμα ότι η ανάγκη για τη συγχώνευση υπαγορεύεται από την:
      - Ανάγκη για αναδιάρθρωση των δύο εταιρειών και προσαρμογή τους στις νέες συνθήκες αγοράς που δημιουργούνται τόσο σε ευρωπαϊκό επίπεδο λόγω της ολοκλήρωσης της Οικονομικής και Νομισματικής Ένωσης, όσο και σε διεθνές επίπεδο λόγω της παγκοσμιοποίησης της οικονομίας.
      - Ανάγκη για μια σύγχρονη και δυναμική ελληνική εταιρεία στον τομέα των αμυντικών βιομηχανιών, η οποία θα μπορεί να λειτουργεί ανταγωνιστικά τόσο στην εγχώρια όσο και στη διεθνή αγορά.
      - Ανάγκη για προσαρμογή στις ραγδαίες τεχνολογικές εξελίξεις οι οποίες γίνονται σε όλο τον κόσμο, σε όλη την παραγωγή.
      - Ανάγκη να σταματήσει ο ανταγωνισμός μεταξύ των δύο εταιρειών ΕΒΟ και ΠΥΡΚΑΛ πριν αυτός αποβεί καταστροφικός. 
      - Ανάγκη για την κατοχύρωση του δημόσιου χαρακτήρα των αμυντικών μας βιομηχανιών.
      Και επειδή έγινε πολλή συζήτηση γι’ αυτό το θέμα, αν και είπαμε ότι από τη νομοθεσία και την ελληνική και την ευρωπαϊκή καλύπτεται το θέμα του δημόσιου χαρακτήρα, ωστόσο σε ικανοποίηση όποιου αμφισβητεί τις προθέσεις της Κυβέρνησης, λέω ότι στο τέλος του άρθρου 1 θα προσθέσουμε τη φράση «η νέα εταιρεία εξυπηρετεί σκοπούς  δημοσίου συμφέροντος», για να ξεκαθαρίσουμε ακόμα πιο πολύ το θέμα, παρά το ότι θεωρώ ότι και αυτό είναι εκ του περισσού. Και επαναλαμβάνω προς τη Νέα Δημοκρατία: Εμείς εδώ ρητά και ξεκάθαρα σαν Κυβέρνηση αυτής της χώρας εγγυόμαστε το δημόσιο χαρακτήρα αυτής της εταιρείας.
      ΠΑΝΑΓΙΩΤΗΣ ΚΑΜΜΕΝΟΣ: Γράψτε το.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Μιλάω στο Κοινοβούλιο και μέσω του Κοινοβουλίου στον ελληνικό λαό. Εσείς ή ο Κοινοβουλευτικός σας Εκπρόσωπος να αναλάβει αυτήν τη δημόσια δέσμευση ότι η Νέα Δημοκρατία αν ποτέ και όταν γίνει Κυβέρνηση αυτής της χώρας θα διατηρήσει το δημόσιο χαρακτήρα αυτής της εταιρείας. Εμείς δεσμευόμαστε και αυτό κάνουμε τόσα χρόνια.
      (Χειροκροτήματα από την πτέρυγα του ΠΑΣΟΚ)
      Όσον αφορά τα δάκρυα που χύθηκαν απ’ όλες τις πλευρές για την τύχη των εργαζομένων, θα μου επιτρέψετε να πω προς τη δεξιά πλευρά ότι μάλλον ήταν κροκοδείλια, γιατί η πολιτική σας συμπεριφορά τον καιρό που χειριστήκατε το ίδιο θέμα πριν από δώδεκα περίπου χρόνια ήταν οπωσδήποτε αντίθετη απ’ αυτά τα οποία εκφράζετε σήμερα σαν αγωνία για την τύχη των εργαζομένων.
      Σας διαβάζω από έγγραφο που είχε στείλει ο κ. Αλέξανδρος Παπαδόγγονας, Αναπληρωτής Υπουργός Εθνικής Αμύνης εκείνη την εποχή, 30 Ιουλίου 1991, «Κατόπιν των ανωτέρω, να αναληφθούν από σήμερα οι κατά νόμον ενέργειες προς εφαρμογήν της αποφάσεως του Διοικητικού Συμβουλίου της εταιρίας σας περί απολύσεως του μη αναγκαιούντος προσωπικού, για να μην αναλωθεί περαιτέρω χρόνος, αλλά και διά να μη δαπανηθούν δι’ άλλους σκοπούς τα εξασφαλισθέντα κονδύλια με την καταβολή των απαιτουμένων αποζημιώσεων».
      Και εμείς θα επιδιώξουμε μείωση των θέσεων του προσωπικού, διότι είναι γνωστό ότι μια εταιρία που έχει υπέρβαρο προσωπικό, δεν μπορεί να προχωρήσει. Με ποιον τρόπο; Όχι δι’ απολύσεων και μάλιστα με εξαιρετικώς επείγοντα χαρακτήρα, όπως περιγράφεται στο έγγραφο που σας διάβασα, αλλά μέσω της συνταξιοδότησης όλων όσων έχουν συμπληρώσει προϋποθέσεις για συνταξιοδότηση και δεύτερον διά μιας εθελουσίας εξόδου, διά την οποίαν πληροφορήθηκα ότι έχει επέλθει συμφωνία με τους εργαζόμενους. Και επιπλέον θα συνεχιστεί η συζήτηση, έτσι ώστε να εξασφαλιστούν οι όροι που θα καλύπτουν απόλυτα τα συμφέροντα των εργαζομένων. Και απαντώ προς την πλευρά του Συνασπισμού και του Κ.Κ.Ε., που υποστήριξαν ότι θα πρέπει να διατηρηθούν όλες οι θέσεις εργασίας. 
      Καλός ο λόγος τους, αλλά αυτό πιθανόν ούτε οι ίδιοι οι εργαζόμενοι δεν το επιδιώκουν. Γιατί οι ίδιοι οι εργαζόμενοι έχουν την ωριμότητα να δουν ποιο είναι το πραγματικό πρόβλημα της εταιρίας. Ξέρουν ότι αυτή η εταιρία πρέπει να δουλέψει με λιγότερο προσωπικό, που είναι εντελώς απαραίτητο για να ξεπεράσει αυτό το στάδιο, να περάσει σε μια φάση ανάπτυξης, να δημιουργηθούν νέες θέσεις εργασίας και να μπορέσει τότε πραγματικά να εμπλουτιστεί με νέο προσωπικό.
      Στο μεταξύ όμως θα πρέπει να εξασφαλίσουμε αφ’ ενός τη βιωσιμότητα της εταιρίας, αφ’ ετέρου τις θέσεις εργασίας και κατά τρίτο λόγο να εξασφαλιστεί οπωσδήποτε η θέση των εργαζομένων, που είναι απαραίτητη για τη συνέχιση της λειτουργίας. Και αυτό γίνεται με όλο το σχέδιο και επ’ αυτού έχουν συμφωνήσει οι εργαζόμενοι. Σ’ αυτήν την κοπιώδη συζήτηση έξι-επτά ωρών, όπου ακούσαμε τους φορείς, είδαμε τους εργαζόμενους με ποια σοβαρότητα μίλησαν. Όλοι δε αυτοί οι εργαζόμενοι που πήραν το λόγο δεν ανήκαν στο ΠΑΣΟΚ. Ανήκαν και σε άλλες παρατάξεις μέχρι και ακραίων παρατάξεων. Είδατε όμως με πόση λογική προσέγγισαν το θέμα. Αυτά θα πρέπει να τα σεβαστούμε.
      Έρχομαι τώρα στο θέμα που έθεσε ο αγαπητός και σεβαστός κ. Καψής από την πρώτη συνεδρίαση.
      ΓΙΑΝΝΗΣ ΚΑΨΗΣ: Ευχαριστώ, κύριε συνάδελφε, αλλά το Προεδρείο με διέγραψε …
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Καψή. Δεν είναι σύστημα αυτό διεξαγωγής των εργασιών. 
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Ξέρετε τι έγινε εκείνη τη στιγμή που πήρατε το λόγο; Μας ειδοποίησαν να κατέβουμε στην Ολομέλεια της Βουλής, για να ψηφίσουμε και ίσως εκείνη την ώρα συνέβη αυτό που λέτε.
      Εν πάση περιπτώσει, κάνατε μία σοβαρή πρόταση, που αφορά τη μεταβίβαση των περιουσιακών στοιχείων. Την εξέτασαν οι νομικοί συνεργάτες μας στο Υπουργείο και τελικά καταλήγουμε να μπει στην αρχή της παραγράφου 1 του άρθρου 2 η εξής διάταξη:
      «Όλα τα περιουσιακά στοιχεία, ενοχικά και εμπράγματα των δύο εταιριών που συγχωνεύονται, μεταβιβάζονται από τη συγχώνευσή τους στη νέα εταιρία που συνιστάται από τη συγχώνευση».
      Παρακαλώ επίσης να σημειωθεί ότι ο τίτλος του άρθρου 2 θα πρέπει να μετατραπεί ως εξής: «Μεταβίβαση περιουσιακών στοιχείων, φορολογικές απαλλαγές και διευκολύνσεις». 
      ΠΑΝΑΓΙΩΤΗΣ ΚΑΜΜΕΝΟΣ: Διαγράφεται η μεταβίβαση των περιουσιακών στοιχείων;
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Εφόσον εδώ λέμε «μεταβιβάζονται από τη συγχώνευσή τους», όχι. Μπαίνει αυτό που ανέφερα. Δεν έχουμε τίποτε άλλο.
      Έγινε εδώ μια συζήτηση και μια επίθεση στο Υπουργείο Εθνικής Άμυνας σε σχέση με τα εξοπλιστικά προγράμματα από πολλές πλευρές και ιδιαιτέρως ο κ. Λαφαζάνης ήταν οξύτατος.
      Πρώτον, οι συμβάσεις αφορούν εξοπλιστικά προγράμματα με μεγάλο χρονικό ορίζοντα υλοποίησης από πέντε έως επτά έτη. Οι σχετικές δαπάνες κατανέμονται σε βάθος χρόνου ανάλογα με το χρόνο παράδοσης των επιμέρους συστημάτων. Έτσι, οι δαπάνες για εξοπλισμούς της περιόδου 2000-2003 αποτελούν κλάσμα του συνολικού ποσού των συμβάσεων που υπογράφηκαν στη διάρκεια αυτής της περιόδου. Σε κάθε περίπτωση είναι όλες πλήρως καταγεγραμμένες στους ετήσιους προϋπολογισμούς και ισολογισμούς του κράτους.
      Εξάλλου, την περίοδο 2000-2003 πραγματοποιήθηκαν σημαντικοί περιορισμοί στους εξοπλισμούς. Με τη μείωση του αριθμού των υπό προμήθειαν συστημάτων για τα άρματα μάχης η μείωση ήταν 30%, για τα επιθετικά ελικόπτερα 50% και για μεταφορικά αεροσκάφη 20%. Αυτή η μεγάλη προσπάθεια εξυγίανσης και εξορθολογισμού στο Υπουργείο Εθνικής Άμυνας οδήγησε σε μείωση των αμυντικών δαπανών από 4,9% του ΑΕΠ το 2000 σε 3,2% το 2004 δηλαδή σε εξοικονόμηση 2,7 δισεκατομμυρίων ευρώ σε ετήσια βάση.
      Και μη μας κατηγορείτε ότι παρά το ότι έχουν πέσει οι τόνοι με την Τουρκία παρ’ όλα αυτά διατηρούμε τις δαπάνες σε υψηλά επίπεδα. Δεν πρόκειται να πέσουν οι αμυντικές δαπάνες κατά δραματικό τρόπο από τη μια στιγμή στην άλλη. Βεβαίως πρέπει να εξομαλυνθεί η κατάσταση και προς τα εκεί κινείται η Κυβέρνηση να εξομαλυνθεί όσο πιο πολύ μπορεί, αλλά στο μεταξύ θα ξοδεύουμε χρήματα για να διατηρούμε ισχυρές Ένοπλες Δυνάμεις. Είναι προϋπόθεση για να προσεγγίσουμε την ειρήνη οι ισχυρές Ένοπλες Δυνάμεις και ξέρετε πάρα πολύ καλά ότι μια βασική προϋπόθεση για να έχουμε ισχυρές δυνάμεις θα είναι να έχουμε και έναν ικανοποιητικά μεγάλο προϋπολογισμό για την εθνική άμυνα.
      Δημιουργήθηκε κάποιο θέμα σχετικά με αναθέσεις σε διάφορους εμπόρους κατασκευαστές όπλων κλπ. Θέλω να διευκρινίσω προς τη Βουλή ότι οι αναθέσεις αφορούν κατά κύριο λόγο εγχώριες βιομηχανίες σαν αυτές για τις οποίες μιλούμε απόψε με στόχο την ενίσχυση της παραγωγικής βάσης της οικονομίας και τη διατήρηση της απασχόλησης καθώς και δευτερευόντως για λόγους ομοιοτυπίας με στόχο τη μείωση του κόστους συντήρησης των οπλικών συστημάτων. Η ενίσχυση της αμυντικής βιομηχανίας έχει αλλάξει τα δεδομένα στους εξοπλισμούς. Οι ελληνικές βιομηχανίες έχουν πλέον τη δυνατότητα να αναλαμβάνουν την κατασκευή σύνθετων οπλικών συστημάτων. Αποτέλεσμα αυτής της πολιτικής είναι η συμμετοχή της εγχώριας βιομηχανίας στα εξοπλιστικά προγράμματα να ανέλθει από 2% στις αρχές της δεκαετίας του 1990 σε 12% το 2000 και σε 20% το 2003.
      Τέλος, επειδή αναφέρθηκε επίσης από την Αριστερά το θέμα των ναυπηγείων, έχω να πω ότι είμαστε πάρα πολύ ικανοποιημένοι από την πολιτική μας σε σχέση με τα ναυπηγεία και τις παραγγελίες στα ελληνικά ναυπηγεία. Σώσαμε μεγάλες βιομηχανικές παραγωγικές μονάδες και σώσαμε χιλιάδες θέσεις εργασίας και το σπουδαιότερο απ’ όλα παίρνουμε και προϊόντα υψηλής ποιότητας.
      Επισκέφτηκα στα Ναυπηγεία Ελευσίνος, τα καινούργια πολεμικά σκάφη τα οποία κατασκευάζονται και διαβεβαιώ τη Βουλή ότι είναι υψηλοτάτου επιπέδου τα πλοία τα οποία κατασκευάζονται από ελληνικά χέρια.
      Στο χώρο, λοιπόν, της ναυπηγικής βιομηχανίας γίνονται απευθείας οι αναθέσεις σε εγχώριες μονάδες.
      Δεν φαντάζομαι κανένας να υποστηρίζει –ή ο Συνασπισμός- ότι θα πρέπει να αποτελέσουμε εξαίρεση απ’ ό,τι γίνεται στις άλλες χώρες και να στηρίξουμε τις βιομηχανίες και τα ναυπηγεία άλλων χωρών. Το μέλλον των εργαζομένων στα μεγάλα ναυπηγεία της χώρας, καθώς και σημαντικού αριθμού εργαζομένων στη ναυπηγοεπισκευαστική ζώνη του Περάματος, στηρίζεται στις αναθέσεις για ναυπήγηση ή αναβάθμιση τριάντα περίπου σκαφών του Πολεμικού Ναυτικού.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Αυτή είναι η πολιτική μας. Είμαστε ικανοποιημένοι από την πολιτική μας. Αυτήν την πολιτική θα συνεχίσουμε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Τα ναυπηγεία δεν είναι ελληνικά.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Αυτήν την πολιτική θα συνεχίσουμε και προς τη νέα εταιρεία που θα προέλθει από την ψήφιση του σχετικού νομοσχεδίου.
      ΠΑΝΑΓΙΩΤΗΣ ΚΑΜΜΕΝΟΣ: Τα ναυπηγεία είναι ελληνικά, κύριε Υπουργέ;
      ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε παρακαλώ.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Από τη συνένωση ΠΥΡΚΑΛ και ΕΒΟ θα εξασφαλίσουμε τη βιωσιμότητά της, θα εξασφαλίσουμε τις θέσεις των εργαζομένων και στη συνέχεια θα αυξήσουμε τις θέσεις των εργαζομένων μέσα από προσπάθειες κοινές της διοίκησης και των εργαζομένων.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Τα ναυπηγεία είναι γερμανικών συμφερόντων.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Τα ναυπηγεία είναι ζωντανά, δουλεύουν Έλληνες εργαζόμενοι.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, μην απαντάτε.
      (Θόρυβος από την πτέρυγα της Νέας Δημοκρατίας)
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι γερμανικά τα συμφέροντα.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι. Είστε εγγεγραμμένοι όλοι. Θα μιλήσετε στη σειρά σας.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πέτρος Μολυβιάτης.
      ΠΕΤΡΟΣ ΜΟΛΥΒΙΑΤΗΣ: Ευχαριστώ, κύριε Πρόεδρε.
      Τόσο ο εισηγητής της Νέας Δημοκρατίας, όσο και οι άλλοι ομιλητές του κόμματός μας, ανέπτυξαν με σαφήνεια και πειστικότητα, κατά τη γνώμη μου, τους λόγους για τους οποίους η Νέα Δημοκρατία θα καταψηφίσει αυτό το νομοσχέδιο. 
      Η παρέμβαση του κυρίου Υφυπουργού δεν μας μετέπεισε, ούτε εξάλειψε αυτούς τους λόγους. Τους ανέπτυξαν οι ομιλητές του κόμματός μας. Δεν θα επανέλθω. Θα συνοψίσω, όμως, με δύο λόγια τους τέσσερις βασικούς λόγους για τους οποίους καταψηφίζουμε αυτό το νομοσχέδιο.
      Ο πρώτος –και αυτό αποτελεί απάντηση και σε μία ερώτηση του κυρίου Υφυπουργού- είναι ότι κατά τη γνώμη μας αυτό το νομοσχέδιο δεν εξασφαλίζει την τήρηση του δημοσίου χαρακτήρος αυτής της επιχειρήσεως. Είναι σαφές από το κείμενό του. Και αυτό επιβεβαιώνεται από την άρνηση τώρα του κυρίου Υφυπουργού να το ορίσει ρητώς αυτό μέσα στο κείμενο του νομοσχεδίου.
      Ο δεύτερος λόγος είναι ότι το νομοσχέδιο αυτό δεν εξασφαλίζει την οικονομική επιβίωση της νέας εταιρείας. Οι αναλύσεις των οικονομικών στοιχείων από ειδικούς οδηγούν στο συμπέρασμα ότι κάθε άλλο παρά εξασφαλισμένη είναι η επιβίωση η οικονομική του νέου αυτού σχήματος. 
      Ο τρίτος λόγος είναι η ασάφεια και αδιαφάνεια που περιβάλει αυτό το νομοσχέδιο λόγω της μη περιγραφής των περιουσιακών του στοιχείων. Το προβαλλόμενο στην εισηγητική έκθεση ότι η μία εταιρεία έχει βίο εκατό ετών δεν αποτελεί καθόλου, μα καθόλου, πειστική εξήγηση για τη μη περιγραφή των περιουσιακών στοιχείων.
      Ο τέταρτος λόγος για τον οποίο καταψηφίζουμε αυτό το νομοσχέδιο είναι ότι οι ρυθμίσεις αυτού του νομοσχεδίου δεν εξασφαλίζουν τα δικαιώματα, τις θέσεις και το μέλλον των εργαζομένων εις αυτήν την εταιρεία, ούτε και των θυγατρικών. Ούτε και η προσθήκη του άρθρου 5, η οποία απλώς λέει το αυτονόητο, εξασφαλίζει τη θέση των εργαζομένων.
      Ως προς τα σχόλια του κυρίου Υφυπουργού ότι η Νέα Δημοκρατία το 1991 προέβη σε απολύσεις, φοβάμαι, κύριε Πρόεδρε, ότι ο κύριος Υφυπουργός έχει μία επιλεκτική μνήμη στο θέμα αυτό. 
      Η Νέα Δημοκρατία το 1991 διέθεσε 6 δισεκατομμύρια δραχμές από τον κρατικό προϋπολογισμό για την εξυγίανση της εταιρείας, η οποία αμέσως μετά, τα επόμενα χρόνια, περιήλθε στην κατάσταση που περιήλθε. Πήγαν χαμένα αυτά τα 6 δισεκατομμύρια.
      Για δε τους εργαζομένους, εις τα πλαίσια της εξυγιάνσεως της εταιρείας τότε, η Νέα Δημοκρατία είχε προτείνει μετατάξεις, όχι απολύσεις. Αλλά η τότε Αντιπολίτευση, το ΠΑΣΟΚ, δεν το εδέχθη αυτό. Και έλεγαν, μετατάξεις ίσον απολύσεις. Και ώθησαν τους εργαζομένους να μη δεχθούν τις μετατάξεις. Γι’ αυτό έγιναν οι απολύσεις, κύριε Πρόεδρε.
      Όταν, λοιπόν, αναφερόμεθα στο παρελθόν, να σεβόμαστε την ιστορία, κύριε Υφυπουργέ.
      Θα ήθελα τώρα να κάνω μία παρατήρηση γενικοτέρας φύσεως.
      Θα ήθελα να επισημάνω, κύριε Πρόεδρε, το βαρύτατο σφάλμα και τη βαρύτατη ευθύνη της Κυβερνήσεως, η οποία όλα αυτά τα χρόνια δεν εκπόνησε, δεν μελέτησε και δεν εφήρμοσε μία συγκροτημένη και μακροπρόθεσμη πολιτική της αμυντικής βιομηχανίας της χώρας.
      Η Ελλάδα, όπως ξέρουμε όλοι, είναι η πρώτη χώρα σε αμυντικές δαπάνες στην Ευρώπη με μία εξαίρεση. Τεράστια ποσά δαπανώνται για την άμυνα: από το 1996 μέχρι σήμερα 7 τρισεκατομμύρια δραχμές. Τι ποσοστό αυτών των 7 τρισεκατομμυρίων δραχμών πήγε σε εγχώρια πολεμική βιομηχανία; Ο στρατηγός είπε ότι δεν μπορούμε να αποκτήσουμε αυτάρκεια. Ασφαλώς όχι. Θα είχαμε όμως μεγαλύτερη ανεξαρτησία ή μείωση της εξαρτήσεως, εν πάση περιπτώσει, αν είχαμε μία εγχώρια πολεμική βιομηχανία όλα αυτά τα χρόνια και η Κυβέρνηση είχε πολύ χρόνο στη διάθεσή της για να σχεδιάσει αυτήν την πολιτική. Και δεν το έκανε. Θα είχαμε, λοιπόν, μία μείωση της εξαρτήσεως από τους ξένους παραγωγούς και θα είχαμε και μία αύξηση της απασχολήσεως. Όχι βεβαίως αυτάρκεια.
      Ξέρετε ότι η Τουρκία, κύριε Πρόεδρε, κατασκευάζει τα μαχητικά αεροπλάνα F16 κατά 90% στη χώρα της, από εγχώρια βιομηχανία; Μόνο το 10%…
      ΚΥΡΙΑΚΟΣ ΣΠΥΡΙΟΥΝΗΣ: Τους τα έδωσαν οι Αμερικάνοι.
      ΠΕΤΡΟΣ ΜΟΛΥΒΙΑΤΗΣ: Ναι, γιατί να μην τα δώσουν και σε μας; Γιατί δεν το ζητήσαμε κι εμείς, στρατηγέ.
      Εν πάση περιπτώσει, θα καταντήσουμε με αυτές τις συνθήκες να προμηθευόμεθα ανταλλακτικά συντόμως για τα F16 από την Τουρκία.
      Και μιλώντας για την Τουρκία, κύριε Πρόεδρε: Μας είπε ο κύριος Υφυπουργός ότι «βεβαίως δεν θα μειώσουμε τις δαπάνες μας για να έχουμε ισχυρή άμυνα». Από το 2000 μέχρι σήμερα, τα τρία αυτά τελευταία χρόνια, τη μετά Ελσίνκι περίοδο δηλαδή, όπου η Κυβέρνηση ισχυρίζεται ότι έχουν βελτιωθεί οι ελληνοτουρκικές σχέσεις –κι εγώ θα είμαι ο πρώτος που θα ευχηθώ να βελτιωθούν πράγματι και ουσιαστικά οι ελληνοτουρκικές σχέσεις, αυτό απαιτεί το συμφέρον και των δύο λαών- οι αμυντικές δαπάνες της χώρας μας εκτοξεύθηκαν σε ύψη άνευ προηγουμένου.
      Εάν, κύριε Πρόεδρε, υπήρχε πραγματική βελτίωση των σχέσεών μας με την Τουρκία, εγώ δεν θα έλεγα να μειωθούν –ασφαλώς όχι- οι δαπάνες. Αλλά θα περίμενε κανείς να μείνουν τουλάχιστον στάσιμες. Αυτή η εκτόξευση των αμυντικών δαπανών την τελευταία τριετία τι σημαίνει, κύριε Πρόεδρε; Ή ότι δεν βελτιώθηκαν οι σχέσεις μας με την Τουρκία, όπως ισχυρίζεται η Κυβέρνηση, ή ότι κάνουμε –για να μην πω άλλη λέξη- σπατάλες σε αστρονομική κλίμακα τρισεκατομμυρίων δραχμών, τα οποία χρεώνονται οι μελλοντικές γενεές.
      ΚΥΡΙΑΚΟΣ ΣΠΥΡΙΟΥΝΗΣ: Τα Ίμια.
      ΠΕΤΡΟΣ ΜΟΛΥΒΙΑΤΗΣ: Εντάξει. Να μας το πείτε, στρατηγέ μου. Να μας το πει η Κυβέρνηση ότι λόγω των Ιμίων έχει οδηγηθεί σ’ αυτήν την κατάσταση της ομηρίας. Αν είναι έτσι, να μας το πούνε. Δεν μας το λένε όμως. Άλλα μας λένε.
      Επαναλαμβάνω, λοιπόν, κύριε Πρόεδρε. Ή η Κυβέρνηση δεν λέει την αλήθεια ή έχουμε μπει σ’ ένα χορό δαπανών τρισεκατομμυρίων δραχμών άνευ λόγου. Ενός λόγου που να αναφέρεται στις αμυντικές ανάγκες της χώρας. Δεν ξέρω ποιοι άλλοι λόγοι μπορεί να υπάρχουν.
      Και θα ήθελα πάρα πολύ πάνω σ’ αυτά τα ερωτήματά μας να έχουμε κάποτε μιαν απάντηση από την Κυβέρνηση.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, πρέπει να εκτιμήσω δύο πράγματα και για τον κύριο Υπουργό και για τον κ. Μολυβιάτη: τα είπανε σύντομα και ουσιαστικά και οι δύο. Αυτό πρέπει να το κάνουν και οι άλλοι για να δίνουμε τη δυνατότητα σε περισσότερους συναδέλφους να μιλάνε.
      Το λόγο έχει ο κύριος Υπουργός.
      ΘΕΟΔΩΡΟΣ ΚΟΤΣΩΝΗΣ (Υφυπουργός 	Εθνικής Άμυνας): Θα με συγχωρήσετε που θα απασχολήσω για λίγο τη Βουλή, αλλά πρέπει να δώσω μια πολύ σύντομη απάντηση στον κ. Μολυβιάτη. Όσον αφορά στο θέμα του ύψους των δαπανών της εθνικής άμυνας –βέβαια δεν έχω και μεγάλη εμπειρία, λίγους μήνες είμαι σε αυτό το Υπουργείο- διαπίστωσα ότι γίνεται μια πολύ βαθιά και μεγάλη ανακατάταξη και αναδιάρθρωση των Ενόπλων Δυνάμεων της χώρας. Έχουμε ένα νέο αμυντικό δόγμα με μεταφορά δυνάμεων από τα βόρεια σύνορα προς ανατολάς και ταυτόχρονα έχουμε και την εισαγωγή του θεσμού των επαγγελματιών οπλιτών.
      Συμβαίνουν, δηλαδή, πράγματα που εκσυγχρονίζουν τις Ένοπλες Δυνάμεις και πέρα από τις ανάγκες για εξοπλισμούς, υπάρχουν έξοδα (εγκατάλειψη στρατοπέδων, μεταφορά σε καινούρια, εμπλουτισμός των καινούριων με νέες εγκαταστάσεις κλπ.)
      Έτσι, λοιπόν, εκ των πραγμάτων υπάρχουν έξοδα, υπάρχουν δαπάνες, αλλά λάβετε υπόψη σας ότι μέχρι να φτάσουμε στην ηρεμία, που όλοι ελπίζουμε σ’ αυτήν τη χώρα σε σχέση με τον ανήσυχο και μονίμως επιθετικό γείτονά μας, θα περάσουμε από μία φάση, που θα υπάρχει μία ύψωση των δαπανών για να βρεθούμε σε πλεονεκτικότερη θέση την ώρα της τελικής συμφωνίας.
      Νομίζω πως όλοι ξέρουμε από την εμπειρία μας ότι χρειάζονται οι Ένοπλες Δυνάμεις πέρα από την ασφάλεια της χώρας και για τη διασφάλιση ορισμένων διαπραγματευτικών ατού με όποιο γείτονα έρχεσαι σε διαπραγματεύσεις, για να καταλήξεις σε κάποια συμφωνία.
      Τέλος, σας παρακαλώ, ειδικά η δική σας η πλευρά να μην επιμένει στο δημόσιο χαρακτήρα της υπό ίδρυση εταιρείας. Είστε ένα κόμμα, που διακηρύττει τη φιλελεύθερη άποψη και αυτό είναι σεβαστό. Τώρα τι θέλετε να κάνετε; Θέλετε να παραστήσετε τους σοσιαλιστές και κόπτεστε για το δημόσιο χαρακτήρα της νέας εταιρείας;
      (Θόρυβος από την πτέρυγα της Νέας Δημοκρατίας)
      Σας είπα ξεκάθαρα ότι εμείς καλύπτουμε, όσο είμαστε Κυβέρνηση και θα είμαστε Κυβέρνηση για χρόνια ακόμα, παρά τις δικές σας ελπίδες, το δημόσιο χαρακτήρα αυτής της εταιρείας. Δηλώστε και εσείς ρητά ότι εάν γίνεται κυβέρνηση μετά τις εκλογές, θα καλύψετε και εσείς το δημόσιο χαρακτήρα αυτής της εταιρείας. Είναι ξεκάθαρα τα πράγματα!
      ΠΕΤΡΟΣ ΜΟΛΥΒΙΑΤΗΣ: Κύριε Πρόεδρε, θα ήθελα το λόγο για ένα λεπτό.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Μολυβιάτη.
      ΠΕΤΡΟΣ ΜΟΛΥΒΙΑΤΗΣ: Εγώ, κύριε Πρόεδρε, έκανα –πιστεύω- μία ουσιαστική και σε ήρεμους τόνους παρέμβαση. Δεν θα ακολουθήσω τον κύριο Υφυπουργό στην οξύτητα και στις ύβρεις που εξέπεμψε εναντίον του κόμματός μας. Δεν έχουν θέση, νομίζω, σ’ αυτήν την Αίθουσα αυτού του είδους οι παρεμβάσεις.
      ΘΕΟΔΩΡΟΣ ΚΟΤΣΩΝΗΣ (Υφυπουργός 	Εθνικής Άμυνας): Για ποιες ύβρεις μιλάτε;
      ΠΕΤΡΟΣ ΜΟΛΥΒΙΑΤΗΣ: Σας παρακαλώ, κύριε Υπουργέ, να μη διακόπτετε.
      ΘΕΟΔΩΡΟΣ ΚΟΤΣΩΝΗΣ (Υφυπουργός 	Εθνικής Άμυνας): Εγώ σας παρακαλώ. Για ποιες ύβρεις μιλάτε; Δεν το δέχομαι αυτό το πράγμα.
      ΠΕΤΡΟΣ ΜΟΛΥΒΙΑΤΗΣ: Καθίστε κάτω και να μη διακόπτετε, όπως δεν σας διέκοψα.
      ΘΕΟΔΩΡΟΣ ΚΟΤΣΩΝΗΣ (Υφυπουργός 	Εθνικής Άμυνας): Δεν το δέχομαι επ’ ουδενί. Έχω δεκαπέντε χρόνια σ’ αυτήν την Αίθουσα. Θέλω να μου κατονομάσετε τις ύβρεις που λέτε.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, αφήστε τον να ολοκληρώσει.
      ΠΕΤΡΟΣ ΜΟΛΥΒΙΑΤΗΣ: Δεν μπορεί ο κύριος Υπουργός να επιτίθεται κατά της Νέας Δημοκρατίας μ’ αυτόν τον τρόπο. Δεν το δεχόμαστε! Επιτέλους αυτή η καθεστωτική νοοτροπία της Κυβέρνησης που δεν δέχεται καμία κριτική, κανένα έλεγχο, πρέπει να σταματήσει και πιστεύω ότι θα τη σταματήσει ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κύριε Μολυβιάτη, πρέπει εδώ να ξέρουμε τι λέμε. Έτσι δεν είναι; Το Προεδρείο κρίνει ότι δεν υπήρξαν ύβρεις. Ίσως υπήρξε σκληρή πολιτική τοποθέτηση, αλλά ύβρεις δεν υπήρξαν και παρακαλώ να τα οριοθετούμε αυτά τα πράγματα. Θεωρώ ότι ως ένα βαθμό ο κύριος Υπουργός ίσως δικαιολογημένα εξανέστη, διότι πράγματι δεν υπήρξαν ύβρεις. 
      ΠΕΤΡΟΣ ΜΟΛΥΒΙΑΤΗΣ: Ήμουν πολύ προσεκτικός. Γιατί να αντιδράσει;
      ΠΡΟΕΔΡΕΥΩΝ (Κωνσταντίνος Βρεττός): Μια σκληρή αντιπαράθεση θα υπάρχει. Ας μην το παρακάνουμε και δημιουργούμε προβλήματα.
      Το λόγο έχει ο κ. Αποστολάκης, Κοινοβουλευτικός Εκπρόσωπος του ΠΑΣΟΚ.
      ΔΗΜΗΤΡΙΟΣ ΑΠΟΣΤΟΛΑΚΗΣ: Θα ξεκινήσω το λόγο μου, απαντώντας στον κ. Μολυβιάτη. Δεν είδα καμία ύβρη εκ μέρους του κυρίου Υπουργού. Αντιστρόφως, είδα ύβρη εκ μέρους συναδέλφου, ο οποίος μίλησε για απάτες. Μέσα στη Βουλή των Ελλήνων κατηγορώντας μια παράταξη ή μια Κυβέρνηση για απάτες, εάν κάποιος δεν φέρει στοιχεία, είναι ένα σοβαρό αδίκημα. Πρόκειται περί μίας συκοφαντίας, την οποία θα πρέπει ο κύριος συνάδελφος να ανακαλέσει. Ή θα φέρει κάποια στοιχεία ή θα ανακαλέσει.
      Συζητάμε σήμερα  για ένα πάρα πολύ σοβαρό νομοσχέδιο πράγματι. Αφορά δύο αμυντικές μας βιομηχανίες που συνδέονται με την αυτοδυναμία της χώρας για τους εξοπλισμούς και την άμυνά της και βεβαίως αφορούν και ένα πολύ μεγάλο αριθμό προσωπικού. Χαίρομαι διότι ο Υπουργός ήταν σαφής. Πρώτον, δεσμεύθηκε για το δημόσιο χαρακτήρα της εταιρείας και δεύτερον, εδήλωσε ότι κανείς από το προσωπικό δεν πρόκειται να απολυθεί. Θα γίνουν πιθανόν κάποιες συνταξιοδοτήσεις, θα γίνουν –αν χρειαστεί- κάποιες μετατάξεις, αλλά καμία απόλυση. Και είναι εντελώς διαφορετικό αυτό από τις απολύσεις, οι οποίες -θυμούνται όλοι- είχαν γίνει το 1991. Η δικαιολογία ότι το ΠΑΣΟΚ εμπόδισε τους εργαζόμενους να δεχθούν τις μετατάξεις νομίζω ότι είναι μόνο για να δικαιολογήσουν τη σκληρότητα τα Νέας Δημοκρατίας προς τους εργαζόμενους.
      Ένα δεύτερο θέμα είναι οι αμυντικές δαπάνες. Πράγματι πρέπει να πούμε για την εκτόξευση των δαπανών. Πράγματι, οι αμυντικές δαπάνες εκτοξεύτηκαν ιδίως μετά το 1996, διότι υπήρξε μία κρίση εκείνη την περίοδο. Όλοι το θυμόμαστε. Υπήρχε μία όξυνση των σχέσεων με την Τουρκία. Η Ελλάδα έπρεπε να εξοπλιστεί και πράγματι έκανε μία μεγάλη προσπάθεια, εξεπόνησε και άρχισε να εκτελεί τα σοβαρότερα αμυντικά προγράμματα που έχουν γίνει ποτέ στη χώρα. 
      ΠΑΝΑΓΙΩΤΗΣ ΛΑΦΑΖΑΝΗΣ: Ξέρετε τι λέτε τώρα; Αυτό που λέτε είναι σοβαρό. Μ’ αυτόν τον τρόπο αναγνωρίζουμε ότι είχαμε πρόβλημα.
      ΔΗΜΗΤΡΙΟΣ ΑΠΟΣΤΟΛΑΚΗΣ: Ήταν μία πράξη, μία ενέργεια, η οποία έγινε αποδεκτή από όλον τον κόσμο, από όλες τις παρατάξεις και από όλο το λαό. Πράγματι οι δαπάνες εκτοξεύτηκαν κοντά στο 5%, υπερβολικό ποσοστό επί του ΑΕΠ για μία χώρα όπως είναι η Ελλάδα, η οποία τώρα προχωρεί και προς την ανάπτυξή της. Είναι γνωστό –το έχουμε ξαναπεί- ότι δαπάνες πάνω από 3% επί του ΑΕΠ για άμυνα υπονομεύουν και υποθηκεύουν το μέλλον της χώρας, εμποδίζουν τη χώρα να προχωρήσει προς αναπτυξιακή πορεία και να εφαρμόσει οποιαδήποτε κοινωνική πολιτική. Γι’ αυτό ήδη μετά το 2000, όταν οι εξοπλισμοί έλαβαν χώρα, όταν έγιναν πραγματικότητα, άρχισε μία σταδιακή μείωση των δαπανών και νομίζω γρήγορα να φτάσουμε στο 3%. Άλλωστε, μπορούμε να πούμε αυτήν τη στιγμή ότι με τους εξοπλισμούς, με την αναδιοργάνωση, με τον εκσυγχρονισμό των Ενόπλων Δυνάμεων, οι Ένοπλες Δυνάμεις είναι σε θέση καλύτερα από ποτέ για να εκτελέσουν την αποστολή τους.
      Τι έγινε όμως και μ’ αυτά τα μεγάλα εξοπλιστικά προγράμματα; Δεν ήταν  μόνο πως εξοπλίστηκαν οι Ένοπλες Δυνάμεις με ό,τι ήταν χρήσιμο και απαραίτητο. Πρέπει πάλι εδώ να αναφερθώ λίγο, διότι μίλησαν προηγούμενοι συνάδελφοι και χρησιμοποίησαν τις  λέξεις «αδιαφάνεια», «αναθέσεις», «τρόπους προμηθείας των Ενόπλων Δυνάμεων». Να σας θυμίσω ότι οι διαδικασίες προκειμένου να εκπονηθεί ένα πρόγραμμα και να εγκριθεί είναι πάρα πολύ περίπλοκες. Υπάρχουν οι επιτροπές από στρατιωτικούς, υπάρχουν οι ειδικοί, τα επιτελεία, τα ανώτατα αεροπορικά συμβούλια, τα ανώτατα στρατιωτικά συμβούλια και των τριών κλάδων, το ΣΑΓΕ, το Συμβούλιο Άμυνας, και βεβαίως και το ΚΥΣΕΑ. 
      ΠΑΝΑΓΙΩΤΗΣ ΛΑΦΑΖΑΝΗΣ:  Το πολίτευμα είναι κοινοβουλευτικό.
      ΔΗΜΗΤΡΙΟΣ ΑΠΟΣΤΟΛΑΚΗΣ: Απ’ όλα αυτά περνούν, κύριε συνάδελφε, και είναι έλεγχοι, οι οποίοι εξασφαλίζουν κατ’ αρχήν τη χρησιμότητα των οπλικών συστημάτων και δεύτερον τη διαφάνεια. 
      Παράλληλα με αυτά τα εξοπλιστικά προγράμματα θα θυμίσω ότι το ποσοστό της μετοχής της ελληνικής αμυντικής βιομηχανίας στους εξοπλισμούς ήταν μόλις 4%. Ταυτόχρονα με την εφαρμογή των εξοπλιστικών προγραμμάτων, άρχισε και μία τεράστια προσπάθεια να μεταβιβαστεί κάποιο μέρος αυτών των προγραμμάτων προς την ελληνική αμυντική βιομηχανία, κρατική και ιδιωτική. Το έργο που έγινε ήταν τεράστιο. Υπολογίζεται ότι το 1998 –είναι βέβαια μια μεγάλη έξαρση η οποία δεν μπορούσε να διατεθεί- θα μπορούσαμε να πούμε ότι έφτασε κοντά στο 38% η συμμετοχή της ελληνικής βιομηχανίας. Αυτό είναι ένα ονειρώδες ποσό. Είναι πάρα πολύ μεγάλο. Ο στόχος είναι το 15%. Ο Υπουργός πιθανόν θα μας πει σε λίγο πού έχουμε φτάσει σ’ αυτήν την περίοδο, αλλά πλησιάζουμε πάρα πολύ προς αυτόν το στόχο.
      Όχι μόνο οι μεγάλες βιομηχανίες πήραν το μερίδιό τους από τα αμυντικά προγράμματα, αλλά δημιουργήθηκαν και πολλές δορυφορικές βιομηχανίες υποστήριξης, αυτοί που λέγονται υποκατασκευαστές, τόσοι πολλοί ώστε έκαναν και ένα δικό τους σύλλογο, ο οποίος συμμετέχει στο σχεδιασμό των προγραμμάτων αυτών.
      Μέσα απ’ αυτό το πρόγραμμα έγινε μία μεγάλη προσπάθεια να στηριχθούν και οι δύο βιομηχανίες για τη συγχώνευση των οποίων συζητούμε σήμερα.
      Και η σκέψη της συγχώνευσης ήταν πολύ παλιά. Αρχίζει από τις αρχές της δεκαετίας του ’90. Η Νέα Δημοκρατία δεν τόλμησε τότε και δεν τόλμησε διότι έπρεπε να κάνει πολύ μεγάλα βήματα. Οι λόγοι που καθυστέρησε η συγχώνευση όλα αυτά τα χρόνια ήταν οι αδυναμίες που υπάρχουν πιθανόν και εντοπίστηκαν απ’ ορισμένους μέσα στο νομοσχέδιο. Αν συνεχίσουμε όμως να βλέπουμε τα μειονέκτημα ή τα προβλήματα που δημιουργούνται από τη συνένωση, δεν πρόκειται να την κάνουμε ποτέ.
      Ξέρετε ότι σε όλο τον κόσμο η φιλοσοφία πλέον είναι «μεγάλοι οργανισμοί», «μεγάλες βιομηχανίες». Αυτό άρχισε από τις ΗΠΑ, όπου εκεί είναι ήδη γιγαντιαίες οι βιομηχανίες και παρ’ όλα αυτά γίνονται συγχωνεύσεις μεταξύ τους. Και αυτό γίνεται για να είναι πιο παραγωγικές και πιο ανταγωνιστικές οι βιομηχανίες. Το ίδιο αρχίζει να γίνεται και στην Ευρώπη. Αυτήν τη στιγμή οι συζητήσεις στην Ευρώπη είναι πώς θα γίνουν οι συγχωνεύσεις των αμυντικών βιομηχανιών των επιμέρους κρατών της Ευρωπαϊκής Ένωσης ούτως ώστε να μπορέσουν να ανταγωνιστούν τις αμερικάνικες πολεμικές βιομηχανίες. Το ίδιο θα πρέπει να κάνει και η Ελλάδα και μέσα σ’ αυτό το πλαίσιο εκπονήθηκε το σχέδιο συγχωνεύσεων των δύο εταιρειών, το οποίο συζητούμε σήμερα εδώ.
      Εάν οι εταιρείες αυτές δεν συγχωνευθούν, είναι καταδικασμένες να συρρικνωθούν και να μη μπορέσουν ποτέ να επιβιώσουν. Και να επιβιώσουν με όρους κανονικούς. Να επιβιώσουν με δυνατότητα να είναι ανταγωνιστικές, να είναι παραγωγικές, να μπορούν να σταθούν στην αγορά και να είναι αποδοτικές και για το δημόσιο, το οποίο τις έχει, αλλά και για το προσωπικό.
      Το προσωπικό θα νιώθει μεγαλύτερη ανασφάλεια αν δεν γίνει αυτή η συνένωση. Το προσωπικό θα αισθανθεί χειρότερες μέρες αν δεν ληφθούν τα απαραίτητα μέτρα και που προτείνονται με το νομοσχέδιο αυτήν τη στιγμή.
      Έχει συμφωνηθεί και έχει δεσμευθεί ο κύριος Υπουργός –και είναι παρήγορο αυτό- ότι κανένας δεν θα απολυθεί. Θα γίνουν πιθανόν ορισμένες πρόωρες συνταξιοδοτήσεις και πιθανόν μερικές μετατάξεις, αν χρειαστεί. Υπάρχουν φορείς στο δημόσιο τομέα και στο Υπουργείο Εθνικής Άμυνας που θα μπορέσουν πιθανόν να απορροφήσουν κάποιους από το προσωπικό που περισσεύει.
      Ο στόχος είναι, και αυτό πρέπει να γίνει, οι δύο αμυντικές βιομηχανίες να συνενωθούν σε μία, η οποία να αναδιοργανωθεί, να εξυγιανθεί, να γίνει παραγωγική, να γίνει ανταγωνιστική ούτως ώστε να μπορεί να επιβιώσει για το μέλλον, να επιβιώσει για την ελληνική αμυντική βιομηχανία, να επιβιώσει για το προσωπικό, το οποίο πράγματι χρειάζεται σ’ αυτές τις δουλειές.
      Θέλω να κλείσω αναφερόμενος για άλλη μια φορά στο γεγονός ότι η ιδέα της συγχώνευσης των δύο εταιρειών ήταν παλαιά. Δεν τολμούσαν, μπορούμε να πούμε, προηγούμενες κυβερνήσεις να κάνουν αυτήν τη συγχώνευση, γιατί αντιμετώπιζαν προβλήματα. Αυτήν τη στιγμή η Κυβέρνηση πήρε αυτό το θαρραλέο βήμα και θα πρέπει όλοι να το υποστηρίξουμε. Αν υπάρχουν λάθη στο νομοσχέδιο, αυτά μπορούν να αντιμετωπιστούν. Είδα ότι η Κυβέρνηση διά του Υπουργού έχει κάνει πολλά βήματα προς την πλευρά των προτάσεων. Έχει δεχθεί εισηγήσεις και τις έχει εφαρμόσει. Εδώ είμαστε να το συζητήσουμε. Τελικά όμως πρέπει να προχωρήσουμε και το νομοσχέδιο να ψηφιστεί.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο Βουλευτής κ. Καμμένος έχει ζητήσει το λόγο επί προσωπικού
      Κύριε Καμμένε, έχετε το λόγο για ένα λεπτό να μας πείτε σε τι συνίσταται το προσωπικό θέμα.
      ΠΑΝΑΓΙΩΤΗΣ ΚΑΜΜΕΝΟΣ: Ευχαριστώ, κύριε Πρόεδρε.
      Ο Κοινοβουλευτικός Εκπρόσωπος του ΠΑΣΟΚ προηγουμένως είπε να ανακαλέσω τις θέσεις τις οποίες πήρα όταν έλαβα το λόγο για απάτες που έχουν γίνει.
      Επιμένω για τις απάτες που έχουν γίνει κατά τη διοίκηση της ΠΥΡΚΑΛ και της ΕΒΟ. Μάλιστα επικαλούμαι τις επιτροπές που έχουν συσταθεί για δύο εξ αυτών των θεμάτων, για την υπόθεση του Μενδρινού και για τα 2,5 δισεκατομμύρια, όπως απάντησε το Υπουργείο στον κ. Σπηλιωτόπουλο, που εδόθησαν μαύρα για την Αρμενία.
      Και το τρίτο θέμα που επικαλούμαι και για το οποίο δεν έχει γίνει επιτροπή, είναι αυτό των πυροσωλήνων βομβιδίων με αυτοκαταστροφή, όπου ουσιαστικά έχει απολέσει γύρω στα 8,6 δισεκατομμύρια η ΠΥΡΚΑΛ απ’ αυτές τις συμβάσεις. Επιμένω για τη λέξη «απάτες», με επιβεβαιώνει και η απάντηση του Υπουργείου προς τον κ. Σπήλιο Σπηλιωτόπουλο και η διενέργεια εξετάσεων που έχει διατάξει ο σημερινός πρόεδρος της ΠΥΡΚΑΛ –ΕΒΟ. Και ζητώ ο Κοινοβουλευτικός Εκπρόσωπος να ανακαλέσει αυτά τα οποία είπε.
      ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει προσωπικό θέμα.
      ΔΗΜΗΤΡΙΟΣ ΑΠΟΣΤΟΛΑΚΗΣ: Για μισό λεπτό.  Το να αναφέρεται ότι έχουν σπαταληθεί χρήματα για ένα  πρόγραμμα και αυτό να ονομάζεται απάτη, είναι συκοφαντία. Λοιπόν, ονομάζω συκοφάντη τον κύριο συνάδελφο. Ή θα φέρει πράγματι αποδείξεις ή θα πρέπει να ανακαλέσει.
      ΠΑΝΑΓΙΩΤΗΣ ΚΑΜΜΕΝΟΣ: Ο κύριος Κοινοβουλευτικός Εκπρόσωπος και πρώην Υπουργός, αυτές τις απάτες που διενεργήθηκαν δεν τις παραδέχεται και διαψεύδει το σημερινό Υπουργό και τη σημερινή διοίκηση της ΕΒΟ-ΠΥΡΚΑΛ.
      ΔΗΜΗΤΡΙΟΣ ΑΠΟΣΤΟΛΑΚΗΣ:  Η απάτη είναι μία λέξη με συγκεκριμένη έννοια, την οποία παραγνωρίζετε.
      ΠΡΟΕΔΡΕΥΩΝ (Κωνσταντίνος Βρεττός): Καλό θα είναι να μη χρησιμοποιούμε βαριές λέξεις, γιατί οι βαριές λέξεις απαιτούν και σοβαρές αποδείξεις. Καλό θα είναι να προσέχουμε, γιατί αν δεν μετράμε τα λόγια μας, υποβαθμίζουμε και το κύρος μας και το κύρος του Κοινοβουλίου. Θέλει προσοχή. Δεν υπάρχει λόγος να καταλήγουμε σε προσωπικά θέματα.
      Προχωρούμε στον κατάλογο των ομιλητών.
      Πρώτος να ομιλήσει είναι ο κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ: Πειθόμενος στα ρήματά σας, θα προσπαθήσω να είμαι σύντομος και ουσιαστικός. 
      Συζητάμε το νομοσχέδιο, το οποίο ρυθμίζει θέματα συγχώνευσης δύο μεγάλων εταιρειών, της ΕΒΟ και της ΠΥΡΚΑΛ. Όπως όλοι γνωρίζουμε σ’ αυτήν την Αίθουσα, υπάρχουν δύο θυγατρικές εταιρείες της ΕΒΟ, για τις οποίες καμία συζήτηση δεν έχει γίνει, παρ’ ότι το θέμα είναι πολύ σοβαρό. Η μία εξ αυτών, είναι η «Μεταλλουργική Ηπείρου ΑΕ», η οποία είναι εγκατεστημένη στα Γιάννενα, στο ακριτικό Πωγώνι, δίπλα ακριβώς από τα ελληνοαλβανικά σύνορα και η άλλη η «Ηλεκτρομηχανική Κύμης».
      Η «Μεταλλουργική ΑΕ» είναι μία εταιρεία, η οποία σήμερα λειτουργεί υπό καθεστώς θυγατρικής εταιρείας της ΕΒΟ, σχεδόν το 100% των μετοχών είναι στην ΕΒΟ και θα συνεχίσει, σύμφωνα με τα οριζόμενα στο νομοσχέδιο, να παραμένει θυγατρική του νέου σχήματος, της νέας εταιρείας, που θα προκύψει από τη συγχώνευση της ΕΒΟ και της ΠΥΡΚΑΛ.  Το θέμα που τίθεται είναι ότι με την πολιτική που ακολουθείται από το Υπουργείο Εθνικής Άμυνας, οι εκτιμήσεις είναι ότι η «Μεταλλουργική Βιομηχανία Ηπείρου» δεν θα μπορέσει να επιβιώσει ως θυγατρική εταιρεία. Πρόκειται για μία εταιρεία, η οποία έκοβε κάλυκες, στη συνέχεια η πρώτη που έκοψε το ευρώ και τώρα τελευταία ελλείψει άλλου αντικειμένου, συνεχίζει να κόβει ευρώ και αναμνηστικά μετάλλια για τους Ολυμπιακούς Αγώνες. Είχε αμυντικό χαρακτήρα, στη συνέχεια η Κυβέρνηση την εγκατέλειψε. Και για να επιβιώσει, στράφηκε σε άλλους τομείς και ορθώς το έπραξε. 
      Δεν άκουσα από τον παριστάμενο Υφυπουργό Εθνικής Άμυνας να κάνει μνεία για τη συγκεκριμένη επιχείρηση. Τι θα γίνει; Ουσιαστικά η «Μεταλλουργική Βιομηχανία Ηπείρου», η οποία απασχολεί σήμερα εκατό άτομα, θα κλείσει; Ανοίγω μία μικρή παρένθεση και λέω ότι μόλις χθες στο Νομό Ιωαννίνων έκλεισε μία άλλη μεγάλη για τα δεδομένα της περιοχής μας βιομηχανία. Αναφέρομαι στα «Χυτήρια Ηπείρου», που απασχολούσε πενήντα εργαζομένους άμεσα και εμμέσως άλλους σαράντα-πενήντα που απασχολούνταν ως ελεύθεροι επαγγελματίες και είχαν σχέσεις συνεργασίας με τα «Χυτήρια Ηπείρου». Βλέπουμε, δηλαδή, επί ημερών σοσιαλιστικής κυβερνήσεως, τη μία μετά την άλλη βαριές και μεγάλες βιομηχανίες του  Νομού Ιωαννίνων να κλείνουν.
      Ο Νομός Ιωαννίνων σήμερα παρουσιάζει δείκτες ανεργίας της τάξεως του 40% για τους νέους κάτω των είκοσι πέντε ετών. Λυπάμαι ειλικρινά γιατί σήμερα η Κυβέρνηση διά του κυρίου Υφυπουργού δεν πήρε καμία θέση για τη «Μεταλλουργική Ηπείρου». Θα περίμενα από τους συναδέλφους του σοσιαλιστικού κόμματος να τοποθετηθούν επ’ αυτού.
      Καταψηφίζω το νομοσχέδιο.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαγεωργίου έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ: Συμφωνώ με τους προλαλήσαντες συναδέλφους μου του ΠΑΣΟΚ ότι το νομοσχέδιο κινείται προς τη σωστή κατεύθυνση και ότι επιδιώκει πολλαπλούς σκοπούς όπως να ενισχύσει την αμυντική βιομηχανία της χώρας μας, να προστατεύσει τους εργαζόμενους και να δώσει μία καινούργια πνοή στο θέμα των αμυντικών εξοπλισμών. 
     Θα ήθελα να σας μεταφέρω την αγωνία των εργαζομένων της «Ηλεκτρομηχανικής Κύμης», η οποία βρίσκεται σε μία περιοχή όπου δεν υπάρχουν δυνατότητες να αναπτυχθεί κάποια σοβαρή επιχειρηματική δραστηριότητα πλην ίσως της τουριστικής. Οφείλω να αναγνωρίσω ότι η Κυβέρνηση κλείνει γόνυ συμπαθείας προς τους εργαζόμενους. Ενώ δεν υπάρχει αμυντικό έργο δίνεται η δυνατότητα μέσα από κυβερνητικές παρεμβάσεις να βρεθεί εργασία που αφορά για παράδειγμα τα αλεξίσφαιρα γιλέκα κλπ., ώστε να απασχολούνται οι εργαζόμενοι. 
     Μια που τόσος λόγος γίνεται για την προστασία των εργαζομένων, θα ήθελα να κάνω μια πρόταση στο άρθρο 5. εκεί που αναφέρει ότι οι «εργαζόμενοι διατηρούν στη νέα εταιρεία τα δικαιώματα και τις υποχρεώσεις που απορρέουν από τις υφιστάμενες κατά το χρόνο συγχώνευσης συμβάσεις και σχέσεις εργασίας» πρέπει να προστεθούν μετά τις λέξεις «νέα εταιρεία» «και στις θυγατρικές Μεταλλουργική Βιομηχανία Ηπείρου και Ηλεκτρομηχανική Κύμης» γιατί ασφαλώς και οι εργαζόμενοι στις θυγατρικές αυτές εταιρείες πρέπει να έχουν και να προκύπτει αυτό με συνάφεια τα ίδια δικαιώματα.
     Νομίζω ότι όλοι μέσα σ’ αυτήν την Αίθουσα συμφωνούμε ότι είναι ένας δύσκολος στόχος για τη χώρα μας να αποκτήσουμε επάρκεια εξοπλισμών. Νομίζω, όμως, ότι με τη συγχώνευση αυτών των δύο εταιρειών ΕΒΟ και ΠΥΡΚΑΛ θα έχουμε ένα εκσυγχρονισμό τους, μία ενίσχυση των κεφαλαίων τους και εν πάση περιπτώσει μια πιο δυνατή εταιρεία που θα μπορέσει να επιβιώσει μέσα στον ανταγωνισμό του διεθνούς συστήματος των εξοπλισμών.
     Δεν είναι οι άλλοι περισσότερο πατριώτες από εμάς ώστε να ακούμε αυτές τις κορώνες και τους λεονταρισμούς από συναδέλφους της Νέας Δημοκρατίας –δεν αναφέρομαι σε όνομα για να μη δημιουργηθεί προσωπικό- ότι τάχα εδώ γίνονται απάτες, ότι όλα είναι διαλυμένα, ότι οι μίζες και τα δισεκατομμύρια χορεύουν.
Είναι πολύ υπεύθυνα πράγματα και θα πρέπει να ξεχωρίσει και τονίσει κανείς το εξής: Εάν γίνονται για εντυπωσιασμό, πρόκειται για ένα αποτυχημένο μέσο το οποίο εν πάση περιπτώσει δεν συμβάλλει στο γόνιμο διάλογο που οφείλεται να γίνεται σ’ αυτήν την Αίθουσα. 
      Εάν από την άλλη πλευρά πρόκειται πράγματι για ουσιαστικά ζητήματα, για το οποίο νομίζω ότι οφείλουμε να διαφωνήσουμε και κανείς δεν μπορεί να προσχωρήσει σ’ αυτήν την άποψη, υπάρχουν δικαιοδοτικά όργανα, υπάρχουν εισαγγελείς, υπάρχουν δικαστήρια και χίλιοι δυο τρόποι για να κατατεθούν αυτά τα στοιχεία, ώστε να έχουμε υποτίθεται ένα αποτέλεσμα. Αλλά τα αόριστα λόγια τα οποία καταλήγουν στο τέλος να ακούγονται πάρα την ένταση που λέγονται φαιδρά, δεν νομίζω ότι μπορούν να πείσουν κανέναν ότι αυτή η Κυβέρνηση και το ΠΑΣΟΚ δεν αγωνιά για το καλύτερο αύριο της αμυντικής μας βιομηχανίας.
      Ακούστηκε πάλι από προηγούμενο ομιλητή ότι εν πάση περιπτώσει, κάποτε θα έκανε αυτήν τη συγχώνευση ΠΥΡΚΑΛ – ΕΒΟ η Νέα Δημοκρατία και επειδή το τότε ΠΑΣΟΚ με τους εκπροσώπους του –εγώ βέβαια δεν ήμουν τότε σ’ αυτήν την Αίθουσα- αντιδρούσε για τους λόγους που φαντάζομαι ότι επικρατούσαν εκείνη την εποχή, σήμερα και παρά τη συμφωνία ότι η κατεύθυνση που επικρατεί είναι η ανάγκη να συγχωνευτούν αυτές οι δύο εταιρείες, η Νέα Δημοκρατία αντιδρά σ’ αυτό το νομοσχέδιο. Τι κάνει, δηλαδή, η Νέα Δημοκρατία; Πείσματα; Δεν ψηφίζει το νομοσχέδιο γιατί κάποτε το ΠΑΣΟΚ δεν είχε συναινέσει σε μία τέτοια πρωτοβουλία; Και αν τολμούσε, και αν είχε τις δυνατότητες, και αν μπορούσε να αντιμετωπίσει και να επικρατήσει και μια εργασιακή ειρήνη, όπως ακούσαμε σήμερα γίνεται με τους εργαζομένους, γιατί δεν το τόλμησε; Άρα, λοιπόν, συνέλαβε μεν το σχέδιο, αλλά δεν είχε τη δυνατότητα, και άρα δεν είχε και την ουσιαστική πρόθεση, να προχωρήσει σ’ αυτήν τη διαδικασία.   
      Νομίζω, λοιπόν, κύριοι συνάδελφοι, ότι σ’ αυτήν την Αίθουσα θα πρέπει επιτέλους να σκεφτόμαστε πιο σοβαρά. Ιδιαίτερα, θα πρέπει να σκεφτόμαστε σοβαρά, αλλά και πατριωτικά, με πραγματικά πατριωτικό σκεπτικό, φρόνημα και ψυχική διάθεση και όχι να καταλήγουμε σε κορώνες. 
      Νομίζω, λοιπόν, ότι εάν πραγματικά ενδιαφερόμαστε για το καλό της χώρας και την αμυντική της θωράκιση, θα πρέπει να συμβάλουμε με ουσιαστικό διάλογο και όχι να προσπαθούμε να απαξιώνουμε αυτήν την τεράστια εθνικής σημασίας προσπάθεια που γίνεται στη χώρα μας από την παρούσα Κυβέρνηση και που νομίζω ότι ένα από τα μέσα της είναι η θέσπιση και η ψήφιση αυτού του νομοσχεδίου. 
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σπηλιόπουλος σε αντικατάσταση του κ. Βλάχου.  
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κύριοι συνάδελφοι, συμμερίζομαι απολύτως τα όσα ελέχθησαν από τον προηγούμενο συνάδελφο, τον κ. Παπαγεωργίου, γιατί μιλάμε πράγματι για ένα πάρα πολύ σημαντικό θέμα, για ένα εθνικό θέμα, την άμυνα της χώρας μας. Η πολεμική βιομηχανία είναι ένας κρίσιμος τομέας για τη χώρα μας, γιατί είναι γνωστοί οι κίνδυνοι που αντιμετωπίζει η χώρα μας και το πώς πρέπει να ξεπεράσει και να αντιμετωπίσει αυτούς τους κινδύνους. Νομίζω, λοιπόν, ότι η αμυντική βιομηχανία παίζει ένα πρωταρχικό ρόλο σ’ αυτήν τη μεγάλη προσπάθεια.
      Ανεξάρτητα, όμως, κύριοι συνάδελφοι, από τη μεγάλη συμβολή της αμυντικής βιομηχανίας στον αμυντικό τομέα, πιστεύω ότι η αμυντική βιομηχανία συμβάλλει σε μεγάλο ποσοστό στην εθνική οικονομία. Είναι μεγάλο το ποσοστό των κεφαλαίων που πηγαίνουν σε ελληνικά χέρια, αντί να πηγαίνουν σε ξένες επιχειρήσεις. Βεβαίως θα ήταν ωφέλιμο όλα τα χρήματα που ξοδεύουμε για την άμυνα της χώρας να πηγαίνουν σε ελληνικά χέρια, όπως είπε προηγουμένως και ο κ. Σπυριούνης. Κάτι τέτοιο θα ήταν σκόπιμο. Βεβαίως, αυτό δεν είναι δυνατόν. Από τη μία πλευρά, δεν υπάρχει η κατάλληλη υποδομή στην Ελλάδα και από την άλλη υπάρχει ο ανταγωνισμός. Όμως, εκεί που μπορούμε να προσφέρουμε, εκεί που μπορούμε να κάνουμε κάτι, είναι να ενισχύσουμε τις υπάρχουσες πολεμικές βιομηχανίες, ούτως ώστε με αυτόν τον τρόπο να συμβάλουμε και στην άμυνα, αλλά και στην εθνική οικονομία.
      Επιπλέον, πιστεύω ότι οι αμυντικές βιομηχανίες –και το λέω γιατί κατάγομαι από ένα μέρος που έχει ένα μεγάλο εργοστάσιο, την ΕΒΟ, στο Αίγιο- συμβάλλουν αποφασιστικά στην τοπική απασχόληση. Πάρα πολλοί άνθρωποι δουλεύουν σ’ αυτό το εργοστάσιο, όπως άλλωστε και στα άλλα εργοστάσια των αμυντικών βιομηχανιών και νομίζω ότι αυτό αποτελεί ένα κρίσιμο ζήτημα για την τοπική απασχόληση.
      Πιστεύω, λοιπόν, ότι με τη συγχώνευση των πολεμικών βιομηχανιών, της ΕΒΟ και της ΠΥΡΚΑΛ, την οποία προωθεί το Υπουργείο δίνει μία νέα ώθηση σ’ αυτόν τον τομέα των αμυντικών βιομηχανιών.
      Υπάρχουν πολλά ερωτήματα, και ακούσαμε πολλά εκ μέρους των συναδέλφων της Αντιπολίτευσης, σε σχέση με το προσωπικό. Νομίζω ότι η παρέμβαση του κυρίου Υφυπουργού ήταν καταλυτική και έδωσε τις απαραίτητες απαντήσεις.
      Εμείς άλλωστε έχουμε χειριστεί τέτοια ζητήματα στο παρελθόν κι έχουμε δείγμα γραφής. Το ότι υπάρχει προσωπικό το οποίο σε ένα, δύο χρόνια φεύγει και συνταξιοδοτείται, νομίζω ότι αυτό δίνει τη δυνατότητα, μαζί με την εθελούσια έξοδο που προωθεί η Κυβέρνηση, να πάρουμε καινούργιο προσωπικό απολύτως εξειδικευμένο, με υψηλή γνώση, υψηλή τεχνογνωσία, ούτως ώστε να γίνει ανταγωνιστική αυτή η βιομηχανία. Γιατί πώς γίνεται ανταγωνιστική μία βιομηχανία; Γίνεται με τον εξοπλισμό, όπου πρέπει να εισαχθεί. Με προσωπικό που είναι τριάντα χρόνια εν υπηρεσία και δούλευε σε παλιές μηχανές απαρχαιωμένες,  χωρίς γνώσεις, δεν είναι δυνατόν να γίνει ανταγωνιστικό το εργοστάσιο και γενικότερα όλα αυτά τα εργοστάσια. Πιστεύω, λοιπόν, ότι με τον εκσυγχρονισμό θα προχωρήσουμε πολύ πιο γρήγορα.
      Ειπώθηκαν πολλά για τους εργαζόμενους. Όμως αν ανατρέξουμε στο παρελθόν –γιατί άκουσα για το 1991-  έχουμε ζήσει τον χειρισμό εκ μέρους της Νέας Δημοκρατίας του ζητήματος τότε με τους εργαζόμενους, με τις απολύσεις. 
      Άκουσα ότι ένας από τους τέσσερις λόγους που ανέφερε η Νέα Δημοκρατία, είναι ότι δεν εξασφαλίζουμε τους εργαζόμενους. Μα, εξασφαλίζονται απολύτως οι εργαζόμενοι. Θα έλεγα και κάτι ακόμα, ότι η εξασφάλιση αυτή δίνεται βέβαια μέσα από το νομοσχέδιο, αλλά έρχεται και από το χειρισμό αυτού του ζητήματος κατά το παρελθόν. 
      Τι είχε κάνει η Νέα Δημοκρατία στο παρελθόν; Τους είχε απολύσει. Και μας είπε πριν από λίγο ο εκπρόσωπος της Νέας Δημοκρατίας ότι προσπάθησε τότε να κάνει μετατάξεις και δεν μπόρεσε. Μα, μετατάξεις έχει κάνει και το ΠΑΣΟΚ, χωρίς να υπάρχει κανένα απολύτως πρόβλημα. Γιατί δεν έκανε τότε τις μετατάξεις, παρά μόνο υπήρξε αυτή η τακτική των απολύσεων που δημιούργησε τόσα προβλήματα; 
      Ακούσαμε όμως ακόμα ότι δεν εξασφαλίζει το δημόσιο χαρακτήρα. Πόσο άλλο να τον εξασφαλίσει; Το είπε επανειλημμένα ο Υπουργός και μάλιστα συμπλήρωσε στο άρθρο 1 ότι εξασφαλίζεται απολύτως ο δημόσιος χαρακτήρας. Το βάζετε όμως ως αιτιολογικό. Όμως, δεν άκουσα τίποτα από εσάς γι’ αυτήν την εξασφάλιση, παρ’ ότι προκριθήκατε. Γιατί δεν είπατε ότι αν κάποια φορά έλθετε στην Κυβέρνηση, θα εξασφαλίσετε το δημόσιο χαρακτήρα; Γιατί δεν κάνετε μία τέτοια δήλωση εδώ στη Βουλή; Από κανένα δεν το άκουσα. 
      ΑΘΗΝΑΙΟΣ ΦΛΩΡΙΝΗΣ: Μα, θα το καταψηφίσουμε το νομοσχέδιο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Άλλο αν το καταψηφίζετε. Το βάζετε όμως σαν πρώτο όρο, για τον οποίο δεν ψηφίζετε το νομοσχέδιο. Λέτε ότι δεν διασφαλίζεται ο δημόσιος χαρακτήρας.
      Ο Υπουργός έκανε δήλωση και συμπλήρωση στο άρθρο 1. Εσείς δεν κάνετε μία δήλωση. Γιατί δεν την κάνετε τη δήλωση; Οι εργαζόμενοι περιμένουν από εσάς. Και ξέρουν πώς χειριστήκατε αυτά τα ζητήματα στο παρελθόν. Και αφού δεν κάνετε αυτήν τη δήλωση, θα μπουν ψύλλοι σ’ αυτιά τους για το πώς πρόκειται να χειριστείτε αυτό το θέμα αν κάποτε έλθετε στην εξουσία.
      Τελειώνοντας, κύριε Πρόεδρε, θέλω να πω κάτι όσον αφορά ένα άλλο ερώτημα που έβαλε η Αντιπολίτευση, ότι δεν εξασφαλίζεται βιωσιμότητα της νέας επιχείρησης: Θα πω ένα μόνο στοιχείο. Για την ΕΒΟ ήδη η ηγεσία του στρατεύματος  έχει αποφασίσει το 556. Ξέρετε τι σημαίνει το 556; Σημαίνει πάνω από μία δεκαετία εργασίας για το μεγάλο εργοστάσιο του Αιγαίου. Δεν είναι αυτό εξασφάλιση; Δεν είναι ένα μέσο για τη βιωσιμότητα; Τι άλλο είναι; Αντί να πάει στην διεθνή αγορά, να κάνει διαγωνισμούς, αποφάσισε η Κυβέρνηση, ο Υπουργός και η ηγεσία του Υπουργείου Εθνικής Άμυνας να αναθέσουν το 556 στην ΕΒΟ. Νομίζω έτσι ότι δίνει μία μεγάλη προίκα σ’ αυτήν τη νέα βιομηχανία, η οποία σε λίγο ξεκινά σε ένα άλλο περιβάλλον ανταγωνιστικό και νομίζω ότι με τις δυνατότητες που της δίνουμε και με τις ευχές όλων μας αυτή η βιομηχανία θα γίνει βιώσιμη και σ’ αυτό το περιβάλλον.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Φλωρίνης έχει το λόγο.
      ΑΘΗΝΑΙΟΣ ΦΛΩΡΙΝΗΣ:  Κύριε Πρόεδρε, κύριοι συνάδελφοι, το σχέδιο νόμου που συζητάμε αναφέρεται στη συγχώνευση δύο ζημιογόνων και υπερχρεωμένων επιχειρήσεων, της ΠΥΡΚΑΛ και της ΕΒΟ, δύο επιχειρήσεων που ανήκουν στην αμυντική βιομηχανία της χώρας μας και την αντικατάστασή τους με τη δημιουργία ενός ενιαίου, επίσης προβληματικού επιχειρηματικού φορέα.
      Κύριοι συνάδελφοι, η περίφημη συγχώνευση που συζητάμε εκκρεμεί από το 
1992 και δυστυχώς προωθείται σήμερα χωρίς να υπάρχει εγκεκριμένο επιχειρηματικό σχέδιο που να εγγυάται τη βιωσιμότητα του νέου φορέα, αφού, όπως προκύπτει από τα στοιχεία των ισολογισμών των δύο εταιρειών, το σύνολο των υποχρεώσεών τους ανέρχεται στο 135% των ιδίων κεφαλαίων, πράγμα που σημαίνει ότι για το νέο φορέα τίθεται εν τη γενέσει του και θέμα ανάκλησης άδειας λειτουργίας. 
      	Συγκεκριμένα, η ΠΥΡΚΑΛ, με μετοχικό κεφάλαιο 187 εκατομμύρια ευρώ και ίδια κεφάλαια 65 εκατομμύρια ευρώ, εμφανίζει σωρευτικές ζημίες ύψους 123 εκατομμυρίων ευρώ, ενώ η ΕΒΟ, με μετοχικό κεφάλαιο 146 εκατομμύρια ευρώ και ίδια κεφάλαια 18 εκατομμύρια ευρώ, εμφανίζει σωρευτικές ζημίες ύψους 129 εκατομμυρίων ευρώ.  Άρα, ο νέος φορέας θα έχει μετοχικό κεφάλαιο 333 εκατομμυρίων ευρώ και ίδια κεφάλαια 84 εκατομμυρίων ευρώ, με σύνολο υποχρεώσεων 448 εκατομμύρια ευρώ, στα οποία, αν προστεθούν και οι ζημίες εξαμήνου, καλύπτουν το 135% των ιδίων κεφαλαίων. Είναι στοιχεία τα οποία θα σας βοηθήσουν, κύριε εκπρόσωπε της Πλειοψηφίας, για τα συμπεράσματά σας. Να δούμε κατά πόσον ήταν αληθινά αυτά που υποστηρίξατε εδώ. 
     ΑΛΕΞΑΝΔΡΟΣ ΑΘΑΝΑΣΙΑΔΗΣ: Εμείς σας δώσαμε αυτά τα στοιχεία.
     ΑΘΗΝΑΙΟΣ ΦΛΩΡΙΝΗΣ: Εξάλλου από τα στοιχεία που παρέθεσε η κοινή διοίκηση της ΠΥΡΚΑΛ και της ΕΒΟ προκύπτει ότι η συγχώνευση προωθείται χωρίς να υπάρχει εγκεκριμένο επιχειρηματικό σχέδιο. Το επιχειρηματικό σχέδιο που εκπόνησε, κύριε συνάδελφε, η DELOITE με εντολή του Υπουργού Οικονομίας δεν έχει εγκριθεί από τα διοικητικά συμβούλια των δύο εταιρειών και ουσιαστικά έχει απορριφθεί. 
     Εδώ, πρέπει να τονίσουμε ότι η διοίκηση απέκρυψε συστηματικά σημαντικά στοιχεία τα οποία προεξοφλούν την προβληματικότητα του νέου φορέα. Ενδεικτικά αναφέρω τα παρακάτω και είναι η απάντηση προς τον τελευταίο ομιλητή, τον κ. Σπηλιόπουλο.
     Προβλέπει την τοποθέτηση νέων παραγγελιών –αναφερθήκατε στην ΕΒΟ της Πάτρας- ύψους 1 δισεκατομμυρίου ευρώ, ως προϋπόθεση να σταματήσει η νέα εταιρεία να είναι ζημιογόνος, αναθέσεις που δεν προβλέπεται να εκτελεστούν, αφού δεν υπάρχουν ανάλογες πιστώσεις. Προβλέπεται, επίσης, έκτακτη χρηματοδότηση ύψους 75 έως 100 εκατομμυρίων ευρώ για εθελουσία έξοδο 800 περίπου εργαζομένων, χωρίς να υπάρχει πρόβλεψη στον προϋπολογισμό ή έστω δέσμευση του αρμόδιου Υπουργού.
     Κύριε Πρόεδρε, κύριοι συνάδελφοι, όλα δείχνουν ότι η οικονομική αιμορραγία για το ελληνικό δημόσιο δεν πρόκειται να σταματήσει με την ψήφιση του παρόντος νομοσχεδίου που επινόησε η Κυβέρνηση ως λύση στη ζημιογόνο ΕΒΟ και ΠΥΡΚΑΛ, που έχει κοστίσει στους Έλληνες φορολογούμενους περισσότερο από 1 τρισεκατομμύριο  δραχμές.
     Επίσης, πρέπει να επισημάνουμε ότι το σχέδιο νόμου προβλέπει σειρά διατάξεων που αντιβαίνουν στην κοινοτική νομοθεσία, αλλά και στο Σύνταγμα της χώρας μας. Για παράδειγμα, αναφέρω ότι προβλέπεται στο νομοσχέδιο πως κάθε ευεργετική διάταξη που ισχύει για τις υφιστάμενες επιχειρήσεις ΠΥΡΚΑΛ και ΕΒΟ, θα ισχύσει και υπέρ του νέου φορέα, όταν γνωρίζουμε ότι η ΕΒΟ λειτουργεί χωρίς άδεια και χωρίς τις απαραίτητες περιβαλλοντικές μελέτες.
     Επιγραμματικά, κύριοι συνάδελφοι, θέλω να πω ότι το συζητούμενο σχέδιο νόμου αποτελεί μια πρόχειρη και αποσπασματική ενέργεια της κυβέρνησης, χωρίς ουσιαστική μελέτη του όλου θέματος, για τη διαπίστωση των αδυναμιών και προβλημάτων των δύο υπό συγχώνευση εταιρειών και τη δημιουργία του νέου επιχειρηματικού φορέα.
      Η Κυβέρνηση, όπως ομολογείται και στην εισηγητική έκθεση, εγκατέλειψε στην τύχη τους τις δύο εταιρείες, οι οποίες με τις διορισμένες –το τονίζω αυτό- από την ίδια διοικήσεις οδηγήθηκαν όχι απλώς σε δυσχερή οικονομική κατάσταση, αλλά σε πλήρη διάλυση και πτώχευση.
      Από κανένα στοιχείο δεν προκύπτει ότι με τη συγχώνευση –όπως γίνεται βέβαια- θα προκύψει μια οικονομικά υγιής, εύρωστη και βιώσιμη επιχειρηματική μονάδα, ικανή να αντιμετωπίσει –γιατί το άκουσα και αυτό- τον ανταγωνισμό σύμφωνα με τους κανόνες της ελεύθερης οικονομίας και αγοράς και ιδιαίτερα σύμφωνα με τις οδηγίες της Ευρωπαϊκής Ένωσης, την εφαρμογή των οποίων είμαστε υποχρεωμένοι να ακολουθήσουμε.
      Κύριε Υφυπουργέ, λυπάμαι που απευθύνομαι σε σας, γιατί από τη συνεργασία που έχουμε, έχω διαπιστώσει τις καλές προθέσεις σας, προσωπικά τις δικές σας. Αυτό όμως δεν φτάνει. Διότι θα έπρεπε εδώ να είναι ο κύριος Υπουργός. Και λυπάμαι που το λέω αυτό, σε κανένα νομοσχέδιο δεν ήρθε, σε κανένα νομοσχέδιο δεν παρουσιάστηκε, ούτε στην Ολομέλεια της Βουλής ούτε στην Επιτροπή, για να εξηγήσει τα πράγματα, ως ο άνθρωπος που γνωρίζει καλύτερα και πολύ περισσότερα, λόγω μεγαλύτερης διάρκειας που έχει στο Υπουργείο. Τελικώς, έρχεστε εσείς. Τι να κάνετε, υποχρεωμένος είστε να ακολουθήσετε τη γραμμή και τις οδηγίες που σας δίδονται. Θα ήθελα όμως να είναι εδώ ο κύριος Υπουργός, ο οποίος έχει και την τελική ευθύνη και των νομοσχεδίων, αλλά και της πολιτικής του Υπουργείου Εθνικής Άμυνας.
      Δέκα και πλέον χρόνια αδιαφορίας, απραξίας και έλλειψης ελέγχου στην ΕΒΟ και στην ΠΥΡΚΑΛ. Ποιος θα πληρώσει το μάρμαρο; Υπερχρεώθηκαν, κόστισαν στους Έλληνες φορολογουμένους ένα τρισεκατομμύριο δραχμές. Κανείς επιτέλους δεν θα πληρώσει; Κανείς δεν ευθύνεται σε αυτό το κράτος; Και αναφερόμαστε σε δύο επιχειρήσεις που ανήκουν στο Υπουργείο Εθνικής Άμυνας. Μας έχουν συνηθίσει όλες οι άλλες επιχειρήσεις και ΔΕΚΟ. Και αυτές, λοιπόν, οι επιχειρήσεις, που ανήκουν στο Υπουργείο Εθνικής Άμυνας, και αυτές ακόμα είναι υπό πλήρη διάλυση; Κανείς δεν ήλεγχε τόσα χρόνια τους διοικούντες εκεί τι έκαναν; Γιατί από χρόνο σε χρόνο τα χρέη μεγάλωναν; Γιατί βυθίζονταν στο βούρκο; Κανείς δεν είχε αυτήν την ευαισθησία να τους ελέγξει; Κανείς δεν παραιτήθηκε από την επιχείρηση; Κανείς δεν μπήκε φυλακή; Πότε θα γίνουμε κράτος;
      Δέκα και πλέον χρόνια…
      Μη γελάτε, κύριε συνάδελφε. Έτσι είναι τα πράγματα. Έχουμε συνηθίσει, γι’ αυτό πάμε κατά διαβόλου!
      ΛΕΩΝΙΔΑΣ ΤΖΑΝΗΣ: Δεν έχουμε στρατιωτικό νόμο εδώ.
      ΑΘΗΝΑΙΟΣ ΦΛΩΡΙΝΗΣ: -Βεβαίως, στρατιωτικός νόμος χρειάζεται! Αυτό είναι; Δεν πρέπει να δίνουν λόγο αυτοί οι οποίοι…
      ΛΕΩΝΙΔΑΣ ΤΖΑΝΗΣ: Δεν νομίζω να ήρθατε εδώ να μας πείτε ότι δεν έχουμε κράτος.
      ΑΘΗΝΑΙΟΣ ΦΛΩΡΙΝΗΣ: … οι οποίοι είναι παράνομοι; Αυτοί οι οποίοι σπαταλούν το ελληνικό χρήμα δεν πρέπει να δώσουν λόγο; Έτσι έχετε συνηθίσει! Σπατάλη!
      ΛΕΩΝΙΔΑΣ ΤΖΑΝΗΣ: Εάν δεν σας αρέσει, να ιδρύσετε ξανά το κράτος.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Πρόεδρε, είμαι σίγουρος ότι εκ παραδρομής του λόγου είπε ο κύριος συνάδελφος αυτό που είπε, ότι δηλαδή χρειάζεται στρατιωτικός νόμος…
      ΑΘΗΝΑΙΟΣ ΦΛΩΡΙΝΗΣ: Κύριε Υπουργέ, καθίστε σας παρακαλώ!
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Όμως…
      ΑΘΗΝΑΙΟΣ ΦΛΩΡΙΝΗΣ: Καθίστε, σας παρακαλώ, κύριε Υπουργέ!
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Εγώ να καθίσω, κύριε Φλωρίνη; Λέτε μέσα στο ναό της δημοκρατίας ότι χρειάζεται στρατιωτικός νόμος! Πιστεύω ότι δεν το εννοείτε!
      ΑΘΗΝΑΙΟΣ ΦΛΩΡΙΝΗΣ: Καταλάβατε…
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Αλλά ήταν μεγάλο ολίσθημα αυτό το οποίο είπατε!
      ΑΘΗΝΑΙΟΣ ΦΛΩΡΙΝΗΣ: Καταλάβατε τη σημασία με την οποία το είπα, έτσι;
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Σας παρακαλώ! Πρέπει να είμαστε προσεκτικοί!
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, κύριοι συνάδελφοι, ο στρατιωτικός νόμος ετέθη ως ερωτηματικό από τον κ. Τζανή.
      ΑΘΗΝΑΙΟΣ ΦΛΩΡΙΝΗΣ: Σας παρακαλώ πάρα πολύ! Καταλάβατε τη σημασία με την οποία ελέχθη, έτσι; Και αφήστε τα αυτά τα «εν τη ρύμη του λόγου».
      ΛΕΩΝΙΔΑΣ ΤΖΑΝΗΣ: Θα μας επιπλήξει τώρα;
      ΑΘΗΝΑΙΟΣ ΦΛΩΡΙΝΗΣ: Καταλάβατε τη σημασία. Όπως το είπατε εσείς, το είπα κι εγώ. Εσάς θα επιπλήξω, κύριε συνάδελφε, που το είπα, γιατί τολμάτε μέσα εδώ να λέτε για στρατιωτικούς νόμους. Εσείς το είπατε και συναινώ, όχι εγώ. Το δικό μου το πνεύμα το καταλάβατε πολύ καλά, κύριε συνάδελφε.
      ΠΡΟΕΔΡΕΥΩΝ (Κωνσταντίνος Βρεττός): Δεν έδωσε την εντύπωση ότι εννοούσε την επιβολή στρατιωτικού νόμου με την έννοια που γνωρίζουμε.
      Ορίστε, συνεχίστε.
      ΑΘΗΝΑΙΟΣ ΦΛΩΡΙΝΗΣ: Ο κ. Καμμένος, κύριε Πρόεδρε, αποκάλυψε συνταρακτικά στοιχεία. Τελικώς έχω τη γνώμη ότι αυτές οι αποκαλύψεις του κ. Καμμένου θα πρέπει τουλάχιστον να διερευνηθούν και εσείς να τις στείλετε στον εισαγγελέα. Μας λέτε κάθε φορά που αποκαλύπτουμε στοιχεία να πάμε στον εισαγγελέα. Όταν πάμε στον εισαγγελέα και έρχεται η υπόθεση στη Βουλή, λέτε ότι δεν έχει καμιά δουλειά η δικαιοσύνη μετά.
      Πότε πλέον θα ενεργήσουμε σαν ένα κράτος που σέβεται τους νόμους; 
      Θα ήθελα, κύριε Υπουργέ, πραγματικά να ψηφίσω το νομοσχέδιο να σταματήσει αυτός ο κατήφορος της ΕΒΟ και της ΠΥΡΚΑΛ. Όμως, δεν θα δώσω θετική ψήφο για έναν και μόνο λόγο: Γιατί είμαι πεπεισμένος και βέβαιος ότι ο νέος φορέας θα είναι και αυτός ελλειμματικός και μετά από λίγα χρόνια θα έρθουμε σ’ αυτήν την  Αίθουσα να συζητάμε για εξυγίανση του νέου φορέα. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Να δώσουμε το λόγο στην κ. Καλαντζάκου και μετά να ακολουθήσει ο κ. Σπηλιωτόπουλος. 
      ΣΟΦΙΑ ΚΑΛΑΝΤΖΑΚΟΥ: Ευχαριστώ πολύ, κύριε Πρόεδρε και κύριε Σπηλιωτόπουλε. 
      Άκουσα πάρα πολλά ευχολόγια σήμερα από την πλευρά της Κυβέρνησης: «Ευχόμαστε η νέα εταιρεία να πάει πολύ καλά», «Ευχόμαστε το μέλλον να είναι ευοίωνο». Αλλά τα καλά στις εταιρείες έχουν άμεση σχέση με την υγεία των εταιρειών. Και η υγεία των εταιρειών είναι να υπάρχει λειτουργία με προοπτική. Όλα τα άλλα είναι δημιουργήματα της φαντασίας εκείνων οι οποίοι θέλουν να φτιάχνουν σενάρια που ακούγονται ωραία στα λόγια, αλλά που κοστίζουν ένα τρισεκατομμύριο δραχμές για τα πειράματα της τελευταίας δεκαετίας. 
      Χθες στο Νομό Μεσσηνίας είχαμε μία πολύ μεγάλη συζήτηση γιατί ο Υφυπουργός Γεωργίας κ. Αργύρης είχε πει ότι θα δοθεί επιδότηση για το ελαιόλαδο στις 16 Οκτωβρίου και δεν δόθηκε ακόμα. Μιλάμε για ένα ποσό κάτω από τετρακόσιες δραχμές το κιλό. Ο κόσμος λοιπόν καταλαβαίνει όταν μιλάει για χρήματα, μιλάει με τα πραγματικά ποσά. Εδώ μιλάμε για ένα τρισεκατομμύριο λες και είναι δίφραγκο. Και νομίζω ότι πρέπει επιτέλους να προσγειωθούμε στον πλανήτη γη και να καταλάβουμε πως αισθάνεται κάποιος όταν στην καθημερινότητά του ακούει ένα τέτοιο ποσό να πετάγεται, να σπαταλιέται γιατί υπάρχει κακός προγραμματισμός. Όλοι μας εδώ και όλοι οι Έλληνες πολίτες είμαστε φορολογούμενοι. Απορώ πώς κάθε χρόνο γυρνάμε ξανά στις εφορίες για να καταβάλουμε τον οβολό μας, όταν κάθε μέρα που περνάει μαθαίνουμε ότι αυτή η συγκεκριμένη κυβέρνηση δεν διαχειρίζεται καλά τα χρήματά μας, τα ελλείμματα στην οικονομία.
      Η συγχώνευση που έχετε επινοήσει αυτή την ώρα της ΕΒΟ και της ΠΥΡΚΑΛ, μετά από πειραματισμούς δεκαετιών, δεν θα φέρει σε πέρας πραγματικά το σκοπό για τον οποίο επιτελείται, και θα έρθουμε ξανά στη Βουλή ναι συζητάμε γιατί αυτή η καινούργια εταιρεία δεν μπορεί να ανταποκριθεί στις ανάγκες του σύγχρονου ανταγωνισμού. Δεν είναι ανάγκη εδώ να εφεύρουμε την πυρίτιδα. Υπάρχουν παραδείγματα σε όλον τον ευρωπαϊκό χώρο για τα πού πηγαίνουν οι τάσεις. Στην Ελλάδα, λοιπόν, εσείς που λέτε ότι είσαστε εκσυγχρονιστές και λέτε εμάς συντηρητικούς, έρχεσθε μετά από δώδεκα χρόνια στα λόγια μας για να κάνετε πράξη τα όσα κατηγορούσατε με πολεμικό τρόπο, με χαιρέκακο τρόπο, με το να ξηλώνετε τα πεζοδρόμια, με το διαστρεβλώνετε τις προθέσεις της Νέας Δημοκρατίας και έχοντας επιπλέον ξοδέψει άλλο ένα τρισεκατομμύριο. Και λέω αυτό το νούμερο γιατί δεν ξέρω αν μπορεί κανείς μας να το γράψει, είναι τόσο πολύ μεγάλο. Έρχεσθε σήμερα να δικαιολογήσετε τα αδικαιολόγητα και ακούμε ευχές για την καινούργια εταιρεία, τι ωραία που θα πάει μπροστά αυτή η καινούργια εταιρεία. 
      Σε έναν καλό γάμο υπάρχει και μία προίκα, υπάρχει μία προοπτική, με κάτι ξεκινάει το καινούργιο ζευγάρι. Εσείς δίνετε στην εταιρεία μόνο την παραγγελία των Ενόπλων Δυνάμεων και την εκποίηση ακινήτων που είναι υποθηκευμένα. Τι να σας πω δηλαδή; Με αυτό το σκεπτικό απορώ πώς μπορείτε να νομίζετε ότι διοικείτε την πολιτεία σήμερα. Οι εργαζόμενοι είναι σαφές ότι δεν εξασφαλίζονται. Και είναι διπλά ανησυχητικό αυτό διότι οι εργαζόμενοι και δεν εξασφαλίζονται αλλά και από την κατάσταση που επικρατεί στην οικονομία και με την ανεργία να καλπάζει ειδικά στις νεότερες ηλικίες και στις γυναίκες, αλλά να μην μπούμε σε αυτό, δεν έχουν κανένα περιθώριο να μπορέσουν να επανενταχθούν εποικοδομητικά και αποδοτικά για το υπόλοιπο του βίου τους μέσα στην ελεύθερη αγορά. Συνεπώς είναι τραγικό σήμερα στο 2003 να δημιουργείτε αυτήν την αβεβαιότητα και την ανασφάλεια στους εργαζόμενους που έχουν δώσει τον εαυτό τους σ’ αυτήν την επιχείρηση. 
      Αν κάποιος στον ιδιωτικό τομέα είχε κάνει τις επιλογές που έχετε κάνει εσείς σαν Κυβέρνηση έντεκα μελέτες, δώδεκα οικονομικοί σύμβουλοι και εκατοντάδες εκατομμύρια δραχμές αργότερα που δεν έχουν φέρει κανένα αποτέλεσμα, θα είχε απολυθεί. 
      Πού ακούστηκε να γίνεται μελέτη μετά από μελέτη η οποία δεν οδηγεί πουθενά; Το έχουμε δει αυτό το βίντεο πάρα πολλές φορές. Νομίζω ότι οι ελληνικές ταινίες δεν έχουν παίξει τόσες φορές στην τηλεόραση όσο η επανάληψη που βλέπουμε στο Κοινοβούλιο και στις επιλογές που κάνετε. Κόβετε ράβετε. Απαξιώνετε οτιδήποτε ανήκει στο δημόσιο και μετά έρχεσθε, όπως κάνετε με την Ολυμπιακή να περάσετε το νέο σύστημα με τροπολογία. Είναι αδιανόητο. Η τύχη αυτού του τεράστιου περιουσιακού στοιχείου αποφασίστηκε με τροπολογία. Θα έπρεπε να αναρωτιόμαστε εμείς που είμαστε εδώ τι κάνουμε. 
      Στη συνέχεια και εν κατακλείδι θέλω να πω το εξής: Πρέπει ο ελληνικός λαός να αντιληφθεί ότι αυτό το σύστημα που λέγεται Κυβέρνηση του ΠΑΣΟΚ δεν έχει καταφέρει παρά να δημιουργεί έξτρα κόστη, έξτρα βάρη για τον Έλληνα φορολογούμενο. Θα δοθεί 1 τρισεκατομμύριο μόνο γι’ αυτές τις δύο εταιρείες, από τους φόρους μας που όλοι οι Έλληνες πολίτες έχουν δουλέψει πάρα πολύ σκληρά και που ο καθένας ανάλογα με την οικονομική του δυνατότητα έχει καταβάλει τον οβολό του.
      Γι’ αυτόν το λόγο η Νέα Δημοκρατία καταψηφίζει κάτι που δεν έχει προοπτική και εγώ προσωπικά ενίσταμαι με κάθε δυνατό τρόπο.
      ΠΡΟΕΔΡΕΥΩΝ (Κωνσταντίνος Βρεττός): Επειδή δημιουργήθηκε ένα λογοπαίγνιο κατά κάποιον τρόπο μετά από μια παρέμβαση του κ. Τζανή με τον κ. Φλωρίνη, θα δώσω το λόγο στον κ. Φλωρίνη γιατί μου ζήτησε να κάνει μια διευκρίνιση.
      ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, δεν είχα καν πρόθεση στην ομιλία μου να εννοήσω αυτό που ίσως μερικοί κατάλαβαν. Απλώς, στην πρόκληση και στον εμπαιγμό στη ρύμη του λόγου και στο πολιτικό χιούμορ που υπάρχει είπα ότι απλώς χρειάζεται πειθαρχία και στρατιωτικός έλεγχος. Τίποτα περισσότερο. Σε καμιά περίπτωση να μην περάσει στο μυαλό κανενός ότι είπαμε πως χρειάζεται στρατιωτικός νόμος όπως θέλουμε να τον παρουσιάζουμε. Προς Θεού, μακριά αυτό από μένα και μακριά μέσα από αυτήν την Αίθουσα. Όταν λέμε εμείς οι στρατιωτικοί ότι χρειάζεται στρατιωτικός νόμος εννοούμε στρατιωτική πειθαρχία και συντεταγμένη τάξη. Τίποτα περισσότερο.
      ΛΕΩΝΙΔΑΣ ΤΖΑΝΗΣ: Έχει λήξει το θέμα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπηλιωτόπουλος έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, για εμάς η αμυντική βιομηχανία, η εγχώρια, η οποία συμπεριλαμβάνει τόσο την κρατική όσο και την ιδιωτική, είναι μοχλός ανάπτυξης, προώθησης και συνεισφοράς στην εθνική μας οικονομία. 
      Η εμπειρία μέχρι σήμερα από την κρατική αμυντική βιομηχανία είναι αρνητικότατη. Ζήσαμε τα γεγονότα 1991-1992 και εξυγιάναμε τότε με μεγάλο κόστος πολιτικό και οικονομικό τις επιχειρήσεις. Αν η ΕΒΟ είχε παραγγελίες μέχρι το 1997 ήταν γιατί εμείς κάναμε συμβάσεις φορητού οπλισμού το 1992 με τις Ένοπλες Δυνάμεις και λειτουργούσε μέχρι το 1997. 
      Τι έκανε η Κυβέρνηση από το 1997 μέχρι σήμερα; Δεν κατάφερε να δώσει παραγγελία του νέου διαμετρήματος του 5,56. Ούτε τα πιστόλια της Αστυνομίας. Και λόγω του ότι πλησιάζουν οι Ολυμπιακοί Αγώνες θα αναγκασθείτε να τα πάρετε κατ’ ανάθεση από τον προμηθευτή. Πού είναι η ελληνική προστιθέμενη αξία; Έτσι χειρίζεσθε την κρατική βιομηχανία;
      Δεύτερον, εμείς θέλουμε μια βιώσιμη κρατική αμυντική βιομηχανία. Δεν είμαστε κρατικιστές, αλλά λόγω του σκοπού των βιομηχανιών αυτών, θέλουμε ένα μείγμα κρατικής και ιδιωτικής αμυντικής βιομηχανίας, ώστε ως εγχώρια βιομηχανία να συμμετέχει στην παραγωγή πλούτου και να στηρίζει τις ελληνικές Ένοπλες Δυνάμεις.
      Εδώ όμως τι κάνατε; Πώς θα επιβιώσει η νέα εταιρεία, κύριε Υπουργέ; 
      Ρωτώ αυτό γιατί; Πρώτα απ’ όλα είναι γνωστή η τακτική να κεφαλαιοποιείτε χρέη, να μεταφέρετε χρέη και ζημίες στο νέο σχήμα, να έχετε εγγυήσεις του δημοσίου για τις δανειοδοτήσεις, να καταπίπτουν οι εγγυήσεις αυτές σε βάρος του δημοσίου και να επαναλαμβάνεται ένας φαύλος κύκλος και το μόνο που καταφέρνουμε είναι συνεχώς να δημιουργείτε ελλείμματα, τα οποία συσσωρευόμενα πάρα πολύ, ασφυκτικά θα έλεγα, πιέζουν τον Έλληνα φορολογούμενο πολίτη.
      Φτιάχνουμε, λοιπόν, τη νέα εταιρεία. Μάλιστα. Ποια είναι η προίκα της, που είπε και η κ. Καλαντζάκου. Δεν μας έχετε δώσει –το ζητήσαμε και στην επιτροπή- την κατάσταση στην οποία βρίσκονται τα ακίνητα. Και οι δήμαρχοι είπαν κάτι, που εδώ μας βάζει σε σκέψεις, ότι εκτός του ότι είναι υποθηκευμένα τα ακίνητα -τα περισσότερα από αυτά δεν ξέρουμε πόσα- μήπως και χωροταξικά δεν είναι αξιοποιήσιμα. Γιατί όταν ο Δήμαρχος στον Υμηττό, παραδείγματος χάρη, λέει ότι θα γίνει πάρκο ή οτιδήποτε άλλο, δεν είναι αξιοποιήσιμο το οικόπεδο. Πώς, λοιπόν, λέτε ότι η προίκα της εταιρείας θα είναι αυτό που δεν ξέρουμε ποιο θα είναι και ποιο δεν θα είναι. Μια δεύτερη προίκα θα είναι οι παραγγελίες των Ενόπλων Δυνάμεων. 
      Να μιλήσουμε πραγματικά; Στο σχέδιο της DELLOITE το επιχειρησιακό, το οποίο δεν έχει εγκριθεί, περιλαμβάνεται για το 2000-2004 παραγγελία για την επιβίωση του νέου σχήματος εκ μέρους των Ενόπλων Δυνάμεων ύψους ενός δισεκατομμυρίου ευρώ. Ουδέποτε στην ιστορία των κρατικών αμυντικών βιομηχανιών τοποθετήθηκε τέτοια παραγγελία. Και δεν τοποθετήθηκε τέτοια παραγγελία ούτε την εποχή κατά την οποία από το 1996 μέχρι σήμερα είχαμε 7 τρισεκατομμύρια δραχμές αγορές κύριου αμυντικού υλικού. Ποιο είναι το ποσοστό, κύριε Υφυπουργέ, από αυτές τις αγορές, που ως ελληνική προστιθέμενη αξία μπήκε στις κρατικές αμυντικές βιομηχανίες; 
      Μας είπατε προηγουμένως ότι στοχεύετε σε ένα 20% ελληνική προστιθέμενη αξία (ΕΠΑ). Ξέρετε ότι και ο κ. Τσοχατζόπουλος και ο κ. Παπαντωνίου εκαυχόντο ότι έχουμε πετύχει μέχρι τώρα 40% ΕΠΑ; Είναι αδύνατον. Ο Σύνδεσμος Ελλήνων Κατασκευαστών Πολεμικού Υλικού (ΣΕΚΠΥ), που συμμετέχει με μεγάλο κόπο στην αγορά αυτή, το ανεβάζει μέγιστο 13%. Και αυτή είναι η πραγματικότητα. Πώς βάζετε, λοιπόν, τόσο φιλόδοξους στόχους και προεξοφλείτε ότι οι Ένοπλες Δυνάμεις θα τοποθετήσουν παραγγελίες ενός δισεκατομμυρίου ευρώ; Αυτό δεν έχει ξαναγίνει. Και μακάρι να μπορούσαν οι Ένοπλες Δυνάμεις να δώσουν ένα δισεκατομμύριο ευρώ στις βιομηχανίες μας. Ποιος δεν το θέλει; Αλλά ξεχνάτε ότι με την πολιτική σας στους εξοπλισμούς, έχετε υποθηκεύσει το μέλλον και των τριών επόμενων κυβερνήσεων όσον αφορά τα δάνεια που έχετε πάρει αν και τα μετακυλίετε από το 2005 και μετά; Πού θα βρεθούν τα λεφτά, όσο και να θέλουμε να προικοδοτήσουμε την κρατική μας αμυντική βιομηχανία; Πέστε μας σας παρακαλώ. Πώς προεξοφλείτε ότι θα βρούμε αυτά τα λεφτά να τα δώσουμε, εάν δεν υπάρχουν; 
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Θα τα βρούμε εμείς. Εσείς μπορεί να μην τα βρείτε. Εμείς θα τα βρούμε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Υφυπουργέ, μην υποβιβάζουμε το θέμα. Τόσο καιρό τι κάνατε, τι βρήκατε; Κατά μία γενική εκτίμηση ένα τρισεκατομμύριο στοίχισε στον ελληνικό λαό αυτή η τακτική του ΠΑΣΟΚ, που αντί να κοιτάξει να χρηματοδοτήσει τις κρατικές αμυντικές βιομηχανίες, χρησιμοποίησε τους συνδικαλιστές και τους εργαζόμενους, εκτρέποντάς τους της αποστολής τους και τους χρησιμοποίησε ως κομματικό στρατό.
      Θα ξεχάσουμε, παραδείγματος χάρη, ότι στο Αίγιο η ΕΒΟ το 1992-1993 με τις μεγάλες κινητοποιήσεις, έβγαλε μέχρι και το πυροβόλο στην εθνικό οδό και έκλεισαν τους δρόμους. Θα ξεχάσουμε ότι αργούσαμε ένα μήνα να τους πληρώσουμε και έκαναν επίσχεση εργασίας, εάν μάλιστα είχαν και παραγγελίες; Από το 1997 μέχρι σήμερα, που δεν υπάρχουν παραγγελίες, ουδεμία επίσχεση εργασίας έγινε στο εργοστάσιο. Μα, αυτή είναι η πολιτική σας. Και θα βρείτε χρήματα τώρα ξαφνικά που δεν θα είστε και κυβέρνηση; Δεν σας νοιάζει, κύριε Υφυπουργέ, γιατί δεν θα είσαστε κυβέρνηση. Εμείς που θα είμαστε κυβέρνηση βλέπουμε ότι έτσι όπως μας τα παραδίδετε δεν μπορούμε να τα στηρίξουμε με τον τρόπο που τα λέτε. Αμυνόμαστε. Σας λέμε φτιάξτε έναν σχήμα έτσι ώστε να μπορέσει να διασωθεί η κρατική αμυντική βιομηχανία, που επί των ημερών σας απαξιώθηκε.
      Λέτε για τους εργαζόμενους, ότι δήθεν κοπτόμεθα. Δεν σας ενδιαφέρει η εργασιακή ειρήνη; Θέλετε δηλαδή να βγουν οι εργαζόμενοι στους δρόμους και να υπονομεύσουν τη νέα εταιρεία την οποία όλοι θέλουμε να λειτουργήσει; Τι κάνετε; Μιλάτε για ένα πρόγραμμα αποχώρησης των εργαζομένων. Μάλιστα. Θα στοιχίσει περίπου 75-100 εκατομμύρια ευρώ. 
      Πείτε μας σας παρακαλώ, υπάρχει πουθενά μέσα, στην ειδική έκθεση του Γενικού Λογιστηρίου του Κράτους τέτοια πρόβλεψη; Από πού κύριε Υφυπουργέ, η επόμενη κυβέρνηση θα στηρίζει το πρόγραμμα της εθελουσίας αποχώρησης των εργαζομένων; 
      Ύστερα λέτε ότι με το άρθρο 5 που επαναλαμβάνει το προεδρικό διάταγμα 178 που έτσι και αλλιώς είναι αυτονόητο –το είπε και ο κ. Λαφαζάνης- ότι στηρίζετε τα εργασιακά δικαιώματα των εργαζομένων. Είναι λάθος, κύριε Υπουργέ. Και σας λέω ότι υπάρχουν δύο αποφάσεις του Αρείου Πάγου, οι οποίες, με την επίκληση των διατάξεων αυτού του προεδρικού διατάγματος που αποσκοπούν  στην προστασία ή την προαγωγή γενικότερα του δημοσίου ή κοινωνικού συμφέροντος, στους νέους εργαζόμενους έδωσε δυσμενέστερους όρους στη συλλογική σύμβαση εργασίας. Υπάρχουν δύο αποφάσεις του Αρείου Πάγου. Γι’ αυτό διαμαρτυρόμαστε εμείς; Υπάρχουν δύο αποφάσεις. 
      ΛΕΩΝΙΔΑΣ ΤΖΑΝΗΣ: Τι λένε; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ:  Δηλαδή, επικαλούμενοι την προστασία ή την προαγωγή γενικότερου δημόσιου ή κοινωνικού συμφέροντος, για να προχωρήσει δηλαδή η εταιρεία, συνάπτουν με τους εργαζόμενους συλλογικές συμβάσεις εργασίας με δυσμενέστερους όρους από τους υπάρχοντες. 
      Ύστερα στην περίπτωση –σας το είπα και δεν μου απαντήσατε στην επιτροπή- που η εταιρεία κηρυχθεί αφερέγγυα, διότι έτσι που την κάνατε αφερέγγυα θα κηρυχθεί, τι θα συμβεί; Όταν υπάρχει αφερεγγυότητα δεν εφαρμόζονται στις μεταβιβαζόμενες επιχειρήσεις οι διατάξεις περί προστασίας των δικαιωμάτων των εργαζομένων ούτε και περί αναδιοργάνωσης ως προς το νέο εργοδότη. Αυτά σας ζητάμε να διασφαλίσετε. Εσείς βάλατε μία γενική διάταξη και νομίζετε ότι με μία γενική διάταξη θα υπερκεράσετε νόμους ειδικούς όσον αφορά τα εργασιακά και τα θέματα της συγχώνευσης. 
      Και ένα άλλο θέμα. Παραβιάζετε την εγχώρια και την κοινοτική νομοθεσία περί ανταγωνισμού. Γιατί το κάνετε αυτό; Διότι εδώ μιλάτε για ενισχύσεις σε μία βιομηχανία η οποία δεν θα είναι καθαρά αμυντική. Σωστά δεν θα είναι καθαρά αμυντική, δεν μπορεί να σταθεί και μόνη της. Θα έχει ως αντικείμενο παραγωγή μεταλλουργικών ηλεκτρονικών ψηφιακών προϊόντων, μηχανημάτων, υλικών μεταφορικών μέσων. Αυτό λέτε εδώ. 
      Και ρωτάμε: Έχετε εξετάσει αν θα μπορείτε τότε να δίνετε αυτά τα προνόμια τα οποία λέτε ότι δίνετε στην εταιρεία για να μπορέσει να επιβιώσει; 
      Και να προχωρήσω παρακάτω: Απαλλάσσετε παρανόμως τα μέλη του Δ.Σ. από την αστική και ποινική τους ευθύνη για κάθε πταίσμα κατά την προετοιμασία και την πραγματοποίηση της συγχώνευσης. Είναι σαφές, σαφέστατο ότι αυτό δεν μπορεί να ισχύσει, κύριε Υπουργέ, διότι παραβιάζεται η Γ΄ κοινοτική οδηγία 78/85 του Συμβουλίου και συγκεκριμένα τα άρθρα 20 και 22 που θεσμοθετούν, όπως και το άρθρο 76 του ν. 2190/20 στον οποίο βασίζεται η νέα εταιρεία, την αστική και ποινική ευθύνη των διοικητικών συμβουλίων για κάθε πταίσμα κατά την προετοιμασία και πραγματοποίηση της συγχωνεύσεως. Μπορείτε με έναν εσωτερικό νόμο να παραβιάσετε την κοινοτική νομοθεσία; Γιατί αυτά τα πράγματα δεν τα έχετε εξετάσει; Έχει πολλά νομικά κενά, έχει πολλά νομικά σφάλματα, έχει εδώ πάρα πολλές νομικές ατέλειες και ασάφειες. Εμείς γι’ αυτό διαμαρτυρόμαστε, γιατί παραδίδετε στους επόμενους ένα σχήμα το οποίο εκ προοιμίου είναι θνησιγενές και είναι και ζημιογόνο. Γιατί το παραδέχεστε σε όλες τις μελέτες που έχετε κάνει και κυρίως του επιχειρησιακού σχεδίου. Δεν θα υπήρχε άλλος λόγος να δώσετε τις προνομίες και τις κεφαλοποιήσεις επί των κεφαλοποιήσεων σε μια νέα εταιρεία και να λέτε ότι τα κέρδη των επομένων πέντε ετών θα τα αφαιρείτε για να εξοφλούν τα χρέη. Και στη συνέχεια δεν λέτε τίποτε. Αυτό τι σημαίνει; Σημαίνει ότι αναγνωρίζετε πως η εταιρεία αυτή δεν θα είναι κερδοφόρος. Και εδώ κοπτόμεθα και φωνάζουμε.
      Η Νέα Δημοκρατία, κύριε Υπουργέ, επειδή πολλά ελέχθησαν –και ας ξεφύγουμε από τις κομματικές αντιπαραθέσεις και να μιλήσουμε για πολιτική- σε αυτά είναι ξεκαθαρισμένη. Ούτε λαϊκίζουμε, ούτε τίποτα. Εμείς λέμε συγκεκριμένα πράγματα. Και μη μας λέτε κρατικιστές. Είπαμε, θέλουμε ένα μέρος της αμυντικής βιομηχανίας δημόσιο, για λόγους εθνικού, ελέγχου -όπως θέλετε πείτε το- και ένα μέρος της αμυντικής βιομηχανίας ιδιωτικό. Και οι δύο να συμμετέχουν στα ευρωπαϊκά προγράμματα, σε κοινή έρευνα και ανάπτυξη, με χρηματοδοτήσεις, με ίσους όρους για να μπορέσουμε να προχωρήσουμε. Αυτό ζητάμε. 
      Η Νέα Δημοκρατία, λοιπόν, το ξεκαθαρίζει. Εμείς τη νέα εταιρεία όχι μόνο θα την κάνουμε βιώσιμη, αλλά θα την κάνουμε κερδοφόρα επ’ ωφελεία και των Ενόπλων Δυνάμεων και της εθνικής μας οικονομίας, διατηρώντας το δημόσιο χαρακτήρα της. Αυτή είναι η θέση της Νέας Δημοκρατίας.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λεωνίδας Τζανής έχει το λόγο.
      ΛΕΩΝΙΔΑΣ ΤΖΑΝΗΣ: Κύριε Πρόεδρε, το νομοσχέδιο ρυθμίζει ένα πολύ απλό θέμα. Το θέμα της συγχώνευσης δύο ανωνύμων εταιρειών, της ΕΒΟ και της ΠΥΡΚΑΛ. Καθορίζει τους όρους υπό τους οποίους μπορεί και πρέπει να γίνει η συγχώνευση αυτών των δύο ανωνύμων εταιρειών, κάθε μία από τις οποίες ανήκει στον ευρύτερο δημόσιο τομέα και επομένως και το προϊόν της συγχώνευσης. Και παρά τη σαφή δήλωση του κυρίου Υπουργού, ανήκει και αυτό στον ευρύτερο δημόσιο τομέα. Δεν μπορεί να γίνει αλλιώς.
      Εδώ θα ανοίξω μία παρένθεση για να πω ότι τουλάχιστον πολιτική σημασία η δήλωση του κυρίου Υπουργού για την υπαγωγή και του νέου νομικού προσώπου στον ευρύτερο δημόσιο τομέα έχει. Και αν θέλετε, έχει και τη σημασία μιας πολιτικής δέσμευσης.
      Απέναντι, λοιπόν, στα πολλά που λέει η Νέα Δημοκρατία -μια και αγαπά τόσο πολύ τους εργαζόμενους, εντελώς όψιμα, θα έλεγα απροσδόκητα όψιμα- καλό θα ήταν να έχουμε και την αντίστοιχη πολιτική δέσμευσή της, αν και ξέρουμε ότι κάθε φορά που γίνεται κυβέρνηση –ευτυχώς σπανίως- λησμονεί τα όσα κατά καιρούς πριν από την κατάκτηση της εξουσίας λέει.
      ΛΕΩΝΙΔΑΣ ΛΥΜΠΕΡΑΚΙΔΗΣ: …ΕΟΚ και το ΝΑΤΟ. Εμείς δεν έχουμε δικαίωμα στους ανθρώπους;
      ΛΕΩΝΙΔΑΣ ΤΖΑΝΗΣ: Θα συνηθίσετε, αγαπητέ μου Λεωνίδα. Άλλα τέσσερα χρόνια και θα ωριμάσετε.
      Η συγχώνευση, λοιπόν, πραγματοποιείται με τη σύσταση μιας νέας εταιρείας και διέπεται από τις διατάξεις του ν. 2190/1920. 
      Αυτήν τη διευκρίνιση τη θεωρώ αναγκαία, κύριε Πρόεδρε, διότι άκουσα από τη συνάδελφο κ. Κανέλλη –και επιτρέψτε μου να πω ότι για την ευφυΐα της αυτό είναι απαράδεκτο, έχω την αίσθηση δε ότι μάλλον λάθος το εκλαμβάνει- ότι διέπεται –λέει- η συγχώνευση αυτή από τις διατάξεις του ν. 3049/2002 που παραπέμπει στις αποκρατικοποιήσεις.
      Να διευκρινίσουμε ότι η μόνη παραπομπή του νομοσχεδίου στο ν. 3049/2002, που αφορά όντως τις αποκρατικοποιήσεις, γίνεται για να εξασφαλιστούν ορισμένες φορολογικές απαλλαγές, για να ρυθμιστούν ορισμένα φορολογικά θέματα κατά παρέκκλιση από το ν.2190/1920. Είναι η μόνη παραπομπή του νομοσχεδίου στο ν.3049/2002. 
      Θεωρώ, λοιπόν, αναγκαία αυτή τη διευκρίνιση. Και επίσης θεωρώ αναγκαίο να τονίσουμε -όπως και η εισηγητική έκθεση το επισημαίνει- ότι αυτό γίνεται με τη λογική της απλούστευσης των διαδικασιών, της συγχώνευσης και της επιτάχυνσης των διαδικασιών. 
      Πρέπει επίσης να πούμε, μια και ο κ. Σπηλιωτόπουλος λίγο πριν αναφέρθηκε σε κάποιες αρεοπαγιτικές αποφάσεις –έχω την αίσθηση ότι λάθος τον συμβουλεύουν- ότι όταν το νομοσχέδιο παραπέμπει στο προεδρικό διάταγμα –δεν θυμάμαι τον αριθμό του τώρα- του 2002 που επιβάλλει στο διάδοχο των συγχωνευομένων επιχειρήσεων φορέα το σεβασμό στα δικαιώματα των εργαζομένων, αυτή η ρύθμιση αφορά το χρόνο της μεταβίβασης. Όταν δηλαδή γίνεται η μεταβίβαση, ό,τι δικαιώματα έχουν από ατομικές ή συλλογικές συμβάσεις εργασίας ασφαλιστικά και συνταξιοδοτικά οι εργαζόμενοι, τα αναδέχεται ο φορέας. 
      Θα συμφωνήσω με τους συναδέλφους που είπαν ότι δεν μπορεί να γίνει αλλιώς. Ζητήθηκε, όμως, κατά τη διάρκεια της συζήτησης στη Διαρκή Επιτροπή έστω και κατά πλεονασμό –και ορθώς ο κύριος Υπουργός το συμπεριέλαβε- να ρυθμιστεί, να διευκρινιστεί αυτό το θέμα.
      Θέλω επίσης να πω ότι κατά τη γνώμη μου το νομοσχέδιο απαντά με σαφή τρόπο και σε προβληματισμούς ορισμένων συναδέλφων, κάποιους από τους οποίους θα ήθελα με απαντητικό τρόπο να τους ξαναθυμίσω.
      Η νέα λοιπόν ανώνυμη εταιρεία, όπως είπαμε, ανήκει στον ευρύτερο δημόσιο τομέα, όπως ανήκαν και οι εταιρείες που συγχωνεύονται σ’ αυτήν. Το σύνολο των τυχόν ευεργετικών διατάξεων, νόμων, προεδρικών διαταγμάτων ή υπουργικών αποφάσεων που έχουν ως τώρα εκδοθεί υπέρ των συγχωνευομένων εταιρειών, εξακολουθεί να συνοδεύει και τη νέα εταιρεία, το νέο νομικό πρόσωπο.
      Τρίτον, το σύνολο των δικαιωμάτων των εργαζομένων των συγχωνευομένων εταιρειών εξακολουθεί να βαρύνει και τη νέα εταιρεία.
      Θέλω επίσης να υπενθυμίσω ότι η πληρότητα του νομοσχεδίου και η απόλυτη συμβατότητά του και προς τις κοινοτικές οδηγίες και προς το κοινοτικό δίκαιο και προς το νέο αναθεωρημένο Σύνταγμα –γιατί ακούστηκαν και απόψεις περί αντισυνταγματικών ρυθμίσεων, ακούστηκαν και απόψεις περί αντιθέσεως στην κοινοτική νομοθεσία- προκύπτει και από την έκθεση της Επιστημονικής Επιτροπής της Βουλής. 
      Κι εδώ πρέπει να πούμε ότι για να μην έχει η Νέα Δημοκρατία να υποστηρίζει μέσα στην αντιφατικότητα της στάσης και της συμπεριφοράς της ορισμένα επιχειρήματα, πρέπει με σαφή τρόπο να κατατεθούν τα περιουσιακά στοιχεία των συγχωνευομένων εταιρειών αδιαφόρως του ότι κάποια απ’ αυτά μπορούν να αντικείμενα των δήμων ή αντικείμενα διαφορετικών χρήσεων γης. Πάντως αποτελούν περιουσιακά στοιχεία των δύο συγχωνευομένων εταιρειών. Και είναι καλό από την πλευρά της Κυβέρνησης να δοθεί ο σχετικός πίνακας για να μην έχει να λέει η Νέα Δημοκρατία.
     Κατά τα λοιπά, αγαπητοί συνάδελφοι, το επιχείρημα ότι αφού είναι παθητικές οι δύο εταιρείες ούτως ή άλλως παθητική θα είναι και η νέα εταιρεία, επιτρέψτε μου να πω ότι είναι εντελώς αντίθετο όχι μόνο με τους κανόνες της πολιτικής οικονομίας όπου εταιρείες που δυσκολεύονται συγχωνεύονται για να ανταποκριθούν στους κανόνες του ανταγωνισμού, αλλά αντιβαίνει και στη λογική. 
     Θα μπορούσε λοιπόν να πει κανείς ότι τουλάχιστον αυτό το επιχείρημα οι συνάδελφοι της Νέας Δημοκρατίας ή όποιοι το επικαλούνται δεν πρέπει να το επικαλούνται γιατί οι δύο «προβληματικές» εταιρείες γεννούν την ελπίδα με τη συγχώνευσή τους ότι θα μπορούν να σταθούν ανταγωνιστικά και να υπηρετήσουν καλύτερα τις ανάγκες της ελληνικής πολεμικής βιομηχανίας.
     Εδώ μία παρένθεση, κύριε Υπουργέ. Θα παρακαλέσω κατά την τοποθέτησή σας, εάν από τους συνεργάτες σας είναι δυνατόν να διατεθούν τα σχετικά στοιχεία, να παρουσιάσετε την εικόνα. Άκουσα τον κ. Σπηλιωτόπουλο προηγουμένως να μέμφεται την Κυβέρνηση για τη μικρή συμμετοχή της ελληνικής πολεμικής βιομηχανίας στις αμυντικές δαπάνες. Εγώ άλλα πράγματα γνωρίζω.
     Γνωρίζω ότι υπάρχει μια θετική εξέλιξη. Δεν ξέρω αν είναι 13%, παραπάνω ή παρακάτω. Θα περιμένουμε να ακούσουμε ποιο είναι το ποσοστό, με το οποίο συμμετέχει η ελληνική πολεμική βιομηχανία στις αμυντικές δαπάνες και ποια είναι η προοπτική της. Εγώ ξέρω πάρα πολύ καλά ότι είναι ραγδαία, θετική η εξέλιξη αυτού του ποσοστού. Είναι καλό λοιπόν να ακουστεί και στους συναδέλφους της Νέας Δημοκρατίας. Έχουν δίκιο σε τούτο, να επιθυμούν δηλαδή να έχουν κάποια συγκεκριμένα στοιχεία.
     Δεν μπορώ όμως, κύριε Πρόεδρε, για μία ακόμη φορά με όποιο σεβασμό μπορώ να τρέφω και να εκδηλώνω προς το ρόλο της Αντιπολίτευσης να μην πω πολύ απλά –και ας μην παρεξηγηθώ- ότι η Νέα Δημοκρατία κοντεύει να μας τρελάνει. Από τη μια πλευρά είναι το κόμμα του άκρατου νεοφιλελευθερισμού, αυτό που διά του Αρχηγού της κατηγορεί το «διεφθαρμένο» κράτος του ΠΑΣΟΚ, το «σπάταλο» κράτος του ΠΑΣΟΚ, τις μεγάλες «δαπάνες». Επαγγέλλεται μάλιστα και ο κ. Καραμανλής ότι θα αυξήσει το ΑΕΠ κατά 10% περιορίζοντας το κράτος. Και όσοι είναι αφελείς δεν αναρωτιούνται πώς θα το περιορίσει το κράτος. 
     Από την κ. Καλαντζάκου άκουσα πριν: «Γιατί κρατάτε τους εργαζόμενους παθητικών επιχειρήσεων;». Αν κατάλαβα καλά αυτό είπε. Κοιτάξτε να δείτε, υπάρχουν δύο τρόποι για να αντιμετωπίζει κανείς τα πράγματα: Ο ένας είναι αυτής της λογικής που λέει ότι αφού είναι παθητική η επιχείρηση, στο δρόμο όλοι, και ο άλλος είναι…
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Μη δημιουργούμε ψευδείς εντυπώσεις.
     ΛΕΩΝΙΔΑΣ ΤΖΑΝΗΣ: Με συγχωρείτε. Εάν η κ. Καλαντζάκου δεν τα είπε αυτά, εγώ θα ζητήσω συγγνώμη. Αλλά αυτά άκουσα.
     Αν λοιπόν η Νέα Δημοκρατία θέλει αυτά, την παρακαλούμε να τα πει αυτά. Θα παρουσιαστούμε μπροστά στο λαό με θέσεις και πρέπει να είμαστε σαφείς στο τι λέμε και στο τι θα κάνουμε. Κι εμείς είμαστε σαφέστατοι. Λέμε ότι όποτε οδηγούμε σε αποκρατικοποιήσεις -το νομοσχέδιο αυτό δεν έχει καμία σχέση με το αντικείμενο- δεν αφήσαμε έναν άνθρωπο στο δρόμο.
     Αυτή είναι η δική μας διαφορά ως προς το βαθμό της κοινωνικής ευαισθησίας. Εις απάντησιν αυτής της δικής μας ευαισθησίας η Νέα Δημοκρατία μόλις έγινε κυβέρνηση το 1990 κατάργησε τα ασφαλιστικά μέτρα στους εργαζόμενους. Ας τα θυμόμαστε λίγο αυτά. Δεν βλάπτει.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Δεν τα θυμάστε καλά.
     ΛΕΩΝΙΔΑΣ ΤΖΑΝΗΣ: Από την άλλη πλευρά, κύριε Πρόεδρε, επειδή η Νέα Δημοκρατία πρέπει να επιλέξει ανάμεσα στο νεοφιλελεύθερο ή στον ψευδοσοσιαλιστικό εαυτό της, ας μας πει γιατί καταψηφίζει το νομοσχέδιο.
Γιατί δεν είναι επαρκές; Ας κάνει συμπληρωματικές προτάσεις. Τις έκανε στην Επιτροπή; Δεν ακούσαμε τίποτα!
      ΙΩΑΝΝΗΣ ΒΑΡΒΙΤΣΙΩΤΗΣ:  Τις κάναμε και δεν έγιναν δεκτές.
      ΛΕΩΝΙΔΑΣ ΤΖΑΝΗΣ: Δεν ακούσαμε τη Νέα Δημοκρατία να πει ότι εάν διορθωθεί το άρθρο 1 κατ’ αυτό τον τρόπο, το άρθρο 2 κατ’ αυτό τον τρόπο θα ψηφίσουμε το νομοσχέδιο, παρά μόνο μέσα στα πλαίσια αυτής της σύγχρονης πολιτικής Βαβέλ είναι και με το χωροφύλακα και με τον αστυφύλακα και ουδέτεροι στο εκκλησιαστικό, αλλά και τοποθετούνται και υποδαυλίζουν το διχασμό του ελληνικού έθνους.
      ΙΩΑΝΝΗΣ ΒΑΡΒΙΤΣΙΩΤΗΣ: Η Κυβέρνηση έχει λάβει θέση για το εκκλησιαστικό;
      ΠΡΟΕΔΡΕΥΩΝ (Κωνσταντίνος Βρεττός): Ψυχραιμία, κύριοι συνάδελφοι. 
      ΛΕΩΝΙΔΑΣ ΤΖΑΝΗΣ: Από την άλλη πλευρά είναι και με τον Τσενάι, είναι και κατά του Τσενάι για να μαζεύουν ψήφους από τους ακροδεξιούς. Είναι υπέρ της κατάργησης του ΣΔΟΕ, αλλά ταυτόχρονα λένε διά του κ. Σουφλιά ότι θα το κρατήσουν και θα το αναβαθμίσουν. Και με το ΑΣΕΠ είναι, αλλά την ώρα που λένε ότι θα το θωρακίσουν, θα το αντικαταστήσουν και με μια άλλη ανεξάρτητη αρχή, για να έχουν τα παιδιά να τείνουν ευήκοους ους ότι εδώ είναι, έρχονται και θα επιβάλουν τη δική τους κατάσταση. Και διακηρύσσουν, λοιπόν, τις αποκρατικοποιήσεις, τον αποτροπιασμό τους για τις μεγάλες δαπάνες, αλλά και είναι αντίθετοι με την ψήφιση ενός νομοσχεδίου, που αποσκοπεί ακριβώς σε αυτό, στον περιορισμό των δαπανών.
      Αγαπητοί συνάδελφοι, ας πούμε τα πράγματα με το όνομά τους. Η Αξιωματική Αντιπολίτευση, κάτω από το μακροχρόνιο άγχος της να επανέλθει στην εξουσία, τα έχει χαμένα. Είναι μια σύγχρονη πολιτική Βαβέλ, που καθημερινά αναιρεί τον εαυτόν της. Εάν αυτό το πράγμα συνεχιστεί, έχω την εντύπωση ότι το ΠΑΣΟΚ έχει πολύ περισσότερες ελπίδες από αυτές που εμφανίζουν οι δημοσκοπήσεις, γιατί το ΠΑΣΟΚ και οι Κυβερνήσεις του λειτουργούσαν  πάντα κάτω από τη λογική της ευθύνης, κάτω από τη λογική της ειλικρίνειας απέναντι στον κόσμο. Αυτό κάνουμε και τώρα, που διακηρύσσουμε ότι συγχωνεύονται οι δύο εταιρείες, παραμένουν στο δημόσιο, δεν θίγεται ο δημόσιος χαρακτήρας τους, δεν θίγονται τα δικαιώματα των εργαζομένων.
      Ας μας πει η Νέα Δημοκρατία επιτέλους ποιες είναι οι θέσεις της. Θα σας παρακαλέσω και πάλι, κύριε Υπουργέ, να δώσετε μία απάντηση στην Αξιωματική Αντιπολίτευση και να τους πείτε ποιο είναι το ποσοστό επί ημερών του ΠΑΣΟΚ συμμετοχής της ελληνικής βιομηχανίας στις αμυντικές δαπάνες. Πείτε τους κάποια στιγμή τα ανταλλακτικά  που τότε αγόραζαν πόσο κόστιζαν και ποιοι τα αγόραζαν, για να σταματήσει αυτή η ιστορία περί του διεφθαρμένου ΠΑΣΟΚ και της αγνής Νέας Δημοκρατίας.
      (Χειροκροτήματα από την πτέρυγα του ΠΑΣΟΚ)
      ΣΠΗΛΙΟΣ ΣΠΗΛΙΟΤΟΠΟΥΛΟΣ:  Κόστιζαν ελάχιστα και ήταν καλύτερα. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κωνσταντίνος Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, το συζητούμενο νομοσχέδιο έχει προκαλέσει την επέκταση της συζητήσεως σε θέματα γενικότερου πολιτικού ενδιαφέροντος. Η αγόρευση του προλαλήσαντος ή προκραυγάσαντος, για να υπογραμμίσω και το τόνο της φωνής, κύριε Τζανή…
      ΛΕΩΝΙΔΑΣ ΤΖΑΝΗΣ: Είναι κλεισμένος ο λαιμός μου.
      ΚΩΝΣΤΑΝΤΙΝΟΣ ΤΑΣΟΥΛΑΣ:  Φανταστείτε και να μην ήταν!
      Η ομιλία, λοιπόν, του προκραυγάσαντος συναδέλφου κ. Τζανή δείχνει ότι στην Ελλάδα δεν ισχύει αυτό που έλεγε ο αείμνηστος Τσαρούχης, δηλαδή ότι εδώ είσαι ό,τι δηλώσεις, αλλά γίνεται και μία επέκταση αυτής της αντίληψης ότι στην Ελλάδα πρέπει να είσαι και ό,τι σε δηλώσουν!
      Η Νέα Δημοκρατία, λοιπόν, δεν είναι ό,τι θα δηλώσετε εσείς, ούτε άκρατος νεοφιλελευθερισμός είναι ούτε όλα αυτά τα οποία εσείς είπατε εν είδει αντιφάσεων που επισημάνατε. Η Νέα Δημοκρατία, θέλετε δεν θέλετε, είναι ένα κόμμα σύγχρονο, που ενδιαφέρεται για τα συμφέροντα των εργαζομένων και τα συμφέροντα περιοχών, όπως η περιοχή την οποία εκπροσωπώ και την οποία το δικό σας κόμμα έχει καταδικάσει να είναι μόνιμα στην τελευταία θέση από πλευράς ανάπτυξης της Ευρωπαϊκής Ένωσης. 
      Επειδή, κύριε Τζανή, γνωρίζετε πολύ καλά ότι το ΠΑΣΟΚ έχει ασκηθεί πάρα πολύ στο αξίωμα της πολιτικής δικονομίας, αυτό που είναι γνωστό στους νομικούς με την αρχαιοπρεπή έκφραση «αξίωμα του άνευ επικουρίας δικάζεσθαι» και το οποίο λέει ότι μπορεί να ενσωματωθούν στο ίδιο δικόγραφο και αντιφατικές εκ πρώτης όψεως προτάσεις, δηλαδή μπορεί να πει κανείς στο ίδιο δικόγραφο «δεν εδανείσθην» και λίγο παρακάτω να πει «άλλως εξώφλησα» -αυτό είναι ένα στοιχείο της δικής σας πολιτικής, που είστε μαθημένοι να είστε και με τους ενοικιαστές και με τους ιδιοκτήτες- και αυτό σήμερα δεν μπορεί να συνεχίζεται.
      Και θα σας πω ότι δεν είναι δυνατόν να λέτε εδώ ότι ενδιαφέρεστε για τους εργαζομένους και για την ανάπτυξη, όταν στο πρόγραμμά σας του 2000 λέτε ότι για πρώτη φορά στο Νομό Ιωαννίνων οι εργαζόμενοι της «Μεταλλουργικής Βιομηχανίας Ηπείρου» αντικρίζουν το μέλλον με αισιοδοξία και πριν λίγες μέρες, με ημερομηνία 29-10-2003 ο Σύλλογος Εργαζομένων της «Μεταλλουργικής Βιομηχανίας Ηπείρου», για την οποία δεν γίνεται μνεία στον πλεονασμό του άρθρου 5 ότι διασφαλίζονται τα δικαιώματά τους, οι εργαζόμενοι, λοιπόν, αυτοί λένε στον Πρόεδρο και στα μέλη της επιτροπής της Βουλής και σήμερα δι’ εμού λένε στη Βουλή ότι η «Μεταλλουργική Βιομηχανία Ηπείρου» ευρισκόμενη στην ακριτική περιοχή του Πωγωνίου Ηπείρου θα πρέπει να συνεχίσει να αποτελεί αναπόσπαστο κομμάτι της νέας εταιρείας, όπως ακριβώς συνέβαινε μέχρι σήμερα και δεν είναι δυνατόν να διανοηθεί κανείς ότι θα μπορέσει να επιβιώσει ως ανεξάρτητη μονάδα χωρίς την οικονομική στήριξη και την αξιοποίηση των παραγωγικών της δυνατοτήτων από τη δημιουργούμενη εταιρεία.
       Σε ό,τι αφορά στις εργασιακές σχέσεις, αυτές δεν μπορεί να είναι διαφορετικές από αυτές που θα ισχύσουν για τους εργαζόμενους στη νέα εταιρεία, κάτι που και μέχρι σήμερα συμβαίνει. Θεωρούμε βέβαιο ότι τα παραπάνω θα προβλέπονται με σαφή τρόπο στο νομοσχέδιο και επειδή δεν προβλέπονται με σαφή τρόπο, το καταθέτω και στα Πρακτικά για την ιστορία του πράγματος, αλλά και για την ανάγκη, έστω και τώρα, να συμπεριληφθεί. Το καταθέτω για να τονίσω ότι το ΠΑΣΟΚ και μέσα από αυτό το νομοσχέδιο, δεν τηρεί τους λόγους του. 
      (Στο σημείο αυτό ο Βουλευτής κ. Κωνσταντίνος Τασούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θα διαβάσω εδώ μια απάντηση που έδωσε ο απών σήμερα κ. Παπαντωνίου σε αναφορά που κατέθεσα για το ίδιο θέμα πριν από αρκετούς μήνες, διότι προοιωνιζόταν αυτή η εξέλιξη και η ανησυχία της θυγατρικής Μεταλλουργικής Βιομηχανίας Ηπείρου που βρίσκεται στην ακριτική επιμεθόριο περιοχή του Πωγωνίου. Είχε εκφραστεί από τότε. Μας απάντησε ο κ. Παπαντωνίου κάτι που δεν βλέπουμε σε αυτό το νομοσχέδιο, ότι το εν λόγω ζήτημα, το ζήτημα δηλαδή του να είναι αυτή η βιομηχανία αναπόσπαστο μέρος της νέας εταιρείας εξετάζεται σε συνεργασία με το συναρμόδιο Υπουργείο Οικονομίας και Οικονομικών και κατά τη σύνταξη του σχεδίου συγχωνεύσεων των εταιρειών ΕΒΟ και ΠΥΡΚΑΛ θα ληφθούν υπ’ όψιν, πέραν των επιχειρησιακών μελετών, και άλλοι παράγοντες, όπως τα ζητήματα περιφερειακής αναπτύξεως και απασχολήσεως που αφορούν ιδίως τις ακριτικές περιοχές.
      Αντ’ αυτού, είδαμε ότι στο νομοσχέδιο αυτό, αλλά και στην έκθεση που σήμερα μας μοιράσατε υπό τον τίτλο «Στοιχεία για τη συγχώνευση των δύο εταιρειών» δεν γίνεται καμία μνεία για τις θυγατρικές εταιρείες. Μάλιστα δε στον πίνακα των στοιχείων που μας μοιράσατε σήμερα των ανεκτέλεστων συμβάσεων, των ανεκτέλεστων προς είσπραξη ποσών από συμβατικές υποχρεώσεις που έχουν οι δύο εταιρείες και στην ΕβΟ, της οποίας είναι θυγατρική η Μεταλλουργική, δεν αναφέρονται ούτε καν οι τρέχουσες συμβάσεις της Μεταλλουργικής, διότι προφανώς –φαντάζομαι- είναι τέτοιας μικρής σημασίας και τέτοιας αμελητέας ποσότητος που δεν εκρίθη άξιο να συμπεριληφθούν στο ανεκτέλεστο υπόλοιπο της μητρικής εταιρείας και των θυγατρικών της. 
      Τα πράγματα λοιπόν δεν είναι καθόλου έτσι όπως τα λέτε. Τα πράγματα εγκυμονούν και εμπνέουν βάσιμες ανησυχίες και είμαστε εδώ σήμερα για να θεραπεύσουμε όσο είναι δυνατόν αυτήν την τελευταία στιγμή αυτές τις ανησυχίες, γιατί δεν είναι μόνο αυτό που είπε ο Κοινοβουλευτικός Εκπρόσωπος της Νέας Δημοκρατίας κ. Μολυβιάτης, ότι δηλαδή αυτό το νομοσχέδιο δεν εξασφαλίζει την οικονομική επιβίωση της νέας εταιρείας, αλλά και δεν εξασφαλίζει τα εργασιακά δικαιώματα των υπαλλήλων τους, συμπεριλαμβανομένων των θυγατρικών, είναι και το ότι σε θέματα που έχουν να κάνουν με τις θυγατρικές υπάρχει μία ακήδεια, μία αφροντισιά, μία έλλειψη ενδιαφέροντος, το οποίο μαρτυρεί ότι στην πραγματικότητα το ΠΑΣΟΚ είναι αυτό σήμερα που ασχολείται περισσότερο με τους αριθμούς και τα νομικά επιχειρήματα παρά με τους ανθρώπους. Και επειδή πρέπει να ασχοληθούμε και με τους ανθρώπους, και όταν μιλάμε για ακριτική περιοχή που χειμάζεται από την ανεργία δεν τίθεται θέμα πού είναι κανείς στο φάσμα των οικονομικών θεωριών, αν είναι δηλαδή φιλελεύθερος ή σοσιαλιστής, διότι εδώ το ζήτημα είναι εθνικό και συνεπώς δεν είναι θέμα θεωρίας, αλλά είναι το εξής:
Πρέπει το κράτος να στηρίξει την παραμεθόριο περιοχή. Πρέπει ο Υπουργός σήμερα, μια και δεν ενσωμάτωσε τη «Μεταλλουργική» στον κυρίως κορμό της νέας εταιρίας, τουλάχιστον στο άρθρο 5 να συμπεριλάβει τη διατύπωση ότι η συγχώνευση διέπεται από τις διατάξεις του π.δ. 178/2002 και οι εργαζόμενοι διατηρούν στη νέα εταιρία –και συμπληρώνω, κύριε Υπουργέ, και παρακαλώ να το βάλετε- και στις δύο θυγατρικές της συγχωνευόμενης ΕΒΟ Α.Ε., δηλαδή στη «Μεταλλουργική Βιομηχανία Ηπείρου» και στην «Ηλεκτρομηχανική Κύμης Ε.Π.Ε.» τα δικαιώματα και τις υποχρεώσεις, που απορρέουν από τις υφιστάμενες κατά το χρόνο συγχωνεύσεως συμβάσεις και σχέσεις εργασίας.
      Είναι ένα νομοσχέδιο, το οποίο επιχειρεί να αντιμετωπίσει ένα σημαντικό θέμα της αμυντικής βιομηχανίας, αλλά που δεν κατοχυρώνει την οικονομική επιβίωση αυτού του νέου ισχυρού φορέα. Είναι ένα νομοσχέδιο, το οποίο δεν καταδέχεται να ασχοληθεί με τις θυγατρικές της ΕΒΟ και να δώσει την αίσθηση και στο Νομό Ιωαννίνων και στο Νομό Ευβοίας ότι φροντίζει για την επιβίωση αυτών των θυγατρικών, που η συνέχιση της υπάρξεώς τους δεν εντάσσεται σε οικονομολογικές θεωρίες ή σε προεκλογικές αντιπαλότητες, αλλά εντάσσεται σε εθνικούς λόγους. Γι’ αυτόν το λόγο ο αείμνηστος Ευάγγελος Αβέρωφ ίδρυσε αυτήν την εταιρεία στο Πωγώνι, διότι ήταν εθνικοί οι λόγοι. Θα μπορούσε κανείς, αν ρωτούσε έναν οικονομολόγο ή έναν τοπογράφο να λάβει απάντηση «να το κάνεις στην περιοχή Γαλατσίου Αθηνών ή στην περιοχή Ηλιουπόλεως», για να είναι τα μεταφορικά των κυαθίων και των άλλων παραγομένων προϊόντων μικρότερα. 
      Πρέπει επιτέλους να καταλάβουμε ότι χρειάζεται και αυτές οι περιοχές, με σαφή πολιτική προτίμηση του κράτους, να επιβιώσουν. Και είναι εντελώς ειρωνικό τι επιφυλάσσει η παράταξή σας στην περιοχή, στην οποία δεν διασφαλίζει σήμερα με αυτό το νομοσχέδιο και τη σιγουριά της συνέχισης των εργασιών και της νομικής ζεστασιάς και κατοχύρωσης μέσα στο νέο σχήμα. Επιφυλάσσει το εξής: Κατά σύμπτωση τραγική αυτές τις μέρες η Περιφέρεια Ηπείρου, ο κομματικός μηχανισμός του ΠΑΣΟΚ δηλαδή στην Ήπειρο, επέλεξε την περιοχή Πωγωνίου, παρά πάσαν μελέτη και γεωλογικό ή περιβαλλοντικό δεδομένο, για να γίνει ο ΧΥΤΑ της περιοχής. Ενώ δηλαδή δημιουργείτε αγωνία στη μοναδική βιομηχανία για την επιβίωσή τους, στέλνετε εκεί τον ΧΥΤΑ, που δείχνει ότι ακόμη και η συγκυρία είναι για σας και ειρωνική και νομίζω και εντελώς δυσάρεστη.
      Ζητώ, λοιπόν, κύριε Υπουργέ, να συμπεριλάβετε στο άρθρο 5 σαφώς ότι η διατύπωση της ισχύος του διατάγματος 178/2002 περιλαμβάνει και τις δύο θυγατρικές της ΕΒΟ. Επίσης να φροντίσετε, μια και έχετε τόση ζέση όση δείξατε, ειδικά η «Μεταλλουργική Βιομηχανία Ηπείρου» να εξασφαλίσει και τις παραγγελίες των κυαθίων, του νέου ντουφεκιού του 5.56. Και αυτό διότι η επιβίωση δεν είναι μόνο θέμα νομικής κατοχυρώσεως, αλλά είναι και θέμα επιχειρηματικής επάρκειας. Και κάτι τέτοιο σήμερα δεν υπάρχει, εις τρόπον ώστε να μην το έχετε βάλει καν στον πίνακα των ανεκτέλεστων υπολοίπων.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Βαρβιτσιώτης έχει το λόγο.
      ΙΩΑΝΝΗΣ ΒΑΡΒΙΤΣΙΩΤΗΣ: Ευχαριστώ, κύριε Πρόεδρε.
      Ο αγαπητός, κατά τα άλλα, συνάδελφος κ. Τζανής είναι προφανές ότι έχει άγχος για την επανεκλογή του. Διότι αλλιώς δεν θα επεδίδετο σε αυτούς τους διθυράμβους…
      ΠΡΟΕΔΡΕΥΩΝ (Κωνσταντίνος Βρεττός): Ποιος δεν έχει; Όλοι έχουμε.
      ΙΩΑΝΝΗΣ ΒΑΡΒΙΤΣΙΩΤΗΣ: Εγώ αναφέρομαι ειδικά στον κ. Τζανή.
      Διότι αλλιώς αυτή η επίδοσή του σε διθυράμβους για το νομοσχέδιο, θα ήταν μάλλον περιττή. Κάθε σοβαρός άνθρωπος δεν είναι δυνατόν παρά να μη βλέπει τα πολύ έντονα αρνητικά στοιχεία του νομοσχεδίου.
      Θα σας διαβάσω το άρθρο 2 του νομοσχεδίου για να δείτε το μέγεθος της ασάφειας του νομοσχεδίου. Τι λέει; Δεν απαιτείται περιγραφή των περιουσιακών στοιχείων των συγχωνευομένων εταιρειών του …..
      ΔΗΜΗΤΡΙΟΣ ΑΠΟΣΤΟΛΑΚΗΣ: Το άλλαξε.
      ΙΩΑΝΝΗΣ ΒΑΡΒΙΤΣΙΩΤΗΣ: Σήμερα; Δεν ξέρω τι προσθέσατε, αλλά πάντως η αναγραφή σε νομοσχέδιο, έστω κι αν άλλαξε σήμερα, τι σημαίνει;
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Σημαίνει ότι άλλαξε.
      ΙΩΑΝΝΗΣ ΒΑΡΒΙΤΣΙΩΤΗΣ: Δεν με ενδιαφέρει τι άλλαξε, με ενδιαφέρει η νοοτροπία που εμφανίζει το νομοσχέδιο. Εμφανίζει η Κυβέρνηση ένα νομοσχέδιο, που λέει «δεν ξέρω τα περιουσιακά στοιχεία και γι’ αυτό δεν χρειάζεται να τα περιγράψω».
      ΛΕΩΝΙΔΑΣ ΛΥΜΠΕΡΑΚΙΔΗΣ: Προσέθεσε ότι όλα τα περιουσιακά στοιχεία μεταβιβάζονται. Και τι έγινε; Πού είναι;
      ΙΩΑΝΝΗΣ ΒΑΡΒΙΤΣΙΩΤΗΣ: Με ενδιαφέρει η σκέψη του συντάξαντος το νομοσχέδιο, ότι δηλαδή η εταιρεία δεν γνωρίζει τα περιουσιακά στοιχεία και γι’ αυτό δεν χρειάζεται περιγραφή τους. Σήμερα υποστηρίζεται ότι άλλαξε. Τι άλλαξε; Περιγράφεται; Πού άλλαξε; Λέτε ότι υπάγονται στη νέα εταιρεία; Ευχαριστώ πολύ. Ποια υπάγονται; 
      Μου έκανε εντύπωση, κύριε Πρόεδρε –την ίδια έκπληξη θα είχατε κι εσείς- όταν στην ακρόαση των φορέων παρουσιάστηκε ο πρόεδρος της νέας εταιρείας ο νυν πρόεδρος, ο οποίος χαμογελάει ανεπιτρέπτως μέσα στην Αίθουσα, αλλά βέβαια δεν υπάρχει Προεδρείο για να τον επαναφέρει στην τάξη. Γιατί είναι απαράδεκτη η συμπεριφορά του προέδρου απέναντι των Βουλευτών  -ήταν στην επιτροπή, είναι και σήμερα-  δεν μπορεί να χαμογελάει ο πρόεδρος όταν Βουλευτής μιλάει, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Για ποιον λέτε;
      ΙΩΑΝΝΗΣ ΒΑΡΒΙΤΣΙΩΤΗΣ: Για τον κύριο εκεί.
      ΠΡΟΕΔΡΕΥΩΝ (Κωνσταντίνος Βρεττός): Δεν τον βλέπω.
      ΙΩΑΝΝΗΣ ΒΑΡΒΙΤΣΙΩΤΗΣ: Δεν φταίω εγώ αν δεν τον βλέπετε. Χαμογελάει ειρωνικά. Δεν με ενδιαφέρει η ειρωνεία του.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Ανθυπομειδιά.
      ΙΩΑΝΝΗΣ ΒΑΡΒΙΤΣΙΩΤΗΣ: Δεν με ενδιαφέρει το ανθυπομειδίαμα ή το ειρωνικό χαμόγελο του κυρίου αυτού. Με ενδιαφέρει ότι μας είπε στην επιτροπή κατά την ακρόασή του ότι επλήρωσε 250 εκατομμύρια δραχμές σε δικηγόρο εκτός εταιρείας, γιατί ο δικηγόρος της εταιρείας του ζήτησε 400 εκατομμύρια δραχμές, για την περιγραφή των τίτλων. Πού είναι αυτοί οι τίτλοι; Είπε ότι έκανε δήθεν σχεδιαγράμματα; Πού είναι αυτά;
      Βέβαια ο νυν πρόεδρος και μελλοντικός πρόεδρος έχει κομματικές περγαμηνές. Ξέρετε τι έχει κάνει στην επαγγελματική του σταδιοδρομία για να αναλάβει αυτήν την υψίστη θέση; Ήταν ιδιαίτερος Υπουργού σε δύο Υπουργεία. Τον συγχαίρω και αυτόν και την Κυβέρνηση. Δεν με ενδιαφέρει ο κύριος πρόεδρος ούτε τα χαμόγελά του. Με ενδιαφέρει ότι παρά τις όποιες βελτιώσεις, εξακολουθεί να είναι ένα νομοσχέδιο τελείως πρόχειρο.
      Όταν συγχωνεύουμε αυτές τις δύο πολεμικές βιομηχανίες, δεν πρέπει να εξασφαλίζουμε κατά τρόπο ρητό ότι δεν θα περιέλθουν σε χέρια ιδιωτών; Ρητορική είναι η ερώτηση, προς υμάς απευθύνεται και θα απαντήσω εγώ. Είναι δυνατόν αύριο  το πρωί να πούμε στη μέθη των αποκρατικοποιήσεων «αποκρατικοποιούμε και αυτήν την πολεμική βιομηχανία μας, τη μόνη που έχουμε ουσιαστικά;» Θα έπρεπε να υπάρχει ρητή δέσμευση ότι αυτή θα μείνει εσαεί στο δημόσιο τομέα. Και αυτό δεν υπάρχει. Νομίζω ότι αυτό είναι μία αδυναμία μεγάλη. Δεν είναι μόνο αυτό που δεν εξασφαλίζεται από το νομοσχέδιο. Δεν εξασφαλίζονται ούτε οι θέσεις εργασίας. 
      Μπορεί να δεχθώ ότι είναι υπερβολικός ο αριθμός προσωπικού που υπάρχει τώρα στις εταιρείες και ότι χάριν υποθέσεως θα μπορούσαμε να δεχθούμε μία μείωση. Αυτό το προσωπικό το οποίο κατ’ ανάγκη δεν θα μείνει στη θέση του, προσωπικό το οποίο βρίσκεται σε μία κρίσιμη ηλικία, σε ηλικία σαράντα πέντε έως πενήντα πέντε ετών, δεν πρέπει να το εξασφαλίσουμε; Σε κανένα άρθρο του νομοσχεδίου δεν προβλέπεται δυνατότητα μετάταξης του προσωπικού. Πρόκειται για αξιόλογο εργατικό δυναμικό, ίσως από τα καλύτερα που έχει η χώρα μας. Έπρεπε να προβλέψουμε μία διέξοδο γι’ αυτούς όταν θα απολυθούν από την εταιρεία. Αυτά που λέτε ότι θα εξασφαλίσετε τις θέσεις εργασίας, τα ακούω μάλλον με γέλωτα και όχι με σοβαρότητα. 
      Θα μπορούσαμε να προβλέψουμε ότι θα δοθούν πλήρεις συντάξεις σαν αποζημίωση ή ότι θα υπάρξει εθελουσία έξοδος. Τίποτα απ’ αυτά δεν προβλέπεται. Μας λέτε ότι θα διατηρήσετε τις θέσεις εργασίας όταν είναι βέβαιο ότι δεν θα το κάνετε. Αν μείνει αυτή η Κυβέρνηση, που είναι βέβαιο ότι δεν θα μείνει για πολύ καιρό, θα δείτε ότι θα αρχίσει να μειώνει θέσεις εργασίας. 
      ΛΕΩΝΙΔΑΣ ΤΖΑΝΗΣ: Εσείς θα τις διατηρήσετε; 
      ΙΩΑΝΝΗΣ ΒΑΡΒΙΤΣΙΩΤΗΣ: Δεν ξέρω αν θα τις διατηρήσω, αλλά θα κάνω μετατάξεις ώστε αυτό το προσωπικό να μπορεί να επιβιώσει.
      ΛΕΩΝΙΔΑΣ ΤΖΑΝΗΣ: Άρα, θα αποκρατικοποιήσετε. 
      ΙΩΑΝΝΗΣ ΒΑΡΒΙΤΣΙΩΤΗΣ: Όχι βέβαια. Είμαι εναντίον της αποκρατικοποίησης της εταιρείας. Σε καμία περίπτωση δεν δέχομαι μία πολεμική βιομηχανία να πέσει σε χέρια ιδιωτών. 
      ΛΕΩΝΙΔΑΣ ΤΖΑΝΗΣ: Χαίρομαι που το ακούω από σας. 
      ΙΩΑΝΝΗΣ ΒΑΡΒΙΤΣΙΩΤΗΣ: Να λυπάστε εσείς, που δεν βάζετε διάταξη ότι δεν θα πέσει σε χέρια ιδιωτών. 
      ΚΥΡΙΑΚΟΣ ΣΠΥΡΙΟΥΝΗΣ: Το εδήλωσαν. Τα Πρακτικά έχουν νομική ισχύ. 
      ΙΩΑΝΝΗΣ ΒΑΡΒΙΤΣΙΩΤΗΣ: Έχω ακούσει τόσες δηλώσεις στη Βουλή από υπεύθυνα χείλη, και την επόμενη μέρα έχουν γίνει τα αντίθετα. Γι’ αυτό θέλω να περιλαμβάνεται σε διάταξη νόμου. 
      ΚΥΡΙΑΚΟΣ ΣΠΥΡΙΟΥΝΗΣ: Πάντως τα Πρακτικά έχουν νομική ισχύ.
      ΙΩΑΝΝΗΣ ΒΑΡΒΙΤΣΙΩΤΗΣ: Ακούστε, κύριε Σπυριούνη. Έχετε κάνει μία λαμπρή στρατιωτική σταδιοδρομία. Αφήστε και μας τους νομικούς να ξέρουμε κάτι περισσότερο από σας. 
      ΚΥΡΙΑΚΟΣ ΣΠΥΡΙΟΥΝΗΣ: Και εγώ νομικός είμαι. 
      ΙΩΑΝΝΗΣ ΒΑΡΒΙΤΣΙΩΤΗΣ: Νομικός του γλυκού νερού είστε. Στρατιωτικός είστε. 
      ΚΥΡΙΑΚΟΣ ΣΠΥΡΙΟΥΝΗΣ: Δεν θέλω να μιλήσω για τον εαυτό μου, αλλά αν θέλετε να μιλήσουμε μεταξύ μας, μπορούμε να το κάνουμε. 
      ΙΩΑΝΝΗΣ ΒΑΡΒΙΤΣΙΩΤΗΣ: Εγώ ήθελα ρητή δέσμευση. 
      ΚΥΡΙΑΚΟΣ ΣΠΥΡΙΟΥΝΗΣ: Δεν κόπηκα σε κανένα μάθημα της νομικής. Διάβαζα μέχρι τις 3.00’ η ώρα το πρωί. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, αφήστε τη στιχομυθία. 
      ΚΥΡΙΑΚΟΣ ΣΠΥΡΙΟΥΝΗΣ: Διάβαζα μέχρι τις 3.00΄η ώρα το πρωί. 
      ΙΩΑΝΝΗΣ ΒΑΡΒΙΤΣΙΩΤΗΣ: Τα δέχομαι όλα αυτά, αλλά δεν έχετε την εμπειρία από τη νομική πράξη. 
      ΚΥΡΙΑΚΟΣ ΣΠΥΡΙΟΥΝΗΣ: Δεν έχουν τα Πρακτικά νομική ισχύ; 
      ΙΩΑΝΝΗΣ ΒΑΡΒΙΤΣΙΩΤΗΣ: Καθόλου. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Σπυριούνη, ο κ. Βαρβιτσιώτης εννοεί ότι δεν έχετε νομική παρουσία σε δικαστήρια. 
      ΙΩΑΝΝΗΣ ΒΑΡΒΙΤΣΙΩΤΗΣ: Πιστεύω, λοιπόν, κύριε Πρόεδρε, ότι έπρεπε να υπάρχει σαφής διάταξη που να εξασφαλίζει το προσωπικό, να προβλέπει ενδεχόμενες μετατάξεις σε άλλους τομείς του δημοσίου τομέα αναγνωριζομένης της προϋπηρεσίας που έχουν. Μόνο τότε θα μπορούσε να πει κανείς ότι υπάρχει διάθεση της Κυβέρνησης να μη θιγεί το προσωπικό. 
      Αυτό που τόνισε ο κ. Τασούλας είναι πράγματι σωστό. Υπάρχουν δύο θυγατρικές εταιρείες η Μεταλλουργική Ηπείρου και η Ηλεκτρομηχανική Κύμης. Και οι δύο βρίσκονται σε ευαίσθητες περιοχές διότι η μια βρίσκεται πάνω στα σύνορα και η άλλη διότι βρίσκεται σε νομό ο οποίος έχει υποστεί μείωση της απασχόλησης. Γιατί αυτές οι δύο εταιρείες δεν περιλαμβάνονται μεταξύ των συγχωνευομένων; Ο πρόεδρος της νέας εταιρείας δήλωσε ότι θα συνεχιστεί το ίδιο καθεστώς. 
Μα, δεν θέλουμε να συνεχίσει το ίδιο καθεστώς. Θέλουμε να γίνουν κορμός στη νέα εταιρεία. 
      Κύριε Πρόεδρε, όλα όσα ελέχθησαν με έχουν πείσει ότι δεν εξασφαλίζεται ούτε η οικονομική βιωσιμότητα της νέας εταιρείας, αλλά ούτε και οι θέσεις εργασίας. Κατά συνέπεια, ακολουθώντας και πιστεύοντας στη γραμμή του κόμματος, θα καταψηφίσω το νομοσχέδιο. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Αποστολάκης.
      ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, εδώ είναι Κοινοβούλιο και δεν είναι δικαστήριο και οι πολιτικές δεσμεύσεις είναι πολύ σοβαρότερες από τις νομικές δεσμεύσεις και ξέρει ο κύριος συνάδελφος, δεδομένου ότι έχει μακρά ιστορία και στο Κοινοβούλιο, ότι το ΠΑΣΟΚ ουδέποτε και σε καμία περίπτωση διαμόρφωσε ή άλλαξε τη μορφή μιας εταιρείας απολύοντας το προσωπικό. Έπαιρνε όλα εκείνα τα μέτρα που ήταν απαραίτητα.
       ΙΩΑΝΝΗΣ ΒΑΡΒΙΤΣΙΩΤΗΣ: …να προβλέπει μετατάξεις!
       ΠΡΟΕΔΡΕΥΩΝ (Κωνσταντίνος Βρεττός): Κύριε Βαρβιτσιώτη, σας παρακαλώ! Έτσι, δεν καταγράφεται τίποτα στα Πρακτικά. 
      ΔΗΜΗΤΡΙΟΣ ΑΠΟΣΤΟΛΑΚΗΣ: Αντίθετα, η Νέα Δημοκρατία με το πρόσχημα ότι οι συνδικαλιστές δεν συμφώνησαν το 1991 επί υπουργίας σας, κύριε Βαρβιτσιώτη,  απέλυσε το προσωπικό που δούλευε σ’ αυτές τις εταιρείες. 
      ΙΩΑΝΝΗΣ ΒΑΡΒΙΤΣΙΩΤΗΣ: Απολύσαμε προσωπικό που είχε προσληφθεί τις παραμονές των εκλογών.
      ΔΗΜΗΤΡΙΟΣ ΑΠΟΣΤΟΛΑΚΗΣ: Επιτρέψτε μου να ολοκληρώσω, σας παρακαλώ.
      Επομένως εκείνο που μετράει σήμερα εδώ είναι ότι καμία νομική δέσμευση δεν μπορεί να είναι σοβαρότερη και πιο υποχρεωτική για τους επερχόμενους από την πολιτική δέσμευση, την οποία ανέλαβε προηγουμένως ο κύριος Υπουργός. 
      ΙΩΑΝΝΗΣ ΒΑΡΒΙΤΣΙΩΤΗΣ: Μα, γιατί λέτε πράγματα που δεν είναι ακριβή; 
      ΔΗΜΗΤΡΙΟΣ ΑΠΟΣΤΟΛΑΚΗΣ: Πέραν τούτου, θα ήθελα να επαναλάβω ότι δέσμευση αποτελεί και η ιστορία και η πρακτική την οποία η Κυβέρνησή μας, το ΠΑΣΟΚ, έχει ακολουθήσει σε όλες τις ανάλογες περιπτώσεις. 
      Ευχαριστώ, κύριε Πρόεδρε. 
      ΙΩΑΝΝΗΣ ΒΑΡΒΙΤΣΙΩΤΗΣ: Εάν πάρουμε και τις ανάλογες περιπτώσεις, καήκαμε! 
      ΛΕΩΝΙΔΑΣ ΤΖΑΝΗΣ: Δεν είναι δυνατόν σε ένα νόμο όπου δεν προβλέπονται αποκρατικοποιήσεις, να προβλέπονται μετατάξεις!
      ΠΡΟΕΔΡΕΥΩΝ (Κωνσταντίνος Βρεττός): Κύριε Τζανή, δεν σας έδωσα το λόγο. 
      Το λόγο έχει ο κ. Σπηλιωτόπουλος. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, ζήτησα το λόγο μόνο για την αποκατάσταση της ιστορικής αλήθειας. 
      Επειδή χρησιμοποιείτε συνεχώς αυτό το επιχείρημα, δηλαδή ότι τότε η Νέα Δημοκρατία απέλυσε και εμφανίζεται η Νέα Δημοκρατία να έχει την εικόνα ενός ανάλγητου κόμματος, μιας Κυβέρνησης η οποία ήθελε να κάνει κακό στους εργαζόμενους, θα ήθελα να σας πω ότι η πραγματικότητα ακούστηκε διά χειλέων του Κοινοβουλευτικού μας Εκπροσώπου  κ. Μολυβιάτη. 
      Τότε, εάν τα σωματεία είχαν δεχτεί την πρόταση της Κυβερνήσεως για μετατάξεις, δεν θα είχαν γίνει οι απολύσεις. Και επειδή το σύνθημα που κυκλοφορούσε τότε στο ΠΑΣΟΚ ήταν «μετατάξεις ίσον απολύσεις» για λόγους καθαρά σκληρούς κομματικούς –ευτυχώς αυτές οι εποχές έφυγαν και δεν πρόκειται να ξανάρθουν- θα ήταν άλλη η εικόνα της κρατικής αμυντικής βιομηχανίας σήμερα. Αυτή είναι η αλήθεια. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Εάν δεν θέλει κάποιος άλλος συνάδελφος να μιλήσει, θα κλείσουμε με μία σύντομη παρέμβαση του κυρίου Υπουργού. Κανείς.  
      Κύριε Κοτσώνη, έχετε το λόγο. 
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Είμαι υποχρεωμένος να δώσω απαντήσεις σε όσο το δυνατόν λιγότερο χρόνο. 
      Κατ’ αρχάς, όσον αφορά τις δύο εκ των θυγατρικών -γιατί οι θυγατρικές δεν είναι μόνο δύο, αλλά υπάρχουν και άλλες θυγατρικές- θα περάσουμε στο νομοσχέδιο της εξής διατύπωση, δεδομένου ότι ετέθη από πολλούς συναδέλφους και βλέπω ότι είναι σωστή.  Το άρθρο 5 διατυπώνεται ως εξής: «Οι εργαζόμενοι διατηρούν στη νέα εταιρεία και στις θυγατρικές της τα δικαιώματα και τις υποχρεώσεις που απορρέουν από τις υφιστάμενες κατά το χρόνο συγχώνευσης συμβάσεις και σχέσεις εργασίας». 
      ΛΕΩΝΙΔΑΣ ΤΖΑΝΗΣ: Στις θυγατρικές τους.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Η νέα εταιρεία είναι μία, κύριε Τζανή. 
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Στις θυγατρικές της. Σωστά. 
      Οπότε έτσι νομίζω ότι όλες οι ανησυχίες…
      ΛΕΩΝΙΔΑΣ ΛΥΜΠΕΡΑΚΙΔΗΣ: Δεν καλύπτονται, κύριε Υπουργέ, οι ανησυχίες.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Κύριε Λυμπερακίδη, ό,τι και να κάνω, εσείς δεν θα καλυφθείτε ποτέ γιατί δεν θέλετε να καλυφθείτε. Αν είδατε, από τη στιγμή που ανέλαβα την υποστήριξη αυτού του νομοσχεδίου μετά το τέλος της συζήτησης επί της αρχής στην αρμόδια επιτροπή, έχω κάνει σοβαρότατες προσπάθειες συνεννόησης και με τον Υπουργό Εθνικής Άμυνας και έχουμε προσαρμόσει το νομοσχέδιο όσο το δυνατόν στις απαιτήσεις των συναδέλφων και πραγματικά έχουν επέλθει σοβαρές αλλαγές. Δείξαμε και το κοινοβουλευτικό μας ήθος, το σεβασμό στους συναδέλφους και στις προτάσεις από όποια πλευρά και αν προήλθαν. Εάν εξακολουθείτε να διαμαρτύρεσθε –και βλέπω, κύριε Λυμπερακίδη, ότι διαμαρτύρεσθε ως αδικηθείς ιδιαιτέρως- τότε θα έπρεπε να κάνουμε ό,τι λέτε εσείς. Αλλά τότε για να κάνουμε ό,τι λέτε εσείς, θα έπρεπε να νομοθετήσουμε σύμφωνα με εκείνα που νομίζει η Νέα Δημοκρατία. Αλλά για να γίνει αυτό θα έπρεπε να είμαστε εμείς εκεί και εσείς εδώ. Αλλά εμείς είμαστε εδώ και εδώ σκεπτόμαστε να καθίσουμε, γιατί έτσι σκέφτεται ο ελληνικός λαός.
      ΙΩΑΝΝΗΣ ΒΑΡΒΙΤΣΙΩΤΗΣ: Το Μάιο θα δούμε.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Τα έχω ξαναπεί και θυμηθείτε την ώρα. Την προηγούμενη τετραετία και την προ προηγούμενη τα ίδια είχα διαβεβαιώσει εδώ κάποιους συναδέλφους από τη Νέα Δημοκρατία που βιάζονταν.
      Κύριοι συνάδελφοι, είναι περασμένη η ώρα τώρα για να κάνουμε προβλέψεις!
      Η Μεταλλοβιομηχανία Ηπείρου θα παραμείνει ως θυγατρική του ομίλου με πλήρη διασφάλιση των εργασιακών δικαιωμάτων. Έχει αναλάβει την παραγωγή των κυαθίων για τα φυσίγγια 5,56 mm καθώς και τα αναμνηστικά για την «ΑΘΗΝΑ 2004».
      Επίσης, πληροφορώ τη Βουλή ότι η θυγατρική εταιρεία της ΕΒΟ στην Κύμη έχει αναλάβει την παραγωγή των αλεξίσφαιρων γιλέκων, τη στολή του ραδιοβιολογικού χημικού πολέμου, καθώς και την παραγωγή για κράνη του Στρατού. Θα παραμείνει θυγατρική με πλήρη διασφάλιση των εργασιακών δικαιωμάτων όπως περιγράψαμε μέσα στο νομοσχέδιο.
      Μία απάντηση σε ένα από τα πολλά ερωτήματα που έβαλε ο κ. Σπηλιωτόπουλος. Λέω το εξής, ότι στο επιχειρηματικό σχέδιο έχει προϋπολογισθεί ποσό 40 εκατομμυρίων ευρώ για την εθελούσια έξοδο. Ρωτήσατε πού θα βρεθούν αυτά τα λεφτά. Τα αναγκαία κεφάλαια θα προκύψουν από αύξηση του μετοχικού κεφαλαίου κατά 164 εκατομμύρια ευρώ, όπου υπάρχει το επιχειρησιακό σχέδιο στο σενάριο 2 και το οποίο σενάριο έχει αποδεχθεί η διϋπουργική επιτροπή, άρα υπάρχει δέσμευση της Κυβέρνησης για την εξεύρεση των πόρων για την υποστήριξη αυτού του σχεδίου της εθελούσιας εξόδου. Σας παρακαλώ να μην προκαλούμε ανησυχία στους εργαζόμενους και πάμε να χαλάσουμε όλην αυτήν την ιστορία η οποία έχει γίνει με προσπάθειες και από την πλευρά της εργοδοσίας και από την πλευρά των εργαζομένων.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Θα καταβληθεί.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Τι να κάνουμε; Δηλαδή, θέλετε πριν ψηφισθεί ο νόμος να καταβάλουμε το κεφάλαιο; Θα ψηφισθεί ο νόμος και θα καταβληθεί το κεφάλαιο. Προβλέπεται στο σχέδιο.
      Ακούσθηκε από την πλευρά της Νέας Δημοκρατίας μία υπόθεση Μενδρινού, που αφορά μία επένδυση για τα γαλακτώματα. Με πληροφορούν ότι για τη συγκεκριμένη περίπτωση έχει ληφθεί απόφαση από το Διοικητικό Συμβούλιο της εταιρείας, της ΠΥΡΚΑΛ. Ήδη, ασχολείται ο εσωτερικός έλεγχος με αυτό και τα αποτελέσματα του ελέγχου θα κατατεθούν στο Διοικητικό Συμβούλιο και εφόσον υπάρχει πρόβλημα θα πάει στον εισαγγελέα. Βέβαια, η διενέργεια εσωτερικού ελέγχου δεν σημαίνει ότι υπάρχει και απάτη.
      Επομένως αυτές οι κραυγές εδώ περί των απατεώνων του ΠΑΣΟΚ μου θυμίζουν το 1989. Σας παρακαλώ πολύ, μην το επαναφέρετε. Δεν σας βγήκε σε καλό ούτε τότε.
      Μιλήσατε ξανά για τα θέματα των εργαζομένων. Είχα σκοπό να μη φέρω το δεύτερο έγγραφο σε γνώση της Βουλής. Ανέφερα μόνο το έγγραφο του Υπουργού προς το διοικητικό συμβούλιο. Θέλετε και μερικές φράσεις από την απάντηση του διοικητικού συμβουλίου προς τον Υπουργό, για να δείτε το πνεύμα σας απέναντι στους εργαζόμενους όχι μόνο της ΠΥΡΚΑΛ και της ΕΒΟ αλλά και στους εργαζόμενους ολόκληρης της Ελλάδας;
      «Η διοίκηση της ΕΒΟ ΑΕ συμμερίζεται την ανάγκη για υλοποίηση της κυβερνητικής πολιτικής το ταχύτερο δυνατό, όπως αυτή εκφράζεται με την παραπάνω σχετική εντολή σας, δηλαδή να απολυθεί ποσοστό μέχρι 50% του συνολικού δυναμικού και συγκεκριμένα μέχρι τον αριθμό των εννιακοσίων πενήντα εργαζομένων. Γι’ αυτό συνεστήθη ειδική ολιγομελής ομάδα εργασίας από έμπιστα διευθυντικά στελέχη της εταιρείας και εργάστηκε κατά τη διάρκεια του Σαββάτου και της Κυριακής 27 και 28 Ιουλίου 1991, προκειμένου να καταρτισθεί ο πίνακας των στοιχείων που απαιτούνται σύμφωνα με τις διατάξεις του νόμου κλπ. Συνολικός αριθμός υπηρετούντων στον όμιλο εταιρειών, αριθμός εργαζομένων υπό ομαδική απόλυση, φύλο, ηλικία, ειδικότητες, προκειμένου να συνταχθεί το έγγραφο κοινοποιήσεως προς τους εργαζομένους της έναρξης των νομίμων διαδικασιών για τις σχεδιαζόμενες ομαδικές απολύσεις.»
      Παρά τις πιέσεις μας προς την άνω ομάδα εργασίας να φθάσει οπωσδήποτε τον αριθμό των εννιακοσίων πενήντα εργαζομένων, καταρτίσθηκε τελικός πίνακας του οποίου τα αναλυτικά στοιχεία έχουν ως ακολούθως, δηλαδή μιλούν για επτακόσιους ενενήντα έξι εργαζόμενους.
      Τι να σας πω; 
      ΛΕΩΝΙΔΑΣ ΤΖΑΝΗΣ: Αυτές είναι αποτάξεις, όχι μετατάξεις.
      ΘΕΟΔΩΡΟΣ ΚΟΤΣΩΝΗΣ (Υφυπουργός Εθνικής Άμυνας): Μάλιστα εδόθη εντολή να εξαφανιστεί εντελώς ο κίνδυνος να προσβληθεί από μέρους των εργαζομένων η έναρξη των παραπάνω διαδικασιών ως καταχρηστική, εφόσον συμβαίνει να συμπίπτει με την υποχρεωτική ομαδική ετήσια θερινή τους άδεια. Δηλαδή βρήκαν να τους απολύσουν τον καιρό που οι εργαζόμενοι ήσαν σε άδεια. 
      Σας παρακαλώ! Αυτές τις επιδείξεις ευαισθησίας απέναντι στους εργαζόμενους, όχι μπροστά μας! Έχουμε αποδείξει ποιος στέκεται κοντά στους εργαζόμενους και σας επαναλαμβάνω ότι ουδείς εργαζόμενος απελύθη από την Κυβέρνηση του ΠΑΣΟΚ, ακόμα και σε περιπτώσεις αποκρατικοποιήσεων επιχειρήσεων. Πολύ περισσότερο δεν πρόκειται να απολυθεί από την ΕΒΟ και την ΠΥΡΚΑΛ. Υπάρχουν σχέδια τα οποία έχουν συμφωνηθεί, θα τηρηθούν απολύτως και ουδείς εργαζόμενος έχει να φοβάται οτιδήποτε. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Ρύθμιση θεμάτων συγχώνευσης εταιρειών ΕΒΟ Α.Ε. – ΠΥΡΚΑΛ Α.Ε.».
      Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και του συνόλου με τις συμπληρώσεις του κυρίου Υπουργού; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΒΑΡΒΙΤΣΙΩΤΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Εθνικής Άμυνας: «Ρύθμιση θεμάτων συγχώνευσης εταιρειών ΕΒΟ Α.Ε. – ΠΥΡΚΑΛ Α.Ε.» έγινε δεκτό κατά πλειοψηφία ενιαία επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, έχουν διανεμηθεί τα Πρακτικά της Τετάρτης 15 Οκτωβρίου 2003, Πέμπτης 16 Οκτωβρίου 2003 και Παρασκευής 17 Οκτωβρίου 2003 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Τετάρτης 15 Οκτωβρίου 2003, Πέμπτης 16 Οκτωβρίου 2003 και Παρασκευής 17 Οκτωβρίου 2003 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 12.00΄ λύεται η συνεδρίαση για αύριο ημέρα Τετάρτη 5 Νοεμβρίου 2003 και ώρα 10.30΄, με αντικείμενο εργασιών του Σώματος: συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων Κοινωνικού Προϋπολογισμού έτους 2003, σύμφωνα με την ειδική ημερήσια διάταξη που σας έχει διανεμηθεί.
       ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 4-11-2003                              σελ. 292

