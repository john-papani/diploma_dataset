

ΣΥΝΕΔΡΙΑΣΗ ΡΟΕ'
Δευτέρα 21 Μαΐου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
Άδεια απουσίας των Βουλευτών Δ. Σιούφα, Γ. Καλαντζή και Π. Φασούλα, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 22 Μαΐου 2001, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με καταγγελίες που αφορούν νόθευση των αποτελεσμάτων του διαγωνισμού για πρόσληψη εκπαιδευτικών στο Δημόσιο κλπ., σελ.
β) Προς τον Υπουργό Εξωτερικών, σχετικά με τις προθέσεις του Υπουργείου να φέρει στην προσεχή Σύνοδο των Υπουργών Εξωτερικών της Ευρωπαϊκής Ένωσης το θέμα της καταδίκης της Τουρκίας από το Ευρωπαϊκό Δικαστήριο Ανθρωπίνων Δικαιωμάτων για την Κύπρο, σελ.
γ) Προς τον Υπουργό Εργασίας και Κοινωνικών Ασφαλίσεων, σχετικά με τα προβλήματα στην επιχείρηση "Οινοποιΐας Γεωργιάδη" στη Θεσσαλονίκη κλπ., σελ.
5. Συζήτηση επερώτησης προς τον Υπουργό Οικονομικών, σχετικά με την ιδιωτικοποίηση της Διώρυγας της Κορίνθου, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΙΤΣΙΩΤΗΣ Ι., σελ.
ΠΑΠΑΖΩΗ Ε., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΠΑΣ Χ., σελ.
ΤΖΑΝΗΣ Λ., σελ.
ΤΖΕΚΗΣ Α., σελ.
Β. Επί της επερώτησης:
ΔΗΜΑΣ Σ., σελ.
ΚΟΣΙΩΝΗΣ Π., σελ.
ΚΩΣΤΟΠΟΥΛΟΣ Δ., σελ.
ΛΑΦΑΖΑΝΗΣ Π., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΛΗΓΟΥΡΑΣ Α., σελ.
ΤΣΟΥΡΝΟΣ Γ., σελ.
ΦΩΤΙΑΔΗΣ Α., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΟΕ'
Δευτέρα 21 Μαΐου 2001
Αθήνα, σήμερα στις 21 Μαΐου 2001, ημέρα Δευτέρα και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β' Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία το Σωματείο Εργαζομένων της ΒΙΕΧ "Ο Αγώνας" ζητεί την ένταξη της ΒΙΕΧ Α.Ε. στην παράλληλη αγορά του Χ.Α.Α.
2) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αργιθέας Καρδίτσας ζητεί η Αργιθέα να είναι από την πλευρά της Ελλάδας η περιοχή, όπου θα υλοποιηθούν τα έργα οικοτουριστικής ανάπτυξης, ενόψει του Μνημονίου Συνεργασίας Ελλάδας - Τουρκίας για το Περιβάλλον και τον Οικοτουρισμό.
3) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αχελώου του Νομού Καρδίτσας ζητεί την ένταξη του έργου "Ασφαλτόστρωση Κεντρικού Δημοτικού Νομαρχιακού Οδικού Δικτύου από Νούλες Βραγκιανών έως έδρα και έως Νεοχώρια" στο ΕΑΠΝΑ Καρδίτσας.
4) Ο Βουλευτής Αχαΐας κ. ΘΕΟΦΙΛΟΣ ΒΑΣΙΛΕΙΟΥ κατέθεσε αναφορά με την οποία ο κ. Αναστάσιος Δουρβούνας, συνταξιούχος ΙΚΑ κάτοικος Βόλου, ζητεί την καταβολή της διακοπείσας σύνταξής του.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων υποβάλλει προτάσεις σχετικά με τους συντελεστές καθαρών κερδών των μικρομεσαίων επιχειρήσεων.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού του Νομού Κυκλάδων ζητεί να επιστρέψει στο Ειρηνοδικείο Αμοργού ειρηνοδίκης, που αποσπάσθηκε στη Ρόδο.
7) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία η Πανελλήνια Ομοσπονδία Σωματείων Συλλόγων Ατόμων με σακχαρώδη διαβήτη ζητεί τη χορήγηση αντλιών συνεχούς έγχυσης ινσουλίνης στα μέλη της.
8) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία το Σωματείο Εργαζομένων Νοσοκομείου Μεσολογγίου ζητεί τη στελέχωση του Νοσοκομείου με ιατρικό και νοσηλευτικό προσωπικό.
9) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Εμπορικός Σύλλογος Αγρινίου "Ο Ερμής" ζητεί την άμεση επαναλειτουργία στο Αγρίνιο του γραφείου εργασίας.
10) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο ΤΟΕΒ Χρυσοβίτσας Ξηρομέρου Αιτωλ/νίας ζητεί χρηματοδότηση για την κατασκευή αρδευτικού έργου στην περιοχή του.
11) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Χάλκειας του Νομού Αιτωλ/νίας ζητεί χρηματοδότηση για το μηχανολογικό εξοπλισμό των υπηρεσιών του.
12) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Αγροτικός Σύλλογος Βόλου ζητεί την άρση της απαγόρευσης της Νομαρχιακής Αυτοδιοίκησης Μαγνησίας για τους παραγωγούς - πωλητές στις λαϊκές αγορές που έχουν συμπληρώσει το 68ο έτος της ηλικίας τους.
13) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Νεφροπαθών Χίου ζητεί να επιλυθούν τα προβλήματα λειτουργίας της μονάδας αιμοκάθαρσης Χίου.
14) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Παγχιακός Σύλλογος Ατόμων με Ειδικές Ανάγκες μέλος της Εθνικής Συνομοσπονδίας ΑμΕΑ ζητεί χρηματοδότηση για τη διοργάνωση κατασκήνωσης για άτομα με ειδικές ανάγκες την περίοδο 2001.
15) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία το Τεχνικό Επιμελητήριο Ελλάδας ζητεί τη στελέχωση του γραφείου του ΤΣΜΕΔΕ Αγρινίου για τη βελτίωση εξυπηρέτησης των μηχανικών.
16) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Επιμελητήριο Ρεθύμνου υποβάλλει προτάσεις για το συντελεστή μοναδικών καθαρών κερδών εστιατορίου.
17) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία βαμβακοκαλλιεργητές, κάτοικοι του Δημοτικού Διαμερίσματος Αμουρίου Δήμου Λειανοκλαδίου του Νομού Φθιώτιδας ζητούν λύση στο πρόβλημα της αδιάθετης ποσότητας βαμβακιού.
18) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η "Πανελλήνια Ομοσπονδία" Επαγγελματιών Αυτοκινητιστών Φορτηγών Αυτοκινήτων Δ.Χ. ζητεί την άρση των περιορισμών για τα ΦΔΧ.
19) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κ. Χαριτίνη Αναστασίου, κάτοικος Καλλιθέας Αττικής, καταγγέλλει τον Πιμαντσέβ Βιατσεσλάβ, ιατρό της Γενική Κλινικής Καλλιθέας για απαράδεκτη συμπεριφορά.
20) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πανελλήνιος Σύνδεσμος Τυφλών - Τοπική Ένωση Ηπείρου ζητεί τη διάθεση ικανοποιητικών ποσοτήτων παρεμβατικών προϊόντων στα μέλη του.
21) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Νηπιαγωγών - Βρεφονηπιοκόμων Ηπείρου ζητεί νομοθετική ρύθμιση ώστε να διασφαλιστεί το παιδαγωγικό έργο που παρέχεται στους Παιδικούς Σταθμούς κ.λπ.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα των παιδικών σταθμών του Νομού Αχαΐας λόγω έλλειψης επιχορηγήσεων.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην παρέμβαση του Δήμου Πάτρας προς την ΕΛΑΣ για την εκτέλεση πεζών περιπολιών στην πόλη.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην εγκατάσταση της εταιρείας ΑΛΦΑ - ΜΠΕΤΟΝ στην περιοχή Σκεπαστό του Δήμου Καλαβρύτων.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ύπαρξη Μαστογράφου στο Νοσοκομείου Αιγίου που όμως παραμένει αχρησιμοποίητος λόγω έλλειψης προσωπικού.
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο ασφαλιστικό πρόβλημα των δημοσιογράφων.
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην προσέλευση των Δημοτικών Υπαλλήλων του Δήμου της Πάτρας στον εργασιακό τους χώρο.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο Τεχνολογικό Μουσείο της Πάτρας και ζητεί την παραχώρηση των μηχανημάτων της βιομηχανίας ΜΙΣΚΟ για να αποτελέσει μουσειακό υλικό.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανακάλυψη αρχαιολογικών ευρημάτων στους Καμενιάνους Αχαΐας.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το κόστος της μελέτης για τον κόμβο Κ4 που βρίσκεται στο Νομό Αχαΐας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2496/20-9-00 ερώτηση δόθηκε με το υπ'αριθμ. 31823/20-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση 2496/20-9-00 που κατέθεσε στη Βουλή ο Βουλευτής κ. Β. Κορκολόπουλος, σχετικά με τα έργα που προβλέπονται να γίνουν στο Ν. Ηλείας εν όψει των Ολυμπιακών Αγώνων, σας γνωρίζουμε τα ακόλουθα:
Στο υποβληθέν στην Ε. Ε. Σχέδιο Περιφερειακού Επιχειρησιακού Προγράμματος Δυτικής Ελλάδος προβλέπεται άξονας προτεραιότητας "Πολιτιστική και Τουριστική Ανάπτυξη - Αξιοποίηση των Ολυμπιακών Αγώνων του 2004" συνολικού προϋπολογισμού 71.672 χιλ. ΕΥΡΩ. 
Στα πλαίσια του παραπάνω άξονα περιλαμβάνεται ειδικό Μέτρο "Ανάδειξη Αρχαίας Ολυμπίας" συνολικού προϋπολογισμού 11.332 χιλ. ΕΥΡΩ.
Το ποσό αυτό θα διατεθεί για δράσεις που θα φέρουν την πολιτιστική και τουριστική υποδομή της Αρχαίας Ολυμπίας εν όψει των Ολυμπιακών Αγώνων του 2004.
Η εξειδίκευση σε έργα θα γίνει στη συνέχεια σε συνεργασία με όλους τους συναρμοδίους φορείς (Υπ. Πολιτισμού, ΥΠΕΧΩΔΕ κλπ.)
Ο Υφυπουργός
ΧΡΗΣΤΟΣ ΠΑΧΤΑΣ"
2. Στην με αριθμό 2533/21-9-00 ερώτηση δόθηκε με το υπ' αριθμ. 962/20-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2533/21-9-2000 την οποία κατέθεσε ο Βουλευτής κ Ιωάννης Χωματάς, και η οποία αφορά στην λειτουργία ολιγομελών τμημάτων στο ΤΕΕ Νάξου, σας γνωρίζουμε ότι, μετά από συμφωνία του Έπαρχου Νάξου, του Προϊσταμένου Διεύθυνσης Δευτεροβάθμιας Εκπαίδευσης Κυκλάδων και του Διευθυντή του σχολείου, αποφασίστηκε η λειτουργία των τμημάτων αυτών, εφ' όσον, υπάρχει δυνατότητα διδασκαλίας των μαθημάτων ειδικότητας ή από τους υπάρχοντες καθηγητές, είτε στο ωράριό τους, είτε με υπερωριακή απασχόληση, ή με πρόσληψη κάποιου αριθμού ωρομισθίων Σύμφωνα με τη Γ2/4675/13-10-1999 Υ.Α δίνεται η δυνατότητα σε εξαιρετικές περιπτώσεις, να λειτουργήσουν ολιγομελή τμήματα.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
3. Στις με αριθμό 2560/22-9-00 και 2572/22-9-00 ερωτήσεις δόθηκε με το υπ'αριθμ. 473/19-10-00 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στις 2560/2000 και 2572/2000 ερωτήσεις, που κατατέθηκαν στη Βουλή από τους Βουλευτές κυρίους Α. Λεβέντη και Α. Βαρίνο, για τα θιγόμενα σ' αυτές θέματα, σας πληροφορούμε ότι η Ειδική Επιτροπή του άρθρ. 5 του Π.Δ. 359/97 εξέτασε την υπόθεση του Αλβανού μετανάστη Ekνer Selaz του Jasar και έκρινε θετικά για την παραμονή των μελών της οικογενείας τους στην Ελλάδα.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
4. Στην με αριθμό 2573/22-9-00 ερώτηση δόθηκε με το υπ' αριθμ. 32278/20-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση, 2573/22-9-2000 των Βουλευτών κυρίων Σπ. Στριφτάρη, Γ. Πατάκη, Αγγ. Τζέκη, Παν. Κοσιώνη και Ν. Γκατζή, σχετικά με την έκδοση των σχετικών υπουργικών αποφάσεων για ενεργοποίηση των διαδικασιών εφαρμογής των μέτρων ενίσχυσης σχεδίων βελτίωσης και νέων αγροτών στα πλαίσια του Επιχ. Προγράμματος Αγροτικής Ανάπτυξης 2000-2006, σας γνωρίζουμε ότι ήδη έχει ολοκληρωθεί η διαδικασία κατάρτισης των αποφάσεων και των αντίστοιχων τεχνικών δελτίων για χρηματοδότηση των ενισχύσεων από το ΠΔΕ. Για περισσότερες λεπτομέρειες αρμόδιο να απαντήσει είναι το συνερωτώμενο Υπουργείο Γεωργίας.
Ο Υφυπουργός
ΧΡΗΣΤΟΣ ΠΑΧΤΑΣ"
5. Στην με αριθμό 2580/25-9-00 ερώτηση δόθηκε με το υπ' αριθμ. 555/19-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2580/25-9-00 που κατέθεσε ο Βουλευτής κ. Π. Αδρακτάς, σας πληροφορούμε τα εξής:
Ο σχετικός με την χορήγηση στρεμματικής ενίσχυσης στη σταφίδα Κοινοτ. Κανονισμός, με τον οποίο καθορίζεται ελάχιστη στρεμματική απόδοση κατά ποικιλία και περίπτωση, προβλέπει δυνατότητα μείωσης της ελάχιστης στρεμματικής απόδοσης στην περίπτωση που η καλλιέργεια έχει υποστεί ζημιές από φυσικές καταστροφές. 
Για τα αμπελοτεμάχια που έχουν υποστεί ζημιές από φυσικές καταστροφές που αποζημιώνονται από τον Οργανισμό Ασφάλισης "ΕΛΓΑ", οι Δ/νσεις Αγρ. Ανάπτυξης μειώνουν τις καθορισμένες ελάχιστες στρεμ. αποδόσεις κατά το ποσοστό της ζημιάς που πιστοποιεί ο Οργανισμός Ασφάλισης.
Για ζημιές που δεν καλύπτει ο Οργανισμός ΕΛΓΑ, το ποσοστό ζημιάς καθορίζεται από τις Δ/νσεις Αγροτικής Ανάπτυξης, αφού πρώτα έχει αναγγελθεί άμεσα η ζημιά στο Υπ Γεωργίας- Δ/νση Μεταποίησης, Τυποποίησης και Ποιοτικού Ελέγχου (ΜΤ και ΠΕΛ) με πλήρη αναφορά στη συνέχεια των απαραιτήτων στοιχείων (έκταση - ποικιλία - αριθμό αμπέλοτεμαχίων πληγείσες περιοχές - αίτιο ζημιάς) προκειμένου να καθοριστεί το ποσοστό μείωσης της ελάχιστης απόδοσης για τις πληγείσες περιοχές και να ενημερωθεί σχετικά η Επιτροπή. 
Η διαδικασία αυτή θα ακολουθηθεί και στη περίπτωση που αποδεδειγμένα δεν θα υπάρχει παραγωγή σταφίδας στις συγκεκριμένες περιοχές 
Το Υπουργείο Γεωργίας με το αριθμ 1515/Θ3/δ/4-8-2000 έγγραφό του ζήτησε από τη Ν. Α. Ηλείας να προβεί διά της Δ/νσης Αγροτικής Ανάπτυξης σε εξατομίκευση των ζημιών που προκλήθηκαν στην παραγωγή αμπελιών (κορινθιακής σταφίδας και οιναμπέλων) από περονόσπορο που ευνοήθηκε από δυσμενείς καιρικές συνθήκες. 
Από διάφορους Δήμους του Νομού Ηλείας αναγγέλθηκαν στον Οργανισμό ΕΛΓΑ ζημιές από καύσωνα κατά τη διάρκεια του καλοκαιριού σε αμπελοκαλλιέργειες. Για τις ζημιές αυτές επιλήφθηκε αμέσως το αρμόδιο Υποκατάστημα ΕΛΓΑ Πάτρας και ήδη έχουν διενεργηθεί οι εξατομικευμένες εκτιμήσεις και έχουν κοινοποιηθεί τα πορίσματα των εκτιμήσεων ώστε γα λάβουν γνώση οι ενδιαφερόμενοι παραγωγοί.
Σε όποιες περιπτώσεις διαπιστώθηκαν αποζημιώσιμα ποσοστά ζημιάς από καύσωνα, δηλαδή άνω του 20% (ασφαλιστικό όριο), από τον Οργανισμό ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους, σύμφωνα πάντα με τα προβλεπόμενα από τον Κανονισμό Ασφάλισης της Φυτικής Παραγωγής από τον ΕΛΓΑ.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 2622/25-9-00 ερώτηση δόθηκε με το υπ΄ αριθμ. 478/19-10-00 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 2622/2000 ερώτηση, που κατατέθηκε στη Βουλή από το Βουλευτή κ. Δ. Σιούφα, για τα θιγόμενα σ' αυτή θέματα, σας πληροφορούμε τα εξής:
Το Υπουργείο Εργασίας και Κοινωνικών Ασφαλίσεων προχώρησε στην αναδιάρθρωση των προγραμμάτων του Οργανισμού Απασχόλησης Εργατικού Δυναμικού (ΟΑΕΔ), για την αποτελεσματικότερη σύζευξη των αναγκών της Αγοράς Εργασίας με τα Προγράμματα Επαγγελματικής Κατάρτισης. Ενδεικτικά αναφέρεται η υλοποίηση των καινοτόμων προγραμμάτων Εναλλασσόμενης Κατάρτισης. Ήδη στο Νομό Καρδίτσας με την πρόσφατη απόφαση υλοποίησης Συνεχιζόμενης Κατάρτισης (5-8-2000) υλοποιούνται προγράμματα για Τεχνίτες Καλλιεργειών Θερμοκηπίων και Συγκολλητές Μεταλλικών Κατασκευών και Αλουμινοκατασκευών. Επίσης στη νέα απόφαση υλοποίησης Προγραμμάτων Εναλλασσόμενης Κατάρτισης (29-9-2000) προβλέπεται η υλοποίηση Προγραμμάτων για Τεχνίτες Πρασίνου και Πωλητές Λιανικού Εμπορίου. Οι τοπικές υπηρεσίες συνεργάζονται και δέχονται προτάσεις από τους τοπικούς φορείς για αποδεδειγμένες ανάγκες κατάρτισης στην περιοχή. Η προσωρινή παύση των τμημάτων κοπτικής ραπτικής ή κατασκευής παραδοσιακών στολών, στόχο έχει να διερευνηθεί η ένταξη στην αγορά εργασίας των αποφοίτων των τμημάτων αυτών και η αναγκαιότητα της υλοποίησης εκ νέου αντίστοιχων ειδικοτήτων.
Επισημαίνεται ότι κύριο μέλημα του Υπουργείου Εργασίας αποτελεί η υλοποίηση προγραμμάτων με ουσιαστικές προοπτικές επαγγελματικής ένταξης των καταρτιζομένων στην αγορά εργασίας. Για το σκοπό αυτό μάλιστα θα διεξαχθεί πανελλαδική έρευνα για την καταγραφή των σχετικών αναγκών.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
7. Στην με αριθμό 2623/25-9-00 ερώτηση δόθηκε με το υπ' αριθμ. 479/19-10-00 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 2623/2000 ερώτηση, που κατατέθηκε στη Βουλή από το Βουλευτή κ. Α. Νεράντζη, για τα θιγόμενα σ' αυτή θέματα αρμοδιότητάς μας, σας πληροφορούμε τα εξής:
Το Υπουργεί Εργασίας και Κοινωνικών Ασφαλίσεων μέσω του Οργανισμού Απασχόλησης Εργατικού Δυναμικού (ΟΑΕΔ) έχει ήδη διαγνώσει το κενό της επαγγελματικής κατάρτισης στον τομέα της αλιείας και ως εκ τούτου έχει εκπονηθεί πρόγραμμα κατάρτισης αλιείας σε συνεργασία με το ΤΕΙ Μεσολογγίου το οποίο υλοποιείται ήδη πιλοτικά στο ΚΕΚ Μεσολογγίου. Επίσης το Υπουργείο μας είναι έτοιμο να διερευνήσει την αναγκαιότητα και την δυνατότητα υλοποίησης αντίστοιχου προγράμματος και σε άλλες περιοχές της χώρας. Οι ενδιαφερόμενοι φορείς μπορούν να έρθούν σε επαφή με τις αρμόδιες υπηρεσίες του ΟΑΕΔ και να προτείνουν την υλοποίηση αντίστοιχων τμημάτων, τεκμηριώνοντας τις προοπτικές απασχόλησης των καταρτιζομένων.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
8. Στην με αριθμό 2626/26-9-00 ερώτηση δόθηκε με το υπ' αριθμ. 1490/19-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 2626/26-9-00 ερώτησης των Βουλευτών Σ. Σκοπελίτη, Ν. Γκατζή και Σ. Στριφτάρη, σας γνωρίζουμε τα εξής:
Η Γενική Γραμματεία Αθλητισμού για την ποδοσφαιρική περίοδο 1999-2000 αποφάσισε να επιχορηγήσει όλα τα Σωματεία της Δ' Εθνικής Κατηγορίας με το ποσό των 5.000.000 δρχ. το καθένα.
Επίσης αποφάσισε να δοθεί ένα επιπλέον ποσό ύψους 2.000.000 δρχ. σε κάθε Σωματείο της Δ' Εθνικής Κατηγορίας, που παρέμεινε στην κατηγορία αυτή.
Επισημαίνεται δε ότι για την αγωνιστική περίοδο 1999-2000, η Γ.Γ.Α. θα συνυπολογίζει στην επιχορήγηση των Σωματείων της Δ' Εθνικής Κατηγορίας και τις μετακινήσεις τους.
Επομένως η ΕΠΟ, η οποία έχει την ευθύνη του ορισμού των 4 ομίλων της κατηγορίας αυτής, έχει την ευχέρεια να μειώσει τις δαπάνες μετακίνησης των Σωματείων με ορθολογικότερη κατανομή των Σωματείων στους ομίλους, βάσει αντικειμενικών κριτηρίων (γεωγραφική θέση σωματείου κλπ.).
Ο Υφυπουργός
ΓΙΩΡΓΟΣ ΦΛΩΡΙΔΗΣ"
9. Στην με αριθμό 2631/26-9-00 ερώτηση δόθηκε με το υπ' αριθμ. 561/18-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2631/26.9.2000, που κατέθεσε ο Βουλευτής κ. Α. Χ. Χρυσανθακόπουλος, σας πληροφορούμε τα εξής:
Η πρόταση για το έργο επέκτασης της άρδευσης από το Φράγμα Πηνειού Ηλείας στην περιοχή της Δυτική Αχαΐας είναι υπόψη του Υπουργείου Γεωργίας, το οποίο θα εξετάσει τη δυνατότητα ένταξή του σε Πρόγραμμα μαζί με άλλα ανάλογα αιτήματα και με βάση τις οικονομικές δυνατότητες των διαφόρων Προγραμμάτων του.
Ο Υπουργός
Γ. ΑΝΩΜΕΡΙΤΗΣ"
10. Στην με αριθμό 2648/26-9-00 ερώτηση δόθηκε με το υπ' αριθμ. 2/20-10-00 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην. 2648/26.9.2000 ερώτηση του Βουλευτή κ. Στέφανου Μάνου, σχετικά με δανεισμό του ΟΣΕ, σας γνωρίζουμε τα εξής επί των τιθέμενων σ' αυτή ερωτημάτων.
1. Για την χορήγηση του ομολογιακού δανείου του ΟΣΕ ύψους 560 εκ. ΕURO χορηγήθηκε η εγγύηση του Δημοσίου με την αριθμ. 2/63250/0025/10.10.00 απόφασή μας.
2. Το εν λόγω δάνειο δεν περιλαμβάνεται το Δημόσιο χρέος της Κεντρικής Κυβέρνησης.
3. Όσον αφορά το ταμειακό έλλειμμά του, σας επισυνάπτουμε πίνακα του ΟΣΕ στον οποίο εμφανίζεται απολογιστικά το ταμειακό του πρόγραμμα για το έτος 1999.
Ο Υπουργός
Γ. ΔΡΥΣ"
11. Στην με αριθμό 2659/27-9-00 ερώτηση δόθηκε με το υπ' αριθμ. 566/19-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2659/27.9.2000, που κατέθεσε ο Βουλευτής κ. Θ. Βασιλείου, για τα θέματα της αρμοδιότητάς μας, σας πληροφορούμε τα εξής:
Το Υπουργείο Γεωργίας με το αριθμ. 1270/Θ/12.7.2000 έγγραφό του ζήτησε από τις Νομαρχιακές Αυτοδιοικήσεις της χώρας να προβούν δια των Δ/νσεων Γεωργίας ή Αγροτικής Ανάπτυξης σε εξατομίκευση των ζημιών που προκλήθηκαν ή θα προκληθούν στη γεωργία από πυρκαγιές τρέχοντος έτους.
Η Δ/νση Γεωργίας Ν.Α. Αχαΐας μας ενημέρωσε ότι άρχισε ήδη η εξατομίκευση των ζημιών που προκλήθηκαν στη γεωργία από πυρκαγιές τρέχοντος έτους και συνεχίζεται.
Το σχετικό σχέδιο κοινής απόφαση των Υπουργών Γεωργίας και Οικονομικών, στο οποίο προβλέπεται η χορήγηση οικονομικών ενισχύσεων (προκαταβολών) στους παραγωγούς που γεωργοκτηνοτροφικές τους εκμεταλλεύσεις ζημιώθηκαν από πυρκαγιές τρέχοντος έτους, υπεγράφη από τον Υπουργό Γεωργίας και προωθήθηκε για υπογραφή και από τον Υπουργό Οικονομικών.
Οι προβλεπόμενες στο πιο πάνω σχέδιο Κ.Υ.Α. οικονομικές ενισχύσεις αφορούν ενισχύσεις: για την αποκατάσταση του φυτικού κεφαλαίου, για την απώλεια εισοδήματος των ζημιωθεισών καλλιεργειών και για την αποκατάσταση των ζημιών σε γεωργοκτηνοτροφικά κτίσματα, θερμοκήπια, σωλήνες άρδευσης κλπ.
Σχετικά με την καταβολή επιδοτήσεων επισημαίνουμε ότι οι επιδοτήσεις των δικαιούχων, που επλήγησαν από τις καταστροφικές πυρκαγιές του παρελθόντος Ιουλίου, χορηγούνται κατά προτεραιότητα και άμεσα.
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 2665/27-9-2000 ερώτηση δόθηκε με το υπ' αριθμ. 32666/23-10-2000 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 
"Απαντώντας στην ερώτηση 2665/27-9-2000 του Βουλευτή κ. Γιώργου Καρατζαφέρη, σχετικά με παράνομη λειτουργία του γραφείου "OXFORD CREDIT AND INVESTMENT", σας γνωρίζουμε ότι αμέσως μόλις περιήλθε σε γνώση της Τράπεζας της Ελλάδος η λειτουργία στην Κατερίνη γραφείου της αλλοδαπής εταιρίας "OXFORD CREDIT AND INVESTMENT (U.K.) PLC" που διεξήγε τραπεζικές εργασίες χωρίς να έχει προηγηθεί ανακοίνωση στην Τράπεζα της Ελλάδος από την αρμόδια αρχή του κράτους καταγωγής ή σχετικό αίτημα της αλλοδαπής αυτής εταιρίας προς την Τράπεζα μας, η Τράπεζα της Ελλάδος προέβη στις δέουσες ενέργειες όπως επικοινωνία με τη Βρετανική Πρεσβεία στην Αθήνα και την αρμόδια μονάδα της Τράπεζας της Αγγλίας, διενέργεια εντοπίων ελέγχων στο εν λόγω γραφείο στην Κατερίνη και έγγραφη επικοινωνία με νομαρχιακές, τραπεζικές και αστυνομικές αρχές.
Αποτέλεσμα των ενεργειών αυτών ήταν η επιβεβαίωση ότι η εν λόγω εταιρία μέσω του γραφείου Κατερίνης εκτελούσε τραπεζικές εργασίες, ιδίως αποδοχή καταθέσεων, χωρίς να διαθέτει άδεια λειτουργίας ως πιστωτικό ίδρυμα.
Έτσι, την 26 Ιουνίου 1997 η Τράπεζα της Ελλάδος, σύμφωνα με το Άρθρο 4 (παραγρ. 3) του ν. 2076/1 Αυγούστου 1992 (ΦΕΚ Αριθμός Φύλλου 130/Τεύχος Πρώτο), υπέβαλε έγκληση προς τον κ. Εισαγγελέα Πλημμελειοδικών Κατερίνης κατά του Ελευθερίου Δασκαλόπουλου, φερομένου ως Αντιπροσώπου και Διευθυντού του καταστήματος/γραφείου στην Κατερίνη της εδρεύουσας στο Ηνωμένο Βασίλειο ανώνυμης εταιρίας με την επωνυμία "OXFORD CREDIT AND INVESTMENT (U.K.) PLC", και κάθε άλλου υπευθύνου.
Το Τριμελές Πλημμελειοδικείο Κατερίνης εξέδωσε την υπ' αριθμόν 1956/Συνεδρίαση της 29-9-1997 Απόφασή του με την οποία κήρυξε ένοχο τον κατηγορούμενο Ελευθέριο Δασκαλόπουλο.
Καταδικαστική για τον κατηγορούμενο ήταν και η με αριθμό 3239/98/Συνεδρίαση της 19-11-1998 Απόφαση του Τριμελούς Εφετείου Θεσσαλονίκης.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
13. Στην με αριθμό 2667/27-9-2000 ερώτηση δόθηκε με το υπ' αριθμ. 67606/18-10-2000 έγγραφο από τον Υφυπουργό Οικονομικών η ακόλουθη απάντηση: 
"Σε απάντηση της ερώτησης 2667/27-9-2000 που κατέθεσε στη Βουλή των Ελλήνων η Βουλευτής κ. Κατερίνα Παπακώστα, σας πληροφορούμε, από πλευράς δικής μας αρμοδιότητας, τα εξής:
Σύμφωνα με τις διατάξεις της παρ. 6 του άρθρου 6 του ν. 2838/2000 ο χρόνος φοίτησης στα Α.Ε.Ι. και Τ.Ε.Ι." τις Ακαδημίες Εμπορικού Ναυτικού (Α.Ε.Ν.) και εξάμηνη θαλάσσια υπηρεσία μετά τη λήψη διπλώματος Γ' τάξης Αξιωματικού, λαμβάνεται υπόψη ως χρόνος πραγματικής υπηρεσίας για τις μισθολογικές προαγωγές των με την προϋπόθεση η φοίτηση ή το πτυχίο να αποτελεί προσόν κατάταξή τους.
Με την ίδια διάταξη ρητά ορίζεται ότι ως χρόνος φοίτησης νοείται ο κανονικός χρόνος φοίτησης, όπως αυτός προβλέπεται από τον οργανισμό της κάθε σχολής.
Σε περίπτωση θέσπισης διαφορετικής νομοθετικής ρύθμισης δηλαδή να αναγνωρίζεται ως χρόνος ο χρόνος φοίτησης που απαιτήθηκε από κάθε αξιωματικό για τη λήψη του πτυχίου του, θα παρατηρηθεί φαινόμενο να λαμβάνεται υπόψη διαφορετικός χρόνος φοίτησης, ως πραγματική υπηρεσία για τη μισθολογική προαγωγή αξιωματικών, (πτυχιούχων της ίδιας σχολής και του ίδιου βαθμού), με επακόλουθο να επιβραβεύονται εκείνοι οι οποίοι έλαβαν αργότερα το πτυχίο τους.
Άλλωστε, ο χρόνος φοίτησης σε ανώτερες ή ανώτατες σχολές δεν υπολογίζεται για μισθολογική εξέλιξη, από καμιά διάταξη νόμου, για τους υπαλλήλους του Δημοσίου και Ν.Π.Δ.Δ. με εξαίρεση τις περιπτώσεις ειδικών διατάξεων, όπως η ανωτέρω.
Ο Υφυπουργός
ΓΕΩΡΓΙΟΣ ΔΡΥΣ"
14. Στην με αριθμό 2673/28-9-2000 ερώτηση δόθηκε με το υπ' αριθμ. 569/18-10-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2673/28-9-2000 που κατέθεσε ο Βουλευτής κ. Ε. Πολύζος, σας πληροφορούμε τα εξής:
Το Υπουργείο Γεωργίας θα εξετάσει την περίπτωση ένταξης και άλλων περιοχών στα πλαίσια των μελετών για την ΟΛΟΚΛΗΡΩΜΕΝΗ ΑΝΑΠΤΥΞΗ ΤΗΣ ΥΠΑΙΘΡΟΥ μετά την τελική παράδοση και παραλαβή των σχετικών μελετών λαμβάνοντας υπόψη τα χαρακτηριστικά της κάθε περιοχής και την διαθεσιμότητα των πόρων χρηματοδότησης.
Ο Υπουργός
Γ. ΑΝΩΜΕΡΙΤΗΣ"
15. Στην με αριθμό 2682/28-9-2000 ερώτηση δόθηκε με το υπ' αριθμ. 570/18-10-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2682/28-9-2000 που κατέθεσε ο Βουλευτής κ. Γ. Καρατζαφέρης, σας πληροφορούμε τα εξής:
Η συνολική στρατηγική ανάπτυξης του αγροτικού χώρου για τη νέα προγραμματική περίοδο 2000-2006 πρόκειται να επιτευχθεί μέσω των ακόλουθων επιμέρους προγραμμάτων :
1. Επιχειρησιακό Πρόγραμμα (Ε.Π.) "Αγροτική Ανάπτυξη -Ανασυγκρότηση της Υπαίθρου 2000-2006 που είναι το Πρόγραμμα του Εθνικού Σκέλους του Υπουργείου Γεωργίας το οποίο και αναμένεται να εγκριθεί άμεσα από την Ευρωπαϊκή Επιτροπή και κατά πάσα πιθανότητα θα είναι το πρώτο επιχειρησιακό πρόγραμμα μαζί με το αντίστοιχο της Αλιείας που θα εγκριθεί για τα δεδομένα της χώρας μας. Όσον αφορά την καθυστέρηση έγκρισής του επισημαίνουμε ότι αυτή οφείλεται σε καθαρά εξωγενείς προς το Υπουργείο παράγοντες. Το πρόγραμμα αυτό ενδεικτικά περιλαμβάνει:
- Ολοκληρωμένες παρεμβάσεις σε επίπεδο αγροτικής εκμετάλλευσης
- Παρεμβάσεις σε επίπεδο μεταποίησης και Εμπορίας του πρωτογενούς και δασικού προϊόντος
- Εγκατάσταση Νέων Αγροτών
- Πληροφόρηση - Ενημέρωση του Αγροτικού πληθυσμού
- Παρεμβάσεις στο γεωργικό προϊόν
- Αρδευτικά
- Ολοκληρωμένα προγράμματα Ανάπτυξης Αγροτικού Χώρου 
2. Έγγραφο Προγραμματισμού Αγροτικής- Ανάπτυξης (ΕΠΑΑ) 2000-2006.
Αυτό εγκρίθηκε στις 25.7.2000. Περιλαμβάνει τέσσερα μέτρα τα οποία επιγραμματικά είναι τα εξής:
- Πρόωρη συνταξιοδότηση των Αγροτών
- Εξισωτική Αποζημίωση
- Αγροπεριβαλλοντικά Μέτρα
- Δάσωση Γεωργικών Γαιών 
3. LEADER +: Η κοινοτική Πρωτοβουλία LEADER + βρίσκεται στο στάδιο του σχεδιασμού ο οποίος αναμένεται να ολοκληρωθεί μέχρι τέλος Οκτωβρίου 2000. Στην πρωτοβουλία περιλαμβάνονται κυρίως δράσεις καινοτόμου χαρακτήρα που στοχεύουν στην καλύτερη ενσωμάτωση των αγροτικών περιοχών στα νέα δεδομένα που διαμορφώνονται για τη συγκρότηση του αγροτικού χώρου στα πλαίσια της Ε.Ε. θα χρηματοδοτηθούν δράσεις που σχετίζονται με τη δικτύωση των αγροτικών περιοχών, την υιοθέτηση δράσεων ηλεκτρονικού εμπορίου, τη χρηματοδότηση επενδύσεων για εξωγεωργικές δραστηριότητες.
Το Υπουργείο Γεωργίας κατόπιν διαπραγματεύσεων εξασφάλισε τους πόρους που αναφέρονται στον παρακάτω πίνακα για την ενίσχυση του Αγροτικού πληθυσμού:
ΠΡΟΓΡΑΜΜΑΤΑ ΔΗΜΟΣΙΑ ΔΑΠΑΝΗ
(δις ΔΡΧ)
ΕΠ "Αγροτική Ανάπτυξη -
Ανασυγκρότηση της Υπαίθρου
2000-2006 627,0
Σχέδιο Αγροτικής Ανάπτυξης (ΣΑΑ) 915,0
LEADER PLUS 78,0
ΕΠ "Αλιεία 2000-2006" 109,1
ΣΥΝΟΛΟ 1729,1
Τέλος επισημαίνουμε ότι, στα πλαίσια του Γ' ΚΠΣ από την αρχή του 2000 έως σήμερα συνεχίζουν να πληρώνονται υποχρεώσεις που αφορούν (π.χ. επενδύσεις στις γεωργικές εκμεταλλεύσεις, Νέους Αγρότες, πρόωρη συνταξιοδότηση, εξισωτική αποζημίωση, αποκατάσταση ζημιών από θεομηνίες κλπ.). Επίσης αναμένεται άμεσα η έναρξη της διαδικασίας ένταξης νέων δικαιούχων για τα μέτρα που αφορούν το ΕΠΑΑ 2000-2006 καθώς και τους Νέους Αγρότες και τις επενδύσεις στις Γεωργικές Εκμεταλλεύσεις μόλις εγκριθούν οι σχετικές εφαρμοστικές αποφάσεις.
Ο Υπουργός
Γ. ΑΝΩΜΕΡΙΤΗΣ"
16. Στην με αριθμό 2701/29-9-00 ερώτηση δόθηκε με το υπ΄αριθμ. 3321/19-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην με αριθμό 2701/29.9.00 ερώτηση του Βουλευτή κ. Η. Καλλιώρα, σχετικά με την διασφάλιση της ομαλής λειτουργίας υγιούς ανταγωνισμού με αφορμή την μετατροπή της εταιρείας "Μινωϊκές Γραμμές" σε μονοπώλιο της ναυτιλιακής αγοράς, καθ' ύλην αρμόδια αρχή να αποφανθεί, είναι η ανεξάρτητη Διοικητική αρχή του Ανταγωνισμού.
Η αρχή αυτή εποπτεύεται από το Υπουργείο Ανάπτυξης και ασχολείται με την εφαρμογή ολόκληρου του βασικού Νομοθετικού πλέγματος του ανταγωνισμού (ν.703/77 ν. 2296/95) όπως τροποποιήθηκε ο τελευταίος από τον 2837/00 και ήδη ισχύει.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
17. Στην αριθμό 2272/2-10-00 ερώτηση δόθηκε με το υπ' αριθμό 1017/20-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2727/2-10-00 την οποία κατέθεσε ο Βουλευτής κ. Φώτης Κουβέλης, και η οποία αναφέρεται στη δυνατότητα υπαγωγής στις ειδικές κατηγορίες μετάθεσης του άρθρου 13 του Π-Δ. 50/96 (ΦΕΚ 45 Α') και των εκπαιδευτικών των οποίων τα τέκνα πάσχουν από ιδιοπαθή πνευμονική αιμοσιδήρωση, σας γνωρίζουμε ότι το αίτημα αυτό μελετάται από την αρμόδια υπηρεσία του ΥΠΕΠΘ και σύντομα θα ληφθούν οριστικές αποφάσεις.
Για το θέμα αυτό έχει ήδη ενημερωθεί και ο ενδιαφερόμενος εκπ/κός με το αριθ. Δ2/8146/19-9-2000 έγγραφο του ΥΠΕΠΘ.
Τονίζεται ότι οι αιτήσεις εκπαιδευτικών για απόσπαση που ανήκουν στην κατηγορία αυτή ικανοποιούνται κατά προτεραιότητα κατ' εφαρμογή των διατάξεων του άρθρου 16Γ' παρ. 5 του Ν.1566/85 (ΦΕΚ 167 Α'), όπως τροποποιήθηκε από το άρθρο 6 παρ 3 του ν.1674/86 (ΦΕΚ 203 Α').
Ο Υφυπουργός
ΦΙΛ. ΠΕΤΣΑΛΝΙΚΟΣ"
18. Στις με αριθμό 2729/3-10-00 και 2898/5-10-00 ερωτήσεις δόθηκε με το υπ' αριθμό 6834/19-10-00 έγγραφο από τον Υφυπουργό Οικονομικών η ακόλουθη απάντηση:
"Απαντώντας στις. 2729/3-10-00 και 2898/5-10-00 ερωτήσεις και στην με αριθμό 500/2-10-00 αναφορά των Βουλευτών κυρίων Γκελεστάθη Νικόλαο, Κοσιώνη Παναγιώτη, Στριφτάρη Σπύρο, Ψωμιάδη Παναγιώτη και Τζαμτζή Ιορδάνη, που κατέθεσαν στην Βουλή των Ελλήνων, σχετικά με το διατροφικό επίδομα των , σας πληροφορούμε ότι, στο πλαίσιο των δυνατοτήτων του εκτελούμενου προϋπολογισμού και του υπό κατάρτιση προϋπολογισμού του επόμενου οικονομικού έτους, αποφασίστηκε, με τη σύμφωνη γνώμη της Πανελλήνιας Ομοσπονδίας Νεφροπαθών, το εν λόγω επίδομα να αυξηθεί κατά 50% από1.11.2000 με ταυτόχρονη χορήγηση στους μεταμοσχευμένους, και να ανέλθει στις 29.670 δρχ. Από 1.7.2001 το ποσό του επιδόματος διαμορφώνεται στις 40.000 δρχ. για όλες τις κατηγορίες νεφροπαθών.
Ο Υφυπουργός
ΓΕΩΡΓΙΟΣ ΔΡΥΣ"
19. Στην με αριθμό 2730/3-10-00 ερώτηση δόθηκε με το υπ΄ αριθμ. 268/18-10-00 έγγραφο από τον Υπουργό Εμπορικής Ναυτιλίας η ακόλουθη απάντηση:
"Επί του από 3-10-2000 εγγράφου σας με το οποίο μας διαβιβάσατε την υπ' αριθμ. 2730/3.10.00 ερώτηση, που κατατέθηκε από το Βουλευτή κ. Γ. Καρατζαφέρη και σε ότι αφορά το ΥΕΝ, σας πληροφορούμε τα ακόλουθα:
α. Σε κάθε περίπτωση που αναφερθεί στις αρμόδιες Υπηρεσίες του ΥΕΝ έγγραφη καταγγελία ή αναφορά από εμπορικά πλοία που αφορά σε παρεμβολές στις συχνότητες λειτουργίας των ραδιοτηλεπικοινωνιακών τους συστημάτων, ενημερώνεται άμεσα και σύμφωνα με τους ισχύοντες διεθνείς κανονισμούς η αρμόδια Υπηρεσία του ΥΠ.Μ.Ε, που είναι επιφορτισμένη με τον έλεγχο, αναγνώριση και εντοπισμό των εκπομπών πάσης φύσεως και την ανίχνευση και εξάλειψη των επιζήμιων παρεμβολών.
β. Σχετικά με τις επικαλούμενες στην ερώτηση τυχόν ηλεκτρονικές παρεμβολές στα πρόσφατα ναυτικά ατυχήματα, δεν έχουμε μέχρι τώρα καμιά καταγγελία ή αναφορά.
Άλλωστε οι υποθέσεις αυτές ευρίσκονται στο στάδιο της προανάκρισης από τις αρμόδιες Ανακριτικές Αρχές.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
20. Στην με αριθμό 2742/3-10-00 ερώτηση δόθηκε με το υπ' αριμ. 33657/20-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση που κατέθεσε στη Βουλή ο Βουλευτής κ. Ελ. Παπαγεωργόπουλος, σχετικά με τη δημιουργία κλειστού Γυμναστηρίου - Αθλητικού Κέντρου στην Κάρυστο, σας γνωρίζουμε τα εξής:
Στο σημερινό στάδιο της οριστικοποίησης των προγραμμάτων του Γ' ΠΠΣ η αναφορά για χρηματοδότηση και πιθανή ένταξη έργων στα προγράμματα αφορά απολύτως ώριμα έργα σύμφωνα με τις προβλεπόμενες διαδικασίες και με την επιφύλαξη ότι η δημιουργία Γυμναστηρίων - Αθλητικών Κέντρων εμφανίζει σοβαρά προβλήματα επιλεξιμότητας.
Ο Υφυπουργός
ΧΡΗΣΤΟΣ ΠΑΧΤΑΣ"
21. Στην με αριθμό 2782/3-10-00 ερώτηση δόθηκε με το υπ' αριθμ. 1023/20-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 278213-10-00 την οποία κατέθεσαν οι Βουλευτές κύριοι Σοφία Καλαντζάκου και Σταύρος Καλογιάννης, που αφορά στην εκπαίδευση των αλλοδαπών και παλιννοστούντων μαθητών, σας γνωρίζουμε τα ακόλουθα:
Το Υπουργείο Παιδείας αποδίδει μεγάλη βαρύτητα στην εκπαίδευση των αλλοδαπών και παλιννοστούντων μαθητών και στην ομαλή ένταξή τους στο ελληνικό εκπαιδευτικό σύστημα.
Για το σκοπό αυτό γίνονται οι παρακάτω ενέργειες:
1. Λειτουργούν Τάξεις Υποδοχής και Φροντιστηριακά Τμήματα στα σχολεία που υπάρχει μεγάλος αριθμός παλιννοστούντων και αλλοδαπών μαθητών για να ενισχύονται οι μαθητές αυτοί στην εκμάθηση κυρίως της ελληνικής γλώσσας. Στις Τάξεις Υποδοχής διδάσκουν αναπληρωτές εκπαιδευτικοί με πιστώσεις που χορηγούνται κάθε χρόνο από το ΥΠΕΠΘ. Επιπλέον από το τρέχον σχολικό έτος ιδρύονται οργανικές θέσεις για τη λειτουργία των παραπάνω τάξεων.
2. Εφαρμόζονται προγράμματα διαπολιτισμικής εκπαίδευσης μέσω Πανεπιστημιακών και άλλων φορέων, με στόχο την ενσωμάτωση των παιδιών αυτών στο ελληνικό γίγνεσθαι και ταυτόχρονα το σεβασμό και την αποδοχή των πολιτιστικών ιδιαιτεροτήτων των χωρών από τις οποίες προέρχονται. Για τον σκοπό αυτό λειτουργούν στην επικράτεια και ειδικά σχολεία διαπολιτισμικής εκπαίδευσης, εκτός από τις Τάξεις Υποδοχής και τα Φροντιστηριακά Τμήματα που έχουν προαναφερθεί.
3. Οι παλιννοστούντες και αλλοδαποί μαθητές διευκολύνονται στη φοίτησή τους με μέτρα και διαδικασίες ευέλικτες στην εγγραφή τους. Γενικά το ελληνικό εκπαιδευτικό σύστημα είναι ανοικτό για όλα τα παιδιά που διαμένουν στη χώρα μας, ανεξάρτητα από τη χώρα προσέλευσή τους, τη γλώσσα και τον πολιτισμό τους.
4. Από τους Σχολικούς Συμβούλους, σε ειδικές συναντήσεις και σεμινάρια που προγραμματίζουν, παρέχεται κάθε βοήθεια και υποστήριξη στους εκπαιδευτικούς που διδάσκουν σε Τάξεις Υποδοχής και Φροντιστηριακά Τμήματα, ώστε να είναι σε θέση να αποδώσουν στο διδακτικό τους έργο με τις ιδιαιτερότητες και δυσκολίες που αυτό που παρουσιάζει.
5. Οι ανωτέρω εκπαιδευτικοί αποσκοπούν στην πλήρη ένταξη των παιδιών των παλιννοστούντων και αλλοδαπών μαθητών στο ελληνικό εκπαιδευτικό σύστημα και στην ελληνική κοινωνία και γενικότερα στην εξάλειψη των φαινομένων ρατσισμού, ξενοφοβίας και στην εξασφάλιση ισότητας ευκαιριών για όλους τους μαθητές με παράλληλο σεβασμό των πολιτισμικών τους ιδιαιτεροτήτων.
Η ομαλή ένταξη των αλλοδαπών μαθητών στο ελληνικό εκπαιδευτικό σύστημα γίνεται με προγραμματισμό και συντονισμένες προσπάθειες που στηρίζονται στο κοινό αναλυτικό πρόγραμμα του δημοτικού σχολείου, με παράλληλο όμως εμπλουτισμό και δραστηριότητες που προωθούν την προσπάθεια ένταξης και οι οποίες στηρίζονται σε εκπαιδευτικό υλικό που έχει εκδοθεί από το Παιδαγωγικό Ιντιστούτο.
Την προηγούμενη χρονιά το κόστος της παρέμβασης για τους αλλοδαπούς μαθητές ανήλθε σε 2.000.000.000 δρχ. για τη λειτουργία 500 Τάξεων Υποδοχής και 389.952.000 δρχ. για τη λειτουργία 701 Φροντιστηριακών Τμημάτων.
Για το προαναφερόμενο πρόγραμμα δεν είναι δυνατό να υπάρχει χρονοδιάγραμμα, αφού αυτό συνεχίζεται όταν οι ανάγκες ένταξης το απαιτούν.
Τέλος σας γνωρίζουμε ότι η μετεκπαίδευση των Εκπαιδευτικών Α/θμιας Εκπαίδευσης (Δασκάλων και Νηπιαγωγών) πραγματοποιείται στο εννέα (9) Διδασκαλεία που λειτουργούν ως Τμήματα σε πέντε (5) Πανεπιστήμια. Στο πλαίσιο της μετεκπαίδευσης αυτής, οι δάσκαλοι και οι νηπιαγωγοί μετεκπαιδεύονται σε θέματα διαπολιτισμικής εκπ/σης, όπως επίσης και σε θέματα δια αντιμετώπισης αναγκών του αλλοδαπού και παλιννοστούντος μαθητικού πληθυσμού.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
22. Στις με αριθμό 2787/3.10.00 και 2822/4.10.00 ερωτήσεις δόθηκε το υπ' αριθμ.783/23.10.00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση των ερωτήσεων 2787/3.10.2000 και 2822/4.10.2000 που κατέθεσαν στη Βουλή οι Βουλευτές κύριοι Γ. Τσούρνος και Στ. Δήμας, αντίστοιχα, σχετικά με την απεργία των Φορτηγών Αυτοκινήτων Δημόσιας Χρήσης, σας πληροφορούμε ότι το ίδιο θέμα έχει συζητηθεί στο Σώμα την αριθμ. 101/2.10.2000 Επίκαιρη Ερώτηση του Βουλευτή κ. Μ. Στρατάκη, στις 4.10.2000.
Ο Υπουργός
ΧΡΙΣΤΟΣ ΒΕΡΕΛΗΣ"
23.Στην με αριθμό 2792/3.10.00 ερώτηση δόθηκε με το υπ' αριθμ. 33661/20.10.00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση 2792/3.10.00 που κατέθεσε στη Βουλή ο Βουλευτής κ. Ε. Μπασιάκος, σχετικά με το Αυτοκινητοδρόμιο του Ορχομενού, σας γνωρίζουμε τα εξής:
Το έργο του Αυτοκινητοδρομίου του Ορχαμενού προγραμμτίζεται από τη Νομαρχιακή Αυτοδιοίκηση Βοιωτίας η οποία στοχεύει να το υλοποιήσει με τη συνεργασία ιδιωτικών φορέων που είναι εξειδικευμένοι γνώστες του αντικειμένου. Το ΠΕΠ Στερεάς είχε δεσμευθεί αρχικά με την κατ' αρχήν ένταξη συνοδευτικών συμπληρωματικών έργων ύψους 3 δις. δραχμών.
Η οριστική όμως ένταξη των συνοδευτικών έργων αυτών δεν κατέστη δυνατή λόγω της μεγάλης καθυστέρησης στις διαδικασίες υλοποίησης του έργου. Έτσι έπαυσαν να ισχύουν οι κατ' αρχήν δεσμεύσεις της Ε.Π. του ΠΕΠ Στερεάς αφού στις 31/12/99 οριστικοποιήθηκαν οι τελικές νομικές δεσμεύσεις του προγράμματος. 
Σε ό,τι αφορά την παραχώρηση της έκτασης για τη δημιουργία του έργου αρμόδιο να σας απαντήσει είναι το συνερωτώμενο Υπουργείο Γεωργίας.
Ο Υφυπουργός
ΧΡΗΣΤΟΣ ΠΑΧΤΑΣ"
24. Στην με αριθμό 2794/3.10.00 ερώτηση δόθηκε με το υπ' αριθμ.68348/20.10.00 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 2794/3.10.2000 που κατέθεσε στη Βουλή των Ελλήνων ο Βουλευτής κ. Ε. Μπασιάκος, από πλευράς δικής μας αρμοδιότητας, σας πληροφορούμε ότι, η διαφοροποίηση ως προς το χρόνο έναρξης ισχύος των διατάξεων για τις μισθολογικές προαγωγές των αξιωματικών και Υπαξιωματικών οφείλεται στις δημοσιονομικές δυνατότητες της χώρας, αφού εξαντλήθηκαν όλα τα δυνατά περιθώρια του Κρατικού Προϋπολογισμού.
Εξάλλου, μετατόπιση η αλλαγή της χρονολογίας έναρξης ισχύος της ρύθμισης για τους αξιωματικούς δεν ήταν εφικτή, δοθέντος ότι η σχετική ρύθμιση είχε αποφασιστεί από τις αρχές του 1999, με έναρξη ισχύος 1.7.2000, λόγω διάλυσης της Βουλής και των διενεργηθεισών εκλογών δεν κατέστη δυνατή η ψήφισή της. 
Ο Υφυπουργός
ΓΕΩΡΓΙΟΣ ΔΡΥΣ"
25. Στην με αριθμό 2805/4.10.00 ερώτηση δόθηκε με το υπ' αριθμ.1026/20.10.00 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2805/4.10.00 την οποία κατέθεσε ο Βουλευτής κ. Γεώργιος Ψαχαρόπουλος και η οποία αφορά στον αριθμό των εισακτέων στην Τριτοβάθμια Εκπ/ση, σας γνωρίζουμε τα ακόλουθα:
Τα Ανώτατα Εκπαιδευτικά Ιδρύματα μέσα στο πλαίσιο των συνταγματικών διατάξεων λειτουργών ως αυτοδιοικούμενα Ν.Π.Δ.Δ. εποπτευόμενα απότ ο ΥΠ.Ε.Π.Θ.
Τα Ιδρύματα αυτά υλοποιούν την εκπαιδευτική πολιτική στον τομέα παροχής της τριτοβάθμιας εκπ/σης και προτείνουν τον αριθμό των εισακτέων για κάθε τομέα επιστημών, ενώ ο εκάστοτε Υπουργός Παιδείας αποφασίζει και ορίζει τον αριθμό αυτό.
Θεωρείται δεδομένο ότι η ανάπτυξη μιας κοινωνίας προϋποθέτει αντίστοιχη κατανομή στους διάφορους τομείς του παραγωγικού δυναμικού της, πράγμα το οποίο και επιχειρείται με τον προσδιορισμό του αριθμού εισακτέων στα τμήματα και τις σχολές της Τριτοβάθμιας Εκπ/σης.
Είναι προφανές με τον τρόπο αυτό διαχέεται το παραγωγικό δυναμικό της ανωτάτης εκπ/σης σ' όλους τους τομείς των αναπτυξιακών δραστηριοτήτων.
Οι διαδικασίες αυτές δεν αποτελούν κώλυμα ανταγωνιστικότητας του εκπαιδευτικού συστήματος αφού η ίδια η φύση της εκπ/σης είναι ανταγωνιστική και καμία παρέμβαση δεν μπορεί να της αλλάξει τον χαρακτήρα αυτό. 
Ο Υπουργός
ΠΕΤΡΟΣ ΕΥΘΥΜΙΟΥ"
26. Στην με αριθμό 2824/4-10-00 ερώτηση δόθηκε με το υπ' αριθμ. 1028/20-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 2824/4-10-00 την οποία κατέθεσε ο Βουλευτής κ. Π. Τατούλης, αναφορικά με τις μεταβολές σχολικών μονάδων στη Ν.Α. Αρκαδίας, σας γνωρίζουμε τα ακόλουθα:
Το Υπουργείο προκειμένου να προβεί σ' οποιαδήποτε μεταβολή σχολικών μονάδων (ίδρυση, συγχώνευση, κατάργηση) λαμβάνει πάντα υπόψη τις εισηγήσεις των αρμοδίων φορέων όπως προβλέπεται από τις διατάξεις του ν. 1566/85.
Για το λόγο αυτό κάθε χρόνο αποστέλλεται εγκύκλιος, προς όλες τις Δ/νσεις ώστε οι προτάσεις, οι εισηγήσεις των αρμοδίων φορέων που αφορούν μεταβολές για σχολεία της αρμοδιότητάς τους, να υποβληθούν και να αξιολογηθούν από το ΥΠΕΠΘ.
Προς το παρόν δεν έχουν υποβληθεί προτάσεις των αρμοδίων φορέων για μεταβολές σχολικών μονάδων στη Νομ. Αυτοδιοίκηση Αρκαδίας.
Όσον αφορά στη Δ/θμια Εκπαίδευση, όπως μας ενημέρωσε ο Προϊστάμενος της Δ/νσης δεν έγινε κατάργηση των τάξεων Ενιαίου Λυκείου των Γυμνασίων Βυτίνας, Λαγκαδίων και Δημητσάνας, αλλά αποφάσισε την μετακίνηση των μαθητών κατεύθυνσης σε άλλα σχολεία, όπου ο αριθμός των μαθητών καθιστά δυνατή τη συγκρότηση τμημάτων για όλες τις κατευθύνσεις και τα μαθήματα επιλογής. Οι μετακινήσεις έγιναν ως ακολούθως:
Α) Οι μαθητές της Γ΄ Λυκείου τάξης Γυμνασίου Βυτίνας της θεωρητικής και θετικής κατεύθυνσης καθώς και οι μαθητές της Β΄ Λυκείου τάξης θετκής κατεύθυνσης μετακινήθηκαν προς το πλησιέστερο Ενιαίο Λύκειο που είναι το Ενιαίο Λύκειο Λεβιδιου.
Β) Ο μαθητής (ή οι μαθητές της Β' Λυκείου τάξης του Γυμνασίου Λαγκαδίων θεωρητικής κατεύθυνσης να μετακινήθησαν προς τη Β' Λυκείου τάξη του πλησιέστερου σχολείου που λειτουργεί και η θεωρητική κατεύθυνση κατά προτίμηση στο Γυμνάσιο Δημητσάνας.
Γ) Οι μαθητές της Γ' Λυκείου Τάξης θεωρητικής κατεύθυνσης του Γυμνασίου Δημητσάνας μετακινήθηκαν προς τη Γ' Λυκείου τάξη του Γυμνασίου Λαγκαδίων για τη λειτουργία τμήματος θεωρητικής κατεύθυνσης.
Επειδή ωστόσο εκτιμήθηκε ότι η εφαρμογή αυτού του συστήματος μετά την έναρξη λειτουργίας του σχολείου θα δημιουργούσε ίσως προβλήματα, εδόθη από ημάς η εντολή η λειτουργία ως άνω σχολείων να συνεχίσει ως είχε, παρά τον μικρό αριθμό ανά κατεύθυνση.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
27. Στην με αριθμό 2854/4-10-00 ερώτηση δόθηκε με το υπ' αριθμ. 33652/23-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 2854/4-10-00 του Βουλευτή κ. Σ. Σπηλιωτόπουλου που αφορά την ένταξη έργων "Αποχέτευσης βιολογικού καθαρισμού και διαμόρφωσης παραλίας Δ. Διαμερισμάτων του Δήμου Δύμης" του Ν. Αχαϊας στο Γ' ΚΠΣ, σας πληροφορούμε ότι:
Στα πλαίσια του υπό έγκριση Περιφερειακού Προγράμματος Δυτικής Ελλάδας 2000 - 2006 είναι επιλέξιμα τα αναφερόμενα έργα βελτίωσης περιβάλλοντος.
Αρμοδία για την εξέταση και προώθηση της ένταξης των έργων στο ΠΕΠ Δ. Ελλάδος είναι η Γενική Γραμματεία της Περιφέρειας προς την οποία πρέπει να υποβάλετε την πρότασή σας
Ο Υφυπουργός
ΧΡ. ΠΑΧΤΑΣ"
28. Στην με αριθμό 2864/4-10-00 ερώτηση δόθηκε με το υπ' αριθμ. 1036/20-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 2864/4-10-00 την οποία κατέθεσε ο Βουλευτής κ. Σ. Σπύρου, αναφορικά με το θεσμό των μετεξεταστέων της Β΄ τάξης Ενιαίου Λυκείου, σας γνωρίζουμε τα ακόλουθα:
Σύμφωνα με τις διατάξεις του άρθρου 16 του ν. 2839/2000 (ΦΕΚ 196, τ. Α'/12-9-00), οι μαθητές της Β' τάξης του Ενιαίου Λυκείου του σχολικού έτους 1999 - 2000, που δεν προήχθησαν, παραπέμφθηκαν για επανεξέταση το Σεπτέμβριο του έτους 2000 στα μαθήματα στα οποία ο βαθμός ετήσιας επίδοσής τους είναι μικρότερος του εννέα και μισό (9,5).
Η ισχύς της παρούσας διάταξης άρχισε από 1-9-00.
Σύμφωνα με τις εξαγγελίες του Υπουργού Παιδείας και Θρησκευμάτων δεν προβλέπεται εξεταστική περίοδος Σεπτεμβρίου για τους μαθητές του Ενιαίου Λυκείου από το σχολικό έτος 2000-2001 και εξής:
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
29. Στην με αριθμό 2872/5-10-00 ερώτηση δόθηκε με το υπ' αριθμ. 787/23-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 2872/5-10-00 που κατατέθηκε στη Βουλή από το Βουλευτή κ. Λ. Παπανικολάου με θέμα: "Νόσος τρελλών αγελάδων και μεταγγίσεις αίματος", σας πληροφορούμε τα εξής:
Η χώρα μας για την ασφάλεια αίματος έχει εναρμονίσει τις πρακτικές της σύμφωνα με τα δεδομένα της Ευρωπαϊκής Ένωσης , του Συμβουλίου της Ευρώπης και όλων των Διεθνών Οργανισμών για την Υγεία και από στοιχεία αυτών προκύπτει ότι "ο κίνδυνος μετάδοσης με το αίμα της νόσου Creutzfeld-Jacob Disease δεν έχει αποδειχθεί στον άνθρωπο και είναι θεωρητικός".
Όσον αφορά για τα άτομα που έχουν ζήσει στην Αγγλία για διάστημα έξι μηνών, μεταξύ 1980-1996, αν γίνονται αιμοδότες, η απάντηση του Συμβουλίου της Ευρώπης, στο οποίο εκπροσωπείται η χώρα μας με ειδικό επιστήμονα, είναι ότι δεν έχει εκδοθεί απόφαση απαγορευτική για καμιά χώρα της Ευρώπης.
Το Υπουργείο και Πρόνοιας δια Επιτροπής Αιμοδοσίας του ΚΕΣΥ, σε συνεργασία με την Επιτροπή Σπογγώδους Εγκεφαλοπάθειας επαγρυπνεί για ότι νεότερο στον επιστημονικό χώρο της για το θέμα αυτό.
Η Υφυπουργός
Χ. ΣΠΥΡΑΚΗ"
30. Στην με αριθμό 2892/5-10-00 ερώτηση δόθηκε με το υπ' αριθμ. 604/19-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2892/5-10-00 που κατέθεσαν οι Βουλευτές κυρίου Σ. Στριφτάρης και Π. Κοσιώνης, σας πληροφορούμε τα εξής:
Το έργο είναι ενταγμένο στη ΣΑΕ 072 του ΥΠΕΧΩΔΕ με ΚΑ 9572004 και τίτλο "Ανακασκευή - Επέκταση Β. και Δ. Αχελώου - Διώρυγας Αμβρακίας" με προϋπολογισμό 4 δις δρχ. και με πίστωση για το έτος 2000, 230 εκατομμύρια δρχ.
Λόγω του ότι το έργο είναι ενταγμένο σε Πρόγραμμα του ΥΠΕΧΩΔΕ αρμόδιο να απαντήσει είναι το Υπουργείο ΠΕΧΩΔΕ προς το οποίο κοινοποιούμε το παρόν έγγραφό μας με αντίγραφο της ερώτησης.
Ο Υπουργός
Γ. ΑΝΩΜΕΡΙΤΗΣ"
31. Στην με αριθμό 2904/5-10-00 ερώτηση δόθηκε με το υπ' αριθμ. 198/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της 2904/5-10-00 ερώτησης που κατέθεσε στη Βουλή των Ελλήνων ο Βουλευτής κ. Γ. Καρατζαφέρης, σας πληροφορούμε τα εξής:
Η ανεξαρτησία της δικαιοσύνης κατοχυρώνεται επαρκώς από το Σύνταγμα και τους νόμους του κράτους. Μάλιστα στην επικείμενη αναθεώρηση του Συντάγματος συζητείται η περαιτέρω ενίσχυσή της. Αν παρά ταύτα ένας δικαστής υποχωρήσει σε εξωτερικές πιέσεις τότε πλέον υπάρχει θέμα συνείδησης. Η συνείδηση του δικαστή είναι ο καλύτερος φρουρός ανεξαρτησίας. Εάν αυτή καμφθεί, τότε ούτε το οποιοδήποτε θεσμικό πλαίσιο είναι αρκετό. Σε αυτήν την περίπτωση χρειάζεται μόνον αποκάλυψη του συμβάντος και παραπομπή του υπαίτιου δικαστικού λειτουργού στα αρμόδια πειθαρχικά πειθαρχικά (ή και ποινικά) δικαστήρια.
Ο Υπουργός
ΜΙΧ. Π. ΣΤΑΘΟΠΟΥΛΟΣ")
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να σας ανακοινώσω το δελτίο αναφορών και ερωτήσεων της Τρίτης 22 Μαΐου 2001.
Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παρ.5 Καν. Βουλής)
1. Η με αριθμό 7030/17.4.2001 ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Υγείας - Πρόνοιας, σχετικώς με τις προθέσεις του Υπουργού να ρυθμίσει το θέμα της χορήγησης και της είσπραξης του κόστους του αίματος που διατίθεται από το Δημόσιο (Νοσοκομεία) στον ιδιωτικό τομέα υγείας (Ιδιωτικές Κλινικές) κλπ.
2. Η με αριθμό 1523/22.11.2000 αναφορά του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Υγείας-Πρόνοιας σχετικώς με την επίσπευση κατασκευής εργαστηρίων του Κέντρου Αποκατάστασης Ατόμων με Ειδικές Ανάγκες Θεσσαλίας "Ο ΑΡΙΣΤΕΥΣ".
Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
1. Η με αριθμό 4117/487/22.11.2000 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Υγείας-Πρόνοιας, σχετικώς με τη λήψη μέτρων προς περιορισμό της υπερκατανάλωσης φαρμάκων σε δημόσια νοσοκομεία κλπ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 930/16.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Δημόσιας Τάξης, Μεταφορών και Επικοινωνιών, σχετικώς με τη λήψη μέτρων για ενημέρωση και υποστήριξη της κυκλοφορίας των δικύκλων κλπ.
Αυτή η επίκαιρη ερώτηση διαγράφεται λόγω κωλύματος του κυρίου Υπουργού.
Επίσης διαγράφεται λόγω κωλύματος του κυρίου Βουλευτή η τρίτη επίκαιρη ερώτηση πρώτου κύκλου, η με αριθμό 916/16.5.2001, του Βουλευτή του Κομμουνιστικού Κόμματος Ελλάδας κ.Δημητρίου Τσιόγκα προς τον Υπουργό Υγείας-Πρόνοιας, σχετικώς με την επίλυση λειτουργικών προβλημάτων του Ιδρύματος Κοινωνικών Ασφαλίσεων στη Λάρισα.
Επίσης διαγράφεται η πρώτη επίκαιρη ερώτηση δεύτερου κύκλου με αριθμό 929/16.5.2001 του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τους Υπουργούς Περιβάλλοντος, Χωροταξίας και Δημοσίων Έργων, Υγείας - Πρόνοιας, σχετικώς με την κατεδάφιση του Νοσοκομείου "ΠΑΠΑΔΗΜΗΤΡΙΟΥ" και την καταστροφή του περιβάλλοντος δάσους.
Θα συζητηθεί η δεύτερη επίκαιρη ερώτηση πρώτου κύκλου, η με αριθμό 925/16.5.2001, του Βουλευτή της Νέας Δημοκρατίας κ. Βύρωνα Πολύδωρα προς την Υπουργό Εσωτερικών, Δημόσιας Διοίκησης και Αποκέντρωσης, σχετικώς με καταγγελίες που αφορούν νόθευση των αποτελεσμάτων του διαγωνισμού για πρόσληψη εκπαιδευτικών στο δημόσιο κλπ.
Η επίκαιρη ερώτηση του κ. Πολύδωρα έχει ως εξής:
"Με απόφαση του αρμόδιου εισαγγελέα διατάχθηκε η διεξαγωγή έρευνας με αντικείμενο την ύπαρξη ευθυνών στις αρμόδιες υπηρεσίες του ΑΣΕΠ και του Υπουργείου Παιδείας, υπηρεσίες οι οποίες είχαν την ευθύνη της διεξαγωγής του πρόσφατου διαγωνισμού για την πρόσληψη εκπαιδευτικών. 
Σύμφωνα με καταγγελίες ενδιαφερομένων ευρέθησαν πενήντα δύο υποψήφιοι να εμφανίζονται και στους πίνακες επιτυχόντων και στους πίνακες αποτυχόντων, ο δε πρόεδρος του ΑΣΕΠ αποδέχθηκε ως αληθινό το γεγονός ότι οι πίνακες που επεστράφησαν από το Υπουργείο Παιδείας ήσαν λανθασμένοι όσον αφορά υποψηφίους που είχαν δηλώσει συμμετοχή σε δύο κλάδους, η δε βαθμολογία τους βρέθηκε σε λάθος κλάδο. 
Με βάση τα ανωτέρω: 
Ερωτάται η Υπουργός Εσωτερικών, Δημόσιας Διοίκησης και Αποκέντρωσης:
1. Γιατί αντιπαρέρχεται τα ερωτήματα των δημοσιογράφων και της κοινής γνώμης που αφορούν τον τρόπο λειτουργίας μιας αρχής, όπως το ΑΣΕΠ, για την οποία έχει την πολιτική ευθύνη;
2. Θα ερευνήσει εάν στους προηγούμενους διαγωνισμούς οι πίνακες που εστάλησαν από το Υπουργείο Παιδείας στο ΑΣΕΠ ήσαν λανθασμένοι και τι μέτρα προτίθεται να λάβει, ώστε να εντοπισθούν και να τιμωρηθούν οι υπεύθυνοι, να αποκατασταθεί κατά το δυνατόν η αξιοπιστία του συστήματος των προσλήψεων και να μη δημιουργηθούν στο μέλλον ανάλογα περιστατικά, τα οποία δημιουργούν δικαιολογημένη αναστάτωση στον ελληνικό λαό και ερωτηματικά για τη διαφάνεια και την αξιοκρατία στις προσλήψεις;" 
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Τζανής έχει το λόγο. 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κατ' αρχάς θα ήθελα να ξεκινήσω την απάντησή μου διαβεβαιώνοντας τον κύριο συνάδελφο ότι σε καμία περίπτωση η Κυβέρνηση -και κανένα μέλος της- δεν αντιπαρέρχονται ερωτήματα της κοινής γνώμης, ιδιαίτερα όταν αυτά αφορούν στη λειτουργία ενός θεσμού όπως είναι το ΑΣΕΠ, που αποτελεί θεμέλιο για την αξιοπιστία των υπό την αιγίδα και την ευθύνη του διαγωνιστικών διαδικασιών. 
Το δεύτερο που έχω να παρατηρήσω είναι ότι το ΑΣΕΠ είναι ανεξάρτητη διοικητική αρχή, δεν τελεί υπό την πολιτική ευθύνη οιουδήποτε Υπουργείου, λειτουργεί με τους κανόνες που προβλέπουν οι νόμοι και κρίνεται από το μέχρι τώρα έργο του, που πιστεύω ότι -συμφωνούμε- όλοι είναι ιδιαίτερα σπουδαίο προς την κατεύθυνση της εμπέδωσης κλίματος εμπιστοσύνης των πολιτών για τη λειτουργία του, τόσο σε ό,τι αφορά το διαγωνισμό των εκπαιδευτικών, όσο και σε ό,τι αφορά τους διαγωνισμούς για προσλήψεις στο δημόσιο.
Πολύ σύντομα κύριε Πρόεδρε, αν και χρειάζεται αρκετός χρόνος για να εξηγήσει κανείς τις λεπτομέρειες, θα πρέπει να αναφερθώ στο πρόβλημα που πρόσφατα δημιουργήθηκε και που, κατά τη γνώμη μου, οδήγησε σε μια άκαιρη και ανεξήγητη επίθεση εναντίον ενός καταξιωμένου θεσμού. Η μηχανογραφική υπηρεσία του Υπουργείου Παιδείας, καθόσον αφορά και μόνο τους κλάδους των μαθηματικών, νηπιαγωγών, οικονομολόγων, καλλιτεχνικών, οικιακής οικονομίας και νομικών και πολιτικών επιστημών, απέστειλε στο ΑΣΕΠ τους πίνακες επιτυχόντων και αποτυχόντων. Αναφέρομαι στο διαγωνισμό για τους εκπαιδευτικούς. Σε καθέναν από τους πίνακες αυτούς, το διαπίστωσε το ίδιο το ΑΣΕΠ, υπήρχαν υποψήφιοι που ήταν γραμμένοι δυο φορές με διαφορετική κάθε φορά βαθμολογία. Επίσης άλλοι απ' αυτούς είχαν αναγραφεί τόσο στους πίνακες επιτυχόντων όσο και στους πίνακες αποτυχόντων. Αυτό οφείλεται καθαρά σε πλημμελή λειτουργία της μηχανογραφικής υπηρεσίας του Υπουργείου Παιδείας και δεν έγινε, όπως γίνεται από το ΑΣΕΠ, ηλεκτρονική παραβολή μεταξύ των πινάκων επιτυχόντων και αποτυχόντων, πράγμα που κάνει το ΑΣΕΠ για τους καθαρά δικούς του διαγωνισμούς. 
Η εξήγηση του φαινομένου βρίσκεται στο ότι υπήρχαν υποψήφιοι που είχαν δηλώσει συμμετοχή σε περισσότερους κλάδους, υπήρχαν υποψήφιοι που είχαν υποβάλει περισσότερες από μία αιτήσεις. Και αυτό έγινε γιατί άλλαξε το νομοθετικό πλαίσιο και δόθηκε η δυνατότητα να υποβάλουν αίτηση και άλλοι υποψήφιοι, πέραν αυτών που είχαν καταθέσει αίτηση συμμετοχής κατά το διάστημα από 9 Μαρτίου 2000 έως 24 Απριλίου 2000, που ήταν το διάστημα υποβολής των αιτήσεων και τέλος το γεγονός αυτό οφείλεται στο ότι κατά τη διαδικασία της δεύτερης προθεσμίας, 21 Ιουλίου του 2000 έως 4 Αυγούστου του 2000, αρκετοί υποψήφιοι υπέβαλαν συμπληρωματικές αιτήσεις, είτε γιατί είχαν ξεχάσει κάποιο δικαιολογητικό είτε γιατί ο χρόνος του διαγωνισμού είχε αλλάξει και οι υποψήφιοι κατά το νεότερο χρόνο διεξαγωγής του διαγωνισμού θα βρίσκονταν σε διαφορετικό τόπο, με αποτέλεσμα να θέλουν να διαγωνιστούν σε διαφορετική νομαρχία σε σχέση με την πρώτη τους επιλογή. 
Πολύ σύντομα, πάντως, περιορίζομαι να πω ότι το αντικείμενο, για το οποίο ο κ. Πολύδωρας μέμφεται τη λειτουργία του ΑΣΕΠ, αφορά πλημμέλεια που διαπιστώθηκε από το ίδιο το ΑΣΕΠ, τέθηκε υπόψη από το ίδιο το ΑΣΕΠ η λάθος καταχώριση των αποτελεσμάτων, έγινε διόρθωση των αποτελεσμάτων, δεν υπήρξε καμία απολύτως συνέπεια στην κατάταξη των επιτυχόντων και μάλιστα τα λάθη αυτά παρατηρήθηκαν σε ποσοστό 0,5% επί του συνόλου των υποψηφίων. 
Εν κατακλείδι δεν ζημιώθηκε, δεν ωφελήθηκε κανένας και έχω την αίσθηση ότι κακώς, και θα έλεγα κατά τρόπο άδικο για το ίδιο το ΑΣΕΠ μια λαθεμένη διαδικασία καταχώρισης των αποτελεσμάτων της μηχανογραφικής υπηρεσίας του Υπουργείου Παιδείας παρουσιάζεται κατά τρόπο ώστε να πληγώνει ένα θεσμό που πρέπει όλοι μας να προστατεύουμε.
ΠΡΟΕΔΡΕΥΩΝ (Παναγιώτης Σγουρίδης): Καλώς. Θα τα πείτε στη δευτερολογία σας.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επαναλαμβάνω πάντως, κύριε Πρόεδρε, ότι κανένα αγαθό δεν προσβλήθηκε από αυτήν τη διαδικασία που προηγήθηκε των τελικών αποτελεσμάτων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο για να αναπτύξει την επίκαιρη ερώτησή του.
ΒΥΡΩΝ ΠΟΛΥΔΩΡΑΣ: Κύριε Πρόεδρε, σε καμία περίπτωση δεν ήθελα να εισάγω καινά δαιμόνια ή να θίξω ή κλονίσω στο ελάχιστο την αξιοπιστία του ΑΣΕΠ.
Εμείς αγωνιζόμαστε για την εγκυρότητα και την αξιοπιστία αυτού του θεσμού, για να εμπεδωθεί ένα κλίμα εμπιστοσύνης και ασφάλειας στους πολίτες. Αλλά δεν μπορεί να μείνει κανείς απαθής λόγω του παρακάτω γεγονότος. Ερωτάται από δημοσιογράφο η κυρία Υπουργός συγκεκριμένα -είναι εικόνα που είδα με τα μάτια μου και δεν μου αρκούν οι διαβεβαιώσεις- "τι έχετε να πείτε για το σφάλμα κλπ." και η κυρία Υπουργός αντιπαρέρχεται κυριολεκτικά μπροστά στο φακό την ερώτηση και δεν απαντά. Εξ αυτού εγώ υπέβαλα την ερώτηση για να λάβω από τον Υπουργό όχι μια βεβαίωση αλλά δύο τρία πειστικά επιχειρήματα που θα κατοχυρώνουν έτι περαιτέρω την αξιοπιστία του ΑΣΕΠ. 
Όσον αφορά το συνταγματικό μέρος για την ανεξάρτητη διοικητική αρχή και αν κάποιος φέρει την ευθύνη για τα έργα και τις ημέρες της ανεξάρτητης διοικητικής αρχής είναι ανοικτό και εκκρεμές το θέμα συνταγματικά. Δεν ανοίγουμε οάσεις απυροβλήτου και ανεξελέγκτου από την Εθνική Αντιπροσωπεία και από τον κοινοβουλευτικό έλεγχο. Είναι ανεξάρτητες επειδή δεν επελέγη κανένας, αλλά διανυσματικά η Κυβέρνηση φέρει την ευθύνη και για τις ανεξάρτητες διοικητικές αρχές κατά τη συνταγματική τάξη. Μην πλανάται από κανέναν ότι φτιάξαμε μια ανεξάρτητη διοικητική αρχή και είμαστε τεθεσπισμένοι Πόντιοι Πιλάτοι.
Τρίτον, δεν αρκεί το ότι βρήκε το ΑΣΕΠ το λάθος, γιατί ήρτηται, επικρέμεται στη σκέψη και στην αγωνία όλων μας η ερώτηση: υπάρχουν και άλλα ασύλληπτα λάθη; Με αυτό το ερώτημα, η ευθύνη, η αγωνία και το πολιτικό βάρος για την απάντηση και την ουσιαστική αντιμετώπιση του προβλήματος μετατίθεται στην Κυβέρνηση.
Επαναλαμβάνω, μήπως υπάρχουν και άλλα ασύλληπτα λάθη για το έγκυρο ΑΣΕΠ; Μην απαντάμε με ψυχραιμία ότι ήταν ένα μηχανογραφικό λάθος το οποίο το συλλάβαμε και να δώσουμε και εύσημα γιατί το ερώτημα το βασανιστικό, κύριε Πρόεδρε, παραμένει. Και μάλιστα για να είμαστε εξηγημένοι, υπάρχει μία φήμη την οποία θέλει να κονιορτοποιήσει το ΑΣΕΠ και η Κυβέρνηση ότι δεν είναι όλα τα στοιχεία στους διαγωνισμούς κεκαλυμμένα με την μπλε κόλα. Μένουν απέξω οι αριθμοί.
Να λάβουν λοιπόν τα μέτρα τους και θέλουμε εγκυρότητα, αξιοπιστία και ασφάλεια του συστήματος. Όχι ψύχραιμα να λένε "πρόκειται περί μηχανογραφικών λαθών τα οποία συλλάβαμε", διότι σας εξήγησα τους λόγους.
Κλείνω με το ηθικό επιμύθιο. Αγωνιζόμαστε για αξιοκρατία, αμεροληψία και ασφάλεια στο σύστημα. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Χαίρομαι για την εκ μέρους του κ. Πολύδωρα διευκρίνιση ότι η ερώτησή του δεν αμφισβητεί τις δομές και τη λειτουργία του ΑΣΕΠ. Αυτό είναι εξαιρετικά χρήσιμο, όπως ανέφερα λίγο πριν, κύριε Πρόεδρε, για την εμπέδωση κλίματος εμπιστοσύνης των πολιτών προς το θεσμό.
Η δεύτερη παρατήρηση αφορά τον προβληματισμό του για το νομικό και θεσμικό πλαίσιο λειτουργίας του ΑΣΕΠ. Από το αναθεωρημένο Σύνταγμα προβλέπεται η ψήφιση νόμων -και προτίθεται το Υπουργείο να τους φέρει- που θα διέπουν τη λειτουργία μιας καθεμιάς ανεξάρτητης διοικητικής αρχής. Αυτό αφορά και το ΑΣΕΠ, και η Κυβέρνηση θα το πράξει όπως το Σύνταγμα ορίζει.
Η τρίτη παρατήρηση, κύριε Πρόεδρε, αφορά την εκ μέρους του κ. Πολύδωρα έμμεση αμφισβήτηση της αδιαβλητότητας του σχετικού διαγωνισμού που αφορά τους εκπαιδευτικούς. Έχω την αίσθηση ότι μια εξειδικευμένη ερώτηση στο Υπουργείο Παιδείας ίσως θα ήταν καταλληλότερη και χρησιμότερη για την παροχή μιας πιο εξειδικευμένης απάντησης.
Οφείλω όμως να πω ότι σε ό,τι αφορά το σύστημα εκδόσεως των αποτελεσμάτων, αν και δεν έχω το χρόνο για να το περιγράψω, ότι: οι διαγωνισμοί γίνονται με κωδικούς υποψηφίων. Οι κωδικοί των υποψηφίων αφού ολοκληρωθεί η διαδικασία της βαθμολόγησης των τετραδίων, καθένα από τα οποία τετράδια αφορά το διαγωνιζόμενο, αποκόμματα όλων των τετραδίων, το μισό δηλαδή του εξωφύλλου κάθε τετραδίου, που περιέχουν κωδικοποιημένα στοιχεία του διαγωνιζομένου, αποστέλλονται στη μηχανογραφική υπηρεσία του Υπουργείου Παιδείας για την καταχώρισή τους. Επομένως η αποκάλυψη της ταυτότητας του διαγωνιζομένου σε καμία φάση της διαγωνιστικής διαδικασίας ούτε και κατ΄ αυτήν τη βαθμολόγηση ούτε και κατά την έκδοση των αποτελεσμάτων είναι δυνατή. Αυτό για να αρθεί η οποιαδήποτε καχυποψία η οποία τυχόν να υπάρχει στο διαγωνιζόμενο ή στους γονείς του διαγωνιζομένου. Γιατί στην Ελλάδα του 2001 δεν είναι δυνατόν να προσπαθούμε ακόμη να ανακαλύψουμε την Αμερική. Δεν είναι δυνατόν δηλαδή στην Ελλάδα του 2001 να τίθενται οι πολίτες μπροστά στην αμφισβήτηση του αδιαβλήτου για διαδικασίες οι οποίες ακολουθούν το σύστημα των εισαγωγικών εξετάσεων στα πανεπιστήμια.
Σε ό,τι αφορά, κύριε Πρόεδρε, την μη απάντηση της κας Παπανδρέου, στην οποία αναφέρθηκε ο κύριος Υπουργός, ασφαλώς δεν είναι ο καθ' ύλην αρμόδιος Υπουργός για να απαντήσει για το ειδικό θέμα του τρόπου διεξαγωγής των εξετάσεων, που αφορά το Υπουργείο Παιδείας. Ο Υπουργός Εσωτερικών έχει, θα έλεγα, και την πολιτική ευθύνη και τη ευθύνη της συμπαράστασης προς το ΑΣΕΠ για τη λειτουργία του, την ευθύνη της στελέχωσης του προσωπικού του, ενισχύει και ενθαρρύνει τη λειτουργία του με κάθε τρόπο, σε καμία περίπτωση όμως αυτό δεν σημαίνει μη ενίσχυση και μη στήριξη και μη κάλυψη του ΑΣΕΠ για τον πραγματικά σπουδαίο ρόλο που επιτελεί.
ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δεύτερου κύκλου:
Δεύτερη είναι η με αριθμό 924/16.5.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς την Αναπληρωτή Υπουργό Εξωτερικών...
ΙΩΑΝΝΗΣ ΒΑΡΒΙΤΣΙΩΤΗΣ: Προς τον Υπουργό Εξωτερικών.
ΠΡΟΕΔΡΕΥΩΝ (Παναγιώτης Σγουρίδης): Είναι η αρμόδια όμως. Συνεχίζω:
... σχετικώς με τις προθέσεις του Υπουργείου να φέρει στην προσεχή Σύνοδο των Υπουργών Εξωτερικών της Ευρωπαϊκής Ένωσης το θέμα της καταδίκης της Τουρκίας από το Ευρωπαϊκό Δικαστήριο Ανθρωπίνων Δικαιωμάτων για την Κύπρο κλπ.
Η επίκαιρη ερώτηση του κ. Βαρβιτσιώτη έχει ως εξής:
"Την περασμένη Πέμπτη στο Στρασβούργο το Δικαστήριο των Ανθρωπίνων Δικαιωμάτων του Συμβουλίου της Ευρώπης καταδίκασε την Τουρκία με δεκαέξι ψήφους υπέρ και μία κατά για μαζικές και συστηματικές παραβιάσεις των ανθρωπίνων δικαιωμάτων στην Κύπρο. Η απόφαση του Ευρωπαϊκού Δικαστηρίου Ανθρωπίνων Δικαιωμάτων δεσμευτική και τελεσίδικη ήρθε να δικαιώσει την τέταρτη διακρατική προσφυγή της κυπριακής κυβέρνησης εναντίον της Τουρκίας. 
Όπως όμως δήλωσε ο Τούρκος Πρωθυπουργός, η Τουρκία δεν προτίθεται να συμμορφωθεί με την απόφαση-καταπέλτη του Ευρωπαϊκού Δικαστηρίου, που την καταδικάζει για δεκατέσσερις παραβιάσεις της Ευρωπαϊκής Σύμβασης Ανθρωπίνων Δικαιωμάτων. Το ίδιο άλλωστε έκανε η Άγκυρα και για την προ διετίας απόφαση του ίδιου δικαστηρίου για την καταπάτηση των δικαιωμάτων των Τούρκων κρατουμένων, που εξακολουθούν να πεθαίνουν στα κελιά τους λόγω απεργίας πείνας, καθώς και για την υπόθεση της Τιτίνας Λουϊζίδου.
Το θέμα αφορά άμεσα την Ευρωπαϊκή Ένωση, η οποία θέτει με την απόφαση του Ελσίνκι ως απαραίτητη προϋπόθεση για την προενταξιακή πορεία της Τουρκίας, το σεβασμό των ανθρωπίνων δικαιωμάτων.
Ερωτάται ο κύριος Υπουργός:
Εάν προτίθεται να φέρει το θέμα στην προσεχή Σύνοδο των Υπουργών Εξωτερικών της Ευρωπαϊκής Ένωσης και να επιδιώξει αποδοκιμασία-καταδίκη της Τουρκίας, που συμπεριφέρεται προκλητικά, δηλώνοντας ότι δεν προτίθεται να συμμορφωθεί με αποφάσεις των Ευρωπαϊκών Δικαστηρίων".
Η Αναπληρωτής Υπουργός Εξωτερικών κα Παπαζώη έχει το λόγο για τρία λεπτά, για να απαντήσει.
ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών): Κύριε Πρόεδρε, κύριοι συνάδελφοι, δεν υπάρχει καμία αμφιβολία ότι η συμμόρφωση της Τουρκίας με τις αποφάσεις του Ευρωπαϊκού Δικαστηρίου Ανθρωπίνων Δικαιωμάτων θα επηρεάσει την πορεία της προς την Ευρωπαϊκή Ένωση. Το θέμα το παρακολουθούμε στενά και το θέτουμε στα πλαίσια της περιοδικής αξιολόγησης της υλοποίησης των υποχρεώσεων, που έχει αναλάβει η Τουρκία ήδη με την εταιρική της σχέση, αλλά και με τη μέχρι σήμερα σύνδεσή της με την Ευρωπαϊκή Ένωση. Για παράδειγμα σήμερα συζητείται στην ομάδα εργασίας Νοτιοανατολικής Ευρώπης το θέμα της κοινής θέσης μεταξύ των κρατών-μελών, που αφορά το Συμβούλιο Σύνδεσης Ευρωπαϊκής Ένωσης και Τουρκίας, που θα γίνει στο τέλος Ιουνίου. Η εκπρόσωπός μας εκεί έχει θέσει το θέμα της συμπλήρωσης της κοινής θέσης με την απόφαση της διακρατικής προσφυγής.
Θα ήθελα εδώ, συμπληρώνοντας αυτά που αναφέρει ο κ. Βαρβιτσιώτης στην ερώτησή του, να πω ότι και η Κύπρος και η Ελλάδα αποδίδουν μια ιδιαίτερη σημασία σ' αυτήν την απόφαση.
Διότι αφ' ενός μεν αναγνωρίζει και αποδίδει στην Τουρκία την ευθύνη για τις παραβιάσεις των ανθρωπίνων δικαιωμάτων, είναι γνωστό ότι η Τουρκία προσπαθεί πάντα να παρακάμψει τις ευθύνες της λέγοντας ότι εκεί υπάρχει ένα τουρκοκυπριακό κράτος, η απόφαση αναγνωρίζει ως μόνη υπεύθυνη την Τουρκία, δεύτερον, γιατί υπογραμμίζει ότι υπάρχει μια μόνιμη κυβέρνηση της Κυπριακής Δημοκρατίας και δεν αναγνωρίζει το ψευδοκράτος και ίσως το σημαντικότερο ότι λειτουργεί ως απόφαση πλαίσιο και ανοίγει το δρόμο για τις ατομικές προσφυγές ενισχύει δε και την υπόθεση Λουϊζίδου.
Επομένως δεν είναι θέμα αν θα το θέσουμε και στο επόμενο συμβούλιο γενικών υποθέσεων. Το έχουμε ήδη θέσει, το θέτουμε σήμερα στην κοινή θέση την οποία θα πάρουν τα κράτη μέλη, γιατί ακριβώς θέλουμε να μπει η παράμετρος στην αξιολόγηση της Τουρκίας από την Ευρωπαϊκή Ένωση σε σχέση με τις υποχρεώσεις που έχει αναλάβει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, είναι προφανές ότι η κυρία Αναπληρωτής Υπουργός Εξωτερικών δεν απάντησε στην ερώτησηα Απλώς δήλωσε ότι το θέμα αυτό θα τεθεί σε κάποια ομάδα εργασίας και εκεί ο Έλληνας αντιπρόσωπος -δεν ξέρω τι βαθμό έχει, κάποια κατώτερη διπλωματική υπάλληλος θα το θέσει. To θέμα όμως είναι κατ' εξοχήν πολιτικό. Η ωμή και απροκάλυπτη παραβίαση των ανθρωπίνων δικαιωμάτων από το τουρκικό κατεστημένο είναι δεδομένη και πλέον είναι και δικαστικώς βεβαιωμένη. Έναντι αυτής της καταστάσεως η Ελλάς δεν ομιλεί, η Ελλάς σιωπά. Και όχι μόνο σιωπά, αλλά γράφτηκε στο διεθνή Τύπο και είχα και εγώ απευθείας πληροφόρηση ότι στο προηγούμενο συμβούλιο Υπουργών Εξωτερικών, στην άτυπο σύνοδο, τέθηκε το θέμα της παραβιάσεως των ανθρωπίνων δικαιωμάτων για τα λευκά κελιά και ο μόνος που υπερασπίστηκε την Τουρκία ήταν ο Έλληνας Υπουργός Εξωτερικών. Και βρήκε να πει ότι υπάρχει πρόοδος στην προστασία των ανθρωπίνων δικαιωμάτων στην Τουρκία. 
Κύριε Πρόεδρε, νομίζω ότι το θέμα δεν είναι τόσο απλό. Βρισκόμαστε μπροστά σε μια, αν θέλετε, συνεχή υποχωρητική τακτική του Υπουργού Εξωτερικών και κατά συνέπεια της Κυβερνήσεως μια τακτική η οποία είναι απαράδεκτη, μια τακτική η οποία όχι μόνο θίγει το εθνικό μας γόητρο, αλλά θίγει και εθνικά μας συμφέροντα. 
Και από την άλλη μεριά έχουμε την ιταμή προκλητική και ξεδιάντροπη δήλωση του Τούρκου Πρωθυπουργού ότι η Τουρκία δεν πρόκειται να εφαρμόσει καμία απόφαση διεθνούς δικαστηρίου. Έτσι θα μπει η Τουρκία στην Ευρωπαϊκή Ένωση; Και γιατί εμείς δεν τα επισημαίνουμε ως έχοντες άμεσο συμφέρον και μεγάλο ενδιαφέρον; 
Κύριε Πρόεδρε, διερωτώμαι αν ο Έλλην Υπουργός Εξωτερικών ζει στον κόσμο των παραισθήσεων ή συνειδητά διαστρεβλώνει την πραγματικότητα.
ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.
ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών): Κύριε Πρόεδρε, εγώ δεν θα παρασυρθώ σε μεγάλες κουβέντες, θα ήθελα μόνο να πω ότι η πολιτική που έχουμε ακολουθήσει απέναντι στην Τουρκία έχει δώσει πολλά και απτά θετικά αποτελέσματα. Πριν απ' όλα ότι οι ελληνοτουρκικές διαφορές σήμερα διαβάζονται ως διαφορές της Τουρκίας προς την Ευρωπαϊκή Ένωση και ξέρετε ότι αυτή δεν υπήρξε μια απλή ιστορία. 
ΙΩΑΝΝΗΣ ΒΑΡΒΙΤΣΙΩΤΗΣ: Το Αιγαίο είναι Ευρωπαϊκή Ένωση;
ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών): Κύριε Βαρβιτσιώτη, εγώ δεν σας διέκοψα και είναι εύκολο κάποιος να κάνει αυτές τις κρίσεις. Θα ήθελα όμως να πω ότι η Ελλάδα σήμερα δεν είναι υπόλογος μαζί με την Τουρκία για την μη προώθηση οποιουδήποτε διαλόγου, η Ελλάδα σήμερα είναι μια από τις δεκαπέντε χώρες, η οποία ελέγχει τη συμπεριφορά της Τουρκίας και ως προς το Κυπριακό και ως προς τις ελληνοτουρκικές διαφορές και ως προς τις υποχρεώσεις της γενικά προς το Διεθνές Δίκαιο. 
Να θυμίσω επίσης κάτι πολύ συγκεκριμένο, ότι εξαιτίας της δικής μας παρέμβασης στην εταιρική σχέση ετέθη το θέμα του σεβασμού και της εφαρμογής των αποφάσεων των διεθνών οργανισμών που τώρα πλέον αποτελεί συμβατική υποχρέωση της Τουρκίας απέναντι στην Ευρωπαϊκή Ένωση και άρα ελέγχεται από την Ένωση. Το δεύτερο, ότι εξαιτίας πάλι δικής μας παρέμβασης στην έκθεση προόδου για την Τουρκία το 2000, αναφέρεται πλέον ρητά η υπόθεση Λουϊζίδου και τέλος θα ήθελα να θυμίσω ότι η Τουρκία δυστυχώς δεν αγνοεί -και αυτό είναι κάτι το οποίο αναδεικνύουμε συστηματικά τώρα- μόνο την απόφαση της Λουϊζίδου αλλά και άλλες αποφάσεις. του Ευρωπαϊκού Δικαστηρίου Ανθρωπίνων Δικαιωμάτων δεν συμμορφώνεται με πενήντα έξι αποφάσεις που αφορούν κατάφωρη παραβίαση ανθρωπίνων δικαιωμάτων. 
Και γι' αυτόν το λόγο εμείς θέτουμε το γενικότερο ζήτημα αγνόησης των αποφάσεων του δικαστηρίου ανθρωπίνων δικαιωμάτων. Πιστεύω ότι με αυτή μας τη στάση, έχουμε μαζί μας την ελληνική κοινή γνώμη που βρίσκει ότι η πολιτική μας φέρνει αποτελέσματα στη σχέσεις μας με την Τουρκία, αλλά έχουμε μαζί μας και τις υπόλοιπες δεκατέσσερις χώρες της Ευρωπαϊκής Ένωσης.
ΙΩΑΝΝΗΣ ΒΑΡΒΙΤΣΙΩΤΗΣ: Σημαιοφόροι ήταν οι δεκατέσσερις και ο μόνος που υπερασπίστηκε την Τουρκία ήταν ο δικός μας Υπουργός Εξωτερικών. 
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 917/16.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με τα προβλήματα στην επιχείρηση οινοποιίας "Γεωργιάδη" στη Θεσσαλονίκη κλπ.
Η επίκαιρη ερώτηση του κ. 'Αγγελου Τζέκη έχει ως εξής: 
"Ξαφνικά και χωρίς καμιά προειδοποίηση η επιχείρηση οινοποιίας των αδελφών Γεωργιάδη στη Θεσσαλονίκη, απέλυσε τους τριάντα πέντε εργαζόμενους και έβαλε λουκέτο στα δύο εργοστάσια.
Όπως καταγγέλλουν οι εργαζόμενοι, οι οποίοι έχουν κάνει κατάληψη της επιχείρησης, οι εργοδότες έκλισαν τα εργοστάσια, χωρίς οι λόγοι που επικαλούνται να πείθουν, και στις προθέσεις τους είναι να το επαναλειτουργήσουν με νέα επωνυμία και νέο προσωπικό.
Με δεδομένο ότι και τα δύο εργοστάσια ήταν κερδοφόρα και όπως παραδέχεται άλλωστε και ο ίδιος ο εργοδότης σε ανακοίνωση που εξέδωσε "...τα τελευταία τρία χρόνια ... άρχισαν οι αδικαιολόγητες στάσεις εργασίας και απεργίες..." προκύπτει ότι το κλείσιμο των εργοστασίων έγινε για να παρακαμφθούν τα εργατικά και συνδικαλιστικά δικαιώματα των εργαζομένων.
Ερωτάται ο κύριος Υπουργός, αν προτίθεται να πάρει μέτρα, ώστε οι αρμόδιες υπηρεσίες (Εισαγγελία, Επιθεώρηση Εργασίας) να παρέμβουν και να αποκαταστήσουν τη νομιμότητα, την οποία βάναυσα καταπατά η συγκεκριμένη εργοδοσία με παράνομες απολύσεις και με κλείσιμο των επιχειρήσεών της, για να απαλλαγεί από τους "ενοχλητικούς" συνδικαλισμένους εργάτες που έχουν το ... θράσος να διεκδικούν με στάσεις εργασίας και απεργίες."
Ο κύριος Υφυπουργός έχει το λόγο για τρία λεπτά.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, δεν ξέρω αν θα χρειασθώ τρία λεπτά, διότι είναι κλασική περίπτωση λειτουργίας ιδιώτου σύμφωνα με τις ελευθερίες που του προδίνει και το Σύνταγμά μας και οι σχετικοί νόμοι.
Όπως ξέρετε, ο ιδιώτης έχει δικαίωμα και να ανοίξει επιχείρηση αν τηρεί όλα τα νόμιμα και να την κλείσει την επιχείρηση, εφόσον βεβαίως τηρήσει τα προβλεπόμενα από το νόμο. 
Σε μία δήλωση δεν έχουμε παράνομη άδεια. Έχουν καταβληθεί, από όσο γνωρίζω, από ό,τι είδα και από την έκθεση της Επιθεώρησης και τα δεδουλευμένα και οι αποζημιώσεις. Από κει και πέρα εμείς δεν μπορούμε να εξετάσουμε ποιοι είναι οι λόγοι που τον ώθησαν να πάρει μια επιχειρηματική απόφαση. Σύμφωνα με το νόμο και τις οδηγίες της Ευρωπαϊκής Ένωσης έγιναν οι σχετικές επαφές με τους εργαζόμενους, έγινε η διαβούλευση με την παρέμβαση της Επιθεώρησης Εργασίας, διεπιστώθη χάσμα απόψεων και από κει και πέρα ο εργοδότης, όπως είχε το δικαίωμα, προχώρησε στο κλείσιμο της επιχείρησης. Έδωσε τα δεδουλευμένα και τις αποζημιώσεις. Δεν υπάρχει αντίθετη καταγγελία για τις αποζημιώσεις, ή τουλάχιστον δεν υπήρξε σε μας καταγγελία περί του αντιθέτου. 
Νομίζω ότι λειτουργώντας με το Σύνταγμά μας μέσα σε καθεστώς ελεύθερης οικονομίας, όπως συμβαίνει σε όλον τον κόσμο, πρέπει να καταλάβουμε ότι όλοι έχουν και τις ευθύνες και τα δικαιώματά τους. Από κει και πέρα η Επιθεώρηση της Εργασίας ήταν από την πρώτη στιγμή εκεί και βεβαίως εξήντλησε τις δυνατότητες που της δίνει ο νόμος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Πραγματικά με εκπλήσσει η απάντηση του κυρίου Υπουργού. Θα περιμέναμε πραγματικά μια άλλη απάντηση, το τι μπορεί να κάνει το Υπουργείο Εργασίας, η Κυβέρνηση συνολικότερα, για να προστατεύσει το δικαίωμα στην εργασία που είναι συνταγματικά κατοχυρωμένο από το Σύνταγμα της χώρας. Γιατί έχει πάρει πλέον μορφές πραγματικά που αγκαλιάζουν όλη τη χώρα. Η εργοδοσία όταν βλέπει ότι οι εργάτες συνδικαλίζονται για να απαιτήσουν αυτά που προβλέπει ο νόμος και η συλλογική σύμβαση εργασίας απροκάλυπτα να λέει ότι το κλείνω γιατί έτσι θέλω και μετά από λίγο να βλέπουμε να ανοίγει με άλλη ονομασία, με άλλους εργάτες, για να τους ξεζουμίσει για ακόμα μερικές δεκαετίες. Και το πρόβλημα βέβαια προέκυψε καθαρά όταν άρχισαν οι εργαζόμενοι μέσα στους χώρους εργασίας των αδελφών Γεωργιάδη να συνδικαλίζονται.
Και βέβαια έχουμε εδώ και τη μνημειώδη επιστολή του κ. Γεωργιάδη, που ομολογεί ότι πραγματικά ήταν αφορμή να κλείσει το εργοστάσιο, γιατί δεν τον συνέφερε πλέον να συνδικαλίζονται οι εργαζόμενοι, οι οποίοι διεκδίκησαν κάτι, όπως λέγει και η Επιθεώρηση Εργασίας με έναν έλεγχο που έκανε για δώδεκα παραβάσεις σοβαρές στο νόμο υγιεινής και ασφάλειας των εργαζομένων. 
Και επιτέλους, το Υπουργείο Εργασίας είναι για να προστατεύει τους εργάτες, τους υπαλλήλους και το δικαίωμα στην εργασία. Δεν μπορούμε να δεχθούμε εμείς ως ΚΚΕ το εύκολο επιχείρημα "ζούμε σε μια ελεύθερη οικονομία της αγοράς", ενώ γνωρίζουμε όμως ότι ελεύθερη αγορά σημαίνει ασυδοσία της εργοδοσίας. Γι΄ αυτό υπάρχουν νόμοι, για να εφαρμόζονται, γι΄ αυτό υπάρχει και το Υπουργείο Εργασίας, για να μπορεί να επιβάλλει αυτούς τους νόμους στην αδυσώπητη ενέργεια της εργοδοσίας, συγκεκριμένα στους αδελφούς Γεωργιάδη, που έκλεισαν με το έτσι θέλω αυτήν τη βιομηχανία, που κερδοφόρος είναι, άρα δεν υπάρχει αιτιολογία ότι από το συνδικαλισμό είχε χρεωστικό υπόλοιπο και άρα την κλείνω, γιατί δεν με συμφέρει οικονομικά.
Και κλείνω με τούτο, κύριε Πρόεδρε: Η οικογένεια των αδελφών Γεωργιάδη εξακολουθεί να ζει πλουσιοπάροχα, όπως ζούσε. Αλλά οι οικογένειες όμως των συγκεκριμένων εργατών και υπαλλήλων ζουν πραγματικά στην εξαθλίωση και ζουν κάτω από το κύμα αλληλεγγύης που έχει απλωθεί σε όλον το νομό, για να μπορέσει να λειτουργήσει πραγματικά και πάλι το εργοστάσιο. Κι εδώ ακριβώς είναι το ζήτημα και το μεγάλο ερωτηματικό για μας. Τελικά το Υπουργείο Εργασίας θα εξακολουθήσει να είναι Υπουργείο Εργασίας ή Εργοδοσίας; Και τελικά κάτω από το πνεύμα αυτό, το οποίο παρουσίασε σήμερα η Κυβέρνηση, για μας πλέον είναι οφθαλμοφανές ότι η κυβερνητική πολιτική είναι εκείνη που λύνει τα χέρια στην εργοδοσία, για να συμπεριφέρονται όπως συμπεριφέρονται οι αδελφοί Γεωργιάδη. Και θα μπορούσα βέβαια να αναφέρω πολλές πολυεθνικές και πολλούς οικογενειάρχες επιχειρηματίες που συμπεριφέρονται όπως ακριβώς αυτοί οι κύριοι. 
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εργασίας και Κοινωνικών Ασφαλίσεων έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα παρακάμψω τα συνθήματα του κυρίου συανδέλφου, διότι δεν έχουν καμία αξία. Αυτά είναι συνθήματα για κατανάλωση, για να πάει να πει μετά στους εργαζόμενους και δυστυχώς τώρα ανέργους ότι, "ξέρετε, εγώ τα είπα".
ΑΓΓΕΛΟΣ ΤΖΕΚΗΣ: Άνεργος δεν υπήρξατε ποτέ, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ε, εσείς μπορεί να πείτε, κύριε συνάδελφε "εγώ τα είπα", αλλά η αλήθεια παραμένει. Και η αλήθεια λέγει ότι χρειάζεται πάρα πολλή προσοχή, όταν έχουμε να κάνουμε με τέτοια πράγματα. Και κανείς δεν πρέπει να τραβάει τα πράγματα στα άκρα. 
ΑΓΓΕΛΟΣ ΤΖΕΚΗΣ: Τραβούν στα άκρα οι εργαζόμενοι; 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εγώ δεν είπα τέτοιο πράγμα. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Δεν είπε τέτοιο πράγμα ο κύριος Υπουργός. Είπε, αν έχει εκ του Συντάγματος το δικαίωμα να παρέμβει. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Έτσι. 
ΑΓΓΕΛΟΣ ΤΖΕΚΗΣ: ΄Εχει το δικαίωμα εκ του Συντάγματος να κατοχυρώσει την εργασία. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Σας παρακαλώ. 
Από κει και πέρα θα πρέπει να καταλάβετε ότι ουδεμία παράνομη πράξη υπάρχει. Έχουμε ψάξει λεπτομερέστατα. Είναι χρέος μας πράγματι να διασφαλίζουμε το νόμο και τις συμβάσεις και τα δικαιώματα που απορρέουν από το Σύνταγμα, τους νόμους και τις συμβάσεις. Ουδέν δικαίωμα έχει παραβιαστεί, διότι όπως ξέρετε από το Σύνταγμά μας, όσο υπάρχουν τα δικαιώματα των μεν, υπάρχουν και τα δικαιώματα των δε. Υπάρχει, δηλαδή, το δικαίωμα της ελεύθερης επιχειρηματικότητας. Αν κάποιος δεν θέλει να έχει επιχείρηση, μπορεί να μην έχει επιχείρηση. Γι΄ αυτό και τονίζουμε την ανάγκη της συνεργασίας όλων, για να πηγαίνουν μπροστά οι επιχειρήσεις. Και αν υπήρχε παραβίαση από τον κύριο τάδε της εργατικής νομοθεσίας, θα ήμουν ο πρώτος ο οποίος θα παρενέβαινα, προκειμένου να προστατεύσω τα συμφέροντα των εργαζομένων και να εφαρμοστούν οι νόμοι και οι συμβάσεις. Δεν μου κατηγγέλθη κάτι τέτοιο. Πιθανόν να ελέχθει σε τοπικό επίπεδο από την Επιθεώρηση Εργασίας.
ΑΓΓΕΛΟΣ ΤΖΕΚΗΣ: Εδώ είναι, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αν μας καταγγελλόταν, θα είχαμε παρέμβει ήδη. Πιθανόν να έχουμε παρέμβει από την Επιθεώρηση Εργασίας...
ΑΓΓΕΛΟΣ ΤΖΕΚΗΣ: Υπάρχει έγγραφο εδώ του Εργατικού Κέντρου προς τον Υπουργό Εργασίας τον κ. Γιαννίτση. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Οι μετά θάνατον καταγγελίες δεν έχουν καμία αξία. Οι καταγγελίες πρέπει να γίνονται την ώρα που πρέπει. Και το Υπουργείο Εργασίας, όσες καταγγελίες φτάνουν εγκαίρως, παρεμβαίνει πάντα, είτε και από τις Επιθεωρήσεις Εργασίας -αυτές είναι οι εντολές που έχουν δοθεί- σε τοπικό επίπεδο και εφαρμόζεται ο νόμος για τις συμβάσεις. Ό,τι δεν είναι στο Σύνταγμα, στο νόμο και στις συμβάσεις και εμπίπτει στη δυνατότητα του πολίτη -ό,τι και να είναι αυτός και ό,τι θέση και αν έχει στην παραγωγή- να δρα ελευθέρως, έχει δικαίωμα να δρα ελευθέρως. 
Δεν ξέρω πότε θα προσαρμοστεί με αυτήν την άποψη. Αλλά νομίζω ότι είναι καιρός αντί να βγάζετε συνθήματα και να βγάζουμε λόγους ο ένας στον άλλον, να δούμε με ποιον τρόπο...
ΑΓΓΕΛΟΣ ΤΖΕΚΗΣ: Κύριε Υπουργέ...
ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, μη διακόπτετε. Θα παρακαλέσω δε στο εξής να μην καταγράφεται καμία διακοπή του κυρίου συναδέλφου.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αντί λοιπόν να βγάζουμε λόγους ο ένας στον άλλον, είναι πολύ προτιμότερο να δημιουργήσουμε ένα πνεύμα συνεργασίας στο χώρο της παραγωγής και να καταλάβουμε ...
ΑΓΓΕΛΟΣ ΤΖΕΚΗΣ: ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αφήστε με παρακαλώ να ολοκληρώσω. 
Κύριε Τζέκη, εκτός από το ότι δεν είμαστε σε μια οικονομία σοβιετικού τύπου, δεν έχετε αντιληφθεί ότι έχω το δικαίωμα κι εγώ να μιλώ κι όχι μόνο εσείς. Δεν ξέρω αν το έχετε αντιληφθεί. Αν δεν το έχετε αντιληφθεί, θα παρακαλέσω το Προεδρείο να με προστατεύσει. 
ΠΡΟΕΔΡΕΥΩΝ (Παναγιώτης Σγουρίδης): Αυτό κάνει το Προεδρείο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Από εκεί και πέρα επειδή θέλω να πιστεύω ότι με έχετε αντιληφθεί -και κλείνω με αυτό- θα πρέπει να γίνει κατανοητό ότι μέσα σε αυτές τις συνθήκες του διεθνούς ανταγωνισμού και της ελεύθερης οικονομίας χρειάζεται να δούμε ένα νέο πνεύμα που πρέπει να απλωθεί στους χώρους της παραγωγής, ώστε να συνδυάσουμε το όφελος που μπορεί να έχει η ελληνική επιχείρηση με το όφελος του εργαζόμενου. Εάν αυτό το κατανοήσουμε, τότε τα πράγματα μπορεί να πάνε καλύτερα. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
Οι Βουλευτές κύριοι Δημήτρης Σιούφας, Γεώργιος Καλαντζής και Παναγιώτης Φασούλας ζητούν ολιγοήμερη άδεια απουσίας τους στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τις ζητηθείσες άδειες. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η με αριθμό 59/14-5-2001 επερώτηση των Βουλευτών της Νέας Δημοκρατίας κυρίων Παναγιώτη Αδρακτά, Θεόφιλου Βασιλείου, Αθανασίου Δαβάκη, Σταύρου Δήμα, Σοφίας Καλαντζάκου, Βασίλειου Κορκολόπουλου, Δημήτριου Κωστόπουλου, Ιωάννη Λαμπρόπουλου, Νικόλαου Νικολόπουλο, Ελισάβετ Παπαδημητρίου, Αναστάσιου Παπαληγούρα, Ελευθέριου Παπανικολάου, Παναγιώτη Σκανδαλάκη, Σπήλιου Σπηλιωτόπουλου, Πέτρου Τατούλη και Γεωργίου Τσούρνου προς τους Υπουργούς Εθνικής Οικονομίας και Οικονομικών, Μεταφορών και Επικοινωνιών, σχετικά με την ιδιωτικοποίηση της Διώρυγας της Κορίνθου. 
Από το Κομμουνιστικό Κόμμα Ελλάδας με επιστολή του ο Κοινοβουλευτικός Εκπρόσωπος κ. Ορέστης Κολοζώφ ορίζει ως Κοινοβουλευτικό Εκπρόσωπο τον κ. Παναγιώτη Κοσιώνη, Ε' Αντιπρόεδρο της Βουλής. 
Επίσης η Νέα Δημοκρατία με επιστολή της ορίζει ως Κοινοβουλευτικό Εκπρόσωπο το Βουλευτή Κορινθίας κ. Αναστάση Παπαληγούρα. 
Επίσης ο Πρόεδρος του Συνασπισμού της Αριστεράς και της Προόδου κ. Κωνσταντόπουλος με επιστολή του ορίζει ως Κοινοβουλευτικό Εκπρόσωπο σε αυτή την επερώτηση το Βουλευτή κ. Παναγιώτη Λαφαζάνη.
Ο κ. Σταύρος Δήμας, πρώτος εκ των επερωτώντων, έχει το λόγο για είκοσι λεπτά. 
ΣΤΑΥΡΟΣ ΔΗΜΑΣ: Κύριοι συνάδελφοι, κατ' αρχάς άλλον περίμενα να εκπροσωπήσει την Κυβέρνηση, γιατί όποτε κάναμε ερώτηση στο Υπουργείου Οικονομικών η απάντηση ήταν του κ. Δρυ. Πάντως χαίρομαι που είστε εδώ σήμερα, κύριε Υφυπουργέ, γιατί έχετε και τις γνώσεις και υποθέτω ότι γνωρίζετε και το θέμα το συγκεκριμένο πολύ καλά, ώστε να μπορέσετε να μας απαντήσετε σε πολλά εύλογα ερωτήματα τα οποία υπάρχουν. Και περιμένω λογικές και έντιμες απαντήσεις από εσάς, που διακρίνεστε γι' αυτές τις ιδιότητες. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας ευχαριστώ πολύ .
ΣΤΑΥΡΟΣ ΔΗΜΑΣ: Το πρώτο ερώτημα λοιπόν το οποίο έχω, κύριε Υπουργέ, και περιμένω απάντηση είναι γιατί έσπευσε η Κυβέρνηση να υπογράψει τη σύμβαση με τον παραχωρησιούχο την Παρασκευή στο τέλος της εργάσιμης ημέρας, ενώ ήξερε η Κυβέρνηση ότι σήμερα γίνεται αυτή η συζήτηση και ότι θα εκτεθούν οι απόψεις των κομμάτων, και των Βουλευτών και πιθανότατα να τεθούν ορισμένα θέματα τα οποία να ήταν χρήσιμα για τον χειρισμό της υπόθεσης από την Κυβέρνηση. 
Ποιος είναι άραγε ο λόγος; Περιμένουμε λοιπόν την απάντησή σας. Θα σας υπενθυμίσω ότι τρεις μέρες αν καθυστερούσε η υπογραφή, δεν θα χανόταν ο κόσμος, τη στιγμή κατά την οποία για τρία χρόνια δεν έχει προχωρήσει η ιδιωτικοποίηση. Από το Σεπτέμβριο του 1998 έχει ανατεθεί στην ΕΤΕΒΑ η υπόθεση της "ιδιωτικοποίησης" ή ενός είδους ιδιωτικοποίησης, ας το πούμε έτσι, παραχώρησης της Διώρυγας. 
Πέρασε μία διετία περίπου μέχρι το 2000 όταν προκηρύχθηκε ο διαγωνισμός και από τις αρχές του 2000 μέχρι τώρα έγιναν οι σχετικές διαδικασίες. Γιατί ξαφνικά οι τρεις μέρες σας φαίνονται πολύ για να περιμένετε -δεν λέω εσείς, αλλά η Κυβέρνηση- και τα τρία χρόνια σας φαινόντουσαν λίγα; Αυτό είναι πράγματι ένα εύλογο ερώτημα, στο οποίο περιμένουμε απάντηση. 
Σας ειδοποιώ, για να μην ψάχνετε τα σχετικά χαρτιά ότι δεν υπήρχε και κανένα θέμα προθεσμίας. Γιατί σύμφωνα με τα άρθρα 6 και 11 της προκήρυξης της προσφοράς, υπήρχαν τα χρονικά περιθώρια μέχρι περίπου τον Ιούλιο για την υπογραφή της σύμβασης χωρίς να έχει το δικαίωμα ο διαγωνιζόμενος να υπαναχωρήσει.
Eπομένως το ερώτημα παραμένει: Γιατί επισπεύσατε; Και δεν θα ήθελα να υποθέσω ότι η Κυβέρνηση περιφρόνησε τη Βουλή γι' αυτό, λοιπόν, περιμένω να μου δώσετε απάντηση. Δηλαδή δεν θα μπορούσε να ακουστεί κάτι το θετικό εδώ; Τόση ανυπομονησία υπήρχε; Το ένα ερώτημα, λοιπόν, είναι αυτό. 
Δεύτερον, μια παρατήρηση που μου έκανε εντύπωση. Μελετώντας όλα τα διάφορα έγγραφα τα οποία μου εδόθησαν είδα μια έκθεση η οποία είναι βασική. Σ' αυτή στηρίζεται, όλη η υπόθεση της παραχώρησης. Είναι η έκθεση της ΕΤΕΒΑ. Η ΕΤΕΒΑ είναι μια τράπεζα, η οποία διακρίνεται για το επίπεδό της και έχει και πολύ καλά στελέχη. Εν τούτοις μου έκανε εντύπωση αυτό το κείμενο, το οποίο και κατέθεσα για να είναι στη διάθεσή σας, πόσο φτωχό είναι, πόσο πρόχειρο είναι. Είμαι βέβαιος ότι και τα στελέχη της ΕΤΕΒΑ που το έγραψαν -είδα ότι έχει και πέντε έξι υπογραφές- δεν θα είναι ιδιαίτερα υπερήφανα γι' αυτό το κείμενο. Διότι είμαι βέβαιος, για να δουλεύουν στην ΕΤΕΒΑ είναι καλά στελέχη. Χρειάζεται, λοιπόν, μια εξήγηση γιατί το έκαναν αυτό. Πιέστηκαν; 
Σ' αυτήν την έκθεση της ΕΤΕΒΑ στηρίζεται και η έκθεση της επιτροπής του διαγωνισμού. Και εδώ μετέχουν πέντε, υποθέτω διακεκριμένα στελέχη ή συνεργάτες του Υπουργείου, η οποία βέβαια έκθεση δεν λέει τίποτε άλλο παρά επαναλαμβάνει αυτά που λέει η έκθεση της ΕΤΕΒΑ. Την κατέθεσα και αυτήν. Η έκθεση της ΕΤΕΒΑ, δέκα σελίδες, είναι περισσότερο περιγραφική, λέει τι είναι η εταιρεία της Διώρυγας τι είναι η SEA CONTAINERS και μόνο σε μιάμιση σελίδα προσπαθεί να κάνει δήθεν μια αξιολόγηση.
Η επιτροπή διαγωνισμού, λοιπόν, απλώς επανέλαβε έκθεση αυτήν της ΕΤΕΒΑ. Και εδώ υπάρχουν πέντε μέλη της επιτροπής και έχω ένα ερώτημα -ερώτημα είναι γιατί πραγματικά δεν ξέρω, έχω την πληροφορία- ότι ένας εκ των μετεχόντων ο πιθανότατα διακεκριμένος, δεν τον γνωρίζω τον άνθρωπο κ. Κωνσταντίνος Κεφαλάκης είναι ταυτόχρονα και σύμβουλος στο Υπουργείο και ταυτόχρονα, μετέχει και στην εκκαθάριση της παλαιάς εταιρείας της Διώρυγας. Μα πώς είναι δυνατόν να μετέχει και ως μέλος της επιτροπής που κάνει την αξιολόγηση του διαγωνισμού και πώς γίνεται να είναι και σύμβουλος του Υπουργού και μέσω αυτού να εγκρίνει την προσφορά; Αν με διαβεβαιώσετε ότι δεν αληθεύει αυτή η πληροφορία δεν θα επιμείνω περισσότερο, αλλά θα επιμείνω στο ότι αυτή η επιτροπή απλώς έκανε αντιγραφή με κάποιες διορθώσεις, στην έκθεση της ΕΤΕΒΑ.
Τώρα γεννάται το μεγάλο ερώτημα, ποιος κερδίζει απ' αυτήν την εκχώρηση, των δικαιωμάτων της εκμετάλλευσης της Διώρυγας και της περιουσίας τους; Μήπως κερδίζουν οι κάτοικοι της περιοχής; Οι κάτοικοι της περιοχής όχι μόνο δεν κερδίζουν, αλλά θα έχουν πρώτον το μεγάλο κίνδυνο για τον οποίο αν μου μείνει καιρός θα μιλήσω, αλλά είμαι βέβαιος ότι και άλλοι συνάδελφοι και της Νέας Δημοκρατίας και των άλλων κομμάτων θα μιλήσουν. Υπάρχει ο μέγας κίνδυνος της γενικής υποβάθμισης της περιοχής αν τελικά η υποψία, η οποία πηγάζει από τη δραστηριότητα της εταιρείας η οποία αναλαμβάνει τη διαχείριση της Διώρυγας επαληθευτεί. Δουλειά της είναι τα κοντέϊνερς, εμπορευματοκιβώτια τα οποία σταθμεύει αυτήν τη στιγμή στο Ικόνιο του Πειραιά, και πληρώνει οκτώ δισεκατομμύρια (8.000.000.000) δραχμές. Λογικό είναι να υποθέσει κανείς, να υποψιαστεί ότι εν καιρώ θα τα μεταφέρει στη Διώρυγα, όπου υπάρχει ο απαιτούμενος χώρος. 
Αν, λοιπόν, αυτή η υποψία επιβεβαιωθεί βεβαίως θα έχουμε μια τεράστια οικολογική, πολιτιστική καταστροφή στην περιοχή.
(Στο σημείο αυτό ο Βουλευτής κ. Σταύρος Δήμας καταθέτει για τα Πρακτικά τα προαναφερθέντα κείμενα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Τώρα υπάρχει βέβαια μια επιστολή την οποία στέλνει ένας αντιπρόεδρος της εταιρείας, που είναι ο μέτοχος -ή έτσι νομίζουμε ότι είναι ο μέτοχος, γιατί δεν ξέρω ποιοι είναι οι μέτοχοι, ούτε νομίζω ξέρει κανένας ποιοι είναι ακριβώς οι μέτοχοι- της ελληνικής εταιρείας η οποία συνεστήθη για να αναλάβει τη διαχείριση στην οποία επιστολή λέει ότι δεν είναι στις προθέσεις τους η στάθμευση κοντέϊνερς στην περιοχή 
Το ερώτημα είναι γιατί δεν μπήκε η απαγόρευση αυτή ως συγκεκριμένη διάταξη μέσα στη σύμβαση, να είναι λόγος έκπτωσης της εταιρείας και να υπάρχουν χρηματικές και άλλες κυρώσεις.
Μου λένε ότι δεν το ζήτησε το ελληνικό δημόσιο. Και βεβαίως η εταιρεία λέει ότι δεν θα το κάνει, αλλά με μία απλή επιστολή, η οποία δεν έχει νομική αξία.
Να πω, λοιπόν, πάλι για τους κατοίκους της περιοχής. Δεν θα κερδίσουν τίποτε από την παραχώρηση. Αντίθετα θα έχει και γενικότερη επίπτωση στις αξίες της περιοχής. Εάν υπάρχει η υποψία αυτή, αντιλαμβάνεσθε ότι και η αξία της γύρω περιοχής μειώνεται.
Επίσης είναι απίστευτο - και το είχαμε συζητήσει πάλι, βλέπω τον κ. Κωστόπουλο εδώ, το καλοκαίρι του 1999 στο Τμήμα το θέμα των διοδίων- ότι θα επιβληθεί ιδιωτικό χαράτσι υπέρ της εταιρείας για τα οχήματα, τα οποία θα περνάνε από τις διπλανές γέφυρες, τις βυθιζόμενες γέφυρες -η μία είναι στα Ίσθμια, η άλλη είναι στην Ποσειδωνία- οι οποίες δεν προσφέρουν μόνο στους κατοίκους της περιοχής, αλλά και σε ολόκληρη την Πελοπόννησο. Επίσης διευκολύνουν και την κυκλοφορία των οχημάτων, γιατί ιδίως το καλοκαίρι όταν υπάρχει μεγάλη κίνηση, πολλά αυτοκίνητα πηγαίνουν από αυτές τις δύο γέφυρες διότι υπάρχει συνωστισμός στην κύρια γέφυρα του Ισθμού. Δηλαδή θα δημιουργεί ως και πρόβλημα κυκλοφορίας στην περιοχή. Και καλούνται, όχι μόνο οι κάτοικοι της περιοχής, αλλά όλοι, να πληρώνουν χαράτσι για να περνάνε από τις γέφυρες αυτές. 
Η ιδέα του να πληρώνει κανείς διόδια για ένα έργο το οποίο κατασκεύασε κάποιος είναι αποδεκτή. Το έχουμε για παράδειγμα στην Αττική Οδό. Εκεί λες, έφτιαξε η εταιρεία το δρόμο, έβαλε τα κεφάλαιά της, πληρώνεις τα διόδια.
Εδώ όμως, πρώτον, η εταιρεία αυτή δεν έφτιαξε τίποτα και δεύτερον, από τότε που υπάρχει η Πελοπόννησος κύριε Υπουργέ, οι κάτοικοι φυσικά δεν είχαν πρόβλημα, μέχρις ότου έγινε η Διώρυγα, οπότε χρειάστηκε να γίνουν οι γέφυρες για να διευκολύνονται στο πέρασμά τους. Θα τους βάλουμε επιπλέον να πληρώνουν και διόδια για ένα δικαίωμα το οποίο είχαν πάντοτε; 'Ολα αυτά τα χρόνια που λειτουργούσε η εταιρεία υπό τη σημερινή της μορφή - δεν διανοήθησαν να βάλουν χαράτσι. Θα απαλλάξουν, λέει, τους κατοίκους της τέως Κοινότητας Ισθμίων.
Ξέρετε, θα συμβεί το εξής παράλογο: Ακόμη και τα σκουπιδιάρικα του Δήμου Λουτρακίου που θα εξυπηρετούν την εταιρεία και, που θα περνάνε από αυτές τις γέφυρες, θα πρέπει να πληρώνουν διόδια, όσο απίστευτο και αν φαίνεται. Σημειωτέον δε, ότι δεν κερδίζουν ούτε οι Οργανισμοί Τοπικής Αυτοδιοίκησης της περιοχής. Δεν κερδίζει τίποτα ο Δήμος Λουτρακίου γιατί το δικαίωμα το οποίο είχε να παίρνει 10% επί των καθαρών κερδών με το νόμο του 1980 από τη Διώρυγα -και το είχε ασκήσει στο παρελθόν- καταργήθηκε.
Δικαιούται βέβαια -και εδώ όμως έχουμε μία παράλειψη και το επισημαίνω- 1% επί των ακαθαρίστων εσόδων της εταιρείας -το μάξιμουμ είναι αυτό- για ανταποδοτικά τέλη και δικαιώματα. Δηλαδή αν σε μία περίπτωση η εταιρεία αυτή δεν έχει έσοδα -και υπάρχει τέτοια περίπτωση- για λόγους ανωτέρας βίας ή οτιδήποτε άλλο, τότε δεν θα πληρώνει και ανταποδοτικά τέλη. Δηλαδή τζάμπα θα μαζεύουν τα σκουπίδια, τζάμπα ο φωτισμός και θα πληρώνουν επιπλέον στις βυθιζόμενες γέφυρες τέλη για να περνάνε τα αυτοκίνητα του Δήμου Λουτρακίου.
Αυτό το 1% δεν προσδιορίζεται στη σύμβαση. Έπρεπε να είχε γίνει ειδική διάταξη. Στο σχέδιο συμβάσεως, το οποίο είδα -είμαι βέβαιος ότι δεν θα το έχετε αλλάξει - έπρεπε να βάλετε μία διάταξη και να πείτε ότι προσδιορίζεται στο 1%. Όχι μέχρι 1%. Ποιος προσδιορίζει το μέχρι 1%; Δηλαδή μπορεί να είναι και 0,1%;
Θα πρέπει, λοιπόν, να αναληφθεί η υποχρέωση από την εταιρεία για το 1%, έστω των ακαθαρίστων εσόδων στο Δήμο Λουτρακίου.
Μήπως όμως κερδίζει ο πολιτισμός, η πολιτιστική ανάδειξη της περιοχής από την παραχώρηση; Υπάρχει ένα τεράστιο πρόβλημα. Η περιοχή αυτή, όπως λέει και η ίδια η έκθεση της ΕΤΕΒΑ, όπως λέει ακόμη και η Κυβέρνηση, προσφέρεται για τουριστική ανάπτυξη, για ανάδειξη πολιτιστική και αρχαιολογική, γιατί έχει πάρα πολλά μνημεία μαζεμένα στην περιοχή αυτή. Eκτός του ότι η ίδια η διώρυγα είναι μνημείο, υπάρχει το Ιουστινιάνειο Τείχος, υπάρχει το Θέατρο των Ισθμίων. Εκεί γινόντουσαν ακόμη οι αρχαίοι αγώνες, οι δεύτεροι σημαντικότεροι μετά τους Ολυμπιακούς Αγώνες.
Και βεβαίως είναι περιοχή ιδιαιτέρου φυσικού κάλους. Όλη αυτή η περιοχή με την παραχώρηση στην εταιρεία αυτή δεσμεύεται και δεν μπορεί να αναπτυχθεί παρά μόνο εάν θελήσει η εταιρεία. Και αυτή η εταιρεία, όπως θα δούμε παρακάτω αν προλάβω να σας πω δεν κάνει επενδύσεις. Είναι αστείο αυτό το οποίο λέμε ότι θα κάνει επενδύσεις. Για τριάντα χρόνια το σύνολο των επενδύσεων είναι μόλις τρία δισεκατομμύρια (3.000.000.000). Και μάλιστα αυτές οι επενδύσεις είναι ένα δισεκατομμύριο (1.000.000.000) τα δύο πρώτα χρόνια, πεντακόσια εκατομμύρια (500.000.000) τον κάθε χρόνο. Μετά το τέλος της δεκαετίας θα βάλουν άλλα δύο δισεκατομμύρια (2.000.000.000) χωρίς να έχουν τίποτε συγκεκριμένο στο μυαλό τους εκτός του να κατεδαφιστούν σε ορισμένα σπίτια, τα οποία υπάρχουν και να κτισθούν λέει καινούρια. Δηλαδή να αδειάσει το χώρο τον οποίο πιθανότατα να θελήσει να χρησιμοποιήσει για άλλους σκοπούς. 
Επομένως δεν υπάρχει κανένα σχέδιο ανάπτυξης της περιοχής. Δεν υπάρχει κανένα σχέδιο από το οποίο να κερδίσει η περιοχή. Και αυτό είναι το κυριότερο από όλα τα προβλήματα που παρουσιάζονται. Δεσμεύεται η περιοχή για τριάντα χρόνια. Στην πραγματικότητα είναι σαράντα έως και σαράντα δύο χρόνια γιατί υπάρχει το δικαίωμα της μονομερούς παράτασης για άλλα δέκα χρόνια, δηλαδή τριάντα χρόνια συν άλλα δέκα- δώδεκα χρόνια είναι η παράταση της παραχώρησης των δικαιωμάτων. Δεν κερδίζει, λοιπόν ούτε από πλευράς τουριστικής η περιοχή.
Υπάρχει κάποια διαφαινόμενη αντίθεση του Υπουργείου Πολιτισμού γι' αυτήν την παραχώρηση. Κατέθεσα την απάντηση, την οποία μου έδωσε ο κ. Βενιζέλος σε μία ερώτηση την οποία έκανα. Όποιος θέλει μπορεί να την πάρει από τα Πρακτικά. 
Από την απάντηση, λοιπόν, προκύπτει ότι η περιοχή αυτή πρέπει να αναδειχθεί πολιτιστικά, να αναπτυχθεί. Υπάρχουν όμως πολλές απαγορεύσεις για την προστασία των αρχαιολογικών και άλλων χώρων της περιοχής. Δεν λέει ο κ. Βενιζέλος στην απάντησή του ότι συμφωνεί μ' αυτήν την παραχώρηση. Κρατάει επιφυλάξεις και αυτό είναι σημαντικό. 
Επίσης, δεν ξέρω, κύριε Υπουργέ, και περιμένω την απάντησή σας εάν έχει ερωτηθεί το Υπουργείο Εθνικής 'Αμυνας γιατί είναι κατ' εξοχήν στρατηγικής σημασίας η περιοχή της διώρυγας. Υπάρχει βέβαια μία διάταξη μέσα στη σύμβαση παραχώρησης, η οποία μιλάει για καταστάσεις πολέμου, δηλαδή σε πολύ έκτακτες περιστάσεις, οπότε μπορεί να παρέμβει το Υπουργείο Εθνικής Άμυνας. Μα μπορεί να υπάρξουν και άλλες περιπτώσεις εθνικής ασφάλειας πολύ σημαντικές πλην αυτών τις οποίες αναφέρει συγκεκριμένα η σύμβαση παραχώρησης. Ρωτήθηκε το Υπουργείο Εθνικής Αμύνης; Και αν ρωτήθηκε θέλουμε την απάντησή τους. 
Ποιος ωφελείται, λοιπόν, πλην της εταιρείας, η οποία πρέπει να ομολογήσω ότι είναι μία πολύ σημαντική εταιρεία; Να λέμε την αλήθεια. Είναι η "SEA CΟNTAINES" οι εταιρείες με τις οποίες συνδέεται, είναι μία σειρά εταιρειών, οι οποίες επεκτείνουν τη δράση τους σε όλους τους τομείς της οικονομικής ζωής από τον τουρισμό με πολυτελέστατα ξενοδοχεία, μέχρι λιμάνια, συγκοινωνίες, τρένα, φυτείες στο Περού, ότι θέλετε. Είναι πράγματι μία πολύ σημαντική εταιρεία η οποία εν τούτοις επιλέγει για την περίπτωση της Διώρυγας να χρησιμοποιήσει τη θυγατρική της που ασχολείται με τα κοντέινερς, με τα εμπορευματοκιβώτια και όχι πχ. "ORIENT EXPRESS", η οποία είναι μία από τις εταιρείες που έχει και η οποία ασχολείται με τον τουρισμό ή μία άλλη, η οποία να μας βγάλει αυτήν την υποψία ότι θα χρησιμοποιηθεί ο χώρος για τη στάθμευση τον κοντέινερς. 
Μήπως υπάρχει οικονομικό όφελος για το ελληνικό δημόσιο; Βγαίνει με την έκθεση αυτή, το λέει και η Κυβέρνηση ότι η εταιρεία αυτή είναι ελλειμματική. Βεβαίως εάν χρησιμοποιήσετε διάφορους τρόπους και λογιστικά τεχνάσματα πιθανόν να εμφανίζεται κάποιο έλλειμμα, το οποίο όμως, είναι έλλειμμα φάντασμα. 
Να σας εξηγήσω γιατί. Η εταιρεία αυτή από το 1980 που ιδρύθηκε μέχρι τώρα δεν έχει πάρει δραχμή η ίδια από το ελληνικό δημόσιο. Έχει αποθεματικά αυτήν τη στιγμή 3,2 δισεκατομμύρια. Έδωσε μερίσματα τα τελευταία έξι χρόνια επτακόσια εκατομμύρια (700.000.000) δραχμές στο ελληνικό δημόσιο. Έχει κάνει επενδύσεις οι οποίες είναι οι δυο βυθιζόμενες γέφυρες, τέσσερα καταστήματα, κτίρια, αγόρασε δύο ρυμουλκά που με σημερινές αξίες είναι τουλάχιστον ενάμισι δισεκατομμύρια (1.500.000.000). Επίσης, είχε αγοράσει πέρυσι κτήματα στην περιοχή εκατόν εβδομήντα στρέμματα στα δύο άκρα της Διώρυγας αξίας 2,4 δισεκατομμυρίων δραχμών. Δηλαδή συνολικά είναι πάνω από επτά δισεκατομμύρια δραχμές γι' αυτά τα χρόνια. Πώς είναι ελλειμματική, κύριε Υπουργέ; Δεν δώσατε δραχμή εσείς και κατάφερε η εταιρεία να σας δώσει μερίσματα, να έχει αποθεματικό, να έχει κάνει επενδύσεις, να έχει αγοράσει γη. Πώς είναι δυνατόν να βγαίνει αυτή η εταιρεία ελλειμματική; Δεν είναι ελλειμματική. Τη βγάζουν ελλειμματική γιατί θέλουν να προχωρήσουν σ' αυτή τη συγκεκριμένη παραχώρηση. Διαγωνισμό βέβαια έκαναν, αλλά δεν παρουσιάστηκε άλλη εταιρεία πλην αυτής. 
Εδώ θα έπρεπε να έχει γίνει μία αξιολόγηση, μια εκτίμηση της αξίας των παραχωρουμένων δικαιωμάτων. Δεν έγινε αυτό. Σύμφωνα με την προκήρυξη εάν υπήρχαν πάνω από μία προσφορές έπρεπε να γίνει σύγκριση των προσφορών, οι οποίες έχουν υποβληθεί και υπάρχουν ορισμένες εξισώσεις σύμφωνα με τις οποίες θα βγαίνει το αποτέλεσμα, ποιος είναι καλύτερος. Επειδή υπήρξε μόνο ένας προσφέρων δεν έκαναν αυτή τη δουλειά. Δεν έκαναν καν την αξιολόγηση των παραχωρουμένων δικαιωμάτων. Τι αξία έχουν αυτά; Δεν έχουν κάποια αξία; Δεν υπάρχει πουθενά. Αν διαβάσετε τις εκθέσεις δεν γίνεται καμία τέτοια εκτίμηση. Τι αξία έχει ότι για τριάντα χρόνια θα έχεις τη χρήση αυτών των οικοπέδων; Ότι θα έχεις το δικαίωμα της διέλευσης και να βάζεις τέλη. Δεν υπάρχει καμία τέτοια αξιολόγηση. Γι' αυτό, λοιπόν, απορώ πώς το Υπουργείο προχώρησε σ' αυτή τη σύμβαση και μάλιστα εσπευσμένα. 
Όπως σας είπα προηγουμένως χρησιμοποιείστε ένα λογιστικό τέχνασμα για να παρουσιάσετε ότι λειτουργικά είναι ελλειμματική. Θα σας πω και κάτι άλλο, το οποίο γίνεται αντιληπτό απ΄ όλους, όπως αυτό που είπα προηγουμένως ότι δεν είναι ελλειμματική μια εταιρεία που έχει κέρδη και δίνει μερίσματα, κάνει επενδύσεις, έχει αποθεματικό, αγοράζει κτήματα, παρά το ότι δεν τη διαχειρίζονται σωστά. Αν γινόταν σωστή διαχείριση και υπήρχε μια καλή διοίκηση θα είχε πολύ περισσότερα χρήματα. Το όφελος που υποτίθεται ότι θα έχει το ελληνικό δημόσιο, το οποίο θα είναι πέντε δισεκατομμύρια (5.000.000.000) για τριάντα ολόκληρα χρόνια, πρέπει να μειωθεί κατά τα ποσά εκείνα με τα οποία επιβαρύνεται το δημόσιο για τους εξήντα έξι εργαζόμενους που δεν θα προσληφθούν από τη νέα εταιρεία, οι οποίοι θα κοστίσουν για τα επόμενα χρόνια σύμφωνα με υπολογισμούς δέκα δισεκατομμύρια (10.000.000.000) δραχμές περίπου, δηλαδή τριακόσια εκατομμύρια (300.000.000) το χρόνο. Το νούμερο αυτό βγαίνει αν πολλαπλασιάσουμε τα πέντε εκατομμύρια (5.000.000) που επιβαρύνει κάθε εργαζόμενος επί εξήντα έξι που είναι. Αυτό το κόστος το παίρνει το δημόσιο. Το όφελος που θα έχει είναι πολύ μικρότερο. Πώς είναι δυνατόν να γίνει μια τέτοια παραχώρηση, η οποία να έχει όφελος για το ελληνικό δημόσιο πολύ μικρότερο από αυτό που έχει αυτήν τη στιγμή, με υποθήκευση όλης αυτής της περιοχής και δέσμευση για τα τριάντα επόμενα χρόνια, με κίνδυνο να γίνει χώρος στάθμευσης, χωρίς να υπάρξει το αναπτυξιακό πρόγραμμα που θέλουμε για την ανάδειξη της περιοχής και για το όφελος όχι μόνο των κατοίκων της περιοχής, αλλά ολοκλήρου της Πελοποννήσου και ολοκλήρου της Ελλάδας.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Όποιος από τους συναδέλφους ομιλητές θέλει να πάρει το χρόνο και της δευτερολογίας του, να μου το πει εκ των προτέρων. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε, έχετε το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, παρακολουθώ τα τελευταία χρόνια τις ιδιωτικοποιήσεις που κάνει η Κυβέρνηση και μπορώ να πω ότι καμία σχεδόν πλην της Ιονικής δεν με ικανοποίησε. Αλλά το σημερινό φαινόμενο νομίζω ότι είναι από τα παράδοξα, τα περίεργα, τα οποία μας φέρνει η Κυβέρνηση. 
Κύριε Πρόεδρε, μπαίνοντας στην ουσία του θέματος θα ήθελα να ρωτήσω τον κύριο Υπουργό το εξής: Πώς είναι δυνατόν η υπό εκκαθάριση εταιρεία να εξακολουθεί να είναι υπό εκκαθάριση; Και μιλάμε για ένα κομμάτι της εταιρείας, που βρίσκεται υπό εκκαθάριση αν δεν απατώμαι από το 1980 και τα μόνα περιουσιακά στοιχεία, που είχε να εκκαθαρίσει ήταν κάποια στρέμματα δίπλα στη διώρυγα, που δεν ήταν απαραίτητα και αναγκαία για να διατηρηθούν στη διώρυγα και κάποια πολυκατοικία μικρή επί της οδού Ιπποκράτους. Πώς εξακολουθεί να υπάρχει υπό εκκαθάριση αυτή η εταιρεία, όταν πιστεύω ότι τα έξοδά της -λογιστές, δικηγόροι, γραμματείς, φαρισαίοι, αυτοκίνητα, διοικητικά συμβούλια- έχουν στοιχίσει πολλαπλάσια από ό,τι έχουν εισπραχθεί; Τι κάνει η Κυβέρνηση γι' αυτήν την υπόθεση; 
Ας μπω τώρα και στην ουσία του θέματος. Κύριε Πρόεδρε, όταν κάνουμε μια αποκρατικοποίηση, κάποιους στόχους έχουμε. Ένας από τους στόχους είναι να πάρουμε κάποια χρήματα. Δεν είναι ο ουσιαστικότερος, αλλά δεν παύει να είναι ουσιαστικός. Ο δεύτερος ουσιαστικός λόγος είναι να υπάρξουν επενδύσεις, να γίνει ανάπτυξη. Ο τρίτος ουσιαστικός λόγος είναι να υπάρξει απελευθέρωση των παραγωγικών δυνάμεων, να υπάρξει άμιλλα, ανταγωνισμός. Ο τέταρτος λόγος είναι να εξασφαλίσουμε το προσωπικό καθώς και διάφοροι άλλοι επιμέρους λόγοι. 
Προσπαθώ εδώ να δω ποιος από αυτούς τους λόγους υλοποιείται, εφαρμόζεται και εκτελείται και δεν βρίσκω κανέναν από αυτούς. Πρώτα από όλα η εταιρεία η ίδια δεν δημιουργεί ανταγωνισμό. Τι ανταγωνισμό να δημιουργήσει; Δεν απελευθερώνει παραγωγικές δυνάμεις, δεν κάνει επενδύσεις. Όπως είπε και ο εισηγητής μας ο κ. Δήμας, επενδύσεις επί της Διώρυγας -σοβαρές επενδύσεις εκτός από κάποια εκατομμύρια- δεν γίνονται. Μάλιστα άκουσα τώρα από τον κ. Παπαληγούρα να λέει ότι αν γίνει επισκευή της Διώρυγας, τα έξοδα έχει χρέος να τα καταβάλει η Κυβέρνηση. Άλλωστε αυτή η επισκευή μάλλον αναγκαία είναι μετά από εκατό και πλέον χρόνια που λειτουργεί η Διώρυγα. 
Όσον αφορά το προσωπικό, βλέπουμε ότι εξήντα τουλάχιστον υπάλληλοι είναι υποχρεωμένοι να φύγουν. Το θέμα είναι ότι μειώνονται για την εταιρεία. Αυτό τι σημαίνει; Ότι μόνο από τη μείωση του προσωπικού η εταιρεία, η οποία μισθώνει για τριάντα χρόνια τη Διώρυγα, έχει το κέρδος των μισθών και των επιβαρύνσεων. Αν υπολογίσουμε εξήντα υπαλλήλους τουλάχιστον από πέντε εκατομμύρια ο καθένας το χρόνο, θα δούμε ότι η μισθώτρια εταιρεία απαλλάσσεται από επιβάρυνση 300 εκ. δρχ. το χρόνο, ενώ το μίσθωμα αντιπροσωπεύει το 50% και μόνον της απαλλαγής. 
Δεν μπορώ, λοιπόν, να καταλάβω ποιος είναι ο λόγος για τον οποίο η Κυβέρνηση όχι μόνο επέμενε και επιμένει, αλλά έτσι με πείσμα υπέγραψε από ό,τι πληροφορήθηκα τη σύμβαση. Και θεωρώ απαράδεκτο και ανήθικο αν συνέβη, να συζητείται δηλαδή σήμερα η επερώτηση στη Βουλή και σεις πριν από σαράντα οκτώ ώρες να έχετε υπογράψει τη σύμβαση. 
Ελπίζω, κύριε Υπουργέ, να μην υπάρχει κάποια σκοπιμότητα και να μην υπάρχει δόλος. Ευθύνεστε όμως σαν Κυβέρνηση για βαριά αμέλεια. Που πάτε; Τι εξυπηρετείτε; Κάποια συμφέροντα; Τουριστικά δεν εξυπηρετείται η περιοχή. Πολιτιστικά δεν εξυπηρετείται η περιοχή. Μην ξεχνάμε ότι είναι μια περιοχή που απέχει πλέον ελάχιστα από την Αθήνα και μετά τη λειτουργία του σιδηρόδρομου πιθανόν να γίνει τόπος κατοικίας των Αθηναίων, διότι θα κάνει μόνο είκοσι ή είκοσι πέντε λεπτά κανείς για να έρθει από εκεί εδώ. 
Είναι ένας τόπος πάρα πολύ όμορφος με πολύ όμορφη θάλασσα. Τουριστικά μπορούμε να τον αναπτύξουμε. Ως χώρο κατοικίας, όπως προείπα, μπορούμε να τον αναπτύξουμε. Τι εξυπηρετούμε, λοιπόν; Άκουσα προηγουμένως τον κ. Δήμα να λέει ότι θα αρχίσουν και θα επιβαρύνονται και οι οδηγοί των αυτοκινήτων για να διέλθουν από τις βυθιζόμενες γέφυρες. Και έχω την τύχη να περνάω κι εγώ και όλη η Κορινθία και όλη η Πελοπόννησος και όλη η Ελλάδα από εκεί. Θα μας χρεώνουν τώρα και τα αυτοκίνητα, που θα περνάνε από τις βυθιζόμενες γέφυρες και όλα αυτά προς το συμφέρον της "Sea Containers";
Τι σύμβαση είναι αυτή, κύριε Υπουργέ; Αυτή είναι ετεροβαρής σύμβαση, αυτή είναι λεόντειος σύμβαση εις βάρος του ελληνικού δημοσίου, χωρίς να έχουμε κανένα λόγο ούτε εθνικό ούτε οικονομικό ούτε καν λογικό για να εξυπηρετήσουμε.
Πιστεύω, λοιπόν, κύριε Υπουργέ, ότι αν δεν έχετε υπογράψει, καλά θα κάνετε να μην υπογράψετε.
Εδώ βλέπω και κάτι άλλο. Βλέπω μια ανακοίνωση της νομαρχίας στις 19.3.2001 -δελτίο τύπου αριθμός 38- όπου μας λέει ο κύριος νομάρχης ότι επισκέφθηκε το συνάδελφό μας κ. Δρυ και συζήτησαν να αναλάβουν διάφοροι φορείς, κυρίως η Τοπική Αυτοδιοίκηση, οι όμοροι δήμοι -και υπάρχει και κάποιος αναπτυξιακός όμιλος- αυτήν την εκμετάλλευση.
Η απάντηση είναι ότι είσαστε εκτός προδιαγραφών διαγωνισμού ή ότι δεν είσαστε καθ' ύλην αρμόδιοι. Μα, καθ' ύλην αρμόδιοι είναι οι υπάλληλοι, οι οποίοι δουλεύουν. Ποιος άλλος είναι καθ' ύλην αρμόδιος; Τους έχουμε τους καθ' ύλην αρμόδιους.
Καλά θα κάνατε, λοιπόν, και για λόγους ιστορικούς και για λόγους εθνικούς και για λόγους εξυπηρέτησης του νομού να το είχατε δώσει στην τοπική κοινωνία. Εμείς δεν είμαστε εναντίον των αποκρατικοποιήσεων -ξέρετε ότι έχουμε "σημαία" τις αποκρατικοποιήσεις- αλλά μιλάμε για αποκρατικοποίηση, δεν μιλάμε για μεσοβέζικα πράγματα.
ΠΡΟΕΔΡΕΥΩΝ (Παναγιώτης Σγουρίδης): Η κα. Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, θεώρησα υποχρέωση μου να συνυπογράψω αυτήν την επερώτηση ως Βουλευτής Πελοποννήσου και ως κάτοικος Αργολίδας, γιατί με αυτόν τον Ισθμό μεγαλώσαμε. Πέραν του τι μας συνδέει με τον Ισθμό της Κορίνθου έχουμε πλήρη γνώση ότι πρόκειται για ένα ιστορικό μνημείο, για πολιτιστική κληρονομιά μας. Επιπλέον είμαστε ενήμεροι για πολλές προτάσεις που έχουν κατατεθεί διαχρονικά, όχι μόνο για την πολιτιστική, αλλά και για την περιβαλλοντική αναβάθμιση της περιοχής της διώρυγας.
Ήμουνα σίγουρη ότι οι συνάδελφοι, όπως ήδη το έκαναν ο κ. Δήμας και ο κ. Κωστόπουλος, θα αναδείκνυαν όλες τις συνιστώσες της επιστημονικής τους εξειδίκευσης. Έψαξα μέσα στη Σύμβαση, που μου έδωσε ο τομεάρχης να δω τα των ακινήτων, τα της χρησικτησίας, τα σχετικά με το δικό μου γνωστικό αντικείμενο.
Βλέπω, λοιπόν, στο άρθρο 12 μισθωμένα και χρησιδανεισμένα ακίνητα 21-1. Παραπέμπει στο προσάρτημα 4. Αυτά τα έγγραφα είχαμε μέχρι προ εβδομάδος τουλάχιστον. Το προσάρτημα 4 μας παραπέμπει στο προσάρτημα 10...
Κύριε Πρόεδρε, κύριοι συνάδελφοι, αυτό είναι το προσάρτημα 4 και αυτό είναι το 10. Επιχειρησιακό πρόγραμμα: λευκή σελίδα! Προφανώς έχετε εκχωρήσει τα πάντα εν λευκώ στην εταιρεία -χαίρομαι που είναι πολύ καλή, όπως άκουσα και καλή της τύχη- αλλά είμαι αρκετά αισιόδοξη για λογαριασμό της χώρας μας και του Ισθμού μας ότι το έργο της δεν θα προχωρήσει. 
Δεν θα προχωρήσει, γιατί η Σύμβασή σας είναι εξόχως παράνομη. Είναι αδιανόητο αυτή η Κυβέρνηση να λειτουργεί όχι μόνο χωρίς συντονισμό, αλλά χωρίς την απλούστερη των γνώσεων για τα νομοθετήματα που εσείς, ως Κυβέρνηση, έχετε ψηφίσει.
Άκουσα τον κ. Δήμα να λέει ότι προσέφυγαν στον κ. Βενιζέλο, ο οποίος "τα μάσησε", εάν κατάλαβα καλά. Τους είπε ότι δεν ξέρει εάν προστατεύεται ή δεν προστατεύεται.
Πρώτον, προστατεύεται, η δε κυβερνητική βούληση επί επτά Υπουργών Πολιτισμού είναι η εξής: Είναι το σχέδιο νόμου που παρέδωσε ο κ. Βενιζέλος στην κα Παπαζώη στην πρώτη του θητεία ως Υπουργός Πολιτισμού. Βέβαια δεν το έχει φέρει ακόμα στη Βουλή. Έχουμε συμφωνήσει για ομόφωνη ψήφιση του και έχει δεχθεί τροπολογίες από τη Νέα Δημοκρατία. Δεν το φέρνει, γιατί πρέπει να ανεχθεί το "μπάχαλο" που γίνεται με τους Ολυμπιακούς ή και στον Ισθμό, όπως τώρα σκέφτομαι.
Λέει, λοιπόν, ο κ. Βενιζέλος εδώ -το έχουμε αποδεχθεί- ό,τι πέραν του ότι καθίσταται "αρχαίο" ό,τι είναι μέχρι το 1700, είναι "νεώτερο μνημείο" οτιδήποτε έχει κτιστεί εκατό χρόνια πίσω από την εκάστοτε σημερινή ημερομηνία.
Και ερωτώ: Πήρατε την άδεια από κανένα φορέα του Υπουργείου Πολιτισμού; Συνεννοηθήκατε με την Αρχαιολογική Υπηρεσία στο Ναύπλιο, στη Σπάρτη, στο Υπουργείο Πολιτισμού; Είναι δυνατόν ένας Υπουργός να απαντά όπως απάντησε στον κ. Δήμα, όταν είναι πάγια η πρακτική του Υπουργείου Πολιτισμού και του ΥΠΕΧΩΔΕ που λέει ότι και να μην υπάρχει νόμος οι Υπουργοί οφείλουν να λειτουργούν βάσει των κατευθύνσεων των υπηρεσιών τους; Έχουμε, λοιπόν, ένα σχέδιο νόμου που κυκλοφορεί επί επτά Υπουργικές θητείας!.
Πάμε παρακάτω, γιατί βλέπω και το Νομάρχη Κορινθίας εδώ. Τους βλέπω όλους και χαίρομαι για τη συμπαράσταση στο λαό, αλλά θα μπορούσε ο Νομάρχης και οι τοπικοί παράγοντες που υποτίθεται ότι αντιπολιτεύονται, (ΠΑΣΟΚ όντες) την Κυβέρνηση, να είχαν κάνει το αυτονόητο: Να είχαν προχωρήσει σε δική τους πρόταση για περιβαλλοντική κήρυξη.
Ο ν.1650 που διέπει την περιβαλλοντική υποχρέωση όλων των συναρμοδίων Υπουργείων λέει ότι "για την πραγματοποίηση νέων έργων, για την επέκταση" για τη διαρρύθμιση ή και τον εκσυχρονισμό ή και την εγκατάσταση σε υφιστάμενα έργα ή δραστηριότητες, απαιτείται η έγκριση όρων για την προστασία του περιβάλλοντος, η οποία αποτελεί απαραίτητη προϋπόθεση για τη χορήγηση οποιασδήποτε άδειας εγκατάστασης ή πραγματοποίησης δραστηριότητας έργου". 
Είμαι τριάντα χρόνια μηχανικός, δέκα χρόνια Βουλευτής, Γενικός Γραμματέας Περιφέρειας και ΥΠΕΧΩΔΕ επί τρία χρόνια. Δεν έχω ξαναδεί τόσο κατάπτυστο άρθρο, που λέει ότι "ο ανάδοχος θα ακολουθήσει την περιβαλλοντική νομοθεσία". Μια νομοθεσία υπάρχει. Η προϋπόθεση ύπαρξης περιβαλλοντικής μελέτης και εγκεκριμένων όρων. Χωρίς αυτό η σύμβασή σας είναι άκυρη.
Πιστεύω ότι ο κύριος Νομάρχης μπορούσε να κάνει την κήρυξη, αλλά δεν την έκανε. Ίσως να μη γνώριζε τη νομοθεσία. Είναι το άρθρο 18, κύριε Νομάρχα. Μπορεί με μεγάλη ευχέρεια, κύριε Υπουργέ, να σας αναγκάσει να επανέλθετε. Ποια υπηρεσία θα σας δώσει χωροθέτηση νέων εγκαταστάσεων; Κάποια στιγμή θα σταματήσουν να ασχολούνται με τη "θεολογία" του ολυμπισμού και θα συντονίσουν όλα τα άλλα Υπουργεία στο δικό τους εποπτικό χρέος. Είναι απαράδεκτο, κύριε Πρόεδρε, και ως μηχανικός πρέπει να βάλετε και εσείς ένα χεράκι. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Στη σύντομη κοινοβουλευτική μου παρουσία έχω παρατηρήσει ότι τα νομοσχέδια και οι πράξεις της Κυβέρνησης υπηρετούν πρωτίστως δύο σκοπούς: Ο ένας το περιεχόμενο των νομοσχεδίων να εξυπηρετεί χαριστικά ψηφοθηρικούς σκοπούς. Χρειαζόμαστε ψηφοφόρους και έτσι εξυπηρετούμε ημέτερους για να πάρουμε ψήφους.
Στην προκειμένη περίπτωση δεν συμβαίνει αυτό διότι και οι δικοί σας άνθρωποι με επικεφαλής το Νομάρχη Κορινθίας, αλλά και όλοι οι υπάλληλοι της Διώρυγας είναι αντίθετοι και διαμαρτύρονται γι' αυτήν την ιδιωτικοποίηση. Άλλη, λοιπόν, περίπτωση είναι μέσα από τις διαδικασίες των νομοσχεδίων κάποιοι πολίτες να ωφελούνται οικονομικά με αναθέσεις έργων με προμήθειες κλπ μέσα στο σύστημα της λεγόμενης διαπλοκής, αποτέλεσμα του οποίου είναι να δημιουργηθεί μια νέα τάξη δισεκατομμυριούχων. Αλλά και σε αυτήν την περίπτωση δεν βλέπω να υπηρετεί αυτόν τον σκοπό η παρούσα απόφαση της Κυβέρνησης. Δεν θέλω να πιστέψω ότι εξαντλήθηκε ο κατάλογος των εγχώριων διαπλεκομένων και γι' αυτό αναζητάτε άγγλους διαπλεκόμενους για να τους εξυπηρετήσετε οικονομικά με το περιεχόμενο αυτής της σύμβασης. Δεν φαντάζομαι να έχουμε φτάσει ως εκεί.
Δεν υπάρχουν Έλληνες επιχειρηματίες για να αναλάβουν τη διεύθυνση, αφού σώνει και καλά πρέπει να ιδιωτικοποιήσετε τη διώρυγα; Δεν έχω το χρόνο να υπεισέλθω σε λεπτομέρειες της σύμβασης. Ήδη έχει υπογραφεί. Μπορώ όμως να υποστηρίξω ότι είναι αποικιοκρατικής μορφής και θυμίζει συμφωνίες Άγγλων και Ινδών στο 19ο αιώνα. Δηλώνω προκαταβολικά ότι δεν αποκλείω εξ ιδίας πρωτοβουλίας να καταθέσω και μήνυση κατά παντός υπευθύνου, διότι δεν υπηρετούνται τα εθνικά συμφέροντα. 
Θεωρώ πολύ πιθανό μια προσφυγή αρμοδίων φορέων στο Συμβούλιο της Επικρατείας να ακυρώσει αυτήν τη σύμβαση, διότι είναι νομικά διάτρητη. Έχουμε ανάγκη τα εκατόν πενήντα εκατομμύρια (150.000.000) για να αναθέσουμε ένα τόσο ιστορικό έργο στους Άγγλους; Εδώ έχουμε αναξιοποίητα τα πακέτα ΣΑΝΤΕΡ και ΝΤΕΛΟΡ. Από την άλλη πλευρά όλη αυτή η βιασύνη στη διαδικασία προκήρυξης εντείνει τις ανησυχίες μας ότι κάποιοι μεθοδεύουν επιζήμιες καταστάσεις για την Κορινθία και για την Ελλάδα γενικότερα.
Αλλά θα έλεγα ότι η σύμβαση αυτή, κύριε Υπουργέ, βλάπτει και τα εθνικά συμφέροντα. 
Στο άρθρο 18, παράγραφο 1, λέει για τα συμφέροντα εθνικής άμυνας: "Σε περίπτωση πολέμου ή επιστράτευσης λόγω εξωτερικών κινδύνων ή σε περίπτωση σοβαρής διαταραχής ή έκδηλης απειλής κατά της δημόσιας τάξης και ασφάλειας του κράτους από εσωτερικούς κινδύνους το ελληνικό δημόσιο δικαιούται να ζητήσει την άμεση διακοπή της λειτουργίας της διώρυγας και να θέσει τη διώρυγα ή οποιοδήποτε τμήμα της υπό την άμεση διοίκηση και έλεγχό του για όσο διάστημα διαρκεί ο πόλεμος ή η κατάσταση έκτακτης ανάγκης".
Δηλαδή, κύριε Υπουργέ, το κράτος δικαιούται να ζητήσει, δηλαδή με άλλα λόγια να παρακαλέσει τους Άγγλους να μας δώσουν τον έλεγχο της διώρυγας. Δηλαδή οι Άγγλοι μπορεί να επιτρέπουν να περνούν τουρκικά πλοία από τη διώρυγα σε μια περίπτωση εθνικής κρίσης και να μην επιτρέπουν στα ελληνικά να περνούν από τη διώρυγα.
Ας αναφέρω επιγραμματικά και μια άλλη παράγραφο της αποικιοκρατικής μορφής της σύμβασης. Άρθρο 6 παράγραφος 1. 3. 2. σελίδα 12: "Η ΑΕΔΥΚ -δηλαδή οι Άγγλοι- δηλώνει ότι εφόσον συντρέξουν οι προϋποθέσεις του άρθρου 6, 1. 3. 4 κατωτέρω αναλαμβάνει εξ ολοκλήρου και αποκλειστικά την ευθύνη για τη μελέτη εκτέλεσης και χρηματοδότησης των εργασιών συντήρησης της διώρυγας σε εφαρμογή του εγκεκριμένου προγράμματος εργασιών συντήρησης διώρυγας, όπως προβλέπει κατωτέρω". 
Ποιο είναι το κατωτέρω; Είναι το άρθρο 6, 3. 4., που λέει ότι ο παραχωρησιούχος -δηλαδή οι Άγγλοι- ειδοποιούν την ΑΕΔΥΚ, δηλαδή το ελληνικό κράτος εγγράφως για την ανάγκη εκτέλεσης εργασιών συντήρησης, προτείνοντας εκείνες τις εργασίες, που κατά τη γνώμη των Άγγλων είναι απαραίτητες κλπ. Νομίζω ότι τα σχόλια περιττεύουν! 
Κύριε Υπουργέ, η σύμβαση αυτή είναι αποικιοκρατικής μορφής και η επίσπευση της υπογραφής της σύμβασης εντείνει τις ανησυχίες μας. Λυπάμαι που εκεί κατέληξε ο εκσυγχρονισμός της Κυβέρνησης, να ξεπουλιούνται να εθνικά συμφέροντα σε Άγγλους. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα χρησιμοποιήσω και το χρόνο της δευτερολογίας μου.
Τα λεφτά του Γ' Κοινοτικού Πλαισίου παραμένουν αναξιοποίητα. Λεφτά έχουμε, μηχανικούς έχουμε και δεν νομίζω ότι είναι κανένα έργο υψηλής τεχνολογίας η προστασία και η εκμετάλλευση της διώρυγας. Αλλά για εκείνο που ανησυχώ περισσότερο είναι ότι με τα έργα αυτά έχουμε μια υποβάθμιση της περιοχής. Η διώρυγα της Κορίνθου είναι ένα μνημείο της φύσης, που ανήκει σε όλους μας πέραν της αρχαιολογικής αξίας που έχει. 
Τα φημολογούμενα ότι η εταιρεία θα ζητήσει συμπληρωματική σύμβαση με την οποία θα προβλέπονται δραστηριότητες ξένες προς το αντικείμενο της διέλευσης των πλοίων εντείνει τις ανησυχίες μας και πρέπει να καταλάβουμε επιτέλους ότι το μέλλον της Ελλάδας είναι ο τουρισμός. Εάν, λοιπόν, και αυτό το μνημείο το καταστρέψουμε με την εγκατάσταση των Άγγλων τότε θα είμαστε άξιοι της τύχης μας. 
Για τη μορφή αυτής της σύμβασης, κύριε Υπουργέ, δεν πείθονται ούτε οι φανατικότεροι των ψηφοφόρων σας ότι οι Άγγλοι ήλθαν εδώ να πάρουν τη διώρυγα με αντικείμενο να αναπτύξουν τη δραστηριότητα της είσπραξης κομίστρων για τη διέλευση των πλοίων. Οι Άγγλοι ήλθαν εκ του πονηρού, έχουν σκοπό να ζητήσουν άλλες δραστηριότητες και θα δημιουργηθεί μια ζημιά στον τόπο για την οποία θα είστε υπεύθυνοι. Είναι κρίμα που ο εκσυγχρονισμός της Κυβέρνησης αντί να εκσυγχρονίσει και τη διώρυγα, επικαλείται Άγγλους να εκσυγχρονίσουν τη διώρυγα της Κορίνθου, για ένα έργο που είναι απλό, που δεν χρειάζεται ούτε υψηλή τεχνολογία ούτε τεχνογνωσία και θα μπούμε σε μια περιπέτεια που για τριάντα χρόνια ή και για σαράντα χρόνια υποθηκεύεται το μέλλον της Πελοποννήσου και θα μας εξαναγκάσουν να κηρύξουμε ένα νέο πελοποννησιακό πόλεμο όχι κατά των Αθηναίων, αλλά κατά των Άγγλων.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
Αποσοβείστε τον νέο πελλοπονησιοαγγλικό πόλεμο, κύριε Υπουργέ!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πιστεύω, κύριε Πρόεδρε, έτσι να αποσοβήσουμε, τον πόλεμο για να δούμε τα πράγματα περισσότερο ψύχραιμα ...
ΠΡΟΕΔΡΕΥΩΝ (Παναγιώτης Σγουρίδης): Μου υπενθυμίζει ο συνάδελφος, ο Αντιπρόεδρος κ. Κοτσιώνης, ότι θα είναι τριακονταετής αυτός ο πόλεμος!
Ορίστε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ένα ιδιαίτερα σημαντικό ζήτημα έρχεται εδώ να συζητηθεί, αν και η άποψη η δική μου η προσωπική είναι ότι πέρα από τη σημαντικότητα της υπόθεσης δεν θα υπήρχε άλλο θέμα για τη Νέα Δημοκρατία για να έρθει στη Βουλή σε επίπεδο επερώτησης, είναι μια διαδικασία, η οποία είναι ένα στάδιο πριν από την απόδοση μομφής, κατά το Κανονισμό, κατά της Κυβέρνησης.
Έτσι, λοιπόν, εκτιμώντας ότι είναι σοβαρό το θέμα με τέτοια σοβαρότητα και με αυτήν την αντιμετώπιση το βλέπει και η Κυβέρνηση. Η Κυβέρνηση στο πλαίσιο της πολιτικής των αποκρατικοποιήσεων αποφάσισε την παραχώρηση των δικαιωμάτων εκμετάλλευσης της ΑΕΔΥΚ ύστερα από τη διενέργεια του σχετικού διαγωνισμού.
Πρέπει να θυμίσω ότι όλα αυτά είχαν προβλεφθεί από το καλοκαίρι του 1999 κατά την ψήφιση από τη Βουλή του ν. 2733 και ειδικότερα του άρθρου 24, το οποίο ρύθμιζε τη διαδικασία -με κάθε λεπτομέρεια το τονίζω- παραχώρησης των δικαιωμάτων χρήσης της διώρυγος. Και σε εκτέλεση ακριβώς αυτού του νόμου του 1999 προχώρησε η Κυβέρνηση στην υλοποίηση αυτής της δέσμευσής της. 
Πρέπει επίσης να θυμίσω ότι για να υλοποιηθεί η πρόταση αυτή η οποία έγινε και νόμος του κράτους, προηγήθηκαν συζητήσεις, προηγήθηκαν μελέτες, είχε ωριμάσει η απόφαση της Κυβέρνησης και είχε υιοθετηθεί από τη Βουλή για την παραχώρηση αυτών των δικαιωμάτων. Χαίρομαι ειλικρινά για το ότι ο αγαπητός συνάδελφος, ο τελευταίος ομιλήσας, τελικώς δεν βρήκε για τίποτα για να κατηγορήσει την Κυβέρνηση. Είπε, αλλού τα κάνετε για να ικανοποιήσετε τους ψηφοφόρους σας, αλλά εδώ δεν τους ικανοποιείτε, τους δυσαρεστείτε. Και εδώ μάλιστα θα έλεγα -και δεν συμφωνώ μαζί σας- ότι η Νομαρχιακή Αυτοδιοίκηση είναι αιρετή και δεν ταυτίζεται με τις πολιτικές προτιμήσεις αυτών που τελικά εκπροσωπούν το λαό. Υπάρχει αυτονομία της Νομαρχιακής και Τοπικής Αυτοδιοίκησης και έτσι πρέπει να τη βλέπουμε. Αν λέμε ότι κάποιος έχει μια κομματική ταμπέλα, δεν μιλάμε ορθά. Ίσα-ίσα το αντίθετο αποδεικνύεται εδώ. 'Οτι δηλαδή παρά το γεγονός, όπως εσείς ισχυρίζεσθε -επαναλαμβάνω το λέτε εσείς, εμείς δεν θέλουμε να βάλουμε ταμπέλες- ότι είναι άνθρωποι δικοί μας, οι άνθρωποι αυτοί αγωνίζονται από το δικό τους πρίσμα και θεωρούν τη συγκεκριμένη απόφαση λαθεμένη. Εμείς λέμε και το είπαμε ξεκάθαρα και πριν το 1999 και το 1999 μέσα στη Βουλή ότι θα προχωρήσουμε στην παραχώρηση των δικαιωμάτων. Δεν αποκλείσθηκε κανένας, μα, κανένας απολύτως. Δεν επιτρέψαμε εισβολή στους Άγγλους, ώστε να έχουμε πελοποννησιακούς πολέμους, κύριε συνάδελφε, εναντίον των Άγγλων. Ήταν δημόσιος διεθνής διαγωνισμός. Προσήλθαν είκοσι τρεις εταιρείες, οι οποίες επέδειξαν το αντίστοιχο ενδιαφέρον, πήραν τα τεύχη και επέβαλαν προτάσεις αρχικά αν καλώς ενθυμούμαι, τρεις εταιρείες από αυτές τις είκοσι τρεις που είχαν ενδιαφερθεί και εν τέλει υπήρχε μία συγκεκριμένη προσφορά. Το ξανατονίζω κανείς απολύτως δεν αποκλείστηκε. Καμία εταιρεία ημεδαπή ή αλλοδαπή δεν αποκλείστηκε.
Επίσης, βέβαια δεν αποκλείστηκε και η οποιαδήποτε προσπάθεια και της τοπικής κοινωνίας, όπως αυτή εκπροσωπείται είτε από τους φορείς της Τοπικής Αυτοδιοίκησης είτε από τους υπόλοιπους τοπικούς φορείς, οι οποίοι είχαν τη δυνατότητα -και μάλιστα προς αυτήν την κατεύθυνση από ό,τι με ενημέρωσαν δόθηκε η κατάλληλη συμβουλή- ώστε να συμμετάσχουν πραγματικά αλλά με τους όρους του διεθνούς ανοικτού πεντακάθαρου διαγωνισμού. Απλώς θα έπρεπε οι προτάσεις -και αυτό είναι αυτονόητο- να υποβληθούν από κάποια ανώνυμη εταιρεία. Από ό,τι γνωρίζω υπάρχει και ανώνυμη εταιρεία τοπικού αναπτυξιακού ενδιαφέροντος, αλλά θα μπορούσε και να συσταθεί -είναι πολύ εύκολο- εφόσον υπήρχε το κατάλληλο ενδιαφέρον, μία ανώνυμη εταιρεία και να συμμετάσχει με ίσους όρους σ' αυτήν την προσπάθεια.
Η μετατόπιση της ευθύνης από την πλευρά του κράτους, όπως μέχρι σήμερα λειτουργούσε, στη Νομαρχιακή ή Τοπική Αυτοδιοίκηση, θα έλεγα ότι δεν θα έλυνε το ζήτημα, διότι γνωρίζουμε ότι όλη αυτή η προσπάθεια γίνεται ακριβώς προκειμένου να έχουμε θετικά αποτελέσματα. Έχουμε, λοιπόν, τα αποτελέσματα σύμφωνα με την εκτίμηση της ΕΤΕΒΑ. Και δεν αμφισβητήθηκε. Το αντίθετο μάλιστα ο κ. Δήμας μίλησε για σοβαρή εταιρεία, αλλά για όχι σοβαρό πόρισμα, έτσι ανέφερε. Εγώ θα έλεγα ότι μία σοβαρή εταιρεία έχει και την ευθύνη των πορισμάτων και πιστεύω ότι είναι σοβαρό το πόρισμά της. 
ΣΤΑΥΡΟΣ ΔΗΜΑΣ: Το έχετε διαβάσει, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το έχω διαβάσει.
ΣΤΑΥΡΟΣ ΔΗΜΑΣ: Μα, δεν υπάρχει αξιολόγηση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η αξιολόγηση είναι πάντα, κύριε Δήμα, υποκειμενική.
ΣΤΑΥΡΟΣ ΔΗΜΑΣ: Δεν υπάρχει αξιολόγηση. Αυτό είναι το κύριο θέμα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καλόν είναι...
ΠΡΟΕΔΡΕΥΩΝ (Παναγιώτης Σγουρίδης): Δέχεστε τη διακοπή, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πολύ ευχαρίστως, γιατί ο κ. Δήμας είναι καλός συνάδελφος.
ΣΤΑΥΡΟΣ ΔΗΜΑΣ: Μπορώ να έχω το λόγο;
ΠΡΟΕΔΡΕΥΩΝ (Παναγιώτης Σγουρίδης): Ναι, αφού ο κύριος Υπουργός δέχεται τη διακοπή.
ΣΤΑΥΡΟΣ ΔΗΜΑΣ: Λέω, κύριε Υπουργέ, ότι πράγματι είναι σοβαρή η ΕΤΕΒΑ, αλλά αυτό το πόρισμα, όπως είπατε κι εσείς, είναι πολύ πτωχό. Δεν κάνει δε καμία αξιολόγηση. Δεν υπάρχει αξιολόγηση.
Ποια αξία έχουν αυτά τα περιουσιακά στοιχεία, τα πλωτά μέσα, τα οικόπεδα, τα κτίρια τα οποία παραχωρούνται; Δεν ξέρουμε ποια είναι η αξία τους. Καμία εκτίμηση δεν γίνεται. Επομένως πώς γίνεται η παραχώρηση για ένα συγκεκριμένο τίμημα; Αυτό είναι το ερώτημα, κύριε Υπουργέ. Και γι' αυτό σας λέγω ότι στερείται αυτή η έκθεση οποιουδήποτε κύρους. Και ακόμη χειρότερα, η επιτροπή διαγωνισμού, απλώς την αντιγράφει, δεν κάνει ούτε αυτή κάποια αξιολόγηση. Είναι όλα στον αέρα.
Γι' αυτό, κύριε Υπουργέ, είμαι βέβαιος ότι αν τη διαβάσετε, θα καταλήξετε στο ίδιο συμπέρασμα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ευχαριστώ πολύ, κύριε Δήμα για τις παρατηρήσεις, αλλά θα σας πω αυτό που έλεγαν οι αρχαίοι μας πρόγονοι και το οποίο ήταν πολύ σοφό και εξακολουθεί να είναι επίκαιρο πάντοτε: Καλό είναι "ό,τι αν εκάστω δοκοί". Επομένως είναι διαφορετική η θεώρηση των πραγμάτων.
ΣΤΑΥΡΟΣ ΔΗΜΑΣ: Όχι, υπάρχει αντικειμενική κρίση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι υποκειμενική η κρίση του καλού. Το καλό επιδιώκει η Κυβέρνηση και πιστεύουμε ότι αυτό το καλό έχει πετύχει.
Έτσι, λοιπόν, σύμφωνα με τις εκθέσεις των επαϊόντων και της ΕΤΕΒΑ, τα συνοπτικά αποτελέσματα της ΑΕΔΥΚ τα τελευταία χρόνια παρουσίασαν την εξής κατάσταση: το 1993 τα κέρδη χρήσεως προ φόρων και τόκων ήταν αρνητικά, ζημία διακόσια εβδομήντα ένα εκατομμύρια (271.000.000), το 1994 είχαν ζημία δεκαοκτώ εκατομμύρια (18.000.000), το 1997 είχαν ζημία τριάντα εκατομμύρια (30.000.000), το 1998 είχαν ζημία τριακόσια έντεκα εκατομμύρια (311.000.000), το 1999 είχαν εκατόν δεκαπέντε εκατομμύρια (115.000.000) ζημία, το 2000 η προσδοκώμενη ζημία είναι τριάντα εννέα εκατομμύρια (39.000.000)- δεν έχουν ακόμη τα πλήρη στοιχεία, είναι προσωρινά και δεν είχαν εγκριθεί μέχρι τότε από το Διοικητικό Συμβούλιο και τη Γενική Συνέλευση της ΑΕΔΥΚ. Επομένως πρόκειται για μία ζημιογόνο εταιρεία σύμφωνα με την έκθεση.
Από την άλλη πλευρά -το τονίζω ξανά- ήδη από τις 31.01.2001 κατοχυρώθηκε από τη Γενική Συνέλευση των μετόχων της ΑΕΔΥΚ στην εταιρεία "SEA CONTAINERS SERVICES", εταιρεία περιορισμένης ευθύνης του αγγλικού ομίλου "SEA CONTAINERS", η οποία ήταν η μοναδική η οποία προσέφερε και συμμετείχε στον επαναληπτικό διεθνή διαγωνισμό, παρ' ότι, όπως είπα προηγουμένως, και στους δύο διαγωνισμούς παρέλαβαν τα τεύχη δεκάδες εταιρείες, ελληνικές και ξένες.
Η εταιρεία αυτή προσφέρει ετήσιο μίσθωμα ίσο με το 10% του ετήσιου μικτού της κέρδους, με ελάχιστο εγγυημένο ετήσιο μίσθωμα αυτό των εκατόν πενήντα τριών εκατομμυρίων (153.000.000) δραχμών για το πρώτο έτος, που σταδιακά φθάνει τα οκτακόσια σαράντα τέσσερα εκατομμύρια (844.000.000) δραχμές. Το μίσθωμα δηλαδή είναι πολύ απλό και κατανοητό, ελπίζω, ότι δεν είναι εκατόν πενήντα τρία εκατομμύρια (153.000.000), είναι πολύ περισσότερο και εξαρτάται από το σύνολο των ακαθαρίστων κερδών της εταιρείας, το 10% των οποίων θα εισπράξει ως μίσθωμα η ΑΕΔΥΚ από την παραχώρηση της χρήσης. Απλώς σε μία κακή περίπτωση όπου τα έσοδα της εταιρείας θα είναι λιγότερα από το ένα δισεκατομμύριο πεντακόσια τριάντα εκατομμύρια (1.530.000.000) δραχμές, θα είναι υποχρεωμένη, τουλάχιστον την πρώτη χρονιά, να δίνει εκατόν πενήντα τρία εκατομμύρια (153.000.000), ένα μίσθωμα αναπροσαρμοζόμενο κατ' έτος.
Έτσι το συνολικό οικονομικό όφελος για το δημόσιο σε παρούσα αξία ξεπερνά στα τριάντα χρόνια της σύμβασης τα δέκα δισεκατομμύρια δραχμές, κατ' ελάχιστο όριο. Σύμφωνα δε με την προσφορά της, η εταιρεία δεσμεύεται να πραγματοποιήσει, όπως παρατηρήθηκε και κατά την εισήγηση, επενδύσεις ύψους τριών δισεκατομμυρίων δραχμών την πρώτη δεκαετία, εκ των οποίων το ένα δισεκατομμύριο θα δοθεί τα πρώτα δύο χρόνια.
Στόχος τους είναι η τουριστική, οικονομική ανάπτυξη της περιοχής, η κατασκευή των νεότευκτων κτιρίων, εστιατορίων, χώροι αναψυχής, περιπάτου με bateau mousse, χώροι ελληνισμού, μουσείο με επίκεντρο την Αρχαία Δίολκο και άλλες επενδύσεις, που μνημονεύονται ρητά στη σύμβαση...
ΠΑΝΑΓΙΩΤΗΣ ΛΑΦΑΖΑΝΗΣ: Είναι δυνατόν να γίνουν όλα αυτά με τρία (3.000.000.000) δισ.; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Οι υποχρεώσεις της είναι συγκεκριμένες, κύριε συνάδελφε. 
Η σύμβαση, κύριοι συνάδελφοι, υπογράφηκε από την ΑΕΔΥΚ την Παρασκευή. Και δεν υπάρχει καμία συνομωσία, ούτε υποβάθμιση της Βουλής, για τον απλούστατο λόγο ότι σύμφωνα με τη διακήρυξη αποτελούσε υποχρέωση της ΑΕΔΥΚ εντός τριάντα πέντε εργασίμων ημερών -προκύπτει από τη δημοσιοποιηθείσα διακήρυξη, αλλά και από τα αναλυτικά τεύχη- θα έπρεπε να είχε υπογραφεί η συγκεκριμένη σύμβαση. Η δε τριακοστή πέμπτη ημέρα, για κακή μας τύχη, πείτε το όπως θέλετε, έληγε την προηγούμενη Παρασκευή. Η αναμονή για άλλες δύο, τρεις ημέρες πιθανότατα να μας δημιουργούσε προβλήματα, υπό την έννοια του ότι θα έπαυε να είναι δεσμευτική η προσφορά από την πλευρά της πλειοδοτούσας εταιρείας. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς πιθανότατα να πετυχαίνατε το στόχο υπό την έννοια του να μην υπογραφεί η συγκεκριμένη σύμβαση, αλλά η Κυβέρνηση έχει συγκεκριμένο πλάνο αποκρατικοποιήσεων και αυτό που την ενδιαφέρει είναι να το υλοποιήσει. Γιατί δεν μπορεί να αντιφάσκετε, κύριοι συνάδελφοι της Νέας Δημοκρατίας, από τη μία πλευρά να κατηγορείτε την Κυβέρνηση ότι δεν προχωρά γρήγορα στις αποκρατικοποιήσεις και από την άλλη πλευρά, όταν πραγματικά προχωρούν οι αποκρατικοποιήσεις, να έρχεσθε και να λέτε "εντάξει, αφήστε το, δώστε τη δυνατότητα παράτασης". Ενδιαφέρθηκαν είκοσι πέντε εταιρείες, μία έδωσε δεσμευτική προσφορά και πιθανότατα αυτή τη δεσμευτική προσφορά αν, με δική μας ευθύνη, τη χάναμε, εσείς πάλι θα ήσασταν οι ίδιοι οι οποίοι θα ερχόσασταν εδώ και θα καταγγέλλατε την Κυβέρνηση, γιατί απεμπόλησε τα δικαιώματα του ελληνικού δημοσίου. 
Έτσι, λοιπόν, μέσα στους στόχους, όπως ακριβώς προκύπτουν από το παράρτημα 10 της υπογραφείσας σύμβασης, που αποτελεί κομμάτι της σύμβασης, υπάρχει δέσμευση για την ανάπτυξη και βελτίωση της διώρυγας της Κορίνθου από τεχνικής άποψης και σύμφωνα με τις πλέον εξελιγμένες διεθνείς προδιαγραφές, η ανάδειξη της περιοχής της διώρυγας ως ενός παγκοσμίου επιπέδου τουριστικού, ψυχαγωγικού και μεταφορικού κόμβου. Στο επιχειρησιακό σχέδιο που έχει συνταχθεί, περιγράφονται όλα αυτά με ιδιαίτερη σαφήνεια. Πιστεύω ότι και ο χρόνος δεν επαρκεί, αλλά κι εσείς δεν θα επιθυμούσατε να διαβάσουμε πολλές λεπτομέρειες του τόμου...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Να μας καταθέσετε το επιχειρησιακό σχέδιο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα θα το καταθέσουμε, κυρία συνάδελφε.
ΠΡΟΕΔΡΕΥΩΝ (Παναγιώτης Σγουρίδης): Εφόσον υπάρχει, να κατατεθεί στα Πρακτικά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απλώς λέω, κύριε Πρόεδρε, ότι το σχέδιο είναι χωρίς τις υπογραφές, αλλά δεν έχει επέλθει καμία απολύτως τροποποίηση. Το λέω, για να μη θεωρηθεί, επειδή δεν έχει υπογραφές, ότι καταθέτουμε άλλο σχέδιο. Είναι το ίδιο σχέδιο, το οποίο υπεγράφη και το οποίο θα καταθέσω στα Πρακτικά μετά την τοποθέτησή μου, για να το δείτε. Είναι πραγματικά λεπτομερές.
ΠΡΟΕΔΡΕΥΩΝ (Παναγιώτης Σγουρίδης): Η διευκρίνισή σας καλύπτει το θέμα των υπογραφών. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το λέω, για να μη θεωρηθεί, επειδή δεν έχει υπογραφές, ότι δεν είναι το ίδιο σχέδιο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Ποιοι υπογράφουν;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι η ΑΕΔΥΚ και η εταιρεία στην οποία κατακυρώθηκε τελικά το δικαίωμα της χρήσης. Και μάλιστα η ΑΕΔΥΚ υπογράφει μετά από απόφαση της γενικής συνέλευσης του μοναδικού μετόχου, η οποία λήφθηκε στις 29 Μαρτίου και ανακοινώθηκε στην εταιρεία στις 30 Μαρτίου. Κατακυρώθηκε το αποτέλεσμα του διαγωνισμού της 31ης Ιανουαρίου στη "SEA CONTAINERS SERVICES". Και ουσιαστικά από τότε υπάρχει η προσυμβατική δέσμευση του ελληνικού δημοσίου. 
Έλεγα, λοιπόν, ότι στο επιχειρησιακό πρόγραμμα αναφέρεται ότι υπάρχει δέσμευση να αναπτυχθεί μία εύχρηστη θαλάσσια οδός, όσον αφορά τις τεχνικές εγκαταστάσεις, τη διαθεσιμότητα και την ποιότητα των παρεχομένων υπηρεσιών, η οποία να παρέχει ολοκληρωμένες, αξιόπιστες και αποτελεσματικές υπηρεσίες σε ανταγωνιστικές τιμές προς τους πελάτες, με απώτερο αντικειμενικό σκοπό να καταστήσει τη διώρυγα της Κορίνθου ένα πρώτης τάξεως κέντρο εξυπηρέτησης παγκόσμιας ναυτιλίας.
Οι δραστηριότητες που θα αναπτυχθούν σύμφωνα με την πρόβλεψη, θα περιλαμβάνουν τη δημιουργία και την κατασκευή λιμένος στο στόμιο της 'Ίσθμιας, που θα εξυπηρετεί τη μετακίνηση των κρουαζιερόπλοιων και των πλοίων τύπου επιβατηγών οχηματαγωγών, των φέρι μποτ, αρχικά από και προς τα ελληνικά νησιά και αργότερα, εφόσον αυτό είναι δυνατόν, προς το εξωτερικό. 
Στα πλαίσια της προώθησης της τουριστικής σημασίας της διώρυγας και των γύρω περιοχών, θα λειτουργήσουν σκάφη τύπου bateau mousse που θα εκτελούν δρομολόγια κατά μήκος της διώρυγας και τις γύρω περιοχές και παραλίες, με σκοπό την πολιτιστική περιήγηση και ξενάγηση των τουριστών, αλλά και την επαφή τους με την πολιτιστική ...
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, μου επιτρέπετε μία διακοπή; Είναι σημαντικό. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επιτρέπετε τη διακοπή;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το σημαντικό θα το κρίνω εγώ, κύριε συνάδελφε, γιατί ο κάθε ένας συνάδελφος έθεσε τα κατ' αυτόν σημαντικά. Η κυρία συνάδελφος την οποία αγαπώ πολύ και το γνωρίζει, έθεσε τη διάσταση την αρχαιολογική. Κάποιος έθεσε την τουριστική διάσταση πάρα πολύ ορθά. Άλλος προτίμησε την οικονομική διάσταση. 
Επομένως αφήστε και εμένα να κρίνω ποιο είναι σημαντικό και θα είμαι πραγματικά ανυπόμονος να ακούσω το καθ 'υμάς σημαντικό. Και θα έχουμε τη δυνατότητα...
ΠΑΝΑΓΙΩΤΗΣ ΛΑΦΑΖΑΝΗΣ: Είναι ενδιαφέρον αυτό που λέτε. Δημιουργείτε ιδιωτικό λιμένα. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη. Μέσα στη σύμβαση γράφονται αυτά τα πράγματα. Σας τα διαβάζει από τη σύμβαση. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απλά και μόνο για να μην υπάρχει καμία αμφιβολία ότι αυτά αποτελούν κατ' αρχήν συμβατικές δεσμεύσεις, αλλά και για να καταλήξω κάπου αλλού, θα ήθελα να πω ότι δεν επιτρέπεται καμία άλλη δραστηριότητα πέραν των ρητώς αναφερομένων στη συγκεκριμένη σύμβαση. 
Επομένως σχετικά μ' αυτά τα οποία φοβούνται, επειδή ακριβώς ο τίτλος της εταιρείας περιέχει τον όρο containers, δηλαδή ότι η εταιρεία θα κάνει σταθμό containers, πιθανότατα να είναι ψυχολογικό πρόκριμα, αρνητικό μεν, αλλά υπάρχουν πολλές εταιρείες που άλλο έχουν στον τίτλο τους και οι δραστηριότητές τους είναι πολλαπλάσιες αυτών που αναφέρονται στον τίτλο, στην επωνυμία της επιχείρησης. Επομένως σημασία δεν έχει ο τίτλος, η επωνυμία της επιχείρησης, αλλά το αντικείμενο το οποίο συμβατικά...
ΣΤΑΥΡΟΣ ΔΗΜΑΣ: Είναι η μεγαλύτερη εταιρεία στο θέμα αυτό. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Δήμα, μη διακόπτετε τον κύριο Υπουργό.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, εσείς αναφέρατε ότι είναι η μεγαλύτερη εταιρεία, ότι είναι σοβαρή. Εγώ δεν το ήξερα τόσο καλά, δηλαδή πόσο σοβαρή είναι η εταιρεία και χαίρομαι για το ότι επιβεβαιώνεται...
ΣΤΑΥΡΟΣ ΔΗΜΑΣ: Είναι η μεγαλύτερη εταιρεία διακίνησης εμπορευματοκιβωτίων. 
ΠΡΟΕΔΡΕΥΩΝ (Παναγιώτης Σγουρίδης): Είπατε, όμως, ότι το ανέθεσε σε μια θυγατρική της, αλλά λέει μέσα στη σύμβαση ότι αυτή η θυγατρική θα φτιάξει και αυτά τα πράγματα. Αυτό λέει. 
Συνεχίστε παρακαλώ, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, δέχθηκα μία διακοπή, αλλά δεν μπορεί\ να γίνει συζήτηση, γιατί όταν συζητούμε έτσι, το τι είπα πριν από μισό λεπτό δεν θα έχει καμιά απολύτως σχέση με αυτό που συζητάμε τώρα και με το εκεί που θα επανέλθω πάλι. 
ΣΤΑΥΡΟΣ ΔΗΜΑΣ: Στηρίζετε τα επιχειρήματά σας στον αέρα. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μην γράφεται καμία διακοπή από αυτές που κάνουν οι κύριοι συνάδελφοι. 
Συνεχίστε παρακαλώ, κύριε Υπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ, μια και δεν γνωρίζω επακριβώς το βιογραφικό της συγκεκριμένης εταιρείας, θα αναφερθώ στη δική σας τοποθέτηση, κύριε συνάδελφε, για το ότι πρόκειται για μια σοβαρή εταιρεία παγκοσμίου φήμης κλπ με πολλές δραστηριότητες. Από την άλλη πλευρά πρόκειται για μία σύμβαση και η σύμβαση σημαίνει συμφωνία. Και η συμφωνία περιλαμβάνει συγκεκριμένο αντικείμενο. 
Επομένως, δεν μπορεί ο καθένας να έχει τους δικούς του προσωπικούς φόβους και να τους μεταφέρει εδώ. Το θέμα είναι να δούμε τη σύμβαση. Μπορείτε να τη δείτε και να την κρίνετε και μελλοντικά με μια επερώτησή σας ή οτιδήποτε άλλο και να δείτε εάν πραγματικά καλύπτονται αυτά τα οποία η Κυβέρνηση επεδίωξε. Δεν είναι τα κείμενα απόρρητα. Τα κείμενα κατατίθενται στη Βουλή. Είναι προς χρήση όλων.
Έτσι, λοιπόν, θα έλεγα ότι καλό θα είναι κύριοι συνάδελφοι, να ασκούμε την κριτική μας και πραγματικά να εκμεταλλευόμαστε την πλεονεκτική θέση της Αντιπολίτευσης και να λέμε ό,τι θέλουμε και να κάνουμε πολιτική όπως θέλουμε, να είμαστε αρεστοί σε όλους κλπ. Και στο τέλος να μην έχουμε καμία απολύτως πρόταση. Επιτέλους αποφασίστε. Είστε υπέρ των αποκρατικοποιήσεων; Γιατί άκουσα ότι "είμαστε μεν υπέρ των αποκρατικοποιήσεων, είμαστε όμως εναντίον....". Εγώ θα ήθελα να μου πείτε σε τι ακριβώς διαφωνείτε από τα συγκεκριμένα θέματα τα οποία η σύμβαση αναφέρει.
Και θα έλεγα ότι είναι δικαιολογημένο το άγχος, το μόνο άγχος που θα δικαιολογούσα σ' αυτήν την περίπτωση, γιατί έζησα με την άλλη ιδιότητά μου, του γενικού γραμματέα του Υπουργείου Εθνικής Οικονομίας παλαιότερα στη διαδικασία των αποκρατικοποιήσεων το άγχος των εργαζομένων. Σε οτιδήποτε καινούριο υπάρχει η αβεβαιότητα για το μέλλον και θα έλεγα ότι αυτό το άγχος το δικαιολογημένο των εργαζομένων η Kυβέρνηση φρόντισε εγκαίρως από τις 27 Δεκεμβρίου να το άρει. Μάλιστα παρουσία του Υφυπουργού κ. Πρωτόπαπα στο Υπουργείο Εργασίας έγινε συνάντηση του Σωματείου Εργατοτεχνιτών-Ναυτεργατών και Υπαλλήλων Διώρυγας της Κορίνθου, στα πλαίσια του άρθρου 13 του ν. 1876 του '90, παρουσία και της ΑΕΔΥΚ όπου συμφωνήθηκαν τα εξής: Μετά τους ενενήντα εργαζομένους που δεσμεύεται η επιχείρηση να κρατήσει και τις 13 νέες θέσεις, άλλοι δέκα εργαζόμενοι θα παραμείνουν στην ΑΕΔΥΚ και ταυτόχρονα κατοχυρώνεται για τους υπόλοιπους εργαζόμενους που δεν θα μπορέσουν να απασχοληθούν στη νέα εταιρεία να παραμείνουν σαν υπάλληλοι της ΑΕΔΥΚ και να αποσπώνται σε υπηρεσίες του δημοσίου, του Υπουργείου Οικονομικών και άλλες υπηρεσίες της περιοχής και θα αμείβονται από τους αντίστοιχους φορείς στους οποίους θα προσφέρουν τις υπηρεσίες τους. 
Έτσι, λοιπόν, και το θέμα των εργαζομένων έχει επιλυθεί και έχει επιλυθεί με συμφωνία των ίδιων των εργαζομένων απ' ό,τι βλέπω από το πρακτικό και το καταθέτω στα Πρακτικά της Βουλής.
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά το προαναφερθέν πρακτικό το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Επομένως θα έλεγα ότι είναι περιττό το άγχος όλων των πτερύγων της Βουλής, σχετικά με το καθεστώς της παραχώρησης, ότι δεν πρόκειται βεβαίως για μια αποικιοκρατικού χαρακτήρα σύμβαση, όπως θέλετε να την παρουσιάζετε, ότι είχαν τη δυνατότητα όλοι να συμμετάσχουν σ' αυτήν τη συγκεκριμένη διαδικασία και φυσικά πρόσωπα και νομικά πρόσωπα, αρκεί -το ξανατονίζω- να πληρούσαν τους όρους και τις προϋποθέσεις της δημοπρασίας, της διαδικασίας της δημόσιας και ανοικτής η οποία ακολουθήθηκε. 
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Έτσι λοιπόν κύριοι συνάδελφοι, για να μην γίνομαι περισσότερο κουραστικός, πιστεύω ότι και ο τύπος τηρήθηκε και η ουσία. Η Κυβέρνηση, συνεπής στη διαδικασία την οποία ακολούθησε για τις αποκρατικοποιήσεις, έκανε ακόμη ένα βήμα συγκεκριμένο προκειμένου να επιλύσει αποτελεσματικά και το θέμα το συγκεκριμένο της παραχώρησης της χρήσης και των δικαιωμάτων εκμετάλλευσης της διώρυγας της Κορίνθου. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Σε μας θα απαντήσετε κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσω στη δευτερολογία μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Η αγόρευση του Υφυπουργού Οικονομικών επιβεβαίωσε την πεποίθηση ότι η Κυβέρνηση αυθαίρετα και βεβιασμένα προχώρησε σε μια προφανώς ασύμφορη και βλαπτική παραχώρηση της εκμετάλλευσης της διώρυγας της Κορίνθου. Γιατί είναι πρόδηλα βλαπτική και ασύμφορη για την περιοχή, "τη βαριά σε ιστορία και πολιτισμό περιοχή"- η μη εξασφάλιση τουριστικής και αναπτυξιακής προοπτικής, αλλά αντίθετα η καταδίκη της σε εμπορευματικό κέντρο. 
Φαίνεται πως δεν μπορείτε να συλλάβετε, κύριε Υφυπουργέ, την ιστορική, την μνημειακή, την πολιτιστική, την στρατηγική, την αναπτυξιακή, την οικονομική, την τουριστική αξία της περιοχής της διώρυγας. Αλλά δεν χρειάζεται να είναι κανείς Πελοποννήσιος -δεν έχουν όλοι αυτό το προνόμιο-, απλώς στοιχειωδώς ενήμερος και ευαίσθητος πρέπει να είναι, για να συνειδητοποιήσει ότι ιδανικά προσφέρεται αυτή η περιοχή για τουριστική ανάπτυξη. 
Ποια περιοχή; Η περιοχή της Ισθμίας, όπου τελούνταν τα Ίσθμια, από τις τέσσερις σημαντικότερες αρχαίες διοργανώσεις πανελληνίων αγώνων.
Ποια περιοχή; Η περιοχή της αρχαίας Διόλκου, όπου στην αρχαιότητα κατά μήκος του λιθόστρωτου δρόμου τα πλοία σύρονταν πάνω σε τροχούς για να διαπεραιωθούν από τη μια θάλασσα στην άλλη, από τον Κορινθιακό στο Σαρωνικό Κόλπο και αντιστρόφως. Ίχνη της Διόλκου υπάρχουν ακόμα και σήμερα. 
Ποια περιοχή; Η περιοχή η κατάμεστη από κλασικές αρχαιότητες, από ελληνιστικές αρχαιότητες, από ρωμαϊκές αρχαιότητες, που μάλιστα -για να επιβεβαιώσω αυτά τα οποία είπε και η κα Παπαδημητρίου- έχει κηρυχθεί προστατευομένη αρχαιολογικά περιοχή. 
Ποια περιοχή; Αυτή στην οποία έχει κατασκευαστεί ένα πράγματι αξιολογότατο τεχνικό έργο πριν από εκατό χρόνια και με τα τότε μέσα.
Ποια περιοχή; Αυτή η οποία έχει πρόδηλη στρατηγική σημασία, ανάλογη ανάλογη σε σημασία ακόμα-ακόμα της διώρυγας του Σουέζ, της διώρυγας του Παναμά.
Ποια περιοχή; Αυτή που απέχει ελάχιστες εκατοντάδες μέτρα από το Λουτράκι από τη μια μεριά, από την Κόρινθο από την άλλη και αποτελεί συγχρόνως πόλο έλξης για εκατοντάδες χιλιάδες επισκεπτών κάθε χρόνο. 
Η βασική λοιπόν, η θεμελιακή μας αιτίαση είναι ακριβώς ότι η Κυβέρνηση δεν εξασφαλίζει με τη συγκεκριμένη αυτή σύμβαση παραχώρησης, στην οποία ήδη την Παρασκευή προχώρησε, την τουριστική, την οικονομική, την αναπτυξιακή προοπτική της περιοχής. Γιατί οι τάχα επενδυτικές δεσμεύσεις της παραχωρησιούχου εταιρίας είναι ασαφείς και αόριστες και πάντως περιορισμένες και ανεπαρκείς.
Δεύτερον. Το ετήσιο μίσθωμα των εκατόν πενήντα εκατομμυρίων δραχμών, είναι σκανδαλωδώς μικρό. Σε απόδειξη του ισχυρισμού, η "SEA CONTAINERS" προσφέρει μίσθωμα που δεν απέχει από το ποσό που θα εξοικονομήσει από τη μείωση και μόνο των λειτουργικών εξόδων της εταιρείας που θα επέλθει από τη συμφωνηθείσα με την Κυβέρνηση απόλυση μέρους του προσωπικού. Πώς μπορεί να μη θεωρηθεί εξευτελιστικά χαμηλό ένα τέτοιο τίμημα, όταν μέχρι σήμερα η διαχείριση της εκμετάλλευσης της διώρυγας από την ανώνυμη εταιρεία, με το σύνολο του προσωπικού ήταν θετική, ήταν οριακά έστω κερδοφόρα;
Τα στοιχεία που μόλις αναφέρατε, κύριε Υπουργέ, είναι απολύτως παραπλανητικά, στο μέτρο που με κέρδη της εταιρείας πρόσφατα αγοράστηκαν πάγια περιουσιακά στοιχεία. Δηλαδή, επένδυσε η εταιρεία. Και επικαλείσθε τα μετά από την επένδυση στοιχεία, προκειμένου να αποδείξετε ότι τάχα η εταιρεία αυτή είναι ζημιογόνα. Είναι ανακριβές.
Τρίτον. Δεν είναι επαρκώς ισχυρή η κινητροδότηση του παραχωρησιούχου από τη σύμβαση να εκπληρώσει τις υποχρεώσεις που αναλαμβάνει, γιατί η σύμβαση δεν προβλέπει επαρκείς ρήτρες αναθεώρησης, λύσης της σύμβασης, έκπτωσης ενδεχομένως του αναδόχου, σε περίπτωση που δεν ανταποκριθεί στις συμβατικές υποχρεώσεις του και κυρίως στην περίπτωση που δεν ανταποκριθεί στις επενδυτικές συμβατικές υποχρεώσεις του.
Ρώτησε ρητορικά -άστοχα, αλλά ρητορικά- ο κύριος Υφυπουργός το εξής: "Μα, επιτέλους, είσθε υπέρ των ιδιωτικοποιήσεων ή δεν είσθε;". Μα και βεβαίως είμαστε, αλλά είναι πολύ απλοϊκή, είναι μανιχαϊστική αυτή η προσέγγιση, κύριε Υφυπουργέ. Δεν γνωρίζετε ότι υπάρχουν συμφέρουσες και ασύμφορες ιδιωτικοποιήσεις; Ε, είναι προφανές ότι μιλάμε για μια ασύμφορη ιδιωτικοποίηση, για τους λόγους που είπαμε όλοι και που θα πούμε και παρακάτω, γιατί άλλο ιδιωτικοποίηση και άλλο ξεπούλημα.
Τέταρτον. Ειπώθηκε και πριν. Προβλέπεται δραστική μείωση των θέσεων εργασίας, δραστικότατη μείωση. Θέλω να σημειώσω ότι ο παράγοντας αυτός, δηλαδή η διατήρηση των θέσεων εργασίας -και αυτή η παρατήρηση έχει να κάνει όχι μόνο με το συγκεκριμένο θέμα που συζητάμε, έχει να κάνει συνολικά με τη στρατηγική των αποκρατικοποιήσεων- θα όφειλε να έχει αναγορευτεί από την Κυβέρνηση σε αποφασιστικό παράγοντα, για το ποια θα είναι τελικά η επιλογή, σε μια εποχή που η ανεργία αποτελεί μια βαθιά και το τραγικότερο, συνεχώς διευρυνόμενη πληγή για το κοινωνικό σύνολο.
Είναι πια εκατοντάδες χιλιάδες οι άνθρωποι, οι οποίοι δεν έχουν δικαίωμα στην επιβίωση και αυτά θέλω να σημειώσω ότι ισχύουν κατά μείζονα λόγο για το Νομό Κορινθίας, που κατά τη διάρκεια των τελευταίων χρόνων έχει υποστεί συνθλιπτική αποβιομηχάνιση, δραματική μείωση του αγροτικού της εισοδήματος και από την έκτη θέση πανελλήνια σε επίπεδο ανάπτυξης, γκρεμίστηκε στην τριακοστή τρίτη. 
Πέμπτο. Δεν ήταν καθόλου πειστικές οι απαντήσεις του Υφυπουργού, σχετικά με τα του αποκλεισμού της Τοπικής Αυτοδιοίκησης από τη διαδικασία του διαγωνισμού, του οιωνεί να πω διαγωνισμού, διότι δεν ονομάζεται διαγωνισμός μια διαδικασία επιλογής του μόνου συμμετέχοντος, όταν έχει μεθοδευτεί να μην υπάρχει άλλος. Αποκλείσατε έντεχνα με τους όρους της διακήρυξης τη συμμετοχή της Τοπικής Αυτοδιοίκησης, του Εμποροβιομηχανικού Επιμελητηρίου, άλλων παραγωγικών φορέων του νομού, που προτίθενταν να δώσουν την τουριστική διέξοδο, την τουριστική προοπτική, την αναπτυξιακή προοπτική για την περιοχή αυτή.
Έκτο. Εξακολουθεί να μη διασφαλίζεται με επάρκεια ότι η περιοχή της διώρυγας, που παραχωρείται για τριάντα χρόνια, δεν θα καταδικαστεί σε χώρο εναπόθεσης εμπορευματοκιβωτίων, -containers- πράγμα που θα εξυπηρετούσε την κύρια δραστηριότητα του παραχωρησιούχου, της "SEA CONTAINERS". Δεν είναι ικανοποιητική η απάντηση του Υφυπουργού, ότι τέτοια χρήση του χώρου προϋποθέτει έκδοση σωρείας αποφάσεων που δεν θα εκδοθούν, γιατί κανείς δεν μπορεί να εξασφαλίσει ότι κάποια άλλα όργανα σε άλλες εποχές δεν θα προχωρήσουν στην έκδοση αυτών των αποφάσεων. Και δεν είναι μόνο μη ικανοποιητική, είναι και παραπλανητική η σχετική διαβεβαίωση του Υφυπουργού. Γιατί, παρά τη βασιμότητα των σχετικών υποψιών και την καθολική, πρέπει να σημειώσουμε, αντίδραση της κορινθιακής κοινωνίας, στο ενδεχόμενο χρησιμοποίησης του χώρου της διώρυγας για την εναπόθεση containers, το Υπουργείο δεν έλαβε τη στοιχειώδη πρόνοια να απαγορεύσει ρητά στη σύμβαση τη συγκεκριμένη χρήση.
Απαντήστε μου λοιπόν, κύριε Υπουργέ, γιατί αυτό το στοιχειώδες δεν το εξασφαλίσατε .
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η σύμβαση, κύριε συνάδελφε, αφορά συγκεκριμένες δράσεις. Οι υπόλοιπες δράσεις είναι χιλιάδες, δεν είναι μόνο αυτή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, με συγχωρείτε πάρα πολύ. Υπάρχει και Προεδρείο μπορείτε να ζητάτε την άδεια.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε κάτι να πείτε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θέλω απλώς να πω ότι σε μια σύμβαση προβλέπεται θετικά το τι θα περιλαμβάνει. Αν ο αντισυμβαλλόμενος κάνει κάτι παραπάνω εκτός από αυτό που προβλέπεται, υπάρχει κατάπτωση της εγγύησης και αποβολή του παραβάτη από έργο! Άρα για την αντισυμβατική συμπεριφορά οι συνέπειές της είναι γνωστές γι' αυτούς που έχουν ελάχιστη γνώση της νομικής επιστήμης. 
ΣΤΑΥΡΟΣ ΔΗΜΑΣ : Τι νομικά είναι αυτά; 
ΑΝΑΣΤΑΣΗΣ ΠΑΠΑΛΗΓΟΥΡΑΣ : Δεν είναι έτσι που τα λέτε κύριε Υπουργέ. Προφανώς δεν είστε νομικός. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας παρακαλώ πολύ, κύριε συνάδελφε. Είμαι της μαχόμενης δικηγορίας και σας παρακαλώ πολύ να ξαναδιαβάσετε τα νομικά βιβλία σας. Η σύμβαση προβλέπει συγκεκριμένο αντικείμενο και η μονομερής επέκταση της σε οποιοδήποτε άλλο αντικείμενο αποτελεί αντισυμβατική συμπεριφορά η δε αντισυμβατική συμπεριφορά, έχει συγκεκριμένες συνέπειες κατά τον Αστικό Κώδικα και -κατά τη σύμβαση- μεταξύ των οποίων η κατάπτωση της εγγύησης και η έκπτωση από τα δικαιώματα του συγκεκριμένου... Αυτά διδάσκονται στο πρώτο έτος της νομικής στο πρώτο μάθημα. Έχουμε και καθηγήτρια της νομικής...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προτιμώ ο Κανονισμός να γίνεται σεβαστός.
ΑΝΑΣΤΑΣΗΣ ΠΑΠΑΛΗΓΟΥΡΑΣ : Είναι ασαφέστατα και αόριστα αυτά τα οποία περιλαμβάνονται στη σύμβαση και έχει πράγματι τη δυνατότητα η "SEA CONTAINERS" να προχωρήσει σε τέτοιου τύπου δραστηριότητες. Φαίνεται όμως ότι η "SEA CONTAINERS" ξέρει περισσότερα νομικά και από εσάς, κύριε Υπουργέ. 
Διαβάζω επιστολή της και θέλω να σημειώσετε ακριβώς ότι έντεχνά αποφεύγει να δεσμευθεί ότι δεν θα κάνει τέτοια χρήση του χώρου μελλοντικά. Ακριβώς επειδή υπήρξε αυτή η συνολική αντίδραση από πλευράς όλων των κορινθιακών παραγόντων και ακόμα δεδομένου ότι είναι ύποπτο μια εταιρεία με τέτοια δραστηριότητα να εκδηλώνει ενδιαφέρον για ένα αντικείμενο το οποίο -μη κοροϊδευόμαστε- δεν είναι δα τόσο σημαντικό αν περιορισθεί και μόνο στα αυστηρά περιγραφόμενα στη σύμβαση, έρχεται η εταιρεία και λέει: Το διαβάζω κατά λέξη, αφού παρακαλέσω να σημειώσετε το έντεχνο της διατύπωσης: "θα θέλαμε να επισημάνουμε ότι το αναπτυξιακό μας πρόγραμμα δεν περιλαμβάνει τη δημιουργία σταθμού εμπορευμάτων κιβωτίων στη περιοχή" -το αναπτυξιακό μας πρόγραμμα!- "Δεν υπάρχει αυτή η πρόθεση από πλευράς μας όπως ανακριβώς παρουσιάστηκε σε ορισμένα δημοσιεύματα τον τελευταίο καιρό. Δυστυχώς αποτελεί τραγική παρεξήγηση η σύγχυση που δημιουργήθηκε όσον αφορά τους στόχους που έχει το αναπτυξιακό μας πρόγραμμα με τη δήθεν πρόθεση να τοποθετηθούν containers στη περιοχή". Προσέξατε ότι πουθενά δεν είναι διατεθειμένη, έστω έμμεσα να αναλάβει τη δέσμευση ότι δεν θα κάνει χρήση του συγκεκριμένου χώρου για τη δραστηριότητα αυτή. 
Και ακόμα θέλω να σημειώσω ότι είναι προκλητική και ανάλγητη η αδιαφορία της Κυβέρνησης για την κοινή γνώμη της Κορινθίας, αποτολμώ να πω για την κοινή γνώμη της Πελοποννήσου, για την κοινή γνώμη την ελλαδική συνολικά. Πάντως για την κοινή γνώμη του νομού που ομόφωνα απορρίπτει τη ζημιογόνα αυτή παραχώρηση.
Ανεξαίρετα όλοι αντιδρούν συμπεριλαμβανομένου του νομάρχη ο οποίος δεν έχει κομματική σημαία αναπεπταμένη και εξαντλεί όλες τις αντικειμενικές δυνατότητες αντίδρασης, αυτός όπως και όλοι οι άλλοι φορείς του Νομού Κορινθίας.
Και ακόμα θα έλεγα ότι είναι αντιδεοντολογική και αντικοινοβουλευτική και τελικά είναι και αντιδημοκρατική η συμπεριφορά αυτή της Κυβέρνησης που σπεύδει έξαφνα και βιαστικά να υπογράψει τη σύμβαση με τον παραχωρησιούχο προχθές Παρασκευή, τρεις μέρες πριν έρθει προς συζήτηση το θέμα στη Βουλή. 
Και δεν είναι επαρκής η δικαιολογία η οποία ακούστηκε από τον κύριο Υφυπουργό ότι εξηντλείτο τάχα το τριανταήμερο που προβλεπόταν από τη σύμβαση προκειμένου να προχωρήσουν τα μέρη στην υπογραφή της. Γιατί είναι προφανές ότι μπορούσατε να επιβάλετε στον επίδοξο παραχωρησιούχο, γιατί ακόμη δεν θα είχε υπογραφεί η σύμβαση, αναβολή για πέντε ή δέκα μέρες. 
Όγδοο και τελευταίο. Η διώρυγα παραμένει για πάνω από εκατό χρόνια από τότε κατασκευάστηκε, χωρίς την εκ βάθρων αναγκαία συντήρηση, παρ' ότι συνεχώς καταπέφτουν τα πρανή της, διακόπτεται -κατ' επανάληψη έχει διακοπεί τα τελευταία χρόνια- η λειτουργία της διώρυγας και κινδυνεύει η ζωή και των εργαζομένων, και των διερχομένων. 
Συμπέρασμα: Η απόφαση της Κυβέρνησης να παραχωρήσει την εκμετάλλευση της διώρυγας της Κορίνθου στην "SEA CONTAINERS" είναι βλαπτική για την Κορινθία, είναι καταστροφική για την περιοχή καθώς απειλείται με απαξίωση, με υποβάθμιση και μαρασμό ένας τόπος ο οποίος μπορούσε να αποτελέσει το όχημα της ποιοτικής αναβάθμισης, της τουριστικής αξιοποίησης, της οικονομικής και κοινωνικής ανάπτυξης του νομού.
Εκπροσωπείτε τη βλάβη για την Κορινθία, κύριε Υφυπουργέ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος και Ε' Αντιπρόεδρος της Βουλής κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Η επερώτηση των συναδέλφων της Αξιωματικής Αντιπολίτευσης αναφέρεται σε ένα πολύ σοβαρό θέμα που είναι η ιδιωτικοποίηση της διώρυγας της Κορίνθου και η συζήτηση θα γίνει κυρίως από Βουλευτές της Πελοποννήσου. Δηλαδή ενός τμήματος της άλλης Ελλάδας. 
Θα ξέρει ο κύριος Υφυπουργός ότι η Πελοπόννησος είναι μια από τις πλουσιότερες της Ευρωπαϊκής Ένωσης μαζί με άλλες έξι περιοχές.
Και νομίζω, κύριε Παπαληγούρα, ότι πριν ο Νομός της Κορίνθου ήταν τέταρτος και όχι έκτος από πλευράς οικονομικής ανάπτυξης. Και βέβαια δεν είναι θέμα μόνο της Κορίνθου. Και δεν είναι θέμα μόνο των Βουλευτών της Πελοποννήσου. Είναι ένα θέμα γενικότερο για δύο βασικούς λόγους:
Ο πρώτος βασικός λόγος είναι ότι αφορά σ' αυτόν τον πολύ σοβαρό τομέα της ιδιωτικοποίησης της διώρυγας. Και ο δεύτερος λόγος είναι γιατί ακολουθεί σε μία σειρά ιδιωτικοποιήσεων, όπου το τελευταίο χρονικό διάστημα γίνεται σχεδόν και μία κάθε μήνα. Θα ακολουθήσει η Ολυμπιακή. Να δούμε πότε θα ακολουθήσει η σειρά της Ακρόπολης.
Υπάρχει τώρα μία διαφορά στην τοποθέτηση των συναδέλφων, γιατί διαβάζοντας το κείμενο έμεινα με το ερωτηματικό: Είναι υπέρ της ιδιωτικοποίησης της διώρυγας της Κορίνθου ή όχι; 'Ακουσα μία γενική τοποθέτηση, ότι η Νέα Δημοκρατία γενικά είναι υπέρ των ιδιωτικοποιήσεων, αλλά δεν κατάλαβα καλά αν είναι και υπέρ της ιδιωτικοποίησης της διώρυγας της Κορίνθου. Γιατί πώς θα μπορούσε να γίνει με καλύτερο τρόπο; Αυτό είναι ένα θέμα το οποίο πρέπει να το συζητήσουμε για να έχουμε και ξεκαθαρισμένες θέσεις από πλευράς τοποθέτησης των κομμάτων. 
Εμείς τουλάχιστον, όπως το αντιλαμβανόμαστε, όταν λέμε αποκρατικοποίηση ή ιδιωτικοποίηση, εννοούμε ότι βασικοί κερδοφόροι τομείς του δημοσίου παραχωρούνται στο ιδιωτικό κεφάλαιο. Γιατί το ιδιωτικό κεφάλαιο να θέλει τέτοιες επιχειρήσεις; Γιατί προσδοκά τεράστια κέρδη, όπως έχει αποδειχθεί μέχρι τώρα. Τελικά αυτό που λέμε δημόσια περιουσία ή δημόσιες επιχειρήσεις τι πράγμα είναι; Είναι πράγματα τα οποία έχουν γίνει από τα λεφτά των φορολογουμένων και είναι με μία έννοια στο δημόσιο τομέα, αλλά είναι και λαϊκή περιουσία. Με ποιον τρόπο και με ποιο σκεπτικό παραδίνεται μ' αυτόν τον τρόπο στο ιδιωτικό κεφάλαιο;
Ερχόμαστε τώρα στη διώρυγα της Κορίνθου: Είναι ένα πράγμα από εκείνα που λέμε "από την εποχή του Τρικούπη". Και θα μου επιτρέψετε μία μικρή παρένθεση για να γίνει κατανοητό αυτό που είπα τώρα και που δεν το άφησα σαν υπονοούμενο. 
Η διώρυγα έχει μείνει έτσι σχεδόν από την εποχή του Τρικούπη. Και κοιτάζοντας -δεν ξέρω πόσοι συνάδελφοι έχουν πάρει αυτούς τους δύο τόμους για τον Τρικούπη με επιμέλεια της Βουλής- έτσι από περιέργεια ανέτρεξα λιγάκι στο ιστορικό των σιδηροδρόμων εκείνης της εποχής, όπως τους είχαν κατασκευάσει οι κυβερνήσεις του Τρικούπη. Το μεγαλύτερο μέρος του σιδηροδρομικού δικτύου παραμένει ακόμη στην κατάσταση που ήταν επί Τρικούπη. Στην αρχή την εκμετάλλευση την είχε αναλάβει η ΣΠΑΠ, έπειτα ο ΟΣΕ. Παραμένει υποβαθμισμένος αυτός ο τομέας, δημιουργείται μία δυσφήμιση και αυτού με την πρόθεση και αυτός να ιδιωτικοποιηθεί. 
Και θα μου επιτρέψετε κάτι το οποίο έχει για μας τους Πελοποννήσιους μία ιδιαίτερη σημασία, αλλά νομίζω και για όλους. Δεν είναι θέμα πελοποννησιακό μόνο: Εκεί όπως διάβαζα αυτό το ιστορικό κοίταξα και την περίπτωση του οδοντωτού. Και διάβασα το εξής καταπληκτικό, αγαπητοί συνάδελφοι: Η απόφαση για τη δημιουργία του οδοντωτού πάρθηκε λίγο πριν από τα Χριστούγεννα του 1886. Και το Μάρτιο του 1892 η ΣΠΑΠ ανέλαβε την εκμετάλλευση του ήδη έτοιμου οδοντωτού. Έγινε δηλαδή σε λιγότερο από έξι χρόνια με εκείνα τα τεχνικά μέσα εκείνης της εποχής και σε μια τόσο δύσβατη περιοχή. 
Και έχουμε από την άλλη μεριά την παράκαμψη της Πάτρας που κρατάει είκοσι δύο χρόνια. Κι αυτό γίνεται βέβαια διότι κερδίζουν τεράστια ποσά οι εργολάβοι και οι υπεργολάβοι, οι οποίοι αναλαμβάνουν τα έργα. Έχει άμεση συσχέτιση με την κατάσταση στην οποία βρίσκεται η διώρυγα. Και ξέρουμε πολύ καλά τι έγινε το Δεκέμβρη: Νέες κατακρημνίσεις, επικίνδυνη ναυσιπλοΐα και για τους εργαζόμενους και γι' αυτούς που θα περνούσαν. Μια βαθμιαία δυσφήμιση από τότε του τρόπου λειτουργίας ώστε να είναι ευκολότερη η ιδιωτικοποίηση σε μια τέτοια επιχείρηση, όπως είναι η "SEA CONTAINERS".
Διαβάζοντας βέβαια είδα ότι μέχρι να γίνει το έργο και μέχρι να γίνει κρατική η επιχείρηση πέρασε από σαράντα κύματα ο ισθμός της Κορίνθου. Και τώρα ακολουθούμε την αντίστροφη μέτρηση.
Στην αρχή έγινε ανώνυμη εταιρεία και τώρα πάμε στην ιδιωτικοποίηση μ' αυτόν τον τρόπο. Είναι ένας τομέας που έχει πάρα πολύ μεγάλη σημασία -αναφέρθηκε από τους κυρίους συναδέλφους, εγώ δεν θέλω να το επικεντρώσω πάρα πολύ, δηλαδή δεν θέλω να το επαναλάβω, όχι ότι δεν είναι σωστό- στρατηγική, οικονομική, εθνική είπε κάποιος συνάδελφος, κοινωνική, ιστορική και θα μπορούσε να έχει αποτελέσει μοχλό ανάπτυξης εκείνης της περιοχής, αλλά φυσικά δεν έγινε τίποτα. Και εγκαταλείφθηκε σε μεγάλο βαθμό ώστε να δημιουργηθεί και ο κίνδυνος από τη ναυσιπλοΐα. 
Είναι μια συνηθισμένη τακτική η οποία ακολουθείται χρόνια ολόκληρα τώρα, κύριοι συνάδελφοι. Αυτή τώρα η ιδιωτικοποίηση έχει πραγματικά τη μορφή ξεπουλήματος. Θα μπορούσε κανείς για στρατηγικούς και οικονομικούς λόγους να πει όχι, διότι δεν γίνεται η κατάλληλη εκμετάλλευση για την ανάπτυξη της περιοχής. Για κοινωνικούς λόγους, επίσης, διότι οι εργαζόμενοι, κύριε Υπουργέ, θα απολυθούν παρά εκείνο το σύμφωνο φιλίας που κυκλοφόρησε κάπου. Αυτό δεν περιλαμβάνεται πουθενά στη σύμβαση. Αυτό λένε οι πληροφορίες οι δικές μας και θα το δούμε με την πάροδο του χρόνου, όταν θα έχει γίνει βέβαια. Και σε τέτοιες περιπτώσεις που γίνεται μια ιδιωτικοποίηση, ξέρετε πολύ καλά, κύριε Υφυπουργέ, ότι δεν γίνεται καμία χωρίς σοβαρή προίκα. Για να έχει ελκτική δύναμη απέναντι στις πολυεθνικές, πρέπει να πάρει και προίκα. Και οι πληροφορίες οι δικές μας είναι ότι θα πάρει από κοινοτικά προγράμματα και από κρατικές επιχορηγήσεις σημαντική προίκα. Υπολογίζεται γύρω στα εκατόν πενήντα δισεκατομμύρια. Και θα είναι και μέτοχοι οι οποίοι ανήκουν εδώ στους μεγάλους, στους έχοντες. Βέβαια, θα μπουν με μικρό ποσοστό, αλλά ξέρετε ότι και τα μικρά ποσοστά είναι δυνατόν να επιβάλουν την πολιτική τους. 
Εάν δεν ήταν έτσι τα πράγματα, κύριε Υφυπουργέ, γιατί μια πολυεθνική εταιρεία θα αναλάμβανε να το κάνει αυτό; Γι' αυτό και δεν δόθηκε απάντηση ούτε σ' αυτά που ρώτησαν, οι κύριοι συνάδελφοι ούτε σ' αυτό που είπε η κα Παπαδημητρίου για περιβαλλοντικές μελέτες κλπ. Η "SEA CONTAINERS" είναι όνομα και πράγμα, κύριε Υφυπουργέ. Ξέρετε ότι κυκλοφορεί στην Κόρινθο από χθες και προχθές ιστοσελίδα -άλλη περίεργη υπόθεση αυτή- που λέγει: Επικεφαλίδα, "Κόρινθος και Κρήτη κέρδισαν τη μάχη των cnontainers". Αυτό θα κάνει. Και αυτό θα κάνει γιατί έτσι τη συμφέρει και η Κυβέρνηση το γνωρίζει πάρα πολύ καλά. Καμία πολυεθνική εταιρεία δεν θα αγόραζε μια ζημιογόνο επιχείρηση. Την παίρνει και την παίρνει με τόσο χαμηλό τίμημα, γιατί ακριβώς θα βγάλει υπερκέρδη και φυσικά όχι προς όφελος της περιοχής εκείνης. 
Εμείς είμαστε τελείως αντίθετοι -δεν είναι πρώτη φορά που το λέμε- με τη μορφή των ιδιωτικοποιήσεων. Όχι με τη μορφή, δεν είναι θέμα τιμήματος. Εμείς λέμε ότι δεν πρέπει να γίνονται ιδιωτικοποιήσεις και κυρίως από τομείς του δημοσίου που είναι προσοδοφόροι για το δημόσιο και είναι και κρατική περιουσία με την έννοια και της λαϊκής ιδιοκτησίας. 
Εκείνο που μένει είναι -δεν ξέρω, εγώ μπορεί να πάρω απάντηση μέχρι το τέλος- εάν οι Κορίνθιοι Βουλευτές και όλοι οι Πελοποννήσιοι συμφωνούν πράγματι ότι πρέπει να ιδιωτικοποιηθεί η διώρυγα της Κορίνθου.
Νομίζουμε ότι ο τρόπος με τον οποίο αντέδρασαν οι εργαζόμενοι είχε μια κλιμάκωση, από μια απλή έγγραφη διαμαρτυρία και σιγά-σιγά ανέβαινε αυτό το πράγμα γιατί έβλεπαν ότι στην αρχή δεν υπήρχε και η ανάλογη στήριξη ούτε πολιτικά ούτε από κοινωνικούς φορείς στην Κόρινθο. Το τελευταίο χρονικό διάστημα υπάρχει μια στήριξη, αλλά φαίνεται ότι αυτά τα πράγματα δεν τα λογαριάζει η Κυβέρνηση. Αυτά, κυρία Πρόεδρε, και ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Συνασπισμου της Αριστεράς και της Προόδου κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, νομίζω ότι θα ήταν περιττό να πω ότι αυτήν τη χώρα την έχει καταλάβει, λόγω των δύο μεγάλων κομμάτων, μια τρομακτική μανία η οποία πλέον έχει πάρει το χαρακτήρα παράκρουσης, να ιδιωτικοποιεί τα πάντα, οτιδήποτε είναι δημόσιο. 
Κυρία Πρόεδρε, κυρία και κύριοι συνάδελφοι, θα ξέρετε ότι προσφάτως ψηφίσαμε ένα νόμο όπου εκχωρείται όλη η περιουσία του ΕΟΤ στα "Τουριστικά Ακίνητα Α.Ε." και τα "Τουριστικά Ακίνητα Α.Ε." θα μπορούν να πωλούν από σπήλαια, μνημεία, ακτές, μέρη ιδιαίτερου φυσικού κάλλους, να τα πωλούν και να τα παραχωρούν σε ιδιώτες προς εκμετάλλευση. Και αυτός ο νόμος θα θυμάστε επίσης καλά, ότι ψηφίστηκε από κοινού, από το κυβερνητικό κόμμα και τη Νέα Δημοκρατία. Τότε η Αριστερά είχε διαμαρτυρηθεί αλλά "φωνή βοώντος εν τη ερήμω". Και σήμερα τα "Τουριστικά Ακίνητα Α.Ε." πωλούν πράγματι χιονοδρομικά κέντρα, τα σπήλαια, τις ακτές εδώ στο Σαρωνικό. Δεν είναι φυσικό αποτέλεσμα αυτών των πολιτικών, αυτών των αντιλήψεων, αυτής της μανίας που προανέφερα, να έχουμε φτάσει τώρα στο σημείο και να εκποιείται άρον άρον και σκανδαλωδώς η εκμετάλλευση της διώρυγας της Κορίνθου; Νομίζω ότι είναι φυσική συνέπεια. Δεν το λέω για να καυτηριάσω τους Βουλευτές της Νέας Δημοκρατίας που κάνουν την επερώτηση και είναι προς τιμήν τους αλλά θέλω να δείξω αυτήν τη λογική και τις συνέπειές της οι οποίες φτάνουν στα άκρα ορισμένες φορές. 
Κύριε Υπουργέ, εδώ όχι μόνο ιδιωτικοποιείται αλλά ιδιωτικοποιείται με ένα διαγωνισμό μαϊμού. Και παρακαλώ μην μου επικαλείστε την τυπική νομιμότητα. Να επικαλεστείτε τα ουσιαστικά στοιχεία. Εδώ έχετε έναν υποψήφιο, έναν που κάνει προσφορά. Ο διαγωνισμός με έναν προσφορά, είναι ηθικά και πολιτικά διαβλητός, κύριε Υπουργέ. Και ύστερα σας δίνει κάποιο τίμημα αυτός που κάνει την προσφορά. Ποια είναι η σύγκριση αν το τίμημα είναι αξιόπιστο, είναι αξιόλογο; Βάσει ποιας μελέτης εσείς κάνετε τη σύγκριση; Σε ποια εταιρεία αναθέσατε ή ποια είναι η δημόσια μελέτη ή από την ΕΤΒΑ η οποία να λέει πως αξιολογεί την εκμετάλλευση της περιουσίας της διώρυγας; Πως αποδέχεστε λοιπόν από έναν ανάδοχο, όποιο τίμημα σας δώσει; Εγώ θα σας έλεγα αντί τριακοσίων πενήντα εκατομμυρίων να σας έδινα εκατόν πενήντα εκατομμύρια. Τι θα λέγατε; Πάλι δεν θα το δίνατε; Ποια είναι η βάση της αξιολόγησης της δικής σας; Πολύ περισσότερο που εδώ το τίμημα είναι ευτελέστατο, είναι επονείδιστο, είναι αχαρακτήριστο. Είναι αχαρακτήριστο διότι τρακόσια πενήντα εκατομμύρια και τα εκατόν πενήντα τρία το πρώτο έτος που θα φτάσουν στο τριακοστό έτος στα οκτακόσια κλπ. είναι ευτελές, ευτελέστατο ποσό για την εταιρεία αυτή και για την εκμετάλλευση και τα ακίνητα τα οποία θα αξιοποιήσει για να προχωρήσει στην εκμετάλλευση. 
Θα ήθελα να σταθώ λιγάκι γιατί είναι ένα στοιχείο καινούριο το οποίο τώρα το άκουσα και μου έκανε τρομερή εντύπωση και θα αναγκαστώ να μιλήσω λίγο παραπάνω σ' αυτό.
Μας παρουσιάσατε εδώ το περίφημο επιχειρησιακό σχέδιο. Και το περάσατε διαβάζοντας εύκολα. Τι λέει το επιχειρησιακό σχέδιο το οποίο λέτε ότι το έχετε υπογράψει, το έχετε συνυπογράψει και το έχετε εγκρίνει; Οι δραστηριότητες που θα αναπτυχθούν θα περιλαμβάνουν "τη δημιουργία και κατασκευή λιμένος στο στόμιο της Ίσθμιας που θα εξυπηρετεί τη μετακίνηση των κρουαζιεροπλοίων και των πλοίων τύπου ΕΓ και ΟΓ, φεριμπότ δηλαδή, αρχικά από και προς τα ελληνικά νησιά και αργότερα, εφόσον αυτό καταστεί δυνατό και στο εξωτερικό." 
Με συγχωρείτε, κύριε Υπουργέ, αλλά εδώ δίνετε την άδεια προκειμένου να εγκαταστήσουν κανονικό λιμάνι το οποίο θα αναλάβει όχι μόνο κάποια μαρίνα να φιλοξενήσει. Εδώ κάνετε κανονικό λιμάνι ιδιωτικό, εμπορικό το οποίο θα αναλάβει τις επικοινωνίες και στο εξωτερικό. Αυτό είναι εντελώς παράνομο. Δεν είναι δυνατόν με μια σύμβαση, να δημιουργείτε λιμένα ιδιωτικό εμπορικού χαρακτήρα που θα αναλάβει τις συγκοινωνίες με νησιά και ακόμα και με το εξωτερικό. Πώς το κάνετε αυτό; Με μια σύμβαση; Δεν υπάρχει ούτε ένα ιδιωτικό λιμάνι σήμερα στην Ελλάδα. Πώς το ιδρύετε μέσα από μια σύμβαση παραχώρησης εσείς και με ένα τρόπο πάτε να το περάσετε έτσι; 
Kύριε Υπουργέ, αφήστε τα λοιπόν ότι δεν κάνετε containers. Δεν υπάρχει εμπορικό λιμάνι στο οποίο να μην υπάρχει χώρος στάθμευσης εμπορευματοκιβωτίων. Ούτε ένα. Τα λιμάνια είναι και εμπορικά, είναι και λιμάνια για εμπορεύματα. 
Αναδεικνύεται, λοιπόν, σε όλο το μεγαλείο ποιος είναι ο στόχος. Παρανομείτε, δίνετε ένα ιδιωτικό λιμάνι με σαφείς στόχους. Και προφανώς αυτό το λιμάνι θα είναι και λιμάνι μεταφοράς εμπορευματοκιβωτιών και στάθμευσης εμπορευματοκιβωτίων όπως είναι όλα τα λιμάνια της Ελλάδας. Και το κάνετε αυτό μέσα από τη σύμβαση παραχώρησης; Και μας δίνετε εδώ διαβεβαιώσεις ότι δεν θα γίνει χώρος εμπορευματοκιβωτίων εκεί; Με ποια λογική προχωράτε σε αυτό το σχέδιο;
Μας λέτε ποιος θα είναι ο χώρος που θα καταλαμβάνει αυτό το λιμάνι; Ξέρετε τι εκτάσεις έχουν τα λιμάνια συνήθως; Τεράστιες εκτάσεις. Ποιος είναι ο χώρος; Ποιες είναι οι χρήσεις γης; Ποιες δραστηριότητες θα αναπτυχθούν σ' ένα λιμένα;
Δεν είναι έτσι, λοιπόν, τα πράγματα όπως θέλετε να τα παρουσιάσετε. Εδώ υπάρχει χονδροειδής, σκανδαλώδης παρανομία. Σκαστή, χαριστική, σκανδαλώδης πράξη. Και μας το διαβάσατε αυτό προς έπαινο; Πλήρης επιβεβαίωση. Και το έχετε υπογράψει ως Κυβέρνηση; Και πηγαίνετε να το περάσετε αυτό με σύμβαση παραχώρησης; Επιχειρησιακό σχέδιο το λέτε αυτό; 
Δηλαδή, δίνετε σε μία εταιρεία την εκμετάλλευση της διώρυγας και στο επιχειρησιακό σχέδιο της ανατίθεται να διαμορφώσει ιδιωτικό εμπορικό λιμάνι που τυχόν θα εξυπηρετεί όλα τα νησιά μας -και δεν λέει έστω ποια νησιά- θα έχει μετακινήσεις στο εξωτερικό και θα μας πείτε τώρα ότι δεν θα ελλιμενίζονται φορτηγά πλοία με εμπορευματοκιβώτια; 
Η Sea Containers κάνει τη δουλειά της πολύ καλά απ' ότι φαίνεται, πάρα πολύ καλά. Και δεν είναι άδικος ο τίτλος της. Και δεν είναι άσχετο το ότι στη Sea Containers ανέθεσε η πολυεθνική να αναλάβει την εκμετάλλευση. Γι' αυτό το στόχο που ρητά τον αναφέρετε μέσα. 
Σας καλώ να αποσύρετε αμέσως την κύρωση αυτής της σύμβασης, διότι θα έχετε και άλλες συνέπειες, σοβαρότατες συνέπειες νομικές. Και δεν ξέρω αν έχουν και ποινικές διαστάσεις. Δεν είναι δυνατόν να παραβιάζετε έτσι την ελληνική νομοθεσία. Δεν είναι δυνατόν από το παράθυρο, μέσα από μία σύμβαση παραχώρησης άδικη, με ένα ευτελέστατο τίμημα, χωρίς καμία προοπτική, να λέτε τώρα ότι θα διαμορφωθεί λιμάνι στα Ίσθμια.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Χωρίς άδεια χωροθέτησης, χωρίς τίποτα. 
ΠΑΝΑΓΙΩΤΗΣ ΛΑΦΑΖΑΝΗΣ: Τίποτα. Δεν υπάρχει άδεια. Και εδώ το λένε ρητά οι άνθρωποι. Το έχετε συνυπογράψει μάλιστα λέτε.
Λέει εδώ τα εξής: "Οι δραστηριότητες που θα ανατεθούν θα περιλαμβάνουν τη δημιουργία και κατασκευή λιμένος στο στόμιο της Ίσθμιας -προσδιορίζουν τον τόπο- που θα εξυπηρετεί τη μετακίνηση κρουαζιεροπλοίων και πλοίων τύπου ΕΓ και ΟΓ -ό,τι κάνει κάθε λιμάνι δηλαδή- αρχικά από και προς τα ελληνικά νησιά -έτσι αόριστα, όλα τα ελληνικά νησιά μπορεί να περιλαμβάνει- και αργότερα και στο εξωτερικό." 
Κύριε Υπουργέ, η Κυβέρνησή σας είναι απόλυτα εκτεθειμένη και οι στόχοι της ιδιωτικοποίησης της Διώρυγας της Κορίνθου είναι εμφανέστατοι.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα ήθελα να πω μία κουβέντα για τους εργαζόμενους και να κλείσω με αυτό γιατί δεν έχω άλλο χρόνο παρά το ότι το θέμα είναι αρκετά ευρύ.
Μας είπατε εδώ ότι έγινε μία συμφωνία μεταξύ εργαζομένων και Υπουργείου Εργασίας. Οι ενενήντα εργαζόμενοι θα πάνε στην εταιρεία Sea Containers, οι δέκα θα δουλεύουν στην ΑΕΔΥΚ , πράγμα που σημαίνει για τους δέκα εργαζόμενους που θα απασχολεί η ΑΕΔΥΚ και τα άλλα που θα αναλάβει, ότι όλο το τίμημα που υποτίθεται ότι θα είναι ως αντάλλαγμα για την παραχώρηση θα εξαφανιστεί, για το δημόσιο και οι υπόλοιποι υπάλληλοι όπως μας λέτε θα αποσπαστούν σε άλλες υπηρεσίες.
Πότε έγινε αυτή η συμφωνία; Είναι υπογεγραμμένη; Μας τη δίνετε και αυτή; Γιατί εδώ ένα -ένα μας τα δίνετε. Έχει την έγκριση των εργαζομένων; Θα δευτερολογήσουμε επ' αυτού αλλά να μας δώσετε το κείμενο για να το δούμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κατατέθηκε το κείμενο στα Πρακτικά.
ΠΑΝΑΓΙΩΤΗΣ ΛΑΦΑΖΑΝΗΣ: Να κάνω και μία τελευταία παρατήρηση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μου επιτρέπετε, κύριε συνάδελφε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επιτρέπετε, κύριε συνάδελφε, να παρέμβει ο κύριος Υφυπουργός;
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, δεν τα δίνουμε ένα ένα. Έχουν κατατεθεί στα Πρακτικά και είναι στη διάθεσή σας. 
ΑΓΓΕΛΟΣ ΤΖΕΚΗΣ: Και οι εργαζόμενοι γιατί έχουν κάνει καταγγελίες;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η απάντηση είναι ότι έχει κατατεθεί, κύριε Λαφαζάνη. 
Παρακαλώ ολοκληρώστε, γιατί συμπληρώθηκε ο χρόνος σας. 
ΠΑΝΑΓΙΩΤΗΣ ΛΑΦΑΖΑΝΗΣ: Μία κουβέντα ακόμα θα πω. 
Είχε γίνει μία ερώτηση στην Ευρωβουλή για το κατά πόσο θα μπορούσαν να αξιοποιηθούν κοινοτικά κονδύλια για την αναβάθμιση της διώρυγας και για τη βελτίωση των υποδομών της που έχουν τα γνωστά προβλήματα, να μην τα περιγράφω τώρα. 
Ποια είναι η απάντηση από την πλευρά της Κομισιόν ; Είχε γίνει η ερώτηση από τον Ευρωβουλευτή του κόμματος τον κ. Παπαγιαννάκη. "Δεν έχει υποβληθεί η αίτηση στην επιτροπή σχετικά με την ενδεχόμενη χρηματοδότηση των έργων στα οποία αναφέρεται το αξιότιμο μέλος του Κοινοβουλίου, δηλαδή, για την αναβάθμιση της διώρυγας και τις επιδιορθώσεις. 
Η επιτροπή υπενθυμίζει ωστόσο ότι οι ελληνικές αρχές δύνανται να υποβάλουν αίτηση γι' αυτόν το σκοπό, σύμφωνα με τις διαδικασίες που προβλέπονται στο Κοινοτικό Πλαίσιο Στήριξης. Η επιτροπή προτίθεται να εξετάσει στο πλαίσιο της εταιρικής σχέσης με τις εν λόγω αρχές, κάθε δυνατότητα χρηματοδότησης στο πλαίσιο των δημοσιονομικών προβλέψεων του Γ' Κοινοτικού Πλαισίου Στήριξης". Δεν έχετε, λοιπόν, υποβάλει καμία αίτηση απολύτως μέχρι σήμερα για μία αντίστοιχη χρηματοδότηση προς αναβάθμιση της διώρυγας. Μήπως όμως θα το κάνετε αυτό μετά την εκχώρηση της διώρυγας σε ιδιώτη και ρέουν τότε τα κοινοτικά κονδύλια; Δεν θέλετε να την αναβαθμίσετε την διώρυγα ως δημόσια περιουσία με δημόσια εκμετάλλευση και πάτε τώρα να της προσφέρετε και κοινοτικά κονδύλια μέσω του Γ΄ Κοινοτικού Πλαισίου Στήριξης; Είναι πάμπολλα τα ερωτήματα. 
Είναι αφόρητα εκτεθειμένη η Κυβέρνησή σας και σας καλώ να αποσύρετε την υπογραφή σας, να μην κυρώσετε αυτήν τη σκανδαλώδη παραχώρηση και να φέρετε το θέμα σε μία γενικευμένη συζήτηση στη Βουλή. Να εξεταστούν όλες οι πλευρές και οι παράμετροι αυτής της απαράδεκτης ιδιωτικοποίησης. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών. 
Το λόγο έχει ο κ. Σταύρος Δήμας για να δευτερολογήσει. 
ΣΤΑΥΡΟΣ ΔΗΜΑΣ: Κυρία Πρόεδρε, κατ'αρχήν θα ήθελα να πω δύο λέξεις γι' αυτά τα οποία είπαν οι συνάδελφοι, των άλλων κομμάτων της Αντιπολίτευσης. 
Ο εκπρόσωπος του Κ.Κ.Ε. έκανε μία χρήσιμη ομιλία. Μάθαμε για τον οδοντωτό σιδηρόδρομο . Βεβαίως, κύριε συνάδελφε, πήρατε μία θέση χωρίς ουσιαστικά επιχειρήματα εναντίον της συγκεκριμένης ιδιωτικοποίησης ενώ υπάρχουν πάρα πολλά ουσιαστικά επιχειρήματα. Πήγατε απλώς πίσω από μια δογματική αντίληψη, "είμαστε εναντίον των κρατικοποιήσεων". Κάνετε όμως λάθος γιατί πρέπει να ακούσουμε ουσιαστικά επιχειρήματα και υπάρχουν πάρα πολλά εδώ και πρέπει να τα πείτε στη δευτερολογία σας. 
Ο συνάδελφος του Συνασπισμού ρώτησε ποιες είναι οι διαφορές των δύο κομμάτων. Υπάρχουν διαφορές, κύριε συνάδελφε. Εσείς είστε εναντίον των αποκρατικοποιήσεων, με επιχειρήματα. Το Κ.Κ.Ε. είναι εναντίον των αποκρατικοποιήσεων. 
Το ΠΑΣΟΚ διαφέρει σε σχέση με εμάς στο ότι κάνει αποκρατικοποιήσεις της τελευταίας στιγμής, εσπευσμένα, αφού προηγουμένως έχει αδρανήσει για ένα μεγάλο χρονικό διάστημα για να έχει ακριβώς το επιχείρημα της τελευταίας ώρας, χωρίς καμιά ανάλυση, χωρίς να μελετώνται τα οφέλη ή τα κόστη τα οποία υπάρχουν από τις συγκεκριμένες αποκρατικοποιήσεις. 
Η Νέα Δημοκρατία έχει συγκεκριμένη θέση. Είμαστε υπέρ των αποκρατικοποιήσεων, υπέρ των ιδιωτικοποιήσεων, γιατί έτσι πιστεύουμε ότι βελτιώνεται η ανταγωνιστικότητα της ελληνικής οικονομίας, βελτιώνονται τα οφέλη τα οποία έχει όλη η οικονομία μας και βεβαίως η ελληνική κοινωνία. Και βεβαίως με μελέτη πάντοτε του κόστους και του οφέλους και το όφελος περιλαμβάνει και τα έμμεσα οφέλη. Διαφορετικά δεν καταλήγουμε σε τίποτα, κύριε Υπουργέ. 
Κύριε Υπουργέ, έθεσα μια σειρά ερωτημάτων στα οποία δεν απαντήσατε, όπως είχα προβλέψει. Δεν μας είπατε εάν ρωτήσατε το Υπουργείο Εθνικής Αμύνης και ποια είναι η απάντηση και πού είναι η απάντηση. Δεν μας είπατε εάν ρωτήσατε το Υπουργείο Πολιτισμού. Πού είναι η απάντηση; Εγώ σας κατέθεσα ένα κείμενο του κ. Βενιζέλου το οποίο δημιουργεί πολλά ερωτήματα. Η κ. Παπαδημητρίου σας είπε τι γίνεται. Δεν μας είπατε τίποτε για τη σύνθεση της επιτροπής διαγωνισμού. Δεν άκουσα καμία κουβέντα. Δεν είπατε τίποτα για την επιβολή του χαρατσιού. Παραπέμψατε στο 1999. Μα είχαμε αντίρρηση τότε και τα καταψηφίσαμε τα άρθρα. Φωνάξαμε τότε. Έγινε το καλοκαίρι, πέρασαν οι διατάξεις αυτές περί διώρυγας μέσα σε ένα νομοσχέδιο για το χρηματιστήριο. Το ερώτημα το οποίο ετέθη, γιατί έτσι εσπευσμένα, έγινε η υπογραφή, δεν απαντήσατε.
Δεν είναι σωστή η απάντηση, κύριε Υπουργέ. Λέτε, υπήρχε προθεσμία τριάντα πέντε μέρες. Σας παραπέμπω στο άρθρο 6 εάν θυμάμαι καλά, της προκήρυξης, η οποία λέει ότι από τη δεσμευτική ημερομηνία της προσφοράς που είναι η 18η Δεκεμβρίου, έχει για έξι μήνες το δικαίωμα το δημόσιο, η κρατική εταιρεία η ΑΕΔΥΚ να ανακοινώσει την αποδοχή ή όχι και τριάντα πέντε μέρες από εκεί και πέρα για την υπογραφή. 
Γιατί επισπεύσατε όλη τη διαδικασία, αφού ξέρατε την αντίδραση όλου του κορινθιακού λαού; 
Εδώ θέλω να σας πω ότι ο κύριος νομάρχης δεν παίρνει τη μια πλευρά ή την άλλη. Ο κύριος νομάρχης, όπως και όλος ο κορινθιακός λαός, σ' αυτήν την περίπτωση ανήκουν σε μια πλευρά. Είναι σύσσωμος ο κορινθιακός λαός εναντίον αυτής της μεθόδευσης για την παραχώρηση των δικαιωμάτων της διώρυγας. 
Είναι προς τιμήν του κυρίου νομάρχη, ο οποίος πράγματι είχε εκλεγεί με την υποστήριξη του ΠΑΣΟΚ, επειδή βλέπει τα επιχειρήματα που υπάρχουν και το μεγάλο κίνδυνο που υπάρχει για την περιοχή, ότι στο συγκεκριμένο θέμα παίρνει αυτήν τη θέση. 
Μπορώ να σας πω ότι συνάδελφος του ΠΑΣΟΚ -δεν τον βλέπω εδώ σήμερα- όταν κάναμε τις διάφορες παραστάσεις σε ανώτατα κρατικά στελέχη ήταν παρών και υποστήριζε τις απόψεις. Ίσως έγινε κάποια κομματική πίεση; Πιθανότατα. Ελπίζω και ο ίδιος να εκφράσει και πάλι τις θέσεις που τόσο σωστά μέχρι τώρα εξέφραζε. 
Το κύριό σας επιχείρημα ήταν ότι η ΑΕΔΙΚ είναι ζημιογόνος και στηρίζεστε σ' αυτήν την έκθεση, της ΕΤΕΒΑ η οποία δεν έχει καμιά αξία, κύριε Υπουργέ. Δεν είναι η ΑΕΔΙΚ ζημιογόνος. Θα το πω και πάλι πολύ απλά, για να το καταλάβουμε όλοι. Όταν έχουμε μια εταιρία που τα τελευταία είκοσι χρόνια από το 1980 δεν έχει πάρει ούτε μια δραχμή από το δημόσιο, δεν χρωστάει τίποτα, δεν παίρνει δάνεια, πώς είναι δυνατόν να είναι ζημιογόνος όταν πληρώνει μερίσματα στο κράτος -τα τελευταία είκοσι χρόνια έχει δώσει 700 εκατομμύρια- όταν κάνει επένδυση σε ακίνητη περιουσία και πλήρωσε 2,4 δισεκατομμύρια δραχμές το 1999 και όταν έχει αυτήν τη στιγμή αποθεματικά 3,2 δισεκατομμύρια δραχμές; Επίσης έχει κάνει επενδύσεις, έχτισε τέσσερα καταστήματα, άλλες κτιριακές εγκαταστάσεις, αγόρασε δύο ρυμουλκά και έφτιαξε δύο βυθιζόμενες γέφυρες. Από τον αέρα τα έχει φτιάξει αυτά; Εάν η εταιρία είναι ζημιογόνος, κλείνει. Και λογιστικά ακόμα θα έκλεινε. Εξηγείστε μου πώς είναι ζημιογόνος. Δεν είναι ζημιογόνος. 
Με λογιστικά τερτίπια προσπαθείτε να αποδείξετε ότι είναι ζημιογόνος, αλλά είναι έωλο και αυτό το επιχείρημα. Είναι απλώς επιχείρημα για να κάνετε αυτήν την εκχώρηση των δικαιωμάτων εκμετάλλευσης της διώρυγας με πραγματικά ασύμφορους όρους. Δηλαδή και οικονομικά που λέτε ότι υπάρχει επιχείρημα -γιατί σε όλα τα άλλα δεν υπάρχει- κάνετε λάθος. 
Κανένας από εσάς, τέλος πάντων, δεν κάθισε να δει αν η έκθεση λέει αλήθεια ή όχι; Σας λέει κάτι η ΕΤΕΒΑ και με πολύ λίγα λόγια. Είναι δυνατόν...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είσαστε αντίθετοι με την ιδιωτικοποίηση.
ΣΤΑΥΡΟΣ ΔΗΜΑΣ: Ερώτημα είναι αυτό; Έτσι όπως γίνεται, σαφώς είμαστε αντίθετοι. Δεν ήθελα να χρησιμοποιήσω τη φράση που ελέχθη. Είναι ξεπούλημα, κύριε Υπουργέ. Δεν είναι ιδιωτικοποίηση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε και κύριε Δήμα, μπορώ να έχω το λόγο;
ΣΤΑΥΡΟΣ ΔΗΜΑΣ: Ευχαρίστως. Κυρία Πρόεδρε, παρακαλώ να κρατήσετε το χρόνο μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, είσαστε σαφείς. Λέτε για τη συγκεκριμένη εταιρεία, επειδή εσείς πιστεύετε ότι έχει κέρδη, ενώ εμείς ότι έχει ζημίες, δεν έπρεπε να γίνει ιδιωτικοποίηση. Αυτό εκλαμβάνω από αυτά που λέτε. Πάρτε, λοιπόν, σαφή θέση. Θέλετε να γίνει; Είναι πιο καθαρή η θέση της αριστερής πτέρυγας, η οποία λέει όχι στις αποκρατικοποιήσεις εν γένει από θέμα ιδεολογικής τοποθέτησης. Μην πατάτε σε δύο βάρκες, γιατί τελικά αυτό είναι επικίνδυνο.
ΣΤΑΥΡΟΣ ΔΗΜΑΣ: Δεν κατάλαβα το επιχείρημα. Τέλος πάντων, κάπου μέσα στο μυαλό του κυρίου Υπουργού έχει βάση αυτό το οποίο είπε.
Σας είπαμε δέκα διαφορετικά επιχειρήματα, γιατί δεν πρέπει να γίνει αυτή η παραχώρηση ή εκχώρηση των δικαιωμάτων. Εσείς το κύριο επιχείρημα που είχατε, ήταν ότι είναι ζημιογόνος, γι' αυτό την κάνατε. Δεν υπάρχει άλλο επιχείρημα εκ μέρους σας και σας λέω ότι και αυτό δεν είναι αληθινό.
Από εκεί και πέρα, υπάρχει το επιχείρημα του κινδύνου που σας είπα προηγουμένως ότι θα γίνει χώρος στάθμευσης. Ο κ. Λαφαζάνης σωστά επεσήμανε τη φράση, την οποία εσείς διαβάσατε. Γιατί δεν βάζετε σ' αυτήν την περίπτωση στη σελίδα 31, στο άρθρο 15, που λέει "κακή χρήση των παγίων" συγκεκριμένα ότι μεταξύ των άλλων είναι και η στάθμευση containers. Γιατί δεν το βάζετε; Τι σας κοστίζει; Γιατί δεν το ζητήσατε καν από την εταιρία; Όταν μιλήσατε με την εταιρία και είπατε για τους φόβους που υπάρχουν, γιατί σας έστειλε αυτήν την επιστολή, η οποία δεν έχει καμία νομική ισχύ; Ή μήπως έχει νομική ισχύ η επιστολή;
Γιατί δεν βάζετε αυτήν την απλή διάταξη; Μια γραμμούλα είναι, δεν χρειάζεται παραπάνω. Δώστε μου μια απάντηση.
Υπάρχει, λοιπόν, αυτός ο κίνδυνος. Και αυτός ο κίνδυνος θα έχει πολλαπλές συνέπειες. Μεταξύ των άλλων ότι θα πέσει η αξία όλης της περιοχής.
Να σας πω και ένα άλλο πολύ σοβαρό επιχείρημα: Με ένα δισεκατομμύριο δραχμές περιμένετε να αναπτυχθεί τουριστικά η περιοχή; Ένα δισεκατομμύριο θα επενδύσουν, πεντακόσια εκατομμύρια την πρώτη χρονιά, πεντακόσια εκατομμύρια τη δεύτερη χρονιά και μετά από δέκα χρόνια, λέει, θα βάλουν άλλα δύο δισεκατομμύρια. Και αυτά για όλη την τριακονταετία. Μα, τι τουριστική ανάπτυξη θα γίνει; Ούτε μια καφετέρια δεν μπορεί να γίνει.
Είναι δυνατόν αυτά να είναι τα επιχειρήματά σας; Ποια είναι τα επιχειρήματά σας; Με ρωτάτε αν είμαστε υπέρ ή κατά. Εκατό επιχειρήματα σας δώσαμε και δεν απαντήσατε σε τίποτα. Το μόνο που είπατε ήταν ότι είναι ζημιογόνος εταιρεία, που δεν είναι.
Επομένως, κύριε Υπουργέ, έπρεπε τουλάχιστον να σεβαστείτε την αποψινή συζήτηση και να μην είχατε προχωρήσει σ' αυτήν την υπογραφή. Έπρεπε να είχατε λάβει υπόψη σας αυτό που λέει ο κορινθιακός λαός. Δεν είναι τυχαία η αντίδραση του κορινθιακού λαού. Και εγώ δεν μιλάω με κομματικές διακρίσεις αυτήν τη στιγμή. Σας λέω ότι όλοι οι Κορίνθιοι και όσοι Έλληνες αντιληφθούν τελικά το τι πρόβλημα υπάρχει, θα είναι αντίθετοι. 
Δεν μου είπατε τίποτα για το ιδιωτικό χαράτσι. Δεν πληρώναμε στην κρατική εταιρεία και θα πληρώνουμε τώρα στους ιδιώτες για κάτι το οποίο δεν έκαναν; Δεν το καταλαβαίνω αυτό. Και σας είπε ο Κοινοβουλευτικός μας Εκπρόσωπος ένα πολύ σωστό επιχείρημα, σας το είπα και εγώ στην αρχή, ότι το κόστος που αναλαμβάνει για τους εργαζόμενους το κράτος, το δημόσιο, είναι πολλαπλάσιο του οφέλους που θα έχει η εταιρεία. Δηλαδή το όφελος της εταιρείας είναι κόστος του κράτους. Παίρνει το κράτος αυτές τις υποχρεώσεις και το κόστος, για να ωφεληθεί η εταιρεία. Αυτό δεν το καταλαβαίνετε, κύριε Υπουργέ; Κάντε έναν απλό υπολογισμό. Πέντε εκατομμύρια στοιχίζει μισθολογικά ο υπάλληλος της εταιρείας και επί εξήντα έξι που είναι οι υπάλληλοι, βγαίνουν πάνω από τριακόσια εκατομμύρια το χρόνο. Και μόνο αυτό καλύπτει τα εκατόν πενήντα τρία εκατομμύρια τα οποία θα παίρνει από τη διώρυγα το ελληνικό δημόσιο. Και τα εκατόν πενήντα τρία εκατομμύρια τα έπαιρνε μέχρι τώρα με τα μερίσματα, τις επενδύσεις, με το αποθεματικό. Πώς είναι δυνατόν να προχωράτε σε μια τέτοια πραγματικά ασύμφορη για το ελληνικό δημόσιο σύμβαση, ασύμφορη για την προσπάθεια που πρέπει να γίνει στην περιοχή όσον αφορά την τουριστική και πολιτιστική ανάπτυξή της; Και μιλάμε για ένα πραγματικό μνημείο. Είναι μια ασύμφορη σύμβαση με κόστος για τους κατοίκους της περιοχής, αλλά και για όσους θέλουν να περάσουν από τις δύο γέφυρες. 
Γιατί δεν βάζετε και στην κεντρική γέφυρα διόδια; Δώστε μου ένα βάσιμο επιχείρημα. Γιατί δεν είχατε επιτρέψει διόδια στην κρατική εταιρεία που ήταν μέχρι τώρα; Δεν θα είχε παραπάνω οφέλη για να μην έχει τις ζημιές που εσείς ισχυρίζεστε ότι έχει; Και αν ήταν καλύτερη η διαχείριση της εταιρείας από τη διορισμένη από σας διοίκηση, πραγματικά θα είχαμε πολύ μεγαλύτερα κέρδη. 
Πρέπει να ληφθεί υπόψη σοβαρότατα η προσπάθεια που κάνει η τοπική κοινωνία. Εφόσον το κράτος δεν κάνει τίποτα, να αναλάβει η ίδια την διαχείριση στο μέλλον.
Όσον αφορά το Γ' Κοινοτικό Πλαίσιο Στήριξης, τίποτα δεν έχετε κάνει. Χρειάζονται τουλάχιστον είκοσι πέντε δισεκατομμύρια για να μπορέσουν να γίνουν τα έργα στήριξης, να μπορέσει να διαπλατυνθεί η διώρυγα ώστε τα σκάφη να περνούν και ασφαλώς, αλλά και να προσελκύονται περισσότερα σκάφη για να υπάρχει και καλύτερη πελατεία. 
Είπατε ένα νομικό επιχείρημα -ως καλός νομικός που είσθε και δεν το αμφισβητώ- ότι μέσα στη δουλειά αυτής της επιχείρησης "Sea Containers" είναι και τα containers. Είναι η μεγαλύτερη εταιρεία στον κόσμο με αυτό το αντικείμενο. Θα πείτε, λοιπόν, εσείς ότι δεν έχει σχέση η στάθμευση containers με το έργο που θα έχει η διώρυγα; Νομικά σας λέω ότι θα σας πουν αυτοί ότι για να προσελκύσουν περισσότερα σκάφη που θα περνούν από τη διώρυγα, θα σταθμεύουν τα containers εκεί. Αυτό το λένε. "Παγκόσμιο, λέει, εμπορευματικό και ναυτιλιακό κέντρο". Δηλαδή για να γίνει αυτό σημαίνει ότι πράγματι το σκέφτονται και το λένε. Το λέτε και εσείς. Και όταν το λέτε αυτό ταυτόχρονα, λέτε ότι δεν μπορεί να κάνει κάτι η εταιρεία, το οποίο δεν επιτρέπει η σύμβαση. 
Γιατί, λοιπόν, δεν μπήκε ρητή απαγόρευση αυτής της δραστηριότητας; Γιατί μόνο και μόνο εσείς περιορίζεστε στην επιστολή που έστειλαν; Το ξέρατε. Γιατί δεν πήρατε νομική δέσμευση; 

Κύριε Υπουργέ, δεν μας δώσατε απαντήσεις, δεν μας ικανοποιήσατε και νομίζω ότι παραμένει ένα τεράστιο ερώτημα, γιατί έγινε αυτή η παραχώρηση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Κωστόπουλος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, δεν πήρα καμία απάντησή στα ερωτήματά μου. Βέβαια από τη συζήτηση προέκυψαν και δυο τρία σοβαρά άλλα θέματα, τα οποία θα πρέπει να τα λάβετε υπόψη σας, διότι φοβάμαι ότι θα ακυρωθεί η σύμβαση παραχώρησης.
Το ένα το έθεσε η κα Παπαδημητρίου. Είναι το θέμα της άδειας από τις αρχαιολογικές υπηρεσίες. Είναι ένα σοβαρό θέμα με το οποίο θα μπλέξετε και δεν θα μπορέσετε να ολοκληρώσετε την παραχώρηση. 
Το δεύτερο προέκυψε από τη Σύμβαση την οποία μας καταθέσατε και το είπε ο κ. Λαφαζάνης. Το ελληνικό δημόσιο παραχωρεί κατασκευή λιμένος σε ιδιώτη που θα αποτελεί ορμητήριο και για το εσωτερικό και για το εξωτερικό; Δεν το ξέρω το θέμα νομικά, αλλά από πρώτη άποψη νομίζω ότι δεν είναι επεξεργασμένο. Νομικά, νομοθετικά και νομοτεχνικά δεν το έχετε επεξεργαστεί και να κοιτάξετε να το λύσετε. 
ΠΑΝΑΓΙΩΤΗΣ Ν. ΛΑΦΑΖΑΝΗΣ: Είναι παράνομο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θέλω να κάνω δύο παρατηρήσεις στο θέμα της αποκρατικοποίησης, που επιμείνατε μετά μεγάλης μανίας. Ξέρετε ότι η Κυβέρνηση της Νέας Δημοκρατίας, σε εποχές που εσείς και οι οπαδοί σας θεωρούσατε ως μεγάλη ασθένεια τις αποκρατικοποιήσεις τις έκανε σημαία, νομοθέτησε το νόμο 2000 και ξεκίνησε τις αποκρατικοποιήσεις. Μεγάλο βήμα, διότι έπεσαν τα θεμέλια. Μην ξεχνάμε ότι διά στόματος Υπουργού Εθνικής Οικονομίας έγινε αποδεκτό ότι σε αυτόν το νόμο στηρίξατε και εσείς τις αποκρατικοποιήσεις. 
Η Νέα Δημοκρατία, λοιπόν, πιστεύει στις αποκρατικοποιήσεις με μια διαφορά, που είναι απόλυτα κάθετη απέναντί σας. Εμείς δεν μιλάμε για μεσοβέζικα πράγματα. Εμείς όταν μιλάμε για αποκρατικοποιήσεις, εννοούμε ότι πάνε στον ιδιωτικό τομέα ή ότι για κάποιες επιχειρήσεις μεγάλης εθνικής σημασίας απαιτούνται να έρθουν εδώ στρατηγικοί επενδυτές, να φέρουν τα λεφτά τους, να φέρουν τα business plans, τα σχέδιά τους και να αναλάβουν τη διοίκηση και διαχείρηση κάποιων επιχειρήσεων. 
Εάν κάνουμε τώρα μια ιδιωτικοποίηση της διώρυγας της Κορίνθου που δεν διατηρεί καμία, όπως σας είπα στην πρωτολογία μου, προϋπόθεση αποκρατικοποιήσεως, νομίζω ότι γίνεται μόνο και μόνο, διότι δυστυχώς οι αποκρατικοποιήσεις επί των ημερών σας, τον τελευταίο χρόνο, παρ' όλο ότι είχατε δεσμευθεί στις προγραμματικές δηλώσεις ότι θα κάνετε περίπου δεκαοκτώ-είκοσι, το μόνο που πετύχατε με το ζόρι ήταν μια μετοχοποίηση της Αγροτικής Τράπεζας. 
Και αυτή απέτυχε και θα το δούμε εντός των ημερών σε κοινοβουλευτικό έλεγχο που θα κάνουμε. Απέτυχε παταγωδώς η μετοχοποίηση του ΟΠΑΠ. Αναβάλλεται συνεχώς η εισαγωγή της ΔΕΗ στο χρηματιστήριο. Αναβάλλονται οι μετοχοποιήσεις και κάποιων άλλων μικρών εταιρειών στη Θεσσαλονίκη, όπως Διεθνής Έκθεσης, Οργανισμός Λιμένος Θεσσαλονίκης και κάποιες άλλες, διότι δυστυχώς με την πολιτική που ακολουθείτε δεν μπορείτε πλέον να προχωρήσετε σε αποκρατικοποιήσεις, έστω και σε αυτές, όπως είπα, τις "ημιτασιόν" μετοχοποιήσεις, διότι καταντήσατε το χρηματιστήριο σε αυτήν την κατάσταση που είναι σήμερα και μέσω αυτού του χρηματιστηρίου δεν μπορούν να γίνουν.
Συνεπώς μην προσπαθείτε, κύριε Υπουργέ, να μας πείτε ότι εμείς είμαστε αντίθετοι. Εμείς είμαστε υπέρ των αποκρατικοποιήσεων με τις προϋποθέσεις που απαιτούνται για τις αποκρατικοποιήσεις. Όχι αν είναι μια εταιρεία ζημιογόνος ή όχι. Αυτό είναι το λιγότερο. Πιθανόν ακόμη αν χρειαστεί μια εταιρεία μπορεί να δωριθεί, υπό την προϋπόθεση ότι θα υπάρχει ανάπτυξη, απελευθερώσεις παραγωγικών δυνάμεων, ανταγωνιστικότητα, απασχόληση και όλα τα καλά των αποκρατικοποιήσεων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η συνάδελφος κ. Ελισάβετ Παπαδημητρίου.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, εσείς παίρνετε, ως το τίμημα, τριακόσια εκατομμύρια (300.000.000) εφάπαξ και εκατόν πενήντα εκατομμύρια (150.000.000) το χρόνο ή 10% των ακαθαρίστων εσόδων και υπόσχεστε να παραδώσετε τη λειτουργία της διώρυγας και τη δυνατότητα ο παραχωρησιούχος να κάνει επενδύσεις "υπηρεσιών φιλοξενίας, θαλάσσιων μεταφορών, αναψυχής και ψυχαγωγίας, εμπορικών καταστημάτων, κέντρων πληροφόρησης, συμπληρωματικών υπηρεσιών και εγκαταστάσεων και στη δημιουργία ενός παγκοσμίου επιπέδου τουριστικού, ψυχαγωγικού και μεταφορικού κόμβου". Διαβάζω τη σύμβασή σας. 
Αυτά για τα πρώτα δέκα χρόνια, διότι μας είπατε ότι τα τρία δισεκατομμύρια (3.000.000.000) είναι επενδύσεις για μια τουριστική επέκταση. Νομίζαμε ότι θα προσθέσει μια καφετερία, όπως είπε ο κ. Δήμας. 
Στη συνέχεια γράφει: "Αν δοθεί η δυνατότητα αδειοδότησης για περαιτέρω ανάπτυξη, τότε ο παραχωρησιούχος μπορεί να επενδύει, να αυξάνει, να επεκτείνει το επενδυτικό του πρόγραμμα".

Σας ερωτώ, άδειες για τις επενδύσεις που υπόσχεσθε έχετε εξασφαλίσει; Προσυπογράφω με ό,τι γνωρίζω επιστημονικά και διοικητικά, πως ούτε άδεια χωροθέτησης θα πάρετε. Δεν μπορείτε να πάρετε άδεια για να κάνετε λιμάνι. Δηλαδή ο ΟΑΔΥΚ χωροθετεί λιμένες; Με ποια αρμοδιότητα; Είναι μια σύμβαση που υπογράφει ο ΟΑΔΥΚ με τον παραχωρησιούχο. Και του λέει κάνε λιμάνι, κάνε ξενοδοχείο, κάνε σινεμά, κάνε μουσείο; Έχετε πάρει άδεια από το Υπουργείο Πολιτισμού για να κάνετε μουσείο; Ποιοι είναι αυτοί που θα κάνουν μουσείο;
Και η τελική μου ερώτηση: Εάν δεν πάρουν άδεια για να τα κάνουν όλα αυτά, μπορώ να ξέρω τι θα πληρώσει αυτό το "ρημάδι" το δημόσιο; Πού στηριχθήκατε και τα υποσχεθήκατε αυτά, κύριε Υπουργέ; Αυτή είναι η πρώτη σύμβαση που καταθέτει το ΠΑΣΟΚ χωρίς να είναι συνημμένοι οι περιβαλλοντικοί όροι και οι εγκρίσεις του δασαρχείου και του Υπουργείου Πολιτισμού. Τι κρύβεται πίσω απ' αυτόν το φάκελο επιτέλους; 
Και να μην ανησυχεί ο κ. Λαφαζάνης για το Γ' Κοινοτικό Πλαίσιο Στήριξης, διότι αυτό συνδυάστηκε με "στόχους". Οι στόχοι των φίλων σας, είμαι σίγουρη ότι είναι μέσα. Μόνο που δεν το ξέρουν οι Κορίνθιοι. Ίσως να μην το ξέρετε και εσείς προσωπικά. Αυτοί που τους προστατεύουν, πρέπει να το ξέρουν. Ποιος τους έδωσε την εγγύηση ότι όλα αυτά είναι δεδομένα; Έχουν συμφωνήσει ο κ. Λαλιώτης, ο κ. Βενιζέλος και ο κ. Παπουτσής; 
Και αυτή η Βουλή στο κάτω-κάτω της γραφής τι ρόλο παίζει; Και εσείς μας ρωτάτε αν είμαστε υπέρ των αποκρατικοποιήσεων. Βεβαίως είμαστε. Είμαστε όμως κατά της δικής σας πρακτικής, εναντίον του δικού σας τρόπου θεώρησης και ξεπουλήματος. Κύριε Υπουργέ, με όλη την εκτίμηση που σας έχω, σας λέω να πάρετε πίσω την υπογραφή σας. Εμείς οι πέντε και ολόκληρη η Νέα Δημοκρατία θεωρώντας ότι εξυπηρετούμε τη λειτουργία του κράτους και της νομιμότητας και όχι μόνο τη διώρυγα και την Κορινθία, σας λέμε ότι θα είμαστε απέναντι. Δεν υπάρχει προηγούμενο τέτοιας αυθαιρεσίας σε επίπεδο συμβάσεως. Κυριολεκτώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο, για να δευτερολογήσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αγαπητοί συνάδελφοι, δυσκολεύομαι για να καταλάβω τελικώς εάν η Νέα Δημοκρατία πιστεύει ή δεν πιστεύει στις αποκρατικοποιήσεις. Τελικώς ποια είναι τα επιχειρήματά σας; 
ΣΤΑΥΡΟΣ ΔΗΜΑΣ: Τόση ώρα ήσασταν ή δεν ήσασταν στην Αίθουσα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, λέτε ότι είσθε υπέρ των αποκρατικοποιήσεων, αλλά δεν το λέτε σήμερα. Είσθε υπέρ της αποκρατικοποίησης της διώρυγας ναι ή όχι; Διαφωνείτε απλώς με τους όρους με τους οποίους γίνεται η αποκρατικοποίηση; Δεν κατάλαβα. Αν ήταν άλλοι οι όροι, θα συμφωνούσατε; Σας προκάλεσα αλλά δεν απαντήσατε. Διαφωνείτε γιατί δεν σας άρεσε το ύψος του μισθώματος ή το περιεχόμενο και οι εργασίες που θα κάνει ο ανάδοχος που ανέλαβε; Μήπως διαφωνείτε επειδή λέτε ότι ήταν κερδοφόρα, ενώ εμείς λέμε ότι ήταν ζημιογόνα; Ποιο είναι το κριτήριο της δικής σας ιδεολογικής τοποθέτησης;
Μήπως το κριτήριό σας είναι απλώς να γίνετε αρεστοί προς κάθε κατεύθυνση; Από τη μια πλευρά έχετε σαν θέση την αποκρατικοποίηση, αλλά από την άλλη δεν λέτε σαφέστατα ότι είσθε υπέρ της αποκρατικοποίησης της διώρυγας αλλά όχι με αυτούς τους όρους που βάζει η Κυβέρνηση. Θα ήταν πιο έντιμο αυτό. Θα μπορούσαμε να συζητήσουμε τους όρους μετά. Παρά το γεγονός ότι σας προκάλεσα πολλές φορές, δεν αντιλήφθηκα τι θέλετε. Πέστε μας πού είναι το πρόβλημα και θα το συζητήσουμε. Πάντως δεν πήρατε θέση σαφή απέναντι στον κορινθιακό λαό, του οποίου σήμερα παρουσιάζεσθε ως υπέρμαχοι...
ΣΤΑΥΡΟΣ ΔΗΜΑΣ: Να συζητήσουμε, κύριε Υπουργέ. Πέστε μας πότε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν έχετε το λόγο, κύριε Δήμα, θα σας καλύψει ο Κοινοβουλευτικός σας Εκπρόσωπος. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τώρα το συζητάμε. 
ΣΤΑΥΡΟΣ ΔΗΜΑΣ: Δεν συζητάμε τώρα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, περιμένω από σας κατά τρόπο σαφή και αδιαμφισβήτητο, να μου πείτε αν διαφωνείτε μόνο ως προς τον τρόπο που χειρίστηκε η Κυβέρνηση το θέμα και τους όρους ή διαφωνείτε με την αποκρατικοποίηση; 
ΣΤΑΥΡΟΣ ΔΗΜΑΣ: Να το συζητήσουμε. Μην το παίρνετε πίσω.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σαφέστατα να πείτε ότι δεν συμφωνούμε επειδή περιμέναμε μεγαλύτερο ενοίκιο και να σας απαντήσουμε αν είναι ικανοποιητικό ποσό τα εκατόν πενήντα εκατομμύρια και αν θα μπορούσαμε να πάρουμε εκατόν ογδόντα ή διακόσια εκατομμύρια. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Νόμιμες διαδικασίες!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Νομιμότατες είναι, κυρία συνάδελφε. Δεν πρέπει να αμφισβητείτε τις διαδικασίες της νομιμότητας, γιατί η νομιμότητα σε ένα κράτος ευνομούμενο καθορίζεται από τους νόμους του κράτους και ο νόμος του κράτους είναι αυτός που ψηφίστηκε το καλοκαίρι του 1999. Έχει δημοσιευτεί στο ΦΕΚ εδώ και δύο χρόνια. Νομιμότητα είναι ο νόμος και έχει δημοσιευτεί και όχι οι ισχυρισμοί της Ν.Δ.. Άλλο επί της ουσίας αν διαφωνεί κάποιος ή όχι, όμως δεν πρέπει να μιλάμε για νομιμότητα της συγκεκριμένης πράξης. 
Ποιος βιάζετε, κύριοι συνάδελφοι; Βιάζεται η Κυβέρνηση, όταν από το 1998 και πιο μπροστά, από το 1996, σ' αυτήν τη διαδικασία έχει εντάξει την αποκρατικοποίηση της διώρυγας στο πρόγραμμα ...
ΣΤΑΥΡΟΣ ΔΗΜΑΣ: Τρεις μέρες δεν μπορούσατε να περιμένετε για την υπογραφή; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Δήμα, σας παρακαλώ πολύ, δεν θα κάνουμε διάλογο εδώ. Αφήστε τον κύριο Υπουργό να μιλήσει. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αγανακτείτε. Γιατί το είπα, σε δύο βάρκες δεν μπορείτε να πατάτε, με το ένα πόδι στη μια βάρκα και το άλλο στην άλλη. Δεν μπορείτε να είστε υπέρμαχοι της αποκρατικοποίησης, να κατηγορείτε από το πρωί μέχρι το βράδυ, όλη η Νέα Δημοκρατία και ο αξιότιμος Πρόεδρός σας ισχυριζόμενοι ότι καθυστερεί η Κυβέρνηση τις αποκρατικοποιήσεις και από την άλλη πλευρά να λέτε ότι δεν έχετε σαφή θέση, αν πρέπει να αποκρατικοποιηθεί η διώρυγα της Κορίνθου.
Έτσι λοιπόν, από το 1996 η Κυβέρνηση έχει δεσμευθεί και έχει δώσει τον κατάλογο των υπό αποκρατικοποίηση εταιρειών. Έγιναν συζητήσεις και μάλιστα για τη συγκεκριμένη εταιρεία έγιναν συζητήσεις οι οποίες πιθανότατα να ξεπέρασαν και τα χρονικά όρια τα οποία θα θέλαμε κι εμείς και πιθανότατα να μπορούσαμε να είχαμε νωρίτερα τη συγκεκριμένη σύμβαση.
Η Νέα Δημοκρατία κάποια στιγμή, μη έχοντας τίποτα άλλο πραγματικά να δείξει, σήμερα ήλθε και λέει, μα, δεν μας περιμένατε; Σκεφθήκαμε πριν από μία εβδομάδα να υποβάλουμε επερώτηση στη Βουλή και δεν μας περιμένετε; Αν εσείς ερχόσασταν μετά από πέντε μήνες να υποβάλετε την επερώτηση, θα έπρεπε να περιμένουμε εμείς; Δεν ξέρατε από το 1999 τους όρους, άσχετα με τη διαφορετική σας εκτίμηση, λέτε, κατά τη συζήτηση του συγκεκριμένου νομοσχεδίου; Δεν ξέρατε τις διαδικασίες των προκηρύξεων, που ακολούθησαν από το 1999 μέχρι σήμερα διαρκώς ή δεν ξέρατε ότι η διαδικασία ολοκληρώθηκε στις 31 Ιανουαρίου; Ή μήπως αγνοούσατε το ότι κατακυρώθηκε το έργο ήδη από τις 29 Μαρτίου, δηλαδή πριν από δύο περίπου μήνες; Τι περιμένατε; Αυτό το οποίο θέλετε είναι απλώς γίνετε αρεστοί σε συγκεκριμένη μερίδα ψηφοφόρων η οποία έχει τους δικούς της λόγους να αμφιβάλει για τη σκοπιμότητα της συγκεκριμένης επένδυσης και της συγκεκριμένης αποκρατικοποίησης. Εγώ θα έλεγα ότι κατανοώ ως απλός πολίτης τους φόβους των εργαζομένων, που είναι η αβεβαιότητα του μέλλοντος. Από κει και πέρα όμως σας τονίζουμε ότι έχουμε καταθέσει στο πρακτικό κι έχει υπογραφεί από τον εκπρόσωπο των εργαζομένων, σύμφωνα με τον οποίο η μεν εταιρεία κατά τη σύμβασή της θα απασχολήσει ενενήντα άτομα και θα δημιουργήσει άλλες δεκατρείς θέσεις εργασίας, δηλαδή σύνολο εκατόν τρεις θέσεις εργασίας, δέκα άτομα θα απασχολήσει η ΑΕΔΥΚ για τις ανάγκες της και για το υπόλοιπο προσωπικό, υπάρχει δέσμευση και από την πλευρά του εκπροσώπου του Υπουργείου Οικονομικών, αλλά και από την πλευρά των εργαζομένων και της ΑΕΔΥΚ ταυτόχρονα ότι θα γίνει η απόσπαση των υπολοίπων ατόμων που δεν θα αξιοποιηθούν από την εταιρεία, η οποία ανέλαβε την εκμετάλλευση της διώρυγος και θα αξιοποιηθούν από υπηρεσίες του δημοσίου, του Υπουργείου Οικονομικών κυρίως, αλλά και άλλες υπηρεσίες.
Άρα θα έλεγα ότι μιλάμε για κέρδη. Να σας πω, κύριοι συνάδελφοι, μόνο για τα είκοσι χρόνια -δεν θα πω για τα προηγούμενα γιατί τα προηγούμενα δεν πήρε δραχμή τσακιστή το δημόσιο- ότι όντως πήρε μερίσματα εξακοσίων είκοσι εκατομμυρίων δραχμών ...
ΣΤΑΥΡΟΣ ΔΗΜΑΣ : Είναι εξακόσια εβδομήντα οκτώ εκατομμύρια.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ βλέπω την κατάσταση μπροστά μου...
ΣΤΑΥΡΟΣ ΔΗΜΑΣ : Εγώ σας λέω ότι το θυμάμαι απ' έξω. Διαβάστε το. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): ...που λέει εξακόσια είκοσι εκατομμύρια δραχμές -θα καταθέσω την έκθεση της ΕΤΕΒΑ- στα τελευταία είκοσι χρόνια. Λοιπόν σας πληροφορώ ότι στο χρόνο της μίσθωσης το κατώτατο όριο των μισθωμάτων που θα εισπράξει το δημόσιο είναι δεκατρία δισεκατομμύρια δραχμές. Και εκτός των δεκατριών δισεκατομμυρίων δραχμών θα εισπράξει εμμέσως...
ΣΤΑΥΡΟΣ ΔΗΜΑΣ : Δεν υπάρχει το νούμερο αυτό πουθενά. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα υπάρχει. 
ΣΤΑΥΡΟΣ ΔΗΜΑΣ : Όχι, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι η έκθεση που λέει δώδεκα δισεκατομμύρια οχτακόσια ογδόντα ένα εκατομμύρια εξακόσιες εβδομήντα τέσσερις χιλιάδες.
ΣΤΑΥΡΟΣ ΔΗΜΑΣ : Δεν βγάζει πουθενά τέτοιο νούμερο. Δέκα δισεκατομμύρια λέει η δική σας έκθεση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε πάρα πολύ...
ΣΤΑΥΡΟΣ ΔΗΜΑΣ : Πώς να σας συγχωρήσω, κύριε Υπουργέ; Λέει δέκα δισεκατομμύρια πεντακόσια πενήντα εκατομμύρια. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Διαβάστε την όλη την έκθεση, μη διαβάζετε μια σελίδα μόνον. 
ΣΤΑΥΡΟΣ ΔΗΜΑΣ : Λέει δέκα δισεκατομμύρια πεντακόσια πενήντα εκατομμύρια. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Άλλο διαβάζετε εσείς άλλο διαβάζω εγώ, κύριε συνάδελφε. Στην ίδια έκθεση υπάρχουν τα αθροιστικά ελάχιστα εγγυημένα μισθώματα στο χρόνο της σύμβασης δώδεκα δισεκατομμύρια οχτακόσια ογδόντα ένα εκατομμύρια εξακόσιες εβδομήντα τέσσερις χιλιάδες δραχμές. Αυτό είναι το ύψος και σε αυτό θα πρέπει να προστεθεί πολλαπλάσιο...
ΠΑΝΑΓΙΩΤΗΣ ΛΑΦΑΖΑΝΗΣ : Ούτε ρήτρα πληθωρισμού δεν έχετε βάλει.
ΣΤΑΥΡΟΣ ΔΗΜΑΣ : Δεν είναι νούμερο αυτό. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, τα εξακόσια είκοσι εκατομμύρια πώς τα υπολογίσατε εσείς; Για πέστε μου.
ΣΤΑΥΡΟΣ ΔΗΜΑΣ: Έτσι είναι παραπάνω, κύριε Υπουργέ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Δήμα, σας παρακαλώ πάρα πολύ. Δεν έχετε το λόγο. Σας παρακαλώ πολύ. Θα μιλήσει ο Κοινοβουλευτικός σας Εκπρόσωπος και θα τα καλύψει. 
ΣΤΑΥΡΟΣ ΔΗΜΑΣ : Κύριε Υπουργέ, είστε καλός νομικός αλλά δεν είστε καλός οικονομολόγος. Και, κυρία Πρόεδρε, πρέπει να πούμε ορισμένα πράγματα για να τα διορθώσουμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό που πρέπει να διορθώσετε, κύριε Δήμα, είναι τον πολιτικό σας λόγο και την συνέπειά σας. Δεν μπορείτε να πείσετε κανέναν απολύτως με διγλωσσίας και τριγλωσσία μέσα στη Βουλή. Έχετε την άποψη τη δική σας, εμείς έχουμε τη δική μας. Εμείς προχωρούμε γιατί είναι και πολιτική μας δέσμευση. Υπήρχε στο πρόγραμμά μας προεκλογικά η δέσμευσή μας για τις αποκρατικοποιήσεις και αυτήν τη δέσμευσή μας προχωρούμε.
Κάνοντας αυτήν την επερώτηση σε μια περίοδο που η κοινωνία θέτει άλλα ζητήματα για να ασχολείται η Βουλή αποδεικνύετε ότι ο πολιτικός λόγος σας εξαντλείται σε επιχειρήματα περί του αν πρέπει τα εκατόν πενήντα εκατομμύρια του μισθώματος να γίνουν διακόσια ή τριακόσια.
Έτσι, λοιπόν, σε αυτήν την προσπάθειά σας και σε αυτήν τη σύγχυση δεν κατανόησα τελικώς αν ο πλειοδότης, η συγκεκριμένη εταιρεία ήταν καλή ή όχι. Γιατί δεν σας διάβασα την έκθεση όπου αναφέρεται ότι πρόκειται για ένα οικονομικό κολοσσό, φερέγγυο, μνημονεύοντας ταυτόχρονα το τι ακριβώς δραστηριότητες έχει σε όλον τον κόσμο και όχι μόνο στην Αγγλία. Απ΄ ό,τι διαβάζω εδώ στη συνοπτική περιγραφή των δραστηριοτήτων βλέπω ότι διαχειρίζεται φέριμποτ στα κανάλια της Μάχης "FAST FERRIES", πλοία ειδικών γραμμών στη Σκωτία, στη Σκανδιναβία στο Περού και σε όλο τον κόσμο με τριάντα πέντε μονάδες αναψυχής είκοσι έξι ξενοδοχεία έξι τουριστικά τραίνα με δύο εστιατόρια, με κρουαζιερόπλοια και μια σειρά από άλλες δραστηριότητες.
Άρα αν αφήνετε -και δεν αναφέρομαι σε εσάς, κύριε Δήμα, αλλά σε άλλον συνάδελφο- υπονοούμενα για διαπλεκόμενα, πιστεύω ότι δεν είναι σοβαρά επιχειρήματα αυτά και ούτε μπορεί να πεισθεί κανένας ότι μια εταιρεία διεθνούς εμβέλειας εισηγμένη στο Χρηματιστήριο της Νέας Υόρκης από το 1974 μπορεί να έχει τη μεταχείριση των επιχειρημάτων της Νέας Δημοκρατίας.
Έτσι, λοιπόν, πιστεύουμε ότι ορθώς η Κυβέρνηση προχώρησε στην υπογραφή της συγκεκριμένης σύμβασης, διότι πιστεύουμε ότι θα είναι προς όφελος του ελληνικού δημοσίου προς όφελος του ελληνικού λαού ώστε να έχει έσοδα σημαντικά απ' αυτήν την εκμετάλλευση αλλά και να προχωρήσει και το πρόγραμμα των αποκρατικοποιήσεων ένα κομμάτι του οποίου αποτελεί και η αποκρατικοποίηση της διαχείρισης της διώρυγας της Κορίνθου.
ΣΤΑΥΡΟΣ ΔΗΜΑΣ: Αν είναι δείγμα αυτό, σωθήκαμε!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αναστάσιος Παπαληγούρας, για να δευτερολογήσει.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρία Πρόεδρε, ήταν βαθιά απογοητευτική η εμφάνιση της Κυβέρνησης σήμερα. Και δεν ήταν μόνο βαθιά απογοητευτική, αλλά ήταν και περιφρονητική απέναντι στη Βουλή. Ήρθε χωρίς επιχειρήματα, αρνούμενη στην ουσία να απαντήσει στη σωρεία των ερωτημάτων που ετέθησαν από όλους τους συναδέλφους όλων των πτερύγων, πέρα βέβαια από το γεγονός ότι ήταν και ευθέως περιφρονητική καθ' όλη τη διάρκεια ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παπαληγούρα, μήπως μπορείτε να αλλάξετε μικρόφωνο γιατί δεν ακούγεσθε καλά; 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Πέρα -λέω- από το γεγονός ότι ήταν περιφρονητική η όλη της εμφάνιση κατά τη διάρκεια των τελευταίων μηνών, όταν προκλητικά αδιαφόρησε για το φρόνημα του κορινθιακού λαού, που νομίζω ότι δικαιούται να αισθάνεται ότι με τη διώρυγα της Κορίνθου έχει μια ιδιάζουσα σχέση και δικαίωμα λόγου για το μέλλον της.
Η σύμβαση -για να έλθω στα ουσιώδη- αποκαλύπτεται σήμερα με τα έγγραφα που κατέθεσε ο Υπουργός ότι παραχωρεί αποκλειστική χρήση λιμανιού. Η σύμβαση παραχωρεί ακόμα άδεια άσκησης μεταφορικού έργου, δηλαδή άδεια οργάνωσης μεταφορών επιβατικών και οχηματαγωγών πλοίων. Αυτά είναι, όπως είπε ο κ. Λαφαζάνης, ευθέως παράνομα. Και, όπως σωστά σημείωσε η κ. Παπαδημητρίου, θα δημιουργήσουν απαιτήσεις αύριο κατά του ελληνικού δημοσίου, όταν το ελληνικό δημόσιο δεν θα μπορεί να ανταποκριθεί.
Είναι μνημείο προχειρότητας η σύμβαση αυτή, είναι μνημείο αυθαιρεσίας και -θα το πω απερίφραστα- δημιουργεί βαριές υπόνοιες καθώς συνδυάζεται με το γεγονός της βιαστικής και ξαφνικής υπογραφής της σύμβασης από την Κυβέρνηση, τρεις μέρες πριν έλθει το θέμα στη Βουλή, έτσι ώστε με τη μεθόδευση αυτή να βρεθούμε προ τετελεσμένων γεγονότων και να μην έχει έννοια πια η συζήτηση εδώ. Αυτά τα τερτίπια όμως είναι κατώτερα μιας Κυβέρνησης που τιμά τη λαϊκή εντολή!
Η "SEA CONTAINERS" έχει ως κύρια δραστηριότητα τη διακίνηση εμπορευματοκιβωτίων. Θεωρώ ότι είναι στοιχειώδες, όταν υπάρχουν αυτές οι υποψίες ως εκ της κυρίας δραστηριότητας της εταιρείας, όταν η ίδια η εταιρεία αρνείται να δεσμευτεί ότι δεν θα κάνει χρήση του συγκεκριμένου χώρου για εναποθήκευση των containers εκεί, όταν αυτά συμβαίνουν, κύριε Υφυπουργέ, γιατί εσείς αρνείσθε να δεσμεύσετε την παραχωρησιούχο εταιρεία ότι δεν θα κάνει τέτοια χρήση του χώρου; Γιατί; 
Καταδικάζετε -και κλείνω με αυτό- μία περιοχή η οποία μπορούσε πράγματι κατά τρόπο ιδανικό να στραφεί προς την τουριστική αξιοποίηση και να αποτελέσει, όπως είπα και πριν, την αιχμή του δόρατος, το όχημα για την τουριστική ανάπτυξη της περιοχής. Την καταδικάζετε σε υποβάθμιση, καταδικάζετε την περιοχή αυτή να γίνει ένα βρόμικο εμπορευματικό κέντρο.
Είναι απαράδεκτο το γεγονός ότι με τέτοια επιπολαιότητα, με τέτοια προχειρότητα καταδικάζει η Κυβέρνηση μία ολόκληρη γεωγραφική περιοχή. Είναι απαράδεκτο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε να προσθέσετε κάτι;
ΣΤΑΥΡΟΣ ΔΗΜΑΣ: Πάνω στις ερωτήσεις που τέθηκαν δεν έδωσε απαντήσεις. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, έχουν δοθεί κατά την άποψή μας όλες οι απαντήσεις. Η μόνη απάντηση που δεν δόθηκε σήμερα στη Βουλή είναι από την πλευρά της Νέας Δημοκρατίας, αν τελικώς είναι υπέρ της αποκρατικοποίησης της Διώρυγος ή μη. Δεν την άκουσα, παρά την επιμονή μου..
ΣΤΑΥΡΟΣ ΔΗΜΑΣ: Μας πείσατε!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν το άκουσα, κύριε Δήμα. Πείτε το με μία λέξη: "ναι", ή "όχι". 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, πήρατε το λόγο για να κλείσετε, επειδή είθισται να έχετε τον τελευταίο λόγο. Αν ξαναρχίσετε πάλι νέο κύκλο διαξιφισμών, δεν θα τελειώσουμε ποτέ. 
ΠΑΝΑΓΙΩΤΗΣ ΛΑΦΑΖΑΝΗΣ: Να μας δώσετε μία απάντηση για το επιχειρησιακό σχέδιο και τα λιμάνια. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώθηκε η συζήτηση επί της υπ' αριθμόν 59/14.5.2001 επερώτησης Βουλευτών της Νέας Δημοκρατίας προς τους Υπουργούς Εθνικής Οικονομίας, Οικονομικών και Μεταφορών και Επικοινωνιών, σχετικά με την ιδιωτικοποίηση της διώρυγας της Κορίνθου.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.28', λύεται η συνεδρίαση για αύριο ημέρα Τρίτη 22 Μαΐου 2001 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



