ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄ 
ΣΥΝΟΔΟΣ Γ΄
ΣΥΝΕΔΡΙΑΣΗ ΡΛΖ΄

Παρασκευή 25 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Π. Χριστοφιλοπούλου, σελ.
3. Ανακοινώνεται ότι τη συνεδρίαση παρακολουθούν μαθητές από το 9ο Δημοτικό Σχολείο Ρεθύμνου, το Δημοτικό Σχολείο Ελαιώνα Θηβών, το 14ο Σχολείο Βόλου και το Δημοτικό Σχολείο Ατσικοπούλου Ρεθύμνου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 29 Μαΐου 2007, σελ.
4. Συζήτηση επικαίρων ερωτήσεων:
α) Προς τον Υπουργό Μακεδονίας-Θράκης σχετικά με τη λειτουργία της Εταιρείας ‘Υδρευσης Αποχέτευσης Θεσσαλονίκης, την πρόσληψη μόνιμου προσωπικού κ.λπ., σελ.
β) Προς τον Υπουργό Πολιτισμού σχετικά με τη διαχείριση των αθλητικών εγκαταστάσεων και των παραλιακών εκτάσεων στην περιοχή του Ελληνικού, σελ.
5. Συζήτηση επίκαιρης επερώτησης Βουλευτών του ΠΑ.ΣΟ.Κ. προς την Υπουργό Τουριστικής Ανάπτυξης, σχετικά με το θέμα της τουριστικής ανάπτυξης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στην πρόταση νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν. 2190/1994, όπως ισχύει και άλλες διατάξεις», σελ.
β) Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την επιστημονική και τεχνολογική συνεργασία», σελ.
γ) Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις», σελ.
2. Κατάθεση σχεδίου νόμου:
Οι Υπουργοί Οικονομίας και Οικονομικών, Ανάπτυξης και Απασχόλησης και Κοινωνικών Προστασίας, κατέθεσαν σχέδιο νόμου: «Πώληση και ταυτόχρονη μίσθωση ακινήτων του δημοσίου, μακροχρόνιες και χρηματοδοτικές μισθώσεις και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΑΛΑΝΤΖΗΣ Γ., σελ.
ΚΟΥΒΕΛΗΣ Φ., σελ.
ΟΡΦΑΝΟΣ Γ., σελ.
ΤΖΕΚΗΣ Α., σελ.

Β. Επί της επίκαιρης επερώτησης:
ΑΝΤΩΝΙΟΥ Γ., σελ.
ΒΑΡΒΙΤΣΙΩΤΗΣ Μ., σελ.
ΚΑΤΣΙΦΑΡΑΣ Α., σελ.
ΜΑΝΙΑΤΗΣ Ι., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΟΥΤΣΗΣ Χ., σελ.
ΠΕΤΡΑΛΙΑ-ΠΑΛΛΗ Φ., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.


      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄   
      ΣΥΝΕΔΡΙΑΣΗ ΡΛΖ΄
      Παρασκευή 25 Μαΐου 2007
      Αθήνα, σήμερα στις 25 Μαΐου 2007, ημέρα Παρασκευή και ώρα 10.39 συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνεται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πρεβέζης κ. ΕΥΑΓΓΕΛΟΣ ΠΑΠΑΧΡΗΣΤΟΥ κατέθεσε  αναφορά με την οποία ο Σύλλογος Γονέων με τρία παιδιά Ν. Πρέβεζης ζητεί οικονομική ενίσχυση.
      2) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμαρχος Βεγορίτιδας Ν. Πέλλης ζητεί να ιδρυθεί Τραπεζικό Υποκατάστημα στο Δήμο του.
      3) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Ένωση Ιδιοκτητών Ιδιωτικών Ραδιοφωνικών Σταθμών Θεσσαλονίκης ζητεί την ανάκληση των αποφάσεων κατεδάφισης των κεραιών εκπομπής των ραδιοφωνικών σταθμών «STAR FM» και «HEART FM», στη Θεσσαλονίκη.
      4) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Τριτέκνων Νομού Καρδίτσας ζητεί την επαναδημοσίευση της προκήρυξης διαγωνισμού για την πρόσληψη προσωπικού στη Δ.Ε.Η. Α.Ε.
      5) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Αντιπυρηνικό Παρατηρητήριο Μεσογείου διαμαρτύρεται για την κατασκευή πυρηνικού εργοστασίου στην Τουρκία.
      6) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια ζητεί τη λήψη μέτρων για την ασφαλή λειτουργία των συγκροτημάτων των πιο πάνω Διυλιστηρίων.
      7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία συμβασιούχοι του Δήμου Κρύας Βρύσης Νομού Πέλλης ζητούν τη μονιμοποίησή τους.
      8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Κουπάτζη Γεωργία ζητεί να επαναπροσληφθεί στο Δήμο Κρύας Βρύσης Νομού Πέλλης.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Δημήτριος ζητεί να ενημερωθεί για τα δικαιώματά του, ως κάτοχος κάρτας ανεργίας.
      10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Βέσκος Χρήστος ζητεί τη μετακίνηση νοσοκόμας η οποία απασχολείται σε νοσοκομείο της Γερμανίας.
      11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Αγροτικών Συνεταιρισμών Λαμίας ζητεί την αποζημίωση των αγροτών της περιοχής για τη ζημιά που υπέστησαν τα σιτηρά, εξαιτίας της ανομβρίας.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Αμοργού Νομού Κυκλάδων ζητεί τη σύσταση Διοικητικού Συμβουλίου στο Λιμενικό Ταμείο Νάξου.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Συνεταιρισμών Θηραϊκών Προϊόντων ΣΥΝΠΕ «Santo Wines» ζητεί την αποζημίωση των αμπελουργών της Θήρας – Θηρασιάς για τη μείωση της φετινής παραγωγής τους, εξαιτίας της ανομβρίας.
      14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας Νομού Κυκλάδων ζητεί την απάντληση όλων των καυσίμων και την απομάκρυνση του ναυαγίου από την περιοχή της Καλντέρας.
      15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Ανάφης Νομού Κυκλάδων ζητεί χρηματοδότηση για την κατασκευή γεωτρήσεων.
      16) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία το Διοικητικό Συμβούλιο του Ναυτικού Μουσείου Κρήτης ζητεί την αποκατάσταση της προσόψεως του Νεωρίου αρμοδιότητας της 28ης Εφορίας Βυζαντινών Αρχαιοτήτων.
      17) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Πρόεδρος της Ελληνικής Κοινότητας Μπρίντιζι – Σαλέντο ζητεί στοιχεία για τη χρηματοδότηση των Ελληνικών Κοινοτήτων στην Ιταλία.
      18) Ο Βουλευτής Αρκαδίας κ. ΑΝΔΡΕΑΣ ΛΥΚΟΥΡΕΝΤΖΟΣ κατέθεσε αναφορά με την οποία η Ανωτάτη Συνομοσπονδία Πολυτέκνων Ελλάδος ζητεί την εξαίρεση των πολυτέκνων εκπαιδευτικών από τις επιτηρήσεις των γενικών εξετάσεων.
      19) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία οι Δήμαρχοι Μελιβοίας και Αγιάς Ν. Λάρισας ζητούν την αποζημίωση των κερασοπαραγωγών της περιοχής για τις ζημιές που υπέστησαν, εξαιτίας των καταρρακτωδών βροχοπτώσεων.
      20) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία οι Δήμαρχοι Μελιβοίας και Αγιάς Ν. Λάρισας ζητούν την αποζημίωση των κερασοπαραγωγών της περιοχής για τις ζημιές που υπέστησαν, εξαιτίας των καταρρακτωδών βροχοπτώσεων.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η παράνομη λειτουργία σκουπιδότοπων στην Πάτρα Αχαΐας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η φροντίδα του πρασίνου στις πλατείες της συνοικίας Ροδοπούλου και Μεταμόρφωσης Σωτήρος στην Πάτρα Αχαΐας.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Διακοπτού Αχαΐας  ζητεί τη χρηματοδότηση της εξόρυξης γεωτρήσεων στην περιοχή του.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Διακοπτού Αχαΐας ζητεί την επισκευή των γεφυρών της περιοχής του.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Διακοπτού Αχαΐας ζητεί την κατασκευή αρδευτικών έργων στην περιοχή του.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Καλαβρύτων Αχαΐας ζητεί τη λήψη μέτρων για την βελτίωση των συνθηκών αγροτικής και γενικότερης ανάπτυξης της περιοχής του.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί την εισαγωγή των μαθημάτων του θεάτρου σε όλες τις βαθμίδες της εκπαίδευσης.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ναυταθλητική ΄Ενωση Πατρών και ο Σύλλογος Γονέων του Σωματείου ζητούν την άμεση επαναλειτουργία του κολυμβητηρίου «ΠΕΠΑΝΟΣ».
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση λειτουργία της Μονάδας Βουπρενορφίνης στο Π.Γ.Ν.Π. Πατρών Αχαΐας.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ολοκλήρωση του έργου ύδρευσης του Δήμου Ρίου Αχαΐας.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση νομιμοποίηση του κτηριακού συγκροτήματος του νοσοκομείου Άγιος Ανδρέας στην Πάτρα Αχαΐας.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εντατικοποίηση των ελέγχων για νοθευμένα ποτά στα καταστήματα των Πατρών Αχαΐας.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο ηλεκτροφωτισμός της παραλίας Καλογριάς Αχαΐας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Παϊων Αχαΐας ζητεί τη συντήρηση και βελτίωση του αγροτοκτηνοτροφικού και δασικού δικτύου της περιοχής του.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται οι κακές συνθήκες διαβίωσης αλλοδαπών στο ξενοδοχείο «Μορέας» στην Πάτρα Αχαΐας.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται κυκλώματα διακίνησης λαθρομεταναστών με επίκεντρο την Πάτρα Αχαΐας.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η κ. Κρυσταλλία Ψυχογιοπούλου ζητεί την ένταξη στο πρόγραμμα Natura της περιοχής «Φαράγγι Βουραϊκού».
      38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Νικόλαος Ζούμπος, Δ/ντής της Παθολογικής Κλινικής του Π.Γ.Ν.Π. , ζητεί την καλυτέρευση των όρων νοσηλείας των ασθενών που υποβάλλονται σε χημειοθεραπείες.
      39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ιωακείμ Τσαμαλίκος, απόφοιτος τμήματος μουσικών σπουδών Α.Π.Θ., ζητεί να διεξαχθεί διαγωνισμός από το Α.Σ.Ε.Π. και την ειδικότητα ΠΕ16.
      40) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμος Φιλοθέης Αττικής ζητεί να μην αλλοιωθεί ο οικιστικός χαρακτήρας της περιοχής του.
      41) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμος Τεγέας Αρκαδίας ζητεί την αποζημίωση των παραγωγών της περιοχής του, που οι καλλιέργειές του επλήγησαν από την παρατεταμένη ξηρασία.
      42) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμος Κορυθίου Αρκαδίας ζητεί την αποζημίωση των παραγωγών της περιοχής του, που οι καλλιέργειές τους επλήγησαν από την παρατεταμένη ξηρασία.
      43) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά προτάσεις του κ. Γ. Θωμά για ανάληψη πρωτοβουλιών για το ιστορικό κέντρο της Πάτρας.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6971/18-4-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ.17400/ΕΥΣ 2512/11-5-07 έγγραφο από τον Υφυπουργό  Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Σύμφωνα με το Ν. 2860/00, αρμόδια για την κατάρτιση των Επιχειρησιακών Προγραμμάτων, για την εξειδίκευση τους μέσω των Συμπληρωμάτων Προγραμματισμού και για τον καθορισμό των δράσεων που αυτά θα περιλαμβάνουν, είναι η Διαχειριστική Αρχή του εκάστοτε Περιφερειακού Επιχειρησιακού Προγράμματος. Το Υπουργείο Οικονομίας, βάση του άρθρου 35 του Ν.3016/2000, είναι αρμόδιο μόνο για το σχεδιασμό του θεσμικού πλαισίου υλοποίησης συγκεκριμένων δράσεων χορήγησης ενισχύσεων, σύμφωνα με τα οριζόμενα στα ως άνω προγραμματικά κείμενα.
      Επί του προκειμένου ερωτήματος σας πληροφορούμε ότι σύμφωνα με την υποπαράγραφο (ε) της παραγράφου 2 του άρθρου 7 της ΚΥΑ με αριθμ. Πρωτ. 14871/ΕΥΣ 3047/28-04-2005 (Ρύθμιση θεμάτων που αφορούν την εφαρμογή δράσεων κρατικών ενισχύσεων ΜΜΕ στο πλαίσιο Επιχειρησιακών Προγραμμάτων της Προγραμματικής Περιόδου 2000 - 2006 σύμφωνα με το άρθρο 35 του Ν. 3016/2002 (ΦΕΚ 110 Α')), ο Γενικός Γραμματέας της Περιφέρειας δύναται να προχωρήσει, σύμφωνα με τις προβλεπόμενες στο ΚΠΣ διαδικασίες, στην αύξηση του προϋπολογισμού της προκηρυσσόμενης δράσης εάν οι διαθέσιμοι πόροι της προκήρυξης δεν επαρκούν για την χρηματοδότηση του συνόλου των επενδυτικών προτάσεων που έχουν αξιολογηθεί θετικά.
      Σε κάθε περίπτωση οι αρμόδιες υπηρεσίες του ΥΠ.ΟΙ.Ο. γνωρίζοντας την σπουδαιότητα και την προστιθέμενη αξία των επενδύσεων στην Κοινωνία της Γνώσης, θα συνδράμουν στο μέτρο του δυνατού προς την κατεύθυνση διευκόλυνσης αυτής της προοπτικής.
      Ο Υφυπουργός
      Χ. ΦΩΛΙΑΣ»
      2. Στην με αριθμό 5470/13-3-07 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 19322/4-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Αλέξανδρος Αλαβάνος σας γνωρίζουμε τα εξής:
      Με την εφαρμογή του Π.Δ.164/2004 που αφορούσε ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα επιδιώχθηκε αφενός μεν η βελτίωση της ποιότητας της εργασίας ορισμένου χρόνου με την εφαρμογή της αρχής της μη διάκρισης σε σχέση με την εργασία αορίστου χρόνου και αφετέρου η καθιέρωση ενός πλαισίου κανόνων για να αποτραπεί τυχόν κατάχρηση που προκαλείται από τη χρησιμοποίηση διαδοχικών συμβάσεων ή σχέσεων εργασίας ορισμένου χρόνου.
      Τα άτομα που απασχολήθηκαν με συμβάσεις μίσθωσης έργου, είχαν το δικαίωμα υποβολής αίτησης προς τον οικείο φορέα μέσα στην προθεσμία που όριζε το Π.Δ. 164/2004 προκειμένου να διευκρινιστεί αν συντρέχουν οι προϋποθέσεις μετατροπής των συμβάσεων τους σε συμβάσεις ιδιωτικού δικαίου αορίστου χρόνου.
      Αρμόδιο όργανο να κρίνει αιτιολογημένα εάν συντρέχουν, κατά περίπτωση, οι προϋποθέσεις της παρ. 1 του άρθρου 11 του ΠΔ 164/04, είναι το οικείο Υπηρεσιακό Συμβούλιο ή το όργανο που εξομοιώνεται με αυτό όπου δεν υπάρχει, το Διοικητικό Συμβούλιο ή το διοικούν όργανο του οικείου νομικού προσώπου ή το όργανο που εξομοιώνεται με αυτό κατά την κείμενη νομοθεσία. Το κατά τα ανωτέρω αρμόδιο όργανο κρίνει περαιτέρω εάν στις συμβάσεις έργου ή άλλες συμβάσεις ή σχέσεις, υποκρύπτεται σχέση εξαρτημένης εργασίας.
      Το ανωτέρω οικείο Υπηρεσιακό Συμβούλιο συνίσταται σε κάθε Περιφέρεια σύμφωνα με τις διατάξεις του 2503//97 όπως ισχύει και με ανάλογη εφαρμογή των διατάξεων του άρθρου 37 του ν. 2190/1994 (ΦΕΚ 28 Α'). Την απόφαση συγκρότησης του συμβουλίου εκδίδει ο Γενικός Γραμματέας της Περιφέρειας. Το συμβούλιο είναι αρμόδιο για την κρίση όπου κατά τις κείμενες διατάξεις απαιτείται , των θεμάτων υπηρεσιακής κατάστασης του προσωπικού της οικείας Περιφέρειας.
      Σε συνέχεια των ανωτέρω σας διευκρινίζουμε ότι οι Περιφέρειες του Κράτους οι οποίες σύμφωνα με το άρθρο 1 του ν. 2503/97 συστάθηκαν ως ενιαία αποκεντρωμένη μονάδα διοίκησης του Κράτους , που οργανώνεται, διοικείται και στελεχώνεται κατά τις διατάξεις του νόμου αυτού, δεν συνιστούν εποπτευόμενο φορέα του Υπουργείου Εσωτερικών Δημόσιας Διοίκησης και Αποκέντρωσης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      3. Στις με αριθμό 5608/14-3-07 και 5458/13-3-07 ερωτήσεις των Βουλευτών κ.κ. Ιωάννη Γιαννέλλη και Αθανασίας Μερεντίτη δόθηκε με το υπ’ αριθμ. έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στις παραπάνω ερωτήσεις βουλευτών, για τη διακοπή λειτουργίας των υποκαταστημάτων του ΟΤΕ στις περιοχές Πέτρα της νήσου Λέσβου και Πύλη νομού Τρικάλων , βάσει των στοιχείων που μας γνωστοποίησε η εταιρεία, σας γνωρίζουμε τα παρακάτω:
      Ο σχεδιασμός και η ανάπτυξη του δικτύου καταστημάτων ανήκει στην αποφασιστική αρμοδιότητα της διοίκησης της εταιρείας, η οποία λειτουργώντας με τα κριτήρια της αγοράς, φροντίζει για τον εκσυγχρονισμό όλου του δικτύου καταστημάτων της, ώστε να εξυπηρετούνται με τον καλύτερο τρόπο οι πελάτες της και συγχρόνως να εξασφαλίζεται η εμπορική βιωσιμότητα των καταστημάτων της.
      Ειδικότερα ,όσον αφορά το κατάστημα του ΟΤΕ ΑΕ στην Πέτρα της νήσου Λέσβου, το οποίο λειτουργούσε μερικώς για κάποιο χρονικό διάστημα, θα λειτουργεί εφεξής καθημερινά και πλήρως, ενώ όσον αφορά το κατάστημα στην Πύλη του νομού Τρικάλων, η εταιρεία μας έκανε γνωστό ότι επειδή για μεγάλο διάστημα αυτό υπολειτουργούσε, οι δε εξοφλήσεις λογαριασμών που πραγματοποιούσε ήταν ελάχιστες και αντιστρόφως ανάλογες με τις δαπάνες διατήρησής του και εν ενόψει και των πολλαπλών τρόπων εξυπηρέτησης των πελατών που έχουν υιοθετηθεί, αποφασίσθηκε η διακοπή της λειτουργίας του.
      Τέλος, όπως είναι γνωστό ο ΟΤΕ ΑΕ, παρέχει στους πελάτες του εκτός από τη δυνατότητα εξυπηρέτησής τους από τα καταστήματα της εταιρείας και εναλλακτικούς τρόπους εξόφλησης των λογ/μων τους, είτε με πάγια εντολή μέσω τραπεζικού λογ/μου τους, είτε μέσω υποκαταστημάτων των ΕΛΤΑ και των πρακτορείων ΟΠΑΠ, όπου έχει σχετικές συμβάσεις.
      Ο Υφυπουργός
      ΠΕΤΡΟΣ ΔΟΥΚΑΣ»
      4. Στην με αριθμό 6988/19-4-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1552/4-5-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
      1. Οι ελλείψεις στο προσωπικό επιστημονικών κλάδων όπως ιατρών, ψυχιάτρων και ψυχολόγων είναι πράγματι σημαντικές σε πολλά Καταστήματα Κράτησης της χώρας. Αυτό συμβαίνει γιατί η συντριπτική πλειονότητα αύτών που επιτυγχάνουν στους διαγωνισμούς του Υπουργείου Δικαιοσύνης μέσω του Α.Σ.Ε.Π. για τις κατηγορίες ΠΕ Ιατρών, ΠΕ Ιατρών Ψυχιάτρων και ΠΕ Ψυχολόγων δεν αποδέχονται τους διορισμούς τους. Αυτό έχει ως αποτέλεσμα, εξαιτίας και των χρονοβόρων διαδικασιών του Α.Σ.Ε.Π., για την αντικατάσταση των επιτυχόντων από τον πίνακα των διοριστέων, να διατηρούνται τα κενά στις προβλεπόμενες οργανικές θέσεις των παραπάνω κατηγοριών. Το αυτό ισχύει και στην Ψυχιατρική Κλινική Κρατουμένων Κορυδαλλού για την πλήρωση 1 θέσης ψυχιάτρου και 2 θέσεων ψυχολόγων από τον τελευταίο διαγωνισμό.
      Μέχρι την εξεύρεση μόνιμης λύσης στο παραπάνω πρόβλημα, η οποία πρόδηλα απαιτεί τη συναίνεση του Υπουργείου Οικονομίας και Οικονομικών, το Υπουργείο Δικαιοσύνης καλύπτει επί του παρόντος τις ανάγκες ιατρικής περίθαλψης των περισσοτέρων Καταστημάτων Κράτησης της χώρας από κατ' επίσκεψη ιατρούς.
      2. Στην Ψυχιατρική Κλινική Κρατουμένων Κορυδαλλού μετάγονται όσοι κρατούμενοι χρήζουν πράγματι ψυχιατρικής παρακολούθησης. Για την αντιμετώπιση του φαινομένου των προσχηματικών επαναμεταγωγών κρατουμένων για συνταγογράφηση φαρμάκων, το Υπουργείο Δικαιοσύνης αποστέλλει ανά τακτά χρονικά διαστήματα εγκυκλίους στους Διευθυντές των φυλακών με συγκεκριμένες οδηγίες. Η τελευταία σχετική εγκύκλιος του Υπουργείου Δικαιοσύνης απεστάλλει στις 2-4-2007 με το υπ’ αριθμ. πρωτ. 38585 έγγραφο.
      3. Σύμφωνα με την ενημέρωση, την οποία έλαβα από την οικεία Διεύθυνση του Υπουργείου Δικαιοσύνης, ο διαχωρισμός των κρατουμένων στην Ψυχιατρική Κλινική Κρατουμένων Κορυδαλλού γίνεται, στο πλαίσιο των υφιστάμενων υποδομών, με κριτήρια τα οποία ανάγονται στην ψυχική υγεία των κρατουμένων. Επισημαίνεται ακόμη ότι οι ανήλικοι κρατούμενοι του Ψυχιατρείου διαμένουν σε ξεχωριστά κελιά και προαυλίζονται σε διαφορετικές ώρες από τους υπόλοιπους κρατουμένους του Ψυχιατρείου.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      5. Στις με αριθμό 6901/17-10-07 και 6935/18-4-07 ερωτήσεις των Βουλευτών κυρίων Γεωργίου Παπαγεωργίου και Αικατερίνης Περλεπέ- Σηφουνάκη δόθηκε με το υπ’ αριθμ. 3012/18-5-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αρ. πρωτ. 6901/17-04-2007 και 6935/18-04-2007 ερωτήσεις, που κατατέθηκαν στη Βουλή από τους Βουλευτές κ. κ. Γ. Παπαγεωργίου και Κ. Περλεπέ- Σηφουνάκη αντίστοιχα, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Το αρμόδιο Τμήμα Κοινωνικής Επιθεώρησης Εύβοιας στις 16-04-2007 πραγματοποίησε έλεγχο στην εταιρεία ΑΓΕΤ - ΗΡΑΚΛΗΣ ΙΙΙ, στο βαθύ Χαλκίδας. Σύμφωνα με δήλωση της εταιρείας, στις 13-04-2007 υπήρχε βλάβη στο μύλο Α΄ μονάδας φαρίνας, στις 14-04-2007 υπήρχε βλάβη στο μύλο Γ΄ μονάδα και από 15-04-2007 υπήρχε βλάβη στη Δ' μονάδα. Από την εταιρεία κλήθηκαν οι εργαζόμενοι για την επισκευή, οι οποίοι αρνήθηκαν με αποτέλεσμα να κληθούν οι εργολάβοι οι οποίοι παρεμποδίστηκαν. Για λόγους ασφαλείας, η εταιρεία αποφάσισε να μην επανεκκινήσει το εργοστάσιο που ήδη ήταν σταματημένο από το Σάββατο 14-04-2007. Ακολούθως η εταιρεία από 16-04-2007 χορήγησε άδειες σε όλο το προσωπικό χωρίς να προσδιορίζονται χρονικά, πλην 17 ατόμων, τα οποία θα ασχοληθούν με την ασφάλεια του εργοστασίου σε κάθε βάρδια τους. Επιπλέον δεν χορηγήθηκε άδεια σε μηχανικούς και στελέχη της εταιρείας, οι οποίοι επιβλέπουν και επιθεωρούν διάφορες εγκαταστάσεις. Από την αρμόδια Υπηρεσία του ΣΕΠΕ έγινε παρέμβαση για την εξομάλυνση των σχέσεων μεταξύ Διοίκησης και Σωματείου, με την άρση των αδειών για την αποκατάσταση των βλαβών και την συνέχιση της λειτουργίας του εργοστασίου, η οποία όμως απέβη άκαρπη. ΄Εγινε πλήρης ενημέρωση της εταιρείας για τις προϋποθέσεις χορήγησης της κανονικής άδειας στο προσωπικό, σύμφωνα με τις διατάξεις του Α.Ν. 539/45. Δόθηκε προθεσμία 10 ημερών στην επιχείρηση, να υποβάλει στην Κοινωνική Επιθεώρηση Εύβοιας γραπτές εξηγήσεις, για τους λόγους που δεν τήρησε την νόμιμη διαδικασία στην χορήγηση των κανονικών αδειών στους εργαζόμενους. Μετά την παροχή των εγγράφων εξηγήσεων, η αναφερόμενη Υπηρεσία θα προβεί στις ανάλογες νόμιμες ενέργειες.
      Τέλος, σας πληροφορούμε ότι, για το ίδιο θέμα ενημερώθηκε η Εθνική Αντιπροσωπεία στις 23-04-2007 κατά τη συζήτηση της αριθμ. 469/17-04-2007 Επίκαιρης Ερώτησης, πρακτικά δε της συζήτησης σας επισυνάπτουμε για ενημέρωσή σας.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 6561/2-4-07 ερώτηση του Βουλευτή κ. Χρίστου Βερελή δόθηκε με το υπ’ αριθμ. 3130/8-5-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Στο άρθρο 17 της Σύμβασης Παραχώρησης του έργου της γέφυρας Ρίου-Αντιρρίου (κυρώθηκε από τη Βουλή με το Ν.2395/96) σχετικά με τα διόδια τέλη της διέλευσης της γέφυρας, παράγραφος 17.1, αναγράφονται μεταξύ άλλων τα ακόλουθα :
      «17.1. Δικαίωμα Επιβολής Διοδίων Τελών: Καθ' όλη τη διάρκεια της Περιόδου Λειτουργίας ο Ανάδοχος έχει το αποκλειστικό δικαίωμα επιβολής και είσπραξης διοδίων τελών από τα διερχόμενα από τη Γέφυρα οχήματα και τροχοφόρα εν γένει .
      «Το Ελληνικό Δημόσιο αναλαμβάνει την υποχρέωση να εκδώσει όλους τους κατάλληλους και αναγκαίους νόμους, κανονιστικές ή διοικητικές πράξεις και να παρέχει εάν απαιτηθεί την εκάστοτε αναγκαία συνδρομή στον Ανάδοχο, προκειμένου ο τελευταίος να είναι σε θέση να επιβάλλει και να εισπράττει τα διόδια τέλη, να παρεμποδίζει την πρόσβαση ή/και την έξοδο χωρίς την καταβολή τελών διοδίων και να διώκει κατά νόμο όσους προσβάλλουν το παρεχόμενο στον Ανάδοχο αποκλειστικό ως άνω δικαίωμα.
      Το Ελληνικό Δημόσιο θα εξασφαλίσει την εφαρμογή της ισχύουσας ποινικής και διοικητικής νομοθεσίας, ώστε οι παραβάτες Χρήστες που δεν καταβάλλουν τα διόδια τέλη να διώκονται ποινικά» .
      2. Στις παραγράφους 17.2. και 17.3. της υπόψη Σύμβασης Παραχώρησης, γίνεται αναφορά στα Ανώτατα Όρια Τελών Διοδίων που μπορούν να επιβληθούν από τον Παραχωρησιούχο καθώς και στη δυνατότητα εφαρμογής συστήματος εκπτώσεων ή ειδικών διοδίων τελών για συχνή ή καθημερινή χρήση ή για άλλες αντίστοιχες κατηγορίες χρηστών.
      Πριν από την επιβολή των εκάστοτε ισχυόντων διοδίων, αναθεωρούμενων σύμφωνα με τον τύπο του Προσαρτήματος 11 της Σύμβασης Παραχώρησης την 1η Ιανουαρίου κάθε έτους ώστε να λαμβάνεται υπόψη ο πληθωρισμός της Ευρωπαϊκής Ένωσης, υποβάλλονται στο ΥΠΕΧΩΔΕ οι σχετικοί υπολογισμοί οι οποίοι κατόπιν ελέγχου από την αρμόδια Υπηρεσία και από τον Οικονομικό Σύμβουλό της, εγκρίνονται. Ο έλεγχος της Υπηρεσίας σύμφωνα με τη σύμβαση του 1996 περιορίζεται στην ορθότητα του υπολογισμού των ανώτατων ορίων τελών διοδίων.
      Επισημαίνεται ότι δεν προβλέπεται συνάρτηση του τέλους διοδίων από την αυξομείωση της κυκλοφορίας των οχημάτων ή των εσόδων.
      3. Η παραχωρησιούχος εταιρία «ΓΕΦΥΡΑ Α.Ε.» έχει αναπτύξει διάφορα εκπτωτικά προϊόντα για να εξασφαλίσει οικονομικότερη διέλευση της γέφυρας από τους κατοίκους των όμορων περιοχών, από τους οποίους και αναμένεται συχνότερη διέλευση της γέφυρας.
      Στα πλαίσια αυτά και εκτός από το συνδρομητικό πρόγραμμα, έχει αναπτύξει το εισιτήριο μετ' επιστροφής για διελεύσεις που διαρκούν από 0 -5 ώρες με κλιμακωτή χρέωση.
      Για διελεύσεις που διαρκούν πάνω από 5 ώρες έχει αναπτύξει την εβδομαδιαία και μηνιαία κάρτα 10 διελεύσεων, προϊόντα που παρέχουν στους χρήστες τους μία σημαντική έκπτωση στο κόστος διέλευσης.
      Με αυτή τη γκάμα των προϊόντων η «ΓΕΦΥΡΑ Α.Ε.» προσπαθεί να καλύψει ένα όσο το δυνατόν μεγαλύτερο κόστος των αναγκών των συχνών χρηστών της γέφυρας μέσα στα πλαίσια των δυνατοτήτων της, χωρίς με αυτό να θέτει βέβαια σε κίνδυνο την πορεία των συνολικών εσόδων και την βιωσιμότητα ολόκληρου του έργου, πράγμα για το οποίο έχει δεσμευθεί με τη Σύμβαση Παραχώρησης.
      4. Το αντικείμενο της Ερώτησής σας τέθηκε στην Ανάδοχο Παραχωρησιούχο η οποία και δεν το αποδέχθηκε.
      Τέλος επισημαίνεται ότι το Ελληνικό Δημόσιο σύμφωνα με την υπογραφείσα το 1996 και κυρωθείσα με νόμο, σύμβαση δεν έχει τη δυνατότητα επιβολής συγκεκριμένης τιμολογιακής πολιτικής και σε κάθε περίπτωση οι όποιες προτάσεις, πρέπει να τύχουν της αποδοχής και της παραχωρησιούχου εταιρείας.
      Ο Υφυπουργός
      Θ. ΞΑΝΘΟΠΟΥΛΟΣ»
      7. Στην με αριθμό 6816/16-4-07 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Φ 900α/5450/9098/8-5-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6816/16-04-2007 ερώτησης της Βουλής των Ελλήνων, που κατέθεσε ο Βουλευτής κ. Μάρκος Μπόλαρης, με θέμα το δημογραφικό πρόβλημα, σας γνωρίζουμε τα ακόλουθα:
      Το ΥΠΕΘΑ, λαμβάνοντας υπόψη το δημογραφικό πρόβλημα στη χώρα μας, το οποίο επιβάλλει την αυστηρή διαχείριση και τη μέγιστη δυνατή αξιοποίηση των ικανών προς στράτευση Ελλήνων, θέσπισε με τον ν. 3421/05 μια σειρά ειδικών κινήτρων για την αντιμετώπιση του προβλήματος, όπως παρακάτω:
      - Καθιέρωσε για πρώτη φορά το δικαίωμα μειωμένης θητείας εξάμηνης διάρκειας για πατέρες δύο ζώντων τέκνων.
      - Θεσμοθέτησε για πρώτη φορά τη δυνατότητα απαλλαγής από την υποχρέωση στράτευσης για τους πατέρες τριών ή περισσοτέρων τέκνων.
      - Προέβλεψε το δικαίωμα μεταφοράς για τους υπόχρεους μειωμένης θητείας εξάμηνης διάρκειας όλων των αδελφών από έξι ή περισσότερα ζώντα αδέλφια, καθώς και των δύο μεγαλύτερων αδελφών από πέντε ζώντα αδέλφια.
      - Προέβλεψε το δικαίωμα μεταφοράς για τους υπόχρεους μειωμένης διάρκειας εννέα μηνών των δύο μεγαλύτερων αδελφών από τέσσερα ζώντα αδέλφια, καθώς και του μόνου ή μεγαλύτερου αδελφού από τρία ζώντα αδέλφια.
      Αν και είναι σαφές ότι οι προαναφερόμενες ρυθμίσεις δε λύνουν το δημογραφικό πρόβλημα, εντούτοις η συνεχής φθίνουσα απόδοση των κλάσεων σε στρατεύσιμους, δεν επιτρέπει να δοθούν πιo ελκυστικά κίνητρα προς τις πολύτεκνες οικογένειες, δεδομένου ότι ο αριθμός των στρατευσίμων έχει ήδη ωθεί σημαντικά, για τους παρακάτω λόγους:
      - Η ιδιότητα του μέλους της Ευρωπαϊκής Ένωσης μας υποχρεώνει σε συμμόρφωση με τους κανόνες του ευρωπαϊκού δικαίου (άοπλη θητεία ή εναλλακτική υπηρεσία, αναγνώριση στρατιωτικής υπηρεσίας που εκπληρώνεται σε άλλες χώρες της Ευρωπαϊκής Ένωσης κλπ).
      - Η ανάγκη ασφάλειας του δικαίου επιβάλλει τη μη ανατροπή μακρόχρονων ρυθμίσεων, οι οποίες έχουν παγιωθεί στη συνείδηση των Ελλήνων (χορήγηση αναβολών για λόγους σπουδών). Η διάρκεια της θητείας θα πρέπει αφενός να εξυπηρετεί τις ανάγκες των Ενόπλων Δυνάμεων και αφετέρου να μην αποτελεί δυσβάσταχτη υποχρέωση και εμπόδιο στη μόρφωση και επαγγελματική αποκατάσταση των Ελλήνων πολιτών.
      - Θα πρέπει να λαμβάνεται υπόψη η ιδιαιτερότητα των περιπτώσεων των ομογενών και των μονίμων κατοίκων εξωτερικού.
             - Θα πρέπει να ληφθεί υπόψη η αναγκαιότητα ρύθμισης των στρατιωτικών υποχρεώσεων των ανυπότακτων και των ατόμων προχωρημένης, με στρατολογικά κριτήρια, ηλικίας.
      Τέλος, υπενθυμίζεται ότι οι Ένοπλες Δυνάμεις έχουν προσλάβει ήδη 25.000 ΕΠ.ΟΠ. με σκοπό την κάλυψη των αναγκών τους σε κατώτερα στελέχη, κειμένου να καλυφθούν θέσεις επιχειρησιακών και τεχνικών ειδικοτήτων.
      Ο Υπουργός
      ΕΥΑΓΓΕΛΟΣ- ΒΑΣΙΛΕΙΟΣ Ι. ΜΕΪΜΑΡΑΚΗΣ»
      8. Στην με αριθμό 7790/9.5.07 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 3142/24.5.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 7790/09-05-2007 ερώτηση, που κατατέθηκε στη Βουλή από το Βουλευτή κ. Χ. Πρωτόπαπα, σχετικά με το ανωτέρω θέμα, σας πληροφορούμε τα εξής:
      Α. Σύμφωνα με τις διατάξεις του άρθρου 14 παρ. 9 του Ν. 1264/1982 "Για τον εκδημοκρατισμό του Συνδικαλιστικού Κινήματος και την κατοχύρωση των συνδικαλιστικών ελευθεριών των εργαζομένων" δεν επιτρέπεται μετάθεση των εργαζομένων, που αναφέρονται στις παραγρ. 5, 6, 7 και 8 του εν λόγω Νόμου χωρίς τη συγκατάθεση της αντίστοιχης συνδικαλιστικής οργάνωσης. Ο εργοδότης έχει δικαίωμα να προσφύγει στην επιτροπή του άρθρου 15 που αποφασίζει για την αναγκαιότητα της μετάθεσης.
      Σύμφωνα λοιπόν με τις παραγρ. 5, 6, 7 και 8 του άρθρο 14 του ιδίου Νόμου οι εργαζόμενοι που προστατεύονται από την καταγγελία της σχέσεως εργασίας τους (αλλά και από τη μετάθεση όπως ορίζεται στην παρ. 9) είναι τα μέλη της διοίκησης της συνδικαλιστικής οργάνωσης, τα μέλη της προσωρινής διοίκησης συνδικαλιστικής οργάνωσης που διορίζει το δικαστήριο σύμφωνα με το άρθρο 69 του Αστικού Κώδικα, τα μέλη της διοίκησης που εκλέγονται προσωρινά κατά την ίδρυση συνδικαλιστικής οργάνωσης. Η απαγόρευση ισχύει κατά τη διάρκεια της θητείας και ένα χρόνο μετά τη λήξη της, εκτός εάν συντρέχει ένας από τους λόγους της παρ. 1ο και διαπιστωθεί κατά τη διαδικασία του άρθρου 15.
      Η παραπάνω προστασία παρέχεται στην ακόλουθη έκταση: α) Εάν η οργάνωση έχει ως 200 μέλη προστατεύονται επτά μέλη αυτής, β) εάν η οργάνωση έχει ως 1000 μέλη προστατεύονται εννέα μέλη και γ) εάν η οργάνωση έχει περισσότερα από 1000 μέλη προστατεύονται έντεκα.
      Τη σειρά των μελών που προστατεύονται ορίζει το καταστατικό. Εάν το καταστατικό δεν προβλέπει, προστατεύονται κατά σειρά ο Πρόεδρος, Αναπληρωτής Πρόεδρος ή Αντιπρόεδρος, Γενικός Γραμματέας, Αναπληρωτής Γενικός Γραμματέας, Ταμίας και οι λοιποί κατά την τάξη της εκλογής.
      Προστατεύονται επίσης τα πρώτα 21 ιδρυτικά μέλη της πρώτης υπό σύσταση συνδικαλιστικής οργάνωσης της επιχείρησης ή εκμετάλλευσης ή του επαγγελματικού κλάδου απασχόλησης εφόσον η επιχείρηση στην οποία εργάζονται απασχολεί από 80 μέχρι 150 εργαζόμενους, 25 μέλη αν απασχολεί πάνω από 150, 30 μέλη αν απασχολεί πάνω από 300 και 40 μέλη εάν απασχολεί πάνω από 500. Εφόσον οι εργαζόμενοι είναι πάνω από 40 και μέχρι 80, προστατεύονται μέχρι 7 ιδρυτικά μέλη κατά την τάξη υπογραφής της ιδρυτικής πράξης. Η προστασία αυτή ισχύει για ένα χρόνο από την ημέρα της υπογραφής της ιδρυτικής πράξης. Εάν η υπό σύσταση οργάνωση δεν συσταθεί πραγματικά μέσα σε 6 μήνες από την υπογραφή της ιδρυτικής πράξης, η προστασία των ιδρυτικών μελών παύει και ισχύει για τα μέλη της επόμενης υπό σύσταση οργάνωσης.
      Β. Το Τμήμα Κοινωνικής Επιθεώρησης Ανατολικού Τομέα Αθηνών πραγματοποίησε έλεγχο στις 16-05-2007 στην Αγροτική Τράπεζα, σχετικά με τη μετακίνηση του υπαλλήλου κ. Κακεπάκη Εμμανουήλ του τμήματος χρηματοεφοδιασμού των ΑΤΜ (Πανεπιστημίου 23). Κατά τον έλεγχο ο Διευθυντής της Τράπεζας δήλωσε ότι η μετακίνηση του συγκεκριμένου εργαζόμενου έγινε για υπηρεσιακούς λόγους και για κάλυψη αναγκών στο κατάστημα της Λ. Αλεξάνδρας. Στο εν λόγω κατάστημα προβλέπεται να υπηρετούν 7 υπάλληλοι, σήμερα όμως υπηρετούν 5 υπάλληλοι εκ των οποίων μια υπάλληλος απουσιάζει με άδεια τοκετού και μια λόγω σωρευτικού ωραρίου μητρότητας. Επίσης, σε ότι αφορά στη μείωση των αποδοχών του κ. Κακεπάκη Εμμανουήλ, ο Διευθυντής της Τράπεζας δήλωσε ότι τα επιδόματα του τμήματος χρηματοεφοδιασμού των ΑΤΜ τα λαμβάνει κάθε εργαζόμενος που κατέχει θέση στο τμήμα αυτό και μόνο. Κατόπιν των ανωτέρω ζητήθηκαν από την Τράπεζα να προσκομίσει εντός συντόμου χρονικού διαστήματος γραπτές εξηγήσεις για τα προαναφερόμενα.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      9. Στην με αριθμό 7619/4.5.07 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 3114/24.5.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 7619/4-5-2007 ερώτηση, που κατατέθηκε στη Βουλή από τους Βουλευτές κ.κ. Δ. Πιπεργιά και Β. Κεγκέρογλου, σχετικά με το θάνατο ηλεκτροτεχνίτη, εργαζομένου σε δίκτυο της ΔΕΗ, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Ο θανών ήταν αδειούχος ηλεκτροτεχνίτης και εργαζόταν στην εταιρεία «ΕΝΤΕΧΝΟΣ Α.Ε.», η οποία είχε αναλάβει την εκτέλεση έργου σε δίκτυο και υποσταθμό της ΔΕΗ στον Ωρωπό Αττικής.
      Τεχνικοί Επιθεωρητές από την αρμόδια τοπική Υπηρεσία του Σώματος Επιθεώρησης Εργασίας (Σ.ΕΠ.Ε.) (ΚΕ.Π.Ε.Κ. Ανατολικής Αττικής & Βορείου Αιγαίου), μετέβησαν στον τόπο του ατυχήματος αμέσως μόλις έλαβαν γνώση αυτού. Από τα πρώτα στοιχεία προκύπτει ότι δεν υπήρξε σωστή συνεννόηση και συντονισμός μεταξύ της Δ.Ε.Η. και της εταιρείας για την οποία εργαζόταν ο θανών, ούτως ώστε να είναι απομονωμένο το τμήμα του υποσταθμού στο οποίο έπρεπε να γίνουν εργασίες.
      Η διερεύνηση του ατυχήματος συνεχίζεται από την ως άνω Υπηρεσία του Σ.ΕΠ.Ε. με τη συλλογή όλων των απαραίτητων στοιχείων για την εξακρίβωση των αιτιών του, τη σύνταξη έκθεσης αυτοψίας και την αποστολή της στις αρμόδιες αστυνομικές αρχές.
      Κατά τα λοιπά, αρμόδιο να σας απαντήσει είναι το συνερωτώμενο Υπουργείο Ανάπτυξης.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      10. Στην με αριθμό 7864/10.5.07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 49187/ΙΗ/24.5.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7864/10-5-07, την οποία κατέθεσε η Βουλευτής κα Ροδούλα Ζήση σχετικά με τη στελέχωση και τις κτιριακές ανάγκες των σχολείων Ν. Μαγνησίας, σας γνωρίζουμε τα ακόλουθα:
      Το ΥΠΕΠΘ, στο πλαίσιο του προγραμματισμού του για την εξασφάλιση της ομαλής λειτουργίας των σχολείων Πρωτοβάθμιας και Δευτεροβάθμιας Εκπαίδευσης λαμβάνει υπόψη τις ανάγκες σε διδακτικό προσωπικό, οι οποίες είναι ανάλογες του μαθητικού δυναμικού, του αριθμού ιδρυόμενων και κατηργημένων σχολείων, της σύστασης νέων οργανικών θέσεων λόγω της προαγωγής των σχολείων καθώς και λοιπών λόγων για τους οποίους απαιτείται η σύσταση τους μετά την ολοκλήρωση των διαδικασιών μεταθέσεων και αποσπάσεων.
      Σύμφωνα με τις διατάξεις του Ν.1566/1985 και του Π.Δ.154/1996, όπως τροποποιήθηκε και ισχύει με το Π.Δ.144/1997, μετά την ολοκλήρωση των διαδικασιών των μεταθέσεων και αποσπάσεων εκδίδονται οι εγκύκλιοι-προσκλήσεις μόνιμου διορισμού των υποψηφίων εκπαιδευτικών από τους ενιαίους πίνακες αναπληρωτών και τους πίνακες διοριστέων του Α.Σ.Ε.Π.
      Από την έναρξη του σχολικού έτους 2005-2006 οι διορισμοί των εκπαιδευτικών Πρωτοβάθμιας και Δευτεροβάθμιας Εκπαίδευσης στις κενές οργανικές θέσεις πραγματοποιούνται σύμφωνα με τις διατάξεις της παρ.2, αρθ.6 του Ν.3255/2004, σε ποσοστό 40% από τον ενιαίο πίνακα αναπληρωτών ο οποίος συντάσσεται για κάθε έτος και στον οποίο κατατάσσονται κατά σειρά που εξαρτάται από την πραγματική προϋπηρεσία προσωρινού αναπληρωτή ή ωρομίσθιου εκπαιδευτικού σε δημόσια σχολεία Πρωτοβάθμιας και Δευτεροβάθμιας Εκπαίδευσης αρμοδιότητας του ΥΠΕΠΘ, και σε ποσοστό 60% από τους επιτυχόντες στο διαγωνισμό του Α.Σ.Ε.Π κατά την σειρά της βαθμολογίας.
      Επιπλέον, σύμφωνα με τις διατάξεις της παρ. 4 του ίδιου άρθρου του ως άνω νόμου, ορίζεται ότι όσοι αναπληρωτές του ενιαίου πίνακα συμπλήρωσαν κατά τις κείμενες διατάξεις την 30-6-2004 πραγματική προϋπηρεσία αναπληρωτή ή ωρομίσθιου εκπαιδευτικού τουλάχιστον 30 μηνών, διορίζονται το αργότερο μέχρι και το σχολικό έτος 2007-2008 με σειρά που εξαρτάται από την προαναφερθείσα συνολική προϋπηρεσία την 30-6-2004.
      Κατόπιν των ανωτέρω, για να πραγματοποιηθούν μόνιμοι διορισμοί στο Ν. Μαγνησίας, θα πρέπει να υπάρξουν κενές οργανικές θέσεις σε σχολεία κατά την διαδικασία των διορισμών του νέου σχολικού έτους 2007-2008 και να μην έχουν καλυφθεί οι θέσεις αυτές κατά την διαδικασία μεταθέσεων, που προηγείται.
      Επισημαίνεται ότι με την έναρξη του σχολικού έτους το ΥΠΕΠΘ θα βρίσκεται σε διαρκή συνεργασία με τις Διευθύνσεις Πρωτοβάθμιας και Δευτεροβάθμιας Εκπαίδευσης για την αντιμετώπιση των λειτουργικών αναγκών που θα προκύψουν λόγω κύησης, λοχείας, αναρρωτικών αδειών, εκπαιδευτικών αδειών κ.λπ. και θα προβεί στην κάλυψη των κενών αυτών με αναπληρωτές εκπαιδευτικούς ή ωρομίσθιους όπου δεν απαιτείται εκπαιδευτικός με πλήρες ωράριο.
      Η διαδικασία εξαγωγής των αποτελεσμάτων του γραπτού διαγωνισμού εμπίπτει στην αποκλειστική αρμοδιότητα του ΑΣΕΠ και αναμένεται η έκδοση τους εντός των προσεχών ημερών.
      Αναφορικά με τη σχολική στέγη Ν. Μαγνησίας σας γνωρίζουμε ότι οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
      Οι Νομαρχιακές Αυτοδιοικήσεις, σε συνεργασία με τις οικείες Περιφέρειες, έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.ΑΕ. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Για την διετία 2005 -2006 στο Νομό Μαγνησίας διετέθησαν τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ μέσω του ΟΣΚ ΑΕ.
      2005  
      Για οικόπεδα - μελέτες – κατασκευές 2.130.000,00 Ευρώ
      2006
      Για οικόπεδα - μελέτες – κατασκευές 1.700.000,00 Ευρώ
      Προκαταβολή 2007 για οικόπεδα - μελέτες – κατασκευές 800.000,00 Ευρώ
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ. Δ.Δ.Α.
      Το ΥΠ.Ε.Π.Θ. θα φροντίσει στο πλαίσιο των χρηματοοικονομικών δυνατοτήτων του για επαρκή χρηματοδότηση της Ν.Α Μαγνησίας, προκειμένου να εξελιχθεί ομαλά η πορεία εκτέλεσης των έργων σχολικής στέγης, ανάλογα και με το πενταετές Πρόγραμμα Σχολικής Στέγης που συντάσσει η Ν.Α Μαγνησίας.
      Ο Υφυπουργός
      ΓΕΩΡΓΙΟΣ ΚΑΛΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 29 Μαΐου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της  Βουλής)
      1. Η με αριθμό 3193/287/17.1.2007 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την επάρκεια σύγχρονου εξοπλισμού στις μονάδες του Εθνικού Συστήματος Υγείας (Ε.Σ.Υ.).
      Β.  ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3567/25.1.2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία Κέντρου Υγείας στη Βόρεια Πεδιάδα του Νομού Ηρακλείου.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 572/22.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Απασχόλησης και Κοινωνικής Προστασίας, σχετικά με τη συμμετοχή των συνταξιούχων του Τ.Ε.Β.Ε. στην αγορά φαρμάκων κ.λπ. διαγράφεται λόγω κωλύματος του ερωτώντος Βουλευτή.
      Θα συζητηθεί η δεύτερη με αριθμό 575/22.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Μακεδονίας-Θράκης και Οικονομίας και Οικονομικών, σχετικά με τη λειτουργία της Εταιρείας Ύδρευσης Αποχέτευσης Θεσσαλονίκης, την πρόσληψη μόνιμου προσωπικού κ.λπ.. 
      Η επίκαιρη ερώτηση του κ. Τζέκη έχει ως εξής:
      «Η διοίκηση της Ε.Υ.Α.Θ. Α.Ε. στην πορεία ιδιωτικοποίησης της δημόσιας επιχείρησης, αντί να προβαίνει στις απαραίτητες προσλήψεις μόνιμου προσωπικού για τη σωστή λειτουργία της, παραχωρεί τομείς σε εργολάβους ιδιώτες (διϋλιστήρια, βιολογικό καθαρισμό).
      Για την υλοποίηση των στόχων αυτών, επειδή οι εργαζόμενοι αντιδρούν, χρησιμοποιεί αυταρχικές μεθόδους και κατασταλτικά μέτρα (σύλληψη συνδικαλιστή από το σπίτι του, απειλές, κλήσεις σε απολογία κ.α.).
      Η κατάσταση αυτή συνεχώς επιδεινώνεται, γιατί με την ακολουθούμενη πολιτική των ιδιωτικοποιήσεων που προώθησαν και προωθούν οι εκάστοτε κυβερνήσεις παρέδωσαν και αυτόν τον κοινωνικά ευαίσθητο τομέα, στην επιχειρηματική δραστηριότητα.
      Άλλωστε τα οικονομικά στοιχεία της Ε.Υ.Α.Θ. Α.Ε. σύμφωνα με πληροφορίες, έχουν παραδοθεί σε γαλλική πολυεθνική προκειμένου να προχωρήσει στην πλήρη εξαγορά της.
      Όμως, η εκμετάλλευση και παροχή νερού, ως κοινωνικού αγαθού, πρέπει να παρέχεται στο λαό αποκλειστικά από το δημόσιο σε χαμηλές τιμές και καλή ποιότητα.
      Θεωρούμε δε ότι είναι απαραίτητη η δημιουργία ενιαίου δημόσιου φορέα διαχείρισης των υδάτινων πόρων της χώρας μας.
      Ερωτώνται οι κύριοι Υπουργοί:
      Αν θα παρέμβει η κυβέρνηση για την αποκατάσταση της ομαλής-δημοκρατικής λειτουργίας της εταιρείας, αφού αυτή διορίζει τη διοίκηση της Ε.Υ.Α.Θ. Α.Ε. και αν θα σταματήσει τη διαδικασία εξαγοράς της Ε.Υ.Α.Θ. Α.Ε. από τη γαλλική πολυεθνική.
      Αν θα γίνουν και πότε οι απαραίτητες προσλήψεις μόνιμου προσωπικού με προτεραιότητα των εργαζομένων στους εργολάβους που έχουν αποκτήσει και εξειδίκευση».
      Στην επίκαιρη ερώτηση του κ. Τζέκη θα απαντήσει ο Υπουργός Μακεδονίας-Θράκης κ. Καλαντζής.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Σας ευχαριστώ, κύριε Πρόεδρε.
      Κύριε Τζέκη, μου δίνεται η ευκαιρία να σας ευχαριστήσω και εσάς γιατί σήμερα θα μπορέσω να βάλω ορισμένα πράγματα στη θέση τους. Θέτετε ένα θέμα για τις σχέσεις της διοίκησης με τους εργαζόμενους. Προσωπική μου θέση ήταν και παραμένει ότι όλα τα πράγματα στη ζωή και ιδιαίτερα στους εργασιακούς χώρους λύνονται με το διάλογο, με τη συνεργασία γιατί μόνο έτσι μπορούμε να φέρουμε τα καλύτερα αποτελέσματα τόσο για την εταιρεία όσο και για τους εργαζόμενους. Βέβαια αυτό είναι διαφορετικό από το να διεκδικούν μερικές φορές κάποιοι να κάνουν λόγο για συνδιοίκηση. Άλλο είναι η συνδιοίκηση που δεν είναι επιτρεπτή και άλλο είναι το ενδιαφέρον και ο αγώνας για τα δικαιώματα των εργαζομένων που ορθώς πρέπει να γίνεται.
      Δεύτερον, αναφέρεστε σε μια εταιρεία η οποία εδώ και χρόνια βρίσκεται στο Χρηματιστήριο. Η μετοχή της καθημερινά βρίσκεται στο ταμπλό. Καταλαβαίνετε ότι δεν είναι δυνατόν να υπάρχει παρέμβαση από το κράτος σε εισηγμένη  εταιρεία στο Χρηματιστήριο. Ήδη φέτος μπορώ να σας πω γι’ αυτήν την εταιρεία ότι είχε αύξηση του κύκλου εργασιών το 2005 σε σχέση με το 2004 κατά 9%. Το 2006 σε σχέση με το 2005 είχε αύξηση του κύκλου εργασιών κατά 9,6%. Τα κέρδη της εταιρείας μετά τους φόρους το 2005 ήταν 8,5 εκατομμύρια ευρώ ενώ το 2006 ήταν 9.640.000 ευρώ. Καταλαβαίνετε ότι μιλάμε για μια εταιρεία η οποία έχει προοπτικές. Και πρέπει όλοι εργαζόμενοι, διοίκηση, κράτος και φορείς να βοηθήσουν για να μπορέσει αυτή η εταιρεία να βρει το δρόμο της προς όφελος των πολιτών της Θεσσαλονίκης αλλά και της ευρύτερης περιοχής γιατί αυτή η εταιρεία επεκτείνεται και προς άλλα διαμερίσματα της Μακεδονίας.
      Μιλάτε για το θέμα των προσλήψεων και ορθώς. Όπως θα ξέρετε αυτή τη στιγμή στην εταιρεία εργάζονται πεντακόσια πενήντα ένα άτομα. Υπάρχει αίτημα από τη διοίκηση προς τα αρμόδια Υπουργεία να εγκριθεί ένας ικανός αριθμός προσλήψεων. Οι προσλήψεις, οι οποίες θα γίνουν μέσω του Α.Σ.Ε.Π. είναι μόνο δεκαοκτώ ατόμων. Η διαδικασία προχωράει ώστε αυτά τα δεκαοκτώ άτομα να προσληφθούν. Πρέπει να γνωρίζετε ότι έχει ολοκληρωθεί η παλιά προκήρυξη του 2003 και έχουν ήδη προσληφθεί φέτος ογδόντα άτομα ως μόνιμο προσωπικό. Δηλαδή ογδόντα συν δεκαοκτώ θα είναι εκατό άτομα περίπου νέου μόνιμου προσωπικού. 
      Από κει και πέρα είναι πάγια αρχή της εταιρείας, ιδιαίτερα τους καλοκαιρινούς μήνες όταν υπάρχει μεγάλο πρόβλημα να γίνονται συμβάσεις έργου για προγραμματισμένες προσλήψεις για την αντιμετώπιση έκτακτων αναγκών. Βέβαια από το 2004 είναι σίγουρο ότι ακολουθούνται οι νόμιμες διαδικασίες για τον τρόπο με τον οποίον πρέπει να γίνονται αυτές οι προσλήψεις. 
      Και θα συνεχίσω λέγοντας ότι μιλάτε για τη συμμετοχή της γαλλικής εταιρείας «Σουέζ» στο μετοχικό κεφάλαιο της Ε.Υ.Α.Θ.. Όπως γνωρίζετε η «Σουέζ» συμμετέχει με 4,87% μόνο στο μετοχικό κεφάλαιο της εταιρείας. Αυτό το 4,87% αγοράστηκε μέσω του Χρηματιστηρίου το 2002. Δεν είναι στην πρόθεση της Κυβέρνησης και της εταιρείας να παραχωρηθεί η διοίκηση και το μάνατζμεντ ή το πλειοψηφικό πακέτο στη «Σουέζ». Το σίγουρο είναι ότι θα γίνει αυτό το οποίο θα εξυπηρετήσει πάνω απ’ όλα τους πολίτες της Θεσσαλονίκης και κατά δεύτερον τα συμφέροντα της εταιρείας γιατί το συμφέρον της εταιρείας είναι και συμφέρον της ελληνικής οικονομίας, δηλαδή συμφέρον του ελληνικού λαού.
      ΠΡΟΕΔΡΕΥΩΝ (Γεώργιος Σούρλας): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Είναι γεγονός ότι η Ε.Υ.Α.Θ. αυτός ο δημόσιος οργανισμός Ύδρευσης και Αποχέτευσης Θεσσαλονίκης έχει εισαχθεί από την προηγούμενη κυβέρνηση στο Χρηματιστήριο. Εμείς είχαμε τονίσει τότε ότι άνοιγαν οι ασκοί του Αιόλου γι’ αυτή τη συγκεκριμένη εταιρεία γιατί θεωρούμε ότι το νερό ως κοινωνικό αγαθό δεν μπορεί να παραδίδεται στα χεριά κανενός ιδιώτη. Και δεν εφησυχάζουμε από το γεγονός που είπε σήμερα ο κύριος Υπουργός ότι η γαλλική πολυεθνική «Σουέζ» έχει το 4,87%.
      Κύριε Πρόεδρε, την προηγούμενη εβδομάδα αντιπροσωπεία της συγκεκριμένης γαλλικής πολυεθνικής εταιρείας ήταν στην έδρα της εταιρείας στη Θεσσαλονίκη και έκανε φύλλο και φτερό τα οικονομικά στοιχεία της συγκεκριμένης εταιρείας με την πρόθεση να εξαγοράσει μεγάλο πακέτο μετοχών. 
      Γνωρίζουμε όλοι πάρα πολύ καλά τι πρόκειται να συμβεί αν μία τέτοια πολυεθνική εταιρεία, που έχει βλέψεις και για τα Βαλκάνια και για τη Κεντρική-Ανατολική Ευρώπη, ελέγξει όλο τον υδάτινο πόρο της περιοχής. Από εκεί και μετά η μετοχοποίηση-ιδιωτικοποίηση έφερε και τις αντιδραστικές συμπεριφορές της διοίκησης, του διευθύνοντα συμβούλου προς τους εργαζόμενους, οι οποίοι αντιδρούν στην πορεία ιδιωτικοποίησης της εταιρείας. 
      Μάλιστα είχαμε, κύριε Πρόεδρε, και σύλληψη συνδικαλιστή μέσα στο σπίτι του, γιατί –λέει- μαζί με άλλους συνδικαλιστές κρέμασαν ένα πανό που μιλούσε κατά της διοίκησης που ήθελε να ιδιωτικοποιήσει την εταιρεία. Άρα, λοιπόν, βλέπουμε ότι ιδιωτικοποίηση σημαίνει απώλεια δικαιωμάτων των εργαζομένων, εργασιακά, ασφαλιστικά, ακόμα και δημοκρατικά. 
      Όσον αφορά βέβαια τις προσλήψεις είναι γεγονός ότι πολλοί τομείς της Ε.Υ.Α.Θ., όπως είναι ο βιολογικός καθαρισμός και τα διυλιστήρια, έχουν δοθεί στους εργολάβους. Οι εργολάβοι προσλαμβάνουν εργαζόμενους πραγματικά με συνθήκες εργασιακού Μεσαίωνα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα την ανοχή σας.
      Θα καταθέσω στα Πρακτικά για να δει και ο κύριος Υπουργός το Παράρτημα Σύμβασης του 2005. Είναι μεσαιωνικού χαρακτήρα! Επίσης, θέλω να καταθέσω το δελτίο Τύπου των εργαζομένων που απευθύνεται σ’ όλα τα κόμματα, που λέει ότι στο τελευταίο διοικητικό συμβούλιο έγιναν είκοσι δύο προσλήψεις ορισμένου έργου χωρίς να αναφέρεται το έργο. Η καταγγελία μάλιστα είναι ότι αυτοί θα καλύψουν πάγιες και διαρκείς ανάγκες.
      Εσείς μας είπατε ότι έχετε το αίτημα για πενήντα άτομα μόνιμο προσωπικό, ότι σας έδωσαν την υπόσχεση για δεκαοκτώ και εδώ βλέπουμε ότι το διοικητικό συμβούλιο πήρε απόφαση για είκοσι δύο προσλήψεις ορισμένου έργου, για να καλύψουν πάγιες και διαρκείς ανάγκες. Άρα, λοιπόν, πιστεύουμε ότι η Κυβέρνηση έχει σοβαρές ευθύνες για τις εξελίξεις στην Ε.Υ.Α.Θ. Α.Ε.. 
      Δεν μπορεί κανένα διοικητικό συμβούλιο, κανένας διευθύνων σύμβουλος να θεωρεί ότι αυτή η εταιρεία είναι «τσιφλίκι» του. Αυτός ο δημόσιος οργανισμός ανήκει στο λαό και εμείς γι’ αυτό λέμε –κύριε Πρόεδρε, κλείνω με αυτό- ότι είναι απαραίτητη πλέον η δημιουργία ενός ενιαίου δημόσιου φορέα διαχείρισης των υδάτινων πόρων της χώρας.  
      Στη συγκεκριμένη περίπτωση, να επανέλθουν όλες οι μετοχές στο δημόσιο, να μην είναι κανένας ιδιώτης μέσα για να έχουμε και φθηνό νερό. Γιατί, κύριε Πρόεδρε, είναι αλλεπάλληλες οι αυξήσεις στην Ε.Υ.Α.Θ. για την τιμή του νερού.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κ. Τζέκη.
      ΑΓΓΕΛΟΣ ΤΖΕΚΗΣ: Αν δείτε τις αποδείξεις, θα δείτε ότι πραγματικά είναι τιμές εξωφρενικές, που αποδεικνύουν τι; Ότι πρέπει να ανεβάσουμε το κέρδος της εταιρείας για να έχει στο Χρηματιστήριο μεγάλη αξία και να την αγοράσει μετά η πολυεθνική εταιρεία.
      Εμείς, κύριε Υπουργέ, σας λέμε ότι θα αντιδράσουμε ως κόμμα. Θα καλέσουμε και το λαό να αντιδράσει.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Ευχαριστώ, κύριε Πρόεδρε.
      Κύριε Τζέκη, κανενός «τσιφλίκι» δεν είναι ούτε η Ε.Υ.Α.Θ. ούτε οποιαδήποτε εταιρεία στην οποία είναι παρόν το κράτος. Είναι «τσιφλίκι» του ελληνικού λαού και μόνο του ελληνικού λαού. Αυτό ισχύει για κάθε ελληνική εταιρεία. 
      ΑΓΓΕΛΟΣ ΤΖΕΚΗΣ: Ο λαός δεν έχει καμμία παρέμβαση.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Δεν είναι ούτε των εργαζομένων, που εργάζονται στην Ε.Υ.Α.Θ. εννοώ, ούτε της διοίκησης ούτε κανενός. 
      ΑΓΓΕΛΟΣ ΤΖΕΚΗΣ: Οι εργαζόμενοι διεκδικούν τα δικαιώματά τους.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε τον Υπουργό. Ο Υπουργός σας άκουσε. 
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): «Τσιφλίκι» του ελληνικού λαού είναι καθετί που είναι περιουσία της Ελλάδος και του ελληνικού λαού. 
      ΑΓΓΕΛΟΣ ΤΖΕΚΗΣ: Δηλαδή, δικαιολογείτε…
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Είμαι ξεκάθαρος.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μην διακόπτετε τον Υπουργό. Δεν είναι σωστό. Ο Υπουργός σας άκουσε για τέσσερα λεπτά χωρίς καμμία διακοπή. Έχετε υποχρέωση να τον ακούσετε. Σας παρακαλώ πάρα πολύ, μην διακόπτετε. Δεν βοηθάει αυτό. 
      ΑΓΓΕΛΟΣ ΤΖΕΚΗΣ: Έχετε δίκιο, κύριε Πρόεδρε.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Τζέκη, απευθύνομαι σ’ έναν άνθρωπο και σ’ ένα κόμμα που έχει δώσει με τους αγώνες του –είτε συμφωνεί είτε διαφωνεί κάποιος- στοιχεία αγωνιστικότητας και προσφοράς. 
      Όταν αγωνίζεται κάποιος, κύριε Τζέκη –και το ξέρουν οι σύντροφοί σας- δεν έχει τη σιγουριά του αγώνα. Όταν κάποιος αγωνίζεται, ξέρει ότι ο αγώνας θα έχει και τίμημα. Το υπέστησαν μάλιστα πολλοί από τους δικούς σας ανθρώπους όλα αυτά τα χρόνια που αγωνίστηκαν. Βρέθηκαν σε φυλακές για τους αγώνες τους και γι’ αυτά που πίστευαν.
      Επίσης, κάποιοι συνάδελφοι θα πρέπει να ξέρουν πως όταν αναρτούν πανό που έχουν υβριστικά ή συκοφαντικά συνθήματα 
      –αφού είναι συκοφαντικά, σίγουρα δεν είναι σωστά- ότι αναλαμβάνουν και την ευθύνη των πράξεών τους. 
      ΑΓΓΕΛΟΣ ΤΖΕΚΗΣ: Το σύνθημα «Όχι, στην ιδιωτικοποίηση της Ε.Υ.Α.Θ.» είναι συκοφαντικό;
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Τζέκη, μου επιτρέπετε;
      Σας είπα πως όποιος αγωνίζεται δεν περιμένει να έχει αντιπαροχή. Οι αγώνες του λαού και των εργαζομένων και ιδιαίτερα των συνδικαλιστών δεν γίνονται με αντιπαροχές. Ξέρετε γιατί σας το λέω; Γιατί μιλάτε για τις προσλήψεις. Ξέρετε ότι ο τρόπος με τον οποίο γίνονταν προσλήψεις όλα τα προηγούμενα χρόνια ήταν με μια διαδικασία που δεν ήταν φανερή; 
      ΑΓΓΕΛΟΣ ΤΖΕΚΗΣ: Και τότε το καταγγέλλαμε, κύριε Υπουργέ.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Μου επιτρέπετε; Δεν αναφέρομαι σ’ εσάς. Αναφέρομαι σε πραγματικά γεγονότα και επιτρέψτε μου να ολοκληρώσω. Και αν διαφωνείτε, πείτε την άποψή σας.
      Λέω λοιπόν ότι ο τρόπος με τον οποίο γίνονταν οι προσλήψεις γνωρίζετε εξίσου καλά μ’ εμένα ότι δεν ήταν και ο καλύτερος κι ο καθαρότερος και ο διαυγέστερος. Αυτό προσπαθούμε να αποφύγουμε τώρα και θα το αποφύγουμε.
      Και δεύτερον, μιλάμε για τον τρόπο με τον οποίο δίνονται τα έργα σε εργολάβους. Όπως γνωρίζετε, την άλλη βδομάδα ολοκληρώνονται οι διεθνείς διαγωνισμοί που έγιναν για το βιολογικό καθαρισμό και το διυλιστήριο της Ε.Υ.Α.Θ.. Τέρμα οι αναθέσεις, κύριε Τζέκη! Μέχρι σήμερα όλοι μας και όλοι σας –και ορθώς-φωνάζαμε και αντιδρούσαμε γιατί συνεχίζεται αυτό το καθεστώς των αναθέσεων. Εδώ κάποιοι πονάνε, κάποιοι χάνουν. Το σίγουρο είναι ότι μετά από την επόμενη εβδομάδα κερδισμένος θα είναι ο ελληνικός λαός.
      Και λένε για τη δικαιοσύνη κάποιοι. Ό,τι κατηγγέλθη με δικιά μου εντολή βρίσκεται στη δικαιοσύνη, είτε πρόκειται για αναθέσεις είτε για κακή διαχείριση είτε για το οτιδήποτε. Τέσσερις υποθέσεις έχουν παραπεμφθεί στη Δικαιοσύνη. Ας περιμένουμε λοιπόν τα αποτελέσματα της δικαιοσύνης και τότε θα πάει ο «κάθε κατεργάρης στον πάγκο» του. Κανένας δεν είναι μόνιμος. Και καταλαβαίνετε τι εννοώ, κ. Τζέκη. Ας περιμένουμε όμως τη  Δικαιοσύνη να βγάλει την απόφασή της. 
      Και θα κλείσω με κάτι άλλο. Μιλάμε για τις προσλήψεις και λέτε εδώ να έχουν προτεραιότητα αυτοί οι οποίοι εργάζονται όλα τα προηγούμενα χρόνια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Σαφώς και πρέπει να μπουν κάποια μόρια προτεραιότητας σ’ αυτούς, αλλά, κύριε Τζέκη, στο ψωμί και στην εργασία δεν υπάρχει προτεραιότητα. Οι άξιοι και οι ικανοί υπάρχουν και ανήκουν σ’ όλους τους χώρους και σ’ όλα τα κόμματα και δεν θα πει ότι κάποιος που είναι νέος και καινούριος δεν μπορεί να έχει προσόντα καλύτερα και περισσότερα απ’ αυτόν που ήδη εργάζεται. Αν έχει περισσότερα και καλύτερα προσόντα αυτός ο καινούργιος, ο νέος, καταλαβαίνω -και θα συμφωνήσετε- ότι αυτός πρέπει να προσληφθεί κι όχι αυτός που έχει τη σιγουριά ή έχει βρει τον τρόπο τα προηγούμενα χρόνια, με τους τρόπους που γνωρίζαμε, να προσληφθεί «κλέβοντας» τη θέση από κάποιους άξιους που είχαν το δικαίωμα και δεν μπόρεσαν να εργαστούν. Η αξιοσύνη θα μετρηθεί και ο άξιος και ικανός θα προηγηθεί όπου και αν ανήκει, ό,τι και αν κάνει!
      Ευχαριστώ. 
      ΑΓΓΕΛΟΣ ΤΖΕΚΗΣ: Για τη «Σουέζ» δεν μας είπατε τίποτα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Οι ‘Ελληνες στη Διασπορά 15ος-21ος αι.»  καθώς και στους λοιπούς χώρους του Μεγάρου της Βουλής των Ελλήνων, σαράντα ένας μαθητές και μαθήτριες και τρεις συνοδοί - δάσκαλοι από το 9ο Δημοτικό Σχολείο Ρεθύμνου. 
      	Η Βουλή τους καλωσορίζει, τους εύχεται «Καλές σπουδές» και τους ενημερώνουμε ότι παρακολουθούν συνεδρίαση κοινοβουλευτικού ελέγχου, όπου στην Αίθουσα είναι οι Βουλευτές οι οποίοι ερωτούν, ελέγχουν την Κυβέρνηση και οι ερωτώμενοι Υπουργοί. 
      (Χειροκροτήματα απ’ όλες τις πτέρυγες της Βουλής)
      Εισερχόμαστε τώρα στη συζήτηση της τρίτης με αριθμό 573/22-5-2007 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Πολιτισμού, σχετικά με τη διαχείριση των αθλητικών εγκαταστάσεων και των παραλιακών εκτάσεων στην περιοχή του Ελληνικού. 
      	Αναλυτικότερα η επίκαιρη ερώτηση του κ. Κουβέλη έχει ως εξής:
      «Κάτοικοι και φορείς της παραλιακής περιοχής του Ελληνικού διαμαρτύρονται για τον τρόπο με τον οποίο γίνεται η διαχείριση των αθλητικών εγκαταστάσεων της περιοχής, καθώς και η οικιστική ανάπτυξη αυτής προς όφελος του δημόσιου συμφέροντος και των κατοίκων της περιοχής. 
      Αναφέρεται ότι χρόνια τώρα παραβιάζονται οι όροι με τους οποίους έγινε η παραχώρηση της περιοχής από το Υπουργείο Οικονομίας και Οικονομικών προς τη Γενική Γραμματεία Αθλητισμού (Γ.Γ.Α.).
      	Ειδικότερα επισημαίνεται ότι ενώ στο παραχωρητήριο αναφέρεται ότι «τμήματα της περιοχής μπορεί να παραχωρούνται μόνο σε νομικά πρόσωπα εποπτευόμενα από την Γ.Γ.Α. και σε καμμία περίπτωση σε ιδιώτες», στην παραλιακή περιοχή έχουν αναπτυχθεί και δραστηριοποιούνται επιχειρηματικές δραστηριότητες τέτοιας μορφής, οι οποίες αφενός αποκλείουν την πρόσβαση των πολιτών και περιορίζουν τη δημόσια χρήση και αφετέρου γίνονται καθ’ υπέρβαση του ισχύοντος παραχωρητηρίου και με την ανοχή της διοίκησης του Ε.Α.Κ.Ν. Άγιος Κοσμάς.
      Επειδή συνεχίζεται η κατάσταση αυτή της άναρχης δόμησης, καθώς και η ανεξέλεγκτη και προκλητική εμπορική ανάπτυξη της περιοχής της παράλιας ζώνης, με αποτέλεσμα να προσβάλει βαρύτατα το περιβάλλον και υποβαθμίζει την περιοχή, γεγονός για το οποίο κινητοποιούνται οι δημότες του Ελληνικού και ο Δήμαρχος της περιοχής πραγματοποιεί απεργία πείνας,
      Ερωτάται ο κύριος Υπουργός:
      1. Ποια είναι η θέση του Υπουργείου για τα εκτελούμενα έργα στην περιοχή του  Ε.Α.Κ.Ν. Άγιου Κοσμά, καθώς και την ανάπτυξη των επιχειρηματικών δραστηριοτήτων που αναπτύσσονται στην περιοχή με την ανοχή της διοίκησης του Ε.Α.Κ.Ν. Άγιου Κοσμά, σε βάρος της ποιότητας ζωής των κατοίκων και της περιοχής;
      2.  Σε ποιες συγκεκριμένες ενέργειες προτίθεται να προβεί προκειμένου η παράλια ζώνη της περιοχής του Ελληνικού να λειτουργεί ως χώρος ανοικτός και ελεύθερος προς χρήση και αναψυχή των πολιτών;» 
      	Στην επίκαιρη ερώτηση του κ. Κουβέλη θα απαντήσει ο Υφυπουργός Πολιτισμού κ. Ορφανός.
      Κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, το δικαίωμα της ελεύθερης πρόσβασης των πολιτών στον αιγιαλό είναι συνταγματικά κατοχυρωμένο, αναπαλλοτρίωτο και η υποχρέωση της πολιτείας να προασπίσει αυτό το δικαίωμα είναι συγκεκριμένη. Αυτή είναι μια γενική αρχή, την οποία σεβόμεθα. 
      Ιδιαίτερα δε στην περίπτωση του χώρου του Αγίου Κοσμά, όπου έχουν προηγηθεί και άλλες ανάλογες ερωτήσεις, ισχύουν τα εξής:
      Πρώτον, υπάρχει ελευθερία πρόσβασης όλη την ημέρα, σε οποιοδήποτε σημείο του Αγίου Κοσμά από τους πολίτες, από το να περπατήσουν, να κολυμπήσουν αν εκτιμούν ότι τους αρέσει, να αθληθούν, εφ’ όσον αυτός είναι ο στόχος τους, αλλά καμμία πόρτα δεν είναι κλειστή για κανέναν. Όλοι μπορούν, όλη την ημέρα. Αν εννοούν τη νύχτα που κλείνουν οι πόρτες, φαντάζομαι ότι δεν είναι αυτό το ζητούμενο γιατί πρέπει να προστατεύσουμε και το συγκεκριμένο χώρο, την περιουσία πάλι των ιδίων των Ελλήνων πολιτών που με χρήματά τους έχει διαμορφωθεί ο χώρος εκεί για τις αθλητικές χρήσεις.
      Δεύτερον, υπάρχουν κάποιες συμβάσεις. Καμμία από τις συμβάσεις αυτές δεν έχει ξεκινήσει με τη συγκεκριμένη διοίκηση του Εθνικού Αθλητικού Κέντρου Νεότητας του Αγίου Κοσμά. Έχουν ελεγχθεί από το Ελεγκτικό Συμβούλιο της Γενικής Γραμματείας Αθλητισμού από πλευράς νομιμότητας. Δεν πάσχουν. Η διαδικασία προβλέπεται. 
      Όσον δε αφορά το συγκεκριμένο ζητούμενο, σε ένα από τα παραχωρητήρια που αναφέρετε ότι η χρήση αφορά αθλητική κίνηση, αυτό υιοθετείται, διότι από τις δυο ουσιαστικές συμβάσεις που υπάρχουν η μια αφορά τη λειτουργία κάρτινγκ και η δεύτερη τη χρήση της πλαζ για αθλητισμό. Καταλαβαίνουμε, λοιπόν, ότι έχουμε συμβάσεις, οι οποίες υιοθετούνται καθαρά από τη νομική διαδικασία. 
      Υπάρχει και ένα τρίτο στοιχείο. Το 2001 παραχωρήθηκε στο Δήμο Ελληνικού, με μια συγκεκριμένη σύμβαση, ο χώρος ο οποίος βρίσκεται μπροστά στον Άγιο Κοσμά στην ΑΝ.Ε.Λ., Αναπτυξιακή Ελληνικού –από την ονομασία του Δήμου- όπου προεβλέπετο η διαχείριση του συγκεκριμένου χώρου επ’ ωφελεία του Δήμου Ελληνικού και των κατοίκων. 
      Αναφέρεται ότι θα εξυπηρετηθούν οι κοινωνικές και αθλητικές ανάγκες, θα χρησιμοποιηθεί ο χώρος για την εξυπηρέτηση ολυμπιακών αθλημάτων, θα προκύψει όφελος από την συνεκμετάλλευση του αναψυκτηρίου που υπάρχει και θα υπάρξει ανάπτυξη της περιοχής, θέσεις εργασίας κ.λπ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Να σας πληροφορήσω –πιθανολογώ ότι το ξέρετε- ότι η Αναπτυξιακή παραχώρησε το χώρο σε αθλητικό σωματείο θεωρητικά, αλλά η πρόσβαση την οποία διεκδικούσε για τους πολίτες δεν υπάρχει γιατί ο Δήμος Ελληνικού, όχι η νυν δημοτική αρχή, τον παραχώρησε και τον έκλεισαν. Μόνο στο συγκεκριμένο χώρο δεν υπάρχει πρόσβαση, τον οποίο έχουν παραχωρήσει οι ίδιοι οι άνθρωποι του Δήμου Ελληνικού και βέβαια είναι και η πλαζ η οποία λειτουργεί με εισιτήριο, είναι οργανωμένη κάτω από τους κανόνες αυτής της συγκεκριμένης διαδικασίας.
      Τι θέλω να πω σε αυτό το πρώτο μέρος της απαντήσεως, κύριε συνάδελφε. Το κομμάτι, το οποίο λειτουργεί κάτω από τον έλεγχο της διοίκησης του Αγίου Κοσμά, επιτρέπει την ελεύθερη πρόσβαση στους πάντες. Έχω εδώ μαζί μου αεροφωτογραφίες απ’ όλα τα σημεία. Είναι ορατό ότι υπάρχει πρόσβαση, μπροστά στο κάρτινγκ, μπροστά στις εγκαταστάσεις, δεν υπάρχει δηλαδή σημείο στο οποίο δεν μπορούν να πάνε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ ολοκληρώστε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν υπάρχουν δυο συμβάσεις, οι οποίες δεν αφορούν κέντρα διασκέδασης.
      Ένα άλλο σημείο είναι ότι αναφέρεστε σε κάποιες κατασκευές. Δεν υπάρχει καμία κατασκευή. Δεν κατασκευάζεται τίποτα. Η νυν διοίκηση ό,τι υπάρχει το βρήκε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα στη δευτερολογία σας. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Στη δευτερολογία θα πω μερικές σκέψεις για το πώς βλέπουμε το μέλλον της περιοχής. 
      ΠΡΟΕΔΡΕΥΩΝ (Γεώργιος Σούρλας): Ο αγαπητός συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Κύριε Υπουργέ, πρέπει να σας πω να μην περιοριστείτε στις αεροφωτογραφίες, αλλά να περιδιαβείτε την περιοχή, όπως έχω πράξει ο ίδιος…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έχω πάει πάρα πολλές φορές.
      ΦΩΤΗΣ ΚΟΥΒΕΛΗΣ: …για να διαπιστώσετε ότι τείχη έχουν σηκωθεί στην περιοχή και εμποδίζουν την ελεύθερη πρόσβαση των πολιτών στον αιγιαλό και στην παραλία. 
      Το δεύτερο που θέλω να σας επισημάνω είναι το εξής: Ένας Δήμαρχος, ο κ. Κορτζίδης για όγδοη μέρα απεργεί και του συμπαραστέκονται όλοι οι Δήμαρχοι της Αθήνας και της Αττικής. Και ξέρετε γιατί; Διότι, κύριε Υπουργέ, σιδερόφρακτα τείχη –επαναλαμβάνω- έχουν σηκωθεί, ποικιλώνυμα ιδιωτικά συμφέροντα λυμαίνονται την περιοχή, δύο αντιδήμαρχοι έχουν δαρεί ανηλεώς από μπράβους νυκτερινών κέντρων ...
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μα, δεν υπάρχουν νυκτερινά κέντρα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε στη δευτερολογία σας.
      ΦΩΤΙΟΣ ΚΟΥΒΕΛΗΣ: … και οι πολίτες, κύριε Υπουργέ, στην ευρύτερη περιοχή –και όχι μόνο- του Ελληνικού διαμαρτύρονται και κινητοποιούνται.
      Τι θα κάνετε με όλα αυτά; Δεν μου αρκεί το γεγονός ότι παρεχωρήθησαν παρανόμως από τις προηγούμενες κυβερνήσεις. Βεβαίως, υπήρξαν πράξεις και παραλείψεις, οι οποίες δημιούργησαν αυτή την απαράδεκτη κατάσταση. Το ζητούμενο είναι σήμερα τι κάνουμε.
      Δεν έχετε διαπιστώσει ότι η ευρύτερη περιοχή της Αθήνας δεν έχει θαλάσσιο μέτωπο, ότι κοιτάει προς το εσωτερικό της πόλης και όχι προς τη θάλασσα, γιατί δεν μπορεί να έχει πρόσβαση ο πολίτης εκεί; Αυτά είναι υπαρκτά ζητήματα. Είναι ζητήματα, τα οποία έχουν σχέση με το περιβάλλον, με τα δικαιώματα των πολιτών, με τα δικαιώματα της Τοπικής Αυτοδιοίκησης.
      Κύριε Υπουργέ, μην αναφέρεστε σε κάποιες συμβάσεις, οι οποίες μπορεί να έχουν νομοτυπικά ορθά χαρακτηριστικά, αλλά σας βεβαιώνω επί της ουσίας είναι παράνομες. Τι θα γίνει; Θα αποδώσετε την πλαζ του Αγίου Κοσμά στο Δήμο Ελληνικού; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Για να τη νοικιάσει στους ιδιώτες;
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, μη διακόπτετε τον κ. Κουβέλη.
      ΦΩΤΙΟΣ ΚΟΥΒΕΛΗΣ: Όχι. Ο Δήμος Ελληνικού θέλει να έχει την πλαζ του Αγίου Κοσμά για να την παραχωρεί στους δημότες και οι δημότες να έχουν την ελεύθερη πρόσβαση, την οποία από το Σύνταγμα δικαιούνται και το οποίο Σύνταγμα παράνομα παραβιάζεται όχι μόνο στο Ελληνικό.
      Την περίπτωση Καλυβίων δεν την ξέρετε, κύριε Υπουργέ; Δεν έχουμε εκεί παρανομίες; Δεν έχουμε ποικιλώνυμα συμφέροντα, τα οποία ενισχύονται και τροφοδοτούνται και από τα διάφορα πολιτικά κέντρα;
      Τι θα κάνετε με το χώρο του carting και με τα δικαιώματα που εγείρει η γνωστή Λέσχη Φίλων carting «ΛΕΦΚΑ»; Η παρακαθήμενη κυρία Υπουργός πήγε να συμπαρασταθεί στον απεργό Δήμαρχο,  κ. Κορτζίδη και ορθώς έπραξε, αλλά η συμπαράσταση δεν μπορεί να περιορίζεται εκεί. Συμπαράσταση σημαίνει άρση της παρανομίας και παραχώρηση της συγκεκριμένης πλαζ στο Δήμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο Δήμος δεν θέλει να κερδοσκοπήσει. Ο Δήμαρχος δεν απεργεί για κάποια κερδοσκοπία και για κάποια ανάθεση σε ιδιωτική επιχείρηση. Ο Δήμαρχος, ο Δήμος, οι δημότες κινητοποιούνται διότι θέλουν να πάρουν στα χέρια τους αυτό που δικαιούνται από το Σύνταγμα. Και οφείλετε εδώ ευθέως να πείτε: Θα παραχωρήσετε την πλαζ του Αγίου Κοσμά στο Δήμο Ελληνικού; 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κουβέλη.
      ΦΩΤΙΟΣ ΚΟΥΒΕΛΗΣ: Θα παραχωρήσετε το χώρο του carting στο Δήμο Ελληνικού; 
      Αυτές είναι οι καθαρές πράξεις που πρέπει να πράξετε. Οτιδήποτε άλλο αποτελεί υπεκφυγή και αποτελεί, αν θέλετε, συμμετοχή σε ανοχές, σε παραλείψεις και σε αρνητικές πράξεις που υπήρξαν αναφορικά με τη λεηλασία του συγκεκριμένου χώρου, του συγκεκριμένου περιβάλλοντος.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Κουβέλη.
      Κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, είναι φανερό ότι η συζήτηση της ερώτησης στην πρώτη φάση απαντήθηκε. Ο κύριος συνάδελφος επέκτεινε το θέμα ευρύτερα.
      Η θέση μας είναι δεδομένη. Ξεκίνησα με τη δήλωσή μου ότι ο αιγιαλός, η παραλία ανήκει στους πολίτες. Θα κάνω, λοιπόν, ό,τι είναι απαραίτητο να αποδοθεί στους πολίτες. Αλλά μιλάμε και για οργανωμένες πλαζ, οι οποίες έχουν διαχείριση και έχουν και εισιτήριο ...
      ΑΓΓΕΛΟΣ ΤΖΕΚΗΣ: Που εκεί δεν μπορεί να πάει, όμως ...
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δηλαδή, ποια είναι η βασική αντίρρηση; Εάν αποφασίζουμε ότι αναλαμβάνει ο Δήμος όλα τα έξοδα, να συντηρεί κ.λπ., να δούμε τη συνολική διαδικασία για το πώς μπορεί να το κάνει.
      Δεύτερον, εκεί που δόθηκε στο Δήμο, κύριε συνάδελφε, είδαμε την λειτουργία. Έκλεισε τις πόρτες για τους δημότες! Αυτό που σήμερα επικαλείται ο νυν Δήμαρχος, οι προηγούμενοι το απαλλοτρίωσαν ως δικαίωμα.
      Εγώ, λοιπόν, έχοντας θητεύσει δώδεκα χρόνια στην Τοπική Αυτοδιοίκηση και κατανοώντας τον τρόπο αντίδρασης …
      ΦΩΤΗΣ ΚΟΥΒΕΛΗΣ: Εγώ μιλάω για το συγκεκριμένο δήμαρχο και το συγκεκριμένο δημοτικό συμβούλιο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν υπάρχει αντίρρηση, ούτε η συζήτηση γίνεται για το συγκεκριμένο δήμαρχο. Γίνεται επί των δεδομένων. 
      Κατανοώ, λοιπόν, τον τρόπο αντίδρασής του. Θα έχουμε τις κατάλληλες συζητήσεις μαζί. Γνωρίζετε πάρα πολύ καλά ότι υπάρχει ανοικτό μυαλό για συζήτηση και δεν έχει γίνει με το Υφυπουργείο καμιά συζήτηση μέχρι τώρα. Δύο φορές που ο κ. Δήμαρχος ήρθε στο Υφυπουργείο, είδε το γενικό διευθυντή, συζήτησε άλλα θέματα, εκτός από το συγκεκριμένο και μετά έκανε απεργία πείνας. 
      ΦΩΤΗΣ ΚΟΥΒΕΛΗΣ: Μα, υπάρχει αλληλογραφία, κύριε Υπουργέ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τι αλληλογραφία υπάρχει; Ήρθε και δεν συζήτησε, κύριε συνάδελφε. Δύο φορές στο Υπουργείο έθεσε άλλα θέματα τεχνικού χαρακτήρα που αφορούν το δήμο και δεν συζήτησε με τον αρμόδιο γενικό διευθυντή. 
      ΦΩΤΗΣ ΚΟΥΒΕΛΗΣ: Έχω το υπόμνημα του, κύριε Υπουργέ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καταλαβαίνουμε, λοιπόν, ότι αν υπάρχει ένα κομμάτι εντυπώσεων, είναι και αυτό μέσα στο παιχνίδι. Εμείς, όμως και εγώ προσωπικά ενδιαφέρομαι για την ουσία. Θα κάνω ό,τι είναι απαραίτητο και όπου μπορεί να αποδοθεί ο χώρος, να αποδοθεί άμεσα.
      Δηλώνω και πάλι, παρουσία των συναδέλφων, ότι δεν υπάρχει σημείο του Εθνικού Αθλητικού Κέντρου Νεότητας του Αγίου Κοσμά που δεν είναι προσβάσιμο στους πολίτες όλη τη μέρα και με όποια διαδικασία θέλουν, είτε του περιπάτου είτε της άθλησης είτε για να κάνουν εκδρομή. 
      Και να πούμε ακόμα ότι αυτή τη στιγμή είναι σε εξέλιξη ένας σχεδιασμός      -γιατί νομίζω ότι αυτό μπήκε στο τραπέζι- για τη μετατροπή του όλου χώρου σε χώρο μαζικής άθλησης, αναζητώντας τους τρόπους για το πώς θα μεταφέρουμε το κέντρο υψηλής ανάπτυξης αθλητισμού που υπάρχει στην περιοχή. Υπάρχει ένας σχεδιασμός σε συνεργασία με το Υ.ΠΕ.ΧΩ.Δ.Ε. Η παριστάμενη Υπουργός ξέρει ότι γίνεται μία μελέτη που αφορά όλο το θαλάσσιο μέτωπο που ξεκινά από το Στάδιο «Ειρήνης και Φιλίας» μέχρι τη Βουλιαγμένη. 
      Άρα, λοιπόν, είμαστε στην  ίδια κατεύθυνση. Θα κάνουμε τις απαραίτητες συζητήσεις για να έχουμε και την άποψη της τοπικής αυτοδιοίκησης, με στόχο αυτό που ανήκει στους πολίτες να μη δίνεται σε κανέναν άλλο. 
      Ευχαριστώ. 
      ΑΓΓΕΛΟΣ ΤΖΕΚΗΣ: Πάντως δεν υπάρχει παραλία που να μην είναι στα οργανωμένα συμφέροντα πλέον, όχι μόνο εδώ, αλλά και στη Χαλκιδική. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Επίκαιρες Ερωτήσεις δεύτερου κύκλου. 
      Η με αριθμό 574/22-5-2007 επίκαιρη ερώτηση του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τη μίσθωση δηζελοκίνητων αυτοκινηταμαξών από τον Ο.Σ.Ε. διαγράφεται, λόγω κωλύματος του κυρίου Υπουργού. 
      Ολοκληρώθηκε η συζήτηση των επικαίρων ερωτήσεων.    
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 65/31/9-5-2007 επίκαιρη επερώτηση των Βουλευτών του ΠΑ.ΣΟ.Κ κυρίων Χρήστου Παπουτσή, Παναγιώτη Σγουρίδη, Απόστολου Κατσιφάρα, Παναγιώτη Ρήγα, Αντωνίας (Τόνιας) Αντωνίου, Γεωργίου Ανωμερίτη, Χρυσής Αράπογλου, Ευάγγελου Αργύρη, Δημητρίου Βαρβαρίγου, Δημητρίου Γεωργακόπουλου, Αγγελικής (‘Αντζελας) Γκερέκου, Ιωάννη Διαμαντίδη, Ιωάννη Δριβελέγκα, Ροδούλας Ζήση, Μιχαήλ Καρχιμάκη, Βασιλείου Κεγκέρογλου, Ιωάννη Κουτσούκου, Ιωάννη Μανιάτη, Στυλιανού  Ματζαπετάκη, Αθανασίας Μερεντίτη, Εμμανουήλ ‘Οθωνα, Αθανάσιου Παπαγεωργίου, Ευάγγελου Παπαχρήστου, Ιωάννη Παρασκευά, Δημητρίου Πιπεργιά, Αναστασίου Σιδηρόπουλου, Ιωάννη Σκουλά, Εμμανουήλ Στρατάκη, Ελπίδας Τσουρή, Απόστολου-Αθανάσιου Τσοχατζόπουλου, Γεώργιου Φλωρίδη, Νικολάου-Φώτιου Χατζημιχάλη, Νικολάου Χριστοδουλάκη και Αναστασιου Χωρέμη προς την κ.λπ. προς την Υπουργό Τουριστικής Ανάπτυξης, σχετικά με το θέμα της τουριστικής ανάπτυξης. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο τον κ. Μιλτιάδη Βαρβιτσιώτη. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Παναγιώτη Σγουρίδη. 
      Ο Πρόεδρος του Συνασπισμού κ. Αλέξανδρος Αλαβάνος ορίζει ως Κοινοβουλευτική Εκπρόσωπο την κ. Ασημίνα Ξηροτύρη- Αικατερινάρη. 
      Το λόγο έχει ο πρώτος επερωτών κ. Χρήστος Παπουτσής. 
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, επιτρέψτε μου κατ’ αρχάς να στραφώ προς την κυρία Υπουργό και να της πω ότι διαισθάνομαι ότι προσέρχεται στη Βουλή σήμερα με ανάμεικτα συναισθήματα. 
      Από τη μία μεριά, πρέπει να αισθάνεστε πολύ τυχερή, κυρία Υπουργέ, που πέραν του Ταμείου των Ξενοδοχοϋπαλλήλων δεν έχετε στο χώρο ευθύνης σας δομημένα  ομόλογα. Από την άλλη, είμαι βέβαιος ότι αισθάνεστε ιδιαίτερη αμηχανία, καθώς ο συνάδελφος σας Υπουργός Οικονομικών, κ. Αλογοσκούφης, αρνείται για ογδοηκοστή μέρα σήμερα να δώσει στη δημοσιότητα τις λεπτομέρειες των συμβάσεων για τα δομημένα ομόλογα, την καταλήστευση των ταμείων των ασφαλισμένων της χώρας. 
      Είμαι βέβαιος, κυρία Υπουργέ, ότι συναισθάνεστε το βάρος της ευθύνης του Πρωθυπουργού και της Κυβέρνησης για το μεγαλύτερο πολιτικό και οικονομικό σκάνδαλο που γνώρισε η χώρα μετά τη Μεταπολίτευση, μια πανθομολογούμενη απάτη με πρωταγωνιστές με ονοματεπώνυμο, με κομματική ταυτότητα, με διευθύνσεις και με ισχυρές διασυνδέσεις. 
      Βεβαίως, εσείς έχετε την ευθύνη ενός τομέα εξαιρετικής σημασίας για την οικονομία της χώρας, γιατί ο τουρισμός αποτελεί έναν από τους βασικούς πυλώνες της οικονομικής ανάπτυξης της Ελλάδας. 
      Με τους Ολυμπιακούς Αγώνες του 2004 δημιουργήθηκε μια τεράστια υπεραξία για τη χώρα ως αποτέλεσμα της πολύχρονης συστηματικής προσπάθειας των κυβερνήσεων του ΠΑ.ΣΟ.Κ.. Αναδείχθηκε η εικόνα της χώρας μας με υποδομές, σε συνδυασμό με μια κοινωνία που είχε την ικανότητα και απέδειξε ότι είχε και αποτελεσματικότητα για να ανταποκριθεί στις πιο υψηλές απαιτήσεις διεξαγωγής διεθνών δραστηριοτήτων. 
      Οι οδικοί άξονες, το αεροδρόμιο, το μετρό, ο εκσυγχρονισμός των λιμανιών, η Εγνατία και η Αττική Οδός, ο προαστιακός σιδηρόδρομος, ο εκσυγχρονισμός των ξενοδοχειακών και τουριστικών επιχειρήσεων έβαλαν τα θεμέλια για μια ισχυρή και ποιοτική τουριστική ανάπτυξη.
      Δυστυχώς, όμως, η δυναμική που είχε δημιουργηθεί ανεκόπη. Και ανεκόπη χωρίς να αξιοποιηθεί η υπεραξία των Ολυμπιακών Αγώνων στον υψηλότερο δυνατό  βαθμό. 
      Η  Κυβέρνηση της Νέας Δημοκρατίας, με την αδράνεια και την αναποτελεσματικότητα σε όλους τους τομείς, έχει εγκλωβίσει την οικονομία της χώρας  μας και φυσικά έχει εγκλωβίσει και τον ισχυρότερο πόλο της οικονομίας μας, τον τουρισμό. 
      Η Κυβέρνηση του κ. Καραμανλή έχει αποκλειστικά την ευθύνη για το γεγονός ότι χάνουμε αυτό που είπα προηγουμένως, δηλαδή την ευκαιρία να εκμεταλλευθούμε στο μεγαλύτερο δυνατό βαθμό την υπεραξία των Ολυμπιακών Αγώνων. Σήμερα που μιλούμε, η υπεραξία για την ολυμπιακή πρωτεύουσα, για την πρωτεύουσα της χώρας μας, την Αθήνα, απουσιάζει ουσιαστικά από την ενημερωτική εκστρατεία και την καμπάνια στο εξωτερικό. Και αυτό είναι ευθύνη της Κυβέρνησης, της Κυβέρνησης του κ. Καραμανλή, γιατί είναι επιλογή της Κυβέρνησης να μην αναδειχθεί η Αθήνα, δηλαδή η ολυμπιακή πρωτεύουσα, στον τουριστικό σχεδιασμό και στην τουριστική καμπάνια.
      Με τις κατάλληλες υποδομές που αναπτύχθηκαν με αφορμή τους Ολυμπιακούς Αγώνες, σήμερα που μιλάμε, η Αθήνα θα μπορούσε άνετα να διεκδικήσει μια από τις πρώτες θέσεις του συνεδριακού τουρισμού ή του City Breaks. Αυτό θα μπορούσε να γίνει και με τις εγκαταστάσεις της για τον αθλητικό τουρισμό. Αυτό θα μπορούσε να γίνει επίσης και στην Πάτρα, στη Θεσσαλονίκη και στο Ηράκλειο. Χρειάζεται όμως δουλειά βάσης. Χρειάζεται σχέδιο, προγραμματισμός και όχι απλώς μύθοι και παραισθήσεις. Οι Ολυμπιακοί πέτυχαν και στον τουριστικό τομέα, γιατί η τουριστική προετοιμασία ήταν άψογη, αυτό ακριβώς που λείπει σήμερα από την Κυβέρνηση, δηλαδή ο προγραμματισμός και η προετοιμασία. 
      Σε μια περίοδο που ο ανταγωνισμός στον τομέα του τουρισμού σε παγκόσμιο επίπεδο κάθε χρόνο γίνεται εντονότερος, η Ελλάδα οφείλει να αναδείξει τα συγκριτικά της πλεονεκτήματα αναβαθμίζοντας ταυτόχρονα την εικόνα της. Η χώρα μας πρέπει να αναδείξει τις δυνατότητές της για την προώθηση των εναλλακτικών μορφών τουρισμού, δημιουργώντας παράλληλα νέα προϊόντα που θα προσελκύσουν μεγαλύτερο αριθμό επισκεπτών από το εξωτερικό. Έχουμε επιπλέον τις αλλαγές του κλίματος που έρχονται ως αποτέλεσμα του φαινομένου του θερμοκηπίου. Όμως, αυτές οι αλλαγές επηρεάζουν σε μεγάλο βαθμό τους σχεδιασμούς για την οικονομική ανάπτυξη του μέλλοντος. Επηρεάζουν τις επιλογές για την επενδυτική δραστηριότητα σε διάφορους τομείς, μεταξύ των οποίων φυσικά και ο τουρισμός.
      Απαιτείται, λοιπόν, η υλοποίηση μιας στρατηγικής τουριστικής ανάπτυξης με σεβασμό στο περιβάλλον, η ολόπλευρη υποστήριξη της ανταγωνιστικότητας της τουριστικής βιομηχανίας, όπως επίσης απαιτούνται και διαρκείς και αυστηροί έλεγχοι της ποιότητας των προσφερόμενων υπηρεσιών και των τιμών. Η Ελλάδα χρειάζεται μια μακροχρόνια πολιτική τουριστικής ανάπτυξης προσφέροντας δώδεκα μήνες το χρόνο τουριστικό προϊόν, αλλά τουριστικό προϊόν με ισχυρή ταυτότητα και με αναγνωρισιμότητα και βιώσιμο στο βάθος του χρόνου, σε πολλούς ανταγωνιστικούς συνδυασμούς ποιότητας και τιμής έναντι άλλων χωρών. 
      Και αυτό μπορούμε να το πετύχουμε. Η Ελλάδα μπορεί να πετύχει τουρισμό δώδεκα μήνες το χρόνο που είναι ο στόχος μας, μπορεί να επεκτείνει την τουριστική περίοδο, αλλά πρέπει να διευρύνει τον τουρισμό μας γεωγραφικά. Και πέρα από τις κατάλληλες υποδομές, η βάση γι’ αυτήν την ανάπτυξη είναι οι ίδιοι οι Έλληνες, οι Έλληνες πολίτες, οι οποίοι όμως υστερούν σημαντικά σε σχέση με τους υπόλοιπους Ευρωπαίους στο δικαίωμα για διακοπές και για ελεύθερο χρόνο, αυτό δηλαδή που αποκαλούμε ποιότητα ζωής. 
      Δυστυχώς και σ' αυτόν τον τομέα η Κυβέρνηση της Νέας Δημοκρατίας δεν μπορεί και δεν θέλει να διευρύνει αυτό το δικαίωμα σε όλα τα κοινωνικά στρώματα και σε όλες τις ηλικίες. 
      Όσο διατηρείται χαμηλά η συμμετοχή των Ελλήνων στην τουριστική οικονομία τόσο καθίσταται δυσκολότερη η επίτευξη του στόχου του δωδεκάμηνου τουρισμού για ολόκληρη την Ελλάδα. Απαιτείται, λοιπόν, σχεδιασμός και προσανατολισμός ευρύτερος που να παίρνει και άλλα κριτήρια υπ’ όψιν του και πάνω απ’ όλα απαιτείται προσανατολισμός των μεγάλων επενδύσεων σε νέες περιοχές της χώρας, έτσι ώστε να δημιουργούνται οικονομίες κλίμακος. Γιατί η υποστήριξη των μικρών και μεσαίων επιχειρήσεων του τουριστικού τομέα αποτελεί βασική προϋπόθεση για την ισόρροπη ανάπτυξη και τη διατήρηση των συγκριτικών πλεονεκτημάτων και των ιδιαίτερων χαρακτηριστικών του ελληνικού τουρισμού. 
      Η ολόπλευρη προώθηση και η υποστήριξη των εναλλακτικών μορφών τουρισμού είναι βέβαιο ότι θα προσδώσει μεγάλη δυναμική στην τοπική και στην περιφερειακή ανάπτυξη. Σε αυτήν ακριβώς την κατεύθυνση είναι αναγκαία μια ευρύτερη συμφωνία, αλλά και η υποστήριξη των τουριστικών επενδύσεων από τους φορείς της Αυτοδιοίκησης και τους τοπικούς, επιχειρηματικούς και εμπορικούς φορείς. 
      Το αποτέλεσμα για τις τοπικές κοινωνίες -εκεί που υπάρχει συναίνεση για μεγάλες επενδύσεις, εκεί που υπάρχει συναίνεση και συζήτηση για την προώθηση των εναλλακτικών μορφών τουρισμού- θα είναι όχι μόνο πολύ μεγάλο, αλλά θα φανεί και πάρα πολύ γρήγορα. 
      Ιδιαίτερη, όμως, μέριμνα πρέπει να ληφθεί για την προσφορά της οργανωμένης τουριστικής κατοικίας για αγορά ή για ενοικίαση σε διεθνείς πελάτες, σε ξένους πελάτες για μόνιμη ή ημιμόνιμη διαβίωση στη χώρα μας. Και εδώ έχουμε την ισπανική εμπειρία, την οποία πρέπει να αξιολογήσουμε ως αρνητική εμπειρία, γιατί αυτή η εμπειρία προσφέρεται για να αποφεύγουμε την υπερεκμετάλλευση της φύσης, την τσιμεντοποίηση ολόκληρων περιοχών, την καταπάτηση του αιγιαλού και της παραλίας και τελικά την ακύρωση των συγκριτικών πλεονεκτημάτων της χώρα μας, πλεονεκτήματα μοναδικά, καθώς περιλαμβάνουν έναν εξαίρετο συνδυασμό κλίματος, καθαρής θάλασσας, μεγάλη ποικιλία ακτογραμμής, ιδιαίτερη παράδοση κατά περιοχές και μοναδικό πολιτιστικό πλούτο. 
      Οι επιλογές της τουριστικής ανάπτυξης και ιδιαίτερα οι τουριστικές παραθεριστικές κατοικίες πρέπει να θωρακίζονται σε κάθε περίπτωση με ένα καθαρό και αυστηρό πλαίσιο χωροταξικής δόμησης και προστασίας του περιβάλλοντος. Η ήπια ανάπτυξη –δεν πρέπει να το ξεχνάμε ποτέ- στις περισσότερες περιπτώσεις παρέχει και τις μεγαλύτερες εγγυήσεις βιωσιμότητας για τα επενδυτικά σχέδια και τις επιλογές μας. 
      Η ανάπτυξη του τουρισμού προϋποθέτει, επίσης, επιτάχυνση των μεγάλων έργων υποδομής σε δρόμους, σε λιμάνια και σε αεροδρόμια, την εγγύηση της λειτουργίας καθ’ όλη τη διάρκεια του έτους και με σταθερό προγραμματισμό δρομολογίων στα δίκτυα αεροπορικών και ακτοπλοϊκών συγκοινωνιών. Και εδώ έχουμε, δυστυχώς, ένα αρνητικό δείγμα γραφής της Κυβέρνησης.
      Ούτε ένα μεγάλο έργο δεν δρομολόγησε και δεν υλοποίησε η Κυβέρνηση της Νέας Δημοκρατίας τα τρία χρόνια της διακυβέρνησής σας. Στις ακτοπλοϊκές συγκοινωνίες διαλύσατε, με επιλογή της Κυβέρνησης, το κεντρικό δίκτυο των ακτοπλοϊκών συγκοινωνιών, προσφέροντας βορά για την ακρίβεια- τα νησιά και τη νησιωτική Ελλάδα στους σχεδιασμούς των ημετέρων συμφερόντων του Υπουργείου Εμπορικής Ναυτιλίας και της Κυβέρνησης. Το ίδιο συμβαίνει, δυστυχώς, σε ολόκληρο τον τομέα των μεταφορών. 
      Κυρία Υπουργέ, είστε υπεύθυνη του τουρισμού. Πείτε μου, λοιπόν, αν οι διεθνείς tour operators απαιτούν –ναι ή όχι- από την ελληνική Κυβέρνηση να εγγυηθεί σταθερά δρομολόγια ένα χρόνο πριν. Διαφορετικά δεν μπορούν να προγραμματίσουν ανάπτυξη. Δεν μπορούν να προγραμματίσουν τους τουριστικούς προορισμούς. Δεν μπορούν να εγγυηθούν την πρόσβαση των τουριστών τους και να κλείσουν τα μεγάλα πακέτα των ξένων τουριστών στην Ελλάδα. 
      Το κράτος, λοιπόν, και η πολιτεία έχουν την υποχρέωση να πάρουν χωρίς καθυστέρηση όλες τις αναγκαίες αποφάσεις για την ανάπτυξη του τουρισμού, συμπεριλαμβανομένου, βεβαίως, και ενός άλλου θέματος στο οποίο έχει πάρει πρωτοβουλία η κυρία Υπουργός, το θέμα της τουριστικής εκπαίδευσης. Με διαρκή αξιολόγηση και πιστοποίηση της ποιότητας των σπουδών, με βάση τα διεθνή τουριστικά πρότυπα, και σε στενή συνεργασία με την τουριστική βιομηχανία πρέπει όλοι να εγγυηθούμε μια τουριστική εκπαίδευση υψηλού επιπέδου. Αναφέρομαι στην πτυχιακή και μεταπτυχιακή εκπαίδευση των στελεχών του τουριστικού τομέα. 
      Με δεδομένες τις κλιματικές αλλαγές, στις οποίες αναφέρθηκα και προηγουμένως, η βιωσιμότητα της ανάπτυξης, η φέρουσα χωρητικότητα των προορισμών, η προστασία του περιβάλλοντος και των ιστορικών μνημείων και η διαρκής ανάδειξη του πολιτισμού, αποτελούν τις κρίσιμες παραμέτρους της ανταγωνιστικότητας της τουριστικής βιομηχανίας για το παρόν και για το μέλλον. Δυστυχώς όμως, έργο της Κυβέρνησης της Νέας Δημοκρατίας δεν υπάρχει. Δεν υπάρχει κανένα πρόγραμμα και το χειρότερο κανένα ενδιαφέρον για την αξιοποίηση της τουριστικής περιουσίας, ενώ η κυβέρνηση του ΠΑ.ΣΟ.Κ. παρέδωσε ολοκληρωμένο σχέδιο αξιοποίησης της περιουσίας και την Εταιρεία Τουριστικής Ανάπτυξης, με λειτουργική ετοιμότητα για την εισαγωγή της στο Χρηματιστήριο. Υπενθυμίζω μάλιστα τα μεγάλα έργα που πραγματοποιήθηκαν: την ανάπτυξη του Λυκαβηττού, τα μεγάλα ξενοδοχειακά συγκροτήματα στο Ναύπλιο, στο Λαγονήσι, στην Κυλλήνη. Υπενθυμίζω επίσης τις μαρίνες, καθώς και την ιδιωτικοποίηση του Καζίνο της Πάρνηθας, η οποία αποφέρει στον Ε.Ο.Τ. 50.000.000 ευρώ ετησίως και επιτρέπει έτσι στη σημερινή Κυβέρνηση να εφαρμόζει το μεγαλόπνοο πρόγραμμα προβολής και διαφήμισης της χώρας και όχι μόνο. Δυστυχώς, για την τουριστική ακίνητη περιουσία του ελληνικού κράτους, η βούληση της Κυβέρνησης –εάν υπάρχει- παραμένει άγνωστη. Το μόνο γνωστό είναι το αποτέλεσμα αυτής της πολιτικής, καθώς θίγεται εμφανώς το δημόσιο συμφέρον και μειώνονται οι δυνατότητες της τουριστικής ανάπτυξης της χώρας. 
      Σας ρωτώ λοιπόν, κυρία Υπουργέ: Είναι στις προθέσεις της Κυβέρνησης, όπως ακούγεται, ναι ή όχι, η παραχώρηση δημοσίων εκτάσεων γενικώς μέσω αντίστοιχων μακροχρόνιων μισθώσεων και για άλλες τουριστικές χρήσεις, όπως η τουριστική κατοικία ή το γκολφ; Η αλήθεια είναι ότι επικρατεί σύγχυση και οργιάζει η φημολογία του παρασκηνίου. Δεν υπάρχει όμως ολοκληρωμένο σχέδιο επαναπροσανατολισμού των τουριστικών επενδύσεων και μάλιστα ένα σχέδιο τέτοιο που να αποτρέπει τη διασπορά πόρων και επιδοτήσεων, όπως επίσης και τη διάχυση υποσχέσεων προς πάσα κατεύθυνση, οι οποίες δεν πρόκειται ποτέ να εκπληρωθούν. 
      Η Υπουργός Τουριστικής Ανάπτυξης αναφέρεται στους διαρκείς ελέγχους στα ξενοδοχεία. Είχαμε την πρόσφατη περίπτωση στην Κέρκυρα, όπου της νύχτας τα καμώματα τα έβλεπε η μέρα και γελούσε, γιατί το πρωί έκλειναν το ξενοδοχείο του γνωστού κυπριακού ομίλου και το βράδυ το ξανάνοιγαν. Και όταν είδαν τα σκούρα, ανέλαβε ο συνάδελφος της Νέας Δημοκρατίας, ο κ. Γεωργιάδης, να επιβάλει στην πράξη το νόμο, όχι το νόμο του εργάτη, ούτε το νόμο του κράτους, αλλά το νόμο του ημέτερου ξενοδόχου. Και η Κυβέρνηση σιώπησε. 
      Επιπλέον, η κυρία Υπουργός πολλές φορές χρησιμοποιεί συγκεκριμένους αριθμούς για να εντυπωσιάσει, προβάλλοντας την αύξηση του τουρισμού και του τουριστικού συναλλάγματος. Επειδή όμως ο εντυπωσιασμός έχει και αυτός τα όριά του, εγώ θέλω να θέσω δύο ερωτήματα:
      Πρώτα απ’ όλα, με δεδομένο ότι ο Ε.Ο.Τ. έχει σταματήσει να συμμετέχει στους υπολογισμούς, ποιες είναι οι πηγές, οι οποίες ενημερώνουν την κυρία Υπουργό; Θα ήθελα να έχω μιαν απάντηση.
      Δεύτερον, πώς υπολογίζει η κυρία Υπουργός την αύξηση του καθαρού Τουριστικής Ανάπτυξης συναλλάγματος, με δεδομένο ότι δεν υπάρχουν δορυφόροι τουριστικοί λογαριασμοί, όπως θα έπρεπε να είχαν δημιουργηθεί κατ’ εφαρμογήν της σχετικής Οδηγίας της Ευρωπαϊκής Ένωσης; Θα ήθελα να ξέρω λοιπόν πώς υπολογίζει η Κυβέρνηση την καθαρή αύξηση του τουριστικού συναλλάγματος.
      Είναι καιρός, κυρίες και κύριοι συνάδελφοι, η Κυβέρνηση -το Υπουργείο Τουριστικής Ανάπτυξης πιο συγκεκριμένα- να αντιληφθεί ότι η αίγλη των Ολυμπιακών Αγώνων και η υπεραξία τους για τη χώρα εξανεμίζονται από τις ολιγωρίες, τα λάθη και την ανυπαρξία σχεδιασμού. Και αυτό είναι πολιτική ευθύνη. Και αυτή η ευθύνη είναι ευθύνη της Κυβέρνησης. Και φυσικά είναι μεγάλη ευθύνη. Είναι προφανές όμως ότι η Κυβέρνηση και ο Πρωθυπουργός βρίσκονται εδώ και καιρό στο μύθο και τις παραισθήσεις, όπως ακριβώς λέει και η καμπάνια. Επιχειρούν να πείσουν τον ελληνικό λαό ότι ζει σε μια πραγματικότητα πολύ διαφορετική από εκείνη που βιώνει καθημερινά, σε όλους τους τομείς άσκησης της κυβερνητικής πολιτικής. Το ίδιο ισχύει και για τον τουρισμό. Χρησιμοποιούν μάλιστα την τουριστική καμπάνια, ακριβώς για να ενισχύσουν αυτήν την εικονική πραγματικότητα και για την οποία τουριστική καμπάνια μετά το 2005 δεν έχει γίνει κανένας διαγωνισμός. Όλα γίνονται με απευθείας αναθέσεις, πάνω από 35.000.000 ευρώ με απευθείας αναθέσεις, με ό,τι συνειρμούς δημιουργεί για τον καθένα αυτό το γεγονός.
      Είναι προφανές ότι οι Υπουργοί της Κυβέρνησης δρουν αποκλειστικά και μόνο με επικοινωνιακά και προεκλογικά κριτήρια. Kαι μπορεί να λέει ο κ. Καραμανλής ότι οι εκλογές θα γίνουν στο χρόνο τους, η αλήθεια είναι ότι όλοι οι Υπουργοί της Κυβέρνησης έχουν δρομολογήσει την προεκλογική τους προσωπική καμπάνια εδώ και καιρό και οι μηχανές είναι φουλ, όχι για την Κυβέρνηση, όχι για την παραγωγή έργου προς όφελος του πολίτη, αλλά οι μηχανές είναι στο φουλ προς όφελος, το ίδιον όφελος του κάθε Υπουργού ξεχωριστά, αδιαφορώντας μάλιστα  για τους κανόνες συλλογικής λειτουργίας της Κυβέρνησης, τους κανόνες της χρηστής διοίκησης και της ορθολογικής διαχείρισης του δημοσίου χρήματος. Ο Πρωθυπουργός δεν δικαιούται να αδρανεί και να επιτρέπει τέτοια φαινόμενα. 
      Τρεις μήνες τώρα δεν υπάρχει Πρόεδρος στον Εθνικό Οργανισμό Τουρισμού και κανείς δεν ενδιαφέρεται, ούτε έχει δημοσιευτεί η παραίτησή του, ούτε ο διορισμός νέου προέδρου. Και ερωτώ: άρα, συνεχίζει να μισθοδοτείται ο προηγούμενος πρόεδρος στο σπίτι του; 
      Τελευταίο παράδειγμα είναι η ανακοίνωση του χωροταξικού σχεδίου για τον τουρισμό από τον Υπουργό ΠΕ.ΧΩ.Δ.Ε. κ. Σουφλιά, σχέδιο το οποίο βασίστηκε σε μία μελέτη που είχε ανατεθεί από το Υ.ΠΕ.ΧΩ.Δ.Ε. έναντι 140.000 ευρώ. Την ίδια, όμως, περίοδο το Υπουργείο Τουριστικής Ανάπτυξης έχει αναθέσει μελέτη για τον αναπτυξιακό σχεδιασμό του τουρισμού έναντι 2.000.000 ευρώ σε διεθνή μελετητική κοινοπραξία, στην οποία συμμετέχει και η εταιρεία ερευνών και δημοσκοπήσεων MRB.  Είναι προφανές ότι για κάθε κυβέρνηση που σέβεται  τον εαυτό της σε μία ευνομούμενη χώρα θα έπρεπε να έχουν ολοκληρωθεί η μελέτη και οι τελικές επιλογές για τον αναπτυξιακό σχεδιασμό, πριν προχωρήσουν στο χωροταξικό σχεδιασμό που δεσμεύει την ανάπτυξη. Η μελέτη, λοιπόν, για την ανάπτυξη τι νόημα έχει πλέον; Εκτός αν ο δημόσιος διάλογος του Υ.ΠΕ.ΧΩ.Δ.Ε. για το χωροταξικό σχεδιασμό είναι μία πρωτοβουλία καθαρά επικοινωνιακού χαρακτήρα του κ. Σουφλιά. Δυστυχώς, για την Κυβέρνηση της Νέας Δημοκρατίας όλα είναι δυνατά, αλλά εμείς κρίνουμε το αποτέλεσμα που έχουμε ενώπιόν μας. 
      Ποια είναι λοιπόν η σχέση του χωροταξικού σχεδίου του τουρισμού με εκείνο της βιομηχανίας που ακολούθησε; Σε ορισμένες περιπτώσεις, το ένα βρίσκεται σε αντίθεση  με το άλλο. Ποια είναι σχέση του χωροταξικού σχεδίου για τον τουρισμό με την περίφημη τουριστική χάρτα του Υπουργείου Τουριστικής Ανάπτυξης; Καμμία.
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      ΠΡΟΕΔΡΕΥΩΝ ( Γεώργιος Σούρλας):  Έχετε εξαντλήσει το χρόνο σας. Σας μένουν από τη δευτερολογία σας μόνο πέντε λεπτά.
      ΧΡΗΣΤΟΣ ΠΑΠΟΥΤΣΗΣ:  Ολοκληρώνω.
      Ποιο είναι το αποτέλεσμα; Ασυνεννοησία και εμπαιγμός των Υπουργών, που τελικά λειτουργεί σε βάρος του δημοσίου συμφέροντος, αποκάλυψη της έλλειψης συντονισμού και αναποτελεσματικότητας της Κυβέρνησης, διασπάθιση του δημοσίου χρήματος σε μελέτες χωρίς αξία και αντικείμενο, εκτός αν η χρηματοδότησή τους και οι μελέτες αυτές είναι το πρόσχημα για τη χρηματοδότηση άλλων δράσεων ευρύτερου κομματικού και κυβερνητικού ενδιαφέροντος. Για όλα αυτά, όμως,  υπάρχουν ευθύνες, υπάρχουν σοβαρές πολιτικές ευθύνες. 
      Όσον αφορά, όμως, το χωροταξικό σχέδιο για τον τουρισμό, είναι ανάγκη να διασφαλιστούν μέσα από ευρύτερο διάλογο και συνεννόηση με όλους τους φορείς αυστηρές εγγυήσεις για την προστασία του περιβάλλοντος, γιατί η διεθνής εμπειρία έχει αποδείξει ότι είναι τόσο ισχυρές οι δυνάμεις της αγοράς οι οποίες εισβάλλουν στον τομέα της τουριστικής ανάπτυξης, που κατορθώνουν τελικά να περιορίσουν στο ελάχιστο την εφαρμογή των περιβαλλοντικών κανόνων. Όμως, για την Ελλάδα αυτό είναι θέμα ζωτικής σημασίας, όχι μόνο για την οικονομία και τους μακροπρόθεσμους επιχειρησιακούς σχεδιασμούς, αλλά  για τη βιωσιμότητα της ανάπτυξης, για την προοπτική μας και για τη διατήρηση των ιδιαίτερων χαρακτηριστικών της ελληνικής υπαίθρου. 
      Ο κ. Καραμανλής και η Κυβέρνησή του έχουν απόλυτη ευθύνη, δεδομένου ότι ο τουρισμός, η τουριστική βιομηχανία αποτελούν έναν από τους βασικούς πυλώνες για την οικονομική ανάπτυξη της πατρίδας μας και σε συνδυασμό μάλιστα με την εμπορική ναυτιλία, τον άλλο μεγάλο πυλώνα όπου  η Ελλάδα είναι παγκόσμια υπερδύναμη, είναι οι τομείς που δημιουργούν νέες δυνατότητες για την Ελλάδα, δυνατότητες τις οποίες, δυστυχώς, αφήνουμε να περνούν ανεκμετάλλευτες με τη συγκεκριμένη πολιτική της Κυβέρνησής σας.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Παπουτσή. Μένουν μόνο δύο λεπτά για τη δευτερολογία σας.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Πράγματι, αυτό που ανέφερε και ο εισηγητής μας ότι η μεταολυμπιακή Ελλάδα διαμόρφωσε νέες προοπτικές για το ελληνικό τουριστικό προϊόν αλλά και ευρύτερα για την τουριστική οικονομία είναι γεγονός. Το ερώτημα που τίθεται πλέον σήμερα απ’ όλες τις πλευρές, πολιτικές, οικονομικές, κοινωνικές, από τους πολίτες και τους επενδυτές στην περιφέρεια είναι αν πράγματι αυτά τα πλεονεκτήματα και τις ευκαιρίες τα αξιοποιούμε με τον καλύτερο δυνατό τρόπο. 
      Υπάρχουν κάποια στοιχεία, κυρία Υπουργέ, που νομίζω ότι πρέπει να μας προβληματίσουν αν θέλουμε να έχουμε μία επαρκή και αποτελεσματική πολιτική. Πράγματι, σε επίπεδο αυξήσεων περίπου κινηθήκαμε πέρυσι όχι σε αυτά που λέγατε εσείς, σε διπλάσιους, αριθμούς -γιατί θυμάμαι ότι λέγατε κάτι για 10% και 14% και 15%- αλλά στο 7,7%. 
      Τι είχαμε όμως πέρα από αυτά τα νούμερα; Και λυπάμαι γιατί μία υπεύθυνη πολιτική ηγεσία πρέπει να παραδέχεται και τους άλλους δείκτες. Είχαμε διανυκτερεύσεις μειωμένες. Είναι ένα ερώτημα που επηρεάζει όλο το κομμάτι της οικονομίας. Είχαμε επίσης μειωμένη εισροή τουριστικού συναλλάγματος, όχι αντίστοιχη με αυτή των αφίξεων. Ταυτόχρονα, είχαμε μείωση της εποχικότητας σε πολύ μικρά επίπεδα, πέντε με έξι μήνες έναντι των επτά, οκτώ και οκτώμισι που είχαμε πριν, με σοβαρές συνέπειες στην απόδοση των ίδιων των επενδύσεων, με επιπτώσεις σοβαρές στην απασχόληση, τον περιορισμό και μείωση της απασχόλησης και τις επιπτώσεις από τον κρατικό προϋπολογισμό για τα Ταμεία Ο.Α.Ε.Δ. και Τ.Α.Ξ.Υ. και ταυτόχρονα έχουμε ελάχιστη διαφοροποίηση στο εναλλακτικό τουριστικό παρελθόν που είναι και το ποιοτικό, που αντέχει. 
      Έχετε κατασπαταλήσει, κυρία Υπουργέ, μία τετραετία ολόκληρη, έχετε βολευτεί μέσα από την κληρονομιά που άφησαν οι κυβερνήσεις του ΠΑ.ΣΟ.Κ. τόσο από την προετοιμασία και το ίδιο το γεγονός των Ολυμπιακών Αγώνων και επίσης από τους εξασφαλισμένους πόρους για τη διαφήμιση και έχετε περιοριστεί σε δημόσιες σχέσεις. Δεν κάνετε ούτε καν στοχευμένη τουριστική διαφήμιση. 
      Επειδή δεν θέλω να μιλάω γενικώς και αορίστως, θέλω να δούμε λίγο την συγκριτική αξιολόγηση αυτών των μεγεθών. Και το κάνω έτσι ακριβώς για να μπουν και λίγο οι δημοσιογράφοι του τουριστικού τομέα, τους οποίους εκτιμώ ιδιαίτερα, να ψάξουν περισσότερο την τουριστική οικονομία σήμερα συγκριτικά βέβαια με τις ανταγωνίστριες χώρες μας.  
      Η Ελλάδα είχε 7,7% αύξηση στον τομέα των αφίξεων, συναλλαγματικές εισπράξεις 5,1%, μειωμένες και είσπραξη ανά άφιξη 0,66%. 
      Να δούμε λίγο την Ισπανία, πως κεφαλαιοποιεί καλύτερα αυτά τα ζητήματα που έχει; 
      Η Ισπανία είχε αύξηση 4,5% σε επίπεδο αφίξεων, είχε 5,8%, κεφαλαιοποίησε δηλαδή παραπάνω τις τουριστικές εισροές προς τη χώρα ή συναλλαγματικές και ταυτόχρονα είχε 1,29% εισπράξεις ανά άφιξη. 
      Θέλετε να πάμε λίγο στην Πορτογαλία, που είναι περισσότερο ίδια τα χαρακτηριστικά και οι δομές της; 
      Η Πορτογαλία είχε αύξηση 7,7% και δεν ήταν μεταολυμπιακή χρονιά για την Πορτογαλία, κυρία Υπουργέ. Είχε συναλλαγματικές εισπράξεις 6,6%, πολύ αυξημένες έναντι της Ελλάδος και ταυτόχρονα εισπράξεις είχε ανά άφιξη 0,82%. 
      Σας έχουν προβληματίσει, έχουν προβληματίσει το επιτελείο σας, την πολιτική σας, ή περιορίζεστε ότι έχετε εξασφαλίσει έτσι ή αλλιώς μία καλή διαφήμιση; 
      Αυτά τα στοιχεία είναι αδήριτα. 
      Θέλω επίσης να θέσω τρία στοιχεία ακόμα για την ανεπαρκέστατη πολιτική σας στον τομέα της τουριστικής οικονομίας. Να πάμε λίγο στο εναλλακτικό κομμάτι. Πείτε μας τι προσθέσατε στον ιαματικό τουρισμό με ό,τι φέρατε, με το μόνο νομοσχέδιο που φέρατε. Τι έχετε προσθέσει τα τρία τελευταία χρόνια; Νομίζω ότι δεν έχει μπει ούτε μία γραμμή. Δεν λέω για αξιολόγηση, δεν λέω για νέες επενδύσεις, ούτε καν για τις κοινές υπουργικές αποφάσεις. 
      Να πάμε λίγο στον αγροτουρισμό; Δεν έχετε προσφέρει τίποτα. Υποσχεθήκατε ότι θα φέρετε νομοσχέδιο, όχι μόνο νομοσχέδιο, όχι μόνο πολιτικές. Θέλετε να πάμε λίγο στο συνεδριακό τουρισμό; Πλήρης απραξία. Ό,τι κινήθηκε, κινήθηκε από μόνο του μέσα απ’ αυτήν τη δύναμη και τον πλούτο μεταολυμπιακά.
      Ε.Τ.Α.Μ.: Κυρία Υπουργέ, νιώθετε περήφανη για το κομμάτι της Ε.Τ.Α.Μ.; Θέλετε να καταθέσουμε τον επιχειρησιακό σχεδιασμό 2005-2006; Μπορείτε να μας πείτε απ’ όλα αυτά που έχετε πει έστω ένα που να έχετε κάνει; Απλά έχετε συγκροτήσει επιτροπές. Ξέρετε πότε θα βγουν τα αποτελέσματα των επιτροπών; Μετά από ενάμιση χρόνο. Πέντε χρόνια χαμένη η αξιοποίηση ή η δυναμική από την αξιοποίηση στο κομμάτι της τουριστικής περιουσίας.
      Στέκομαι εδώ. Θα κρατήσω έστω ένα λεπτό για δευτερολογία. Θεωρώ ότι η πολιτική σας είναι σε λάθος κατεύθυνση, είναι κατώτερη των αναγκών της χώρας, δεν έχει στόχευση και δεν πατάει σε γερά πόδια, είναι «στον αέρα».
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, δεκαεπτά μαθητές και μαθήτριες και δύο  συνοδοί δάσκαλοι από το Δημοτικό Σχολείο Ελαιώνα Θηβών.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο επερωτών συνάδελφος κ. Ρήγας.	
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, μας ρωτάνε κάποιοι: «Εσείς του ΠΑ.ΣΟ.Κ. είστε υπέρ ή κατά του Υπουργείου Τουρισμού;». Θεωρούν ότι μ’ αυτήν την ερώτηση «στριμώχνουν» τον πολιτικό μας χώρο και προφανώς μας φέρνουν σε μία αμηχανία και σε μία αντιπαράθεση σε σχέση με τις δυνάμεις της τουριστικής αγοράς οι οποίες επιθυμούσαν το Υπουργείο Τουρισμού. 
      Εμείς απαντάμε ως εξής: Θέλουμε έστω και τώρα, μετά από τρεισήμισι χρόνια διακυβέρνησης της Νέας Δημοκρατίας, να μας πει κάποιος καλόπιστα, χωρίς διάθεση να φτάσει στα άκρα την κριτική του, ποια ήταν η ουσιαστική παρέμβαση αυτού του Υπουργείου σε ένα ζητούμενο που ήταν η βελτίωση, η αναβάθμιση του τουριστικού προϊόντος της χώρας και ο σχεδιασμός και η εφαρμογή μίας ολοκληρωμένης τουριστικής πολιτικής. Τίποτε απ’ όλα αυτά δεν έχει υπάρξει. 
      Θα πρέπει κι εσείς να αναρωτηθείτε όσο και ο προκάτοχός σας ο οποίος απ’ όλες τις θέσεις βγαίνει «ατσαλάκωτος» –έργο δεν παράγεται, γι’ αυτό και δεν «τσαλακώνεται» βεβαίως- τι έχει κάνει σε νομοθετικές πρωτοβουλίες. Ένα σχέδιο νόμου φέρατε το οποίο ήταν από το ΠΑ.ΣΟ.Κ. σχεδόν ολοκληρωμένο. Το παλεύαμε επί δυόμισι χρόνια, τελικά ήλθε και υπουργικές αποφάσεις δεν έχουν βγει, όπως είπε ο συνάδελφος. Είναι αυτό για τον ιαματικό τουρισμό. Καμμία άλλη νομοθετική πρωτοβουλία δεν έχει υπάρξει. 
      Οι παρεμβάσεις του Υπουργείου σας –γιατί ο τουρισμός είναι μία οριζόντια δράση- για ζητήματα που αφορούν στον τουρισμό και είναι αρμοδιότητας άλλων Υπουργείων ποιες ήταν; Ποιες είναι αυτές οι διασυνδεδεμένες πολιτικές που πρέπει να υπάρξουν για να υπάρξει μία αναβάθμιση του τουριστικού προϊόντος;
      Να δούμε τις μεταφορές; Τι παρεμβάσεις έγιναν στις υποδομές; Υπήρξε καμμία βελτίωση των περιφερειακών αεροδρομίων; Υπήρξε καμμία αναβάθμιση των λιμένων της χώρας; 
      Ποιες ήταν οι παρεμβάσεις σας στο ζήτημα του χωροταξικού του τουρισμού; Ήδη ακούστηκε ότι αφού ανακοινώθηκε το σχέδιο της κοινής υπουργικής απόφασης καλεστήκατε για διαβούλευση από τον αρμόδιο Υπουργό, τον κ. Σουφλιά, με όλα τα παρεπόμενα αυτής της ασυνεννοησίας που επικρατεί ανάμεσα στα Υπουργεία.
      Και επειδή είμαι Βουλευτής της περιφέρειας ξέρουμε πάρα πολύ καλά ότι ένα από τα ζητούμενα επίσης της τουριστικής πολιτικής είναι η αναβάθμιση και η ανταγωνιστικότητα των περιφερειακών τουριστικών προορισμών. Ποια είναι, λοιπόν, αυτά τα μέτρα για την αναβάθμιση αυτών των περιφερειακών τουριστικών προορισμών; Υποδομές μηδενικές. Αν πάρουμε από τις Κυκλάδες κανένα αεροδρόμιο όπως αυτό της Σαντορίνης, δεν έχει αναβαθμιστεί, της Πάρου δεν έχει ξεκινήσει. Να πάρουμε λιμάνια; Τίποτα δεν έχει γίνει. Δεν υπάρχει λοιπόν καμμία στοχευμένη πολιτική έτσι ώστε οι περιφερειακοί τουριστικοί προορισμοί να γίνουν ανταγωνιστικοί. 
      Προστέθηκε και η αλλοπρόσαλλη πολιτική του Υπουργείου Εμπορικής Ναυτιλίας που οδήγησε αυτήν τη στιγμή τον νησιώτικο χώρο σ’ ένα δυσμενέστατο σημείο από πλευράς προσβασιμότητας. Αυτήν τη στιγμή η ακτοπλοΐα μας, τα διαθέσιμα πλοία, ο τρόπος με τον οποίο ο κ. Κεφαλογιάννης χειρίστηκε το πρόβλημα της πρόσβασης στα νησιά έχει φτάσει ώστε να μην μπορούμε να ανταποκριθούμε στη ζήτηση. Υπάρχει τεράστια ζήτηση για τον νησιώτικο χώρο. Δεν μπορούμε να ανταποκριθούμε σήμερα. Και υπάρχει και μια σημαντικότατη αύξηση των ναύλων που καθιστά τους νησιώτικους προορισμούς μη ελκυστικούς. Γι’ αυτό το θέμα εσείς ως Υπουργείο πέρα από το να διατυπώνετε ευχές, όπως κάνετε καλόπιστα θα έλεγα, τι άλλο έχετε να κάνετε; 
      Και τέλος, όσον αφορά στην τουριστική προβολή. Έχετε υιοθετήσει απ’ ότι παρακολουθώ όλες τις παρουσίες τουριστικών περιοδικών διαφόρων τουριστικών ιδιωτικών οργανισμών, τις έχετε υιοθετήσει, τις έχετε βάλλει κάτω από την σκέπη του Υπουργείου. Καλώς μέχρι εδώ. Όμως έχετε αυξήσει πολύ και την δημόσια δαπάνη. Δεν υπάρχει πλέον καμμία τουριστική έκθεση όπου ο οποιοσδήποτε ιδιωτικός φορέας να εμφανίζεται και να βάζει και το χεράκι στην τσέπη. Μ’ αυτόν τον τρόπο και με την διασπορά χωρίς στόχευση των χρημάτων για την τουριστική προβολή σε όλους, όλοι είναι απόλυτα ευχαριστημένοι. Αυτό είναι πάρα πολύ καλό για να καλύψει τις δικές σας δημόσιες σχέσεις ή του Υπουργείου σας, είναι πολύ αρνητικό όμως γι’ αυτό που ονομάζουμε στοχευμένη διαφήμιση τουριστικής προβολής. Και δεν υπάρχει στοχευμένη  τουριστική προβολή. 
      Κλείνω με το εξής. Ενώ η δημόσια δαπάνη σε κεντρικό επίπεδο για την τουριστική προβολή έχει αυξηθεί, σε περιφερειακό επίπεδο παραμένει ίδια. Στις Κυκλάδες τις οποίες εκπροσωπώ ούτε ένα ευρώ παραπάνω δεν έχει δοθεί στην Νομαρχιακή Αυτοδιοίκηση για την τουριστική προβολή. Και η περιφέρεια; Σας το έχω ξαναπεί. Εξακολουθεί να αφανίζεται στις τουριστικές εκθέσεις, ενώ αποτελεί μια διοικητική δομή της χώρας. Και δαπανώνται χρήματα με τουριστικό προορισμό «Περιφέρεια Νότιου Αιγαίου». Σε λίγο θα έχουμε και τις πέντε αναπτυξιακές περιφέρειες να έρχονται. 
      Κάνετε παρέμβαση γιατί εσείς η ίδια περάσατε στον νόμο την έγκριση του σχεδίου τουριστικής προβολής από το Υπουργείο σας. Και αν δεν υπάρχει έγκριση δεν θα υπάρχει τουριστική προβολή. Συνεχίζουν όμως οι κρατικές περιφέρειες να δαπανούν δημόσιο χρήμα χωρίς καμμία στοχευμένη πολιτική τουριστικής προβολής. 
      Αυτά όλα συγκροτούν κατά την άποψή μου μια έλλειψη στόχων. Μια έλλειψη σχεδιασμού και μια έλλειψη στοχευμένης τουριστικής πολιτικής. Γι’ αυτούς τους λόγους θεωρούμε ότι πέρα από τις μεγαλόσχημες διακηρύξεις, πέρα από την γκλαμουριά που επικρατεί στον χώρο του τουρισμού, πέρα από τις χαριτωμένες εκδηλώσεις με πάρα πολλούς ανθρώπους από την πλευρά του Τύπου που παρευρίσκονται εκεί, επί της ουσίας το αποτέλεσμα δεν είναι ούτε αξιόλογο και κυρίως δεν είναι συσχετίσιμο και δεν είναι ανταποδοτικό σε σχέση με τα χρήματα τα οποία δαπανώνται. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Ο κ. Μανιάτης έχει το λόγο.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, το να πει κάποιος ότι ο τουρισμός αποτελεί την μεγαλύτερη βιομηχανία της χώρας ή να αναφερθεί στο ποια είναι η συμβολή του τουρισμού στην οικονομική και κοινωνική ανάπτυξη της Ελλάδας είναι πια περιττό. 
      Αυτό που έχει σημασία είναι να δούμε πώς εξελίσσεται αυτό τον καιρό η τουριστική ανάπτυξη της χώρας μετά από συγκεκριμένες πρωτοβουλίες ή μη πρωτοβουλίες της Κυβέρνησης. 
      Εγώ θέλω να αναφερθώ μόνο στο περίφημο χωροταξικό, που με τυμπανοκρουσίες ανακοίνωσε ο κ. Σουφλιάς, μετά – φαντάζομαι- από συνεννόηση και με την αρμόδια Υπουργό κ. Πετραλιά. 
      Ουσιαστικά πρόκειται για ένα κείμενο από το οποίο προσπαθεί η Κυβέρνηση να «αλιεύσει» απόψεις. Πρόκειται για ένα κείμενο που χρησιμοποιείται ως εργαλείο για να οργανωθούν προσχηματικές συζητήσεις διαφόρων φορέων. Και, βεβαίως, πρόκειται για ένα κείμενο καλλιέργειας προσδοκιών για προεκλογική χρήση και κατανάλωση. Είναι λίγο σαν το πανέρι του παλιού πραματευτή που έχει  λίγο απ’ όλα μέσα. 
      Τίθενται βασικά ερωτήματα πριν αυτό το κείμενο βγει σε δημόσια διαβούλευση, πριν δηλαδή το ολοκληρώσουν οι μελετητές και κάποιοι σύμβουλοι του Υπουργού. Το είδε το Εθνικό Συμβούλιο Χωροταξίας; Πριν βγει σε διαβούλευση το κείμενο αυτό, το είδε καθόλου το Εθνικό Συμβούλιο Τουρισμού; Έχουν κατατεθεί απόψεις; Γιατί μετά τη δημόσια διαβούλευση, αντιλαμβάνεστε, κυρία Υπουργέ, ότι είναι ανέφικτο να καλέσουμε αυτά τα εθνικά συμβούλια να καταθέσουν απόψεις. 
      Κυρία Υπουργέ, αυτό που σας δείχνω είναι το Πρόγραμμα Χωροταξικού Σχεδιασμού της Περιφέρειας Πελοποννήσου. Υπάρχουν δεκατρία τέτοια περιφερειακά προγράμματα ανάπτυξης για τις δεκατρείς περιφέρειες της χώρας. Υπεγράφησαν και δημοσιεύθηκαν μέσα στο 2003 για τις δεκατρείς περιφέρειες. Είναι νόμοι του κράτους. Ερώτηση: Αυτούς τους άξονες χωροταξικής και τουριστικής ανάπτυξης τους έλαβαν υπ' όψιν τους οι μελετητές; Διότι είναι προφανές ότι αυτά που είναι κείμενα υποχρεωτικά –μέχρι να τα αλλάξετε, εάν θέλετε να τα αλλάξετε- πρέπει να εφαρμόζονται. 
      Κυρίες και κύριοι συνάδελφοι, στο συγκεκριμένο κείμενο -θα σας αναφέρω χαρακτηριστικά παραδείγματα- 	οι αρχαιολογικοί και πολιτιστικοί χώροι αναφέρονται ως επί μέρους υποπεριπτώσεις. Δεν γίνεται καμμία αναφορά στο τι ζητάει η διεθνής αγορά. Χωροτακτούν κάποιοι, χωρίς να μας λένε τι θέλει η διεθνής αγορά και, βεβαίως, χωρίς να λαμβάνουν υπ' όψιν τους το γεγονός ότι υπάρχει ήδη σύμβουλος που θα πάρει αμοιβή 2.000.000 ευρώ για να στηρίξει το Υπουργείο Τουρισμού στην τουριστική του πολιτική. 
      Κυρία Υπουργέ, ο τουρισμός είναι το κατ’ εξοχήν αντικείμενο που αφορά τις τοπικές  κοινωνίες. Είναι μία υπόθεση που ακόμα και από τα ευρωπαϊκά όργανα αναγνωρίζεται ως αντικείμενο αρμοδιότητας των τοπικών κοινωνιών. Εμείς έχουμε φθάσει στο σημείο να χωροτακτούν κάποιοι είτε από την πλατεία Συντάγματος είτε από το Υπουργείο ΠΕ.ΧΩ.Δ.Ε., χωρίς ποτέ να έχουν ερωτηθεί οι τοπικές κοινωνίες αν στοιχειωδώς συμφωνούν. Ουσιαστικά πρόκειται για την προετοιμασία ενός «πανηγυριού». Ένα «πανηγύρι» εργολάβων και διακινητών μαύρου χρήματος. Αυτό που κάποιοι έκαναν μέχρι και σήμερα παρασιτικά, θα το κάνουν νόμιμα εάν περάσουν αυτές οι απόψεις. 
      Δεν χρειάζεται να σας πω, κυρίες και κύριοι συνάδελφοι, τίποτα παραπάνω, αλλά θα σας διαβάσω κάποια αποσπάσματα από το δελτίο Τύπου του Τεχνικού Επιμελητηρίου Ελλάδος, αναφορικά με το χωροταξικό. 
      Ημερομηνία 22 Μαΐου 2007: «Το Τεχνικό Επιμελητήριο Ελλάδας δεν έχει συμμετάσχει σε οποιοδήποτε επίπεδο διαμόρφωσης των προτάσεων». «Δίνει βάρος στη μεγέθυνση του τουρισμού με τον ίδιο τρόπο που γίνεται μέχρι τώρα. Δεν υπάρχει καμμία πρόβλεψη για βιώσιμη ανάπτυξη. Αναμένεται ένταση των σημερινών οξυμένων προβλημάτων. Προωθείται ο μαζικός τουρισμός με εντατικοποίηση της εκμετάλλευσης σε τουριστικά αναπτυγμένες περιοχές. Δεν υπάρχει καμμία κατεύθυνση για ποιοτικό τουρισμό.». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω και τη δευτερολογία μου. 
      «Δεν υπάρχει καμμία πρόβλεψη για συσχέτιση με τα διαθέσιμα ύδατα, την προστασία του τοπίου και της φύσης και τη διαχείριση των αποβλήτων».
      Έρχομαι σε δύο χαρακτηριστικά παραδείγματα από ένα νομό, που τον γνωρίζετε όλοι, το Νομό Αργολίδας. Σε ένα κείμενο σαράντα επτά σελίδων –αυτό είναι το κείμενο της υπουργικής απόφασης- δεν υπάρχει ούτε μία αναφορά στην Αργολίδα. Στις κατευθύνσεις για το συνεδριακό τουρισμό αγνοείται η Αργολίδα. Στις κατευθύνσεις για το θαλάσσιο τουρισμό επίσης αγνοείται, παρά το γεγονός ότι προβλέπονται έντεκα κέντρα υποστήριξης σκαφών αναψυχής στη Νάξο, τη Ρόδο, τη Σκιάθο, την Κέρκυρα, το Ηράκλειο κ.λπ.. Στον πολιτιστικό τουρισμό η Αργολίδα αγνοείται. Στον καταδυτικό τουρισμό η Αργολίδα αγνοείται. Ακόμα και στις περιοχές προτεραιότητας για ανάπτυξη σύνθετων και ολοκληρωμένων μορφών τουρισμού, ο ίδιος νομός επίσης αγνοείται.
      Υπάρχει, κυρία Υπουργέ –και το γνωρίζετε πολύ καλά- ένα μείζον θέμα, που απασχολεί το Νομό Αργολίδας, αυτόν τον καιρό. Έχει μεγάλη προϊστορία. Το θέμα της παραλίας της Καραθώνας. Είναι  μία παραλία δύο χιλιάδων στρεμμάτων, που διεκδικεί να την «αξιοποιήσει» η Εταιρεία Τουριστικών Ακινήτων, με άγνωστους όρους πώς θα γίνει αυτή η αξιοποίηση και με πλήρη διαφωνία της τοπικής κοινωνίας. Αν εφαρμοστούν αυτά που κάποιοι φαίνεται ότι έχουν στο μυαλό τους, θα έχουμε έξι κλίνες ανά στρέμμα. Έξι κλίνες ανά στρέμμα επί δύο χιλιάδες στρέμματα, μιλάμε πια για χιλιάδες νέες κλίνες. Χιλιάδες νέες κλίνες σε έναν τόπο που έχει κλίνες, οι οποίες όμως δεν γεμίζουν και χρειάζεται απλώς επιμήκυνση του χρόνου διανυκτέρευσης.
      Κυρία Υπουργέ, μας αγνοείτε στο οδικό δίκτυο. Μας προετοιμάζετε τον κάμπο της Αργολίδας για βοσκοτόπια. Δεν παίρνετε κανένα μέτρο για τη λειψυδρία. Η Κυβέρνηση μας εξαπατά στο Πανεπιστήμιο Πελοποννήσου. Η Περιφέρεια Πελοποννήσου έχει τους φτωχότερους από τους πτωχούς σε όλη την Ελλάδα με βάση την τελευταία μελέτη –του 2006- του Εθνικού Κέντρου Κοινωνικών Ερευνών. Και τώρα μας αγνοείτε ακόμα και στο αυτονόητο, τον τουρισμό.
      Φαίνεται ότι οι σημερινοί κυβερνώντες αντιμετωπίζουν την Αργολίδα μόνο ως τόπο για να τον απολαμβάνουν τα Σαββατοκύριακα. 
      Να θυμίσω, κυρία Υπουργέ, ότι ο Νομός Αργολίδας έχει: Το Ναύπλιο, την ομορφότερη πόλη της Ελλάδας. Το Άργος, την αρχαιότερη πόλη της Ευρώπης. Τα ζωντανά μνημεία του Μυκηναϊκού Πολιτισμού. Το γνωστότερο θέατρο του κόσμου, την Επίδαυρο. Το προϊστορικό σπήλαιο στο Φράγχθι. Τον πιο αγαπημένο τόπο παραθεριστικής κατοικίας όλου του λεκανοπεδίου Αττικής, την Ερμιονίδα. 
      Σύμφωνα, όμως, με την Κυβέρνηση, ο τόπος αυτός δεν είναι άξιος για να ασχοληθεί κανείς –η σημερινή Κυβέρνηση δηλαδή- μαζί του.
      Τελειώνω, κυρίες και κύριοι συνάδελφοι, λέγοντας τα εξής: Η χώρα χρειάζεται μία νέα τουριστική πολιτική. Χρειάζεται μία νέα πολιτική για τον  τουρισμό με υπηρεσίες δώδεκα μήνες το χρόνο, με διεύρυνση σε νέες αγορές, με επισκέπτες υψηλού εισοδήματος, με δυνατότητα για όλους τους Έλληνες να κάνουν διακοπές και με οργανωμένο πλαίσιο συνεργασίας κράτους και αυτοδιοίκησης.
      Αυτή την πολιτική, κυρίες και κύριοι συνάδελφοι, θα ασκήσει το ΠΑ.ΣΟ.Κ. και ο Γιώργος ο Παπανδρέου ως αυριανή κυβέρνηση της χώρας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μανιάτη.
      Το λόγο έχει η κ. Αντωνίου.
      ΣΤΑΥΡΟΣ ΚΑΛΑΦΑΤΗΣ: Είκοσι χρόνια τόσοι Υπουργοί από την Πελοπόννησο…
      ΙΩΑΝΝΗΣ ΜΑΝΙΑΤΗΣ: Ήταν Αρκάδες!
      ΤΟΝΙΑ ΑΝΤΩΝΙΟΥ: Τα αφήσαμε για εσάς, για να βοηθήσετε κι εσείς την Πελοπόννησο!
      ΣΤΑΥΡΟΣ ΚΑΛΑΦΑΤΗΣ: Είκοσι, είκοσι πέντε χρόνια τόσοι Υπουργοί του ΠΑ.ΣΟ.Κ. δεν έκαναν τίποτα;
      ΤΟΝΙΑ ΑΝΤΩΝΙΟΥ: Εμείς κάναμε επενδύσεις στην Κρήτη. Εσείς ήρθατε για την Πελοπόννησο.
      Κύριε Πρόεδρε, κυρία Υπουργέ, κυρίες και κύριοι συνάδελφοι, η πολιτική της Κυβέρνησης για τον τουρισμό και την τουριστική ανάπτυξη της χώρας μας έχει ένα μεγάλο πλεόνασμα και ένα μεγάλο έλλειμμα.
      Το μεγάλο πλεόνασμα είναι η διαρκής επικοινωνιακή προβολή ενός ανύπαρκτου έργου, που χρηματοδοτείται μάλιστα με αδιαφανείς διαδικασίες και χωρίς κανέναν έλεγχο.
      Το μεγάλο έλλειμμα είναι η απουσία ενιαίου σχεδίου και στρατηγικής για την τουριστική ανάπτυξη σε ολόκληρη τη χώρα, το οποίο να διαπερνά όλους τους τομείς άσκησης κυβερνητικής πολιτικής από τα συναρμόδια Υπουργεία.
      Οι προηγούμενοι συνάδελφοι αναφέρθηκαν σε διάφορες πλευρές αυτής της πολιτικής. Εγώ θα σταθώ ιδιαίτερα στις συνέπειες που έχει για την περιφέρεια η αδυναμία και η ανεπάρκεια της κυβερνητικής πολιτικής.
      Πρόσφατα, κυρία Υπουργέ, ανακοινώθηκε το σχέδιο για το Ειδικό Χωροταξικό Πλαίσιο του Τουρισμού. Χρειάστηκαν τρία χρόνια αναμονής, από τότε που ανέλαβε η Κυβέρνηση της Νέας Δημοκρατίας, για να παρουσιαστεί αυτό το σχέδιο. Τρία χρόνια αδικαιολόγητης καθυστέρησης, παρά τις βαρύγδουπες εξαγγελίες, για τη δήθεν προτεραιότητα που θα έδινε η Νέα Δημοκρατία στον τομέα της τουριστικής ανάπτυξης. 
      Σε σχέση με αυτό το ειδικό χωροταξικό έχω να κάνω δύο γενικές και δύο ειδικές επισημάνσεις, κυρία Υπουργέ. 
      Πρώτον, η κυβέρνηση του ΠΑ.ΣΟ.Κ. είχε προχωρήσει σε περιφερειακό χωροταξικό σχεδιασμό μετά από μία εξαντλητική διαδικασία διαβούλευσης τριών ετών. 
      Βρήκατε έτοιμα δώδεκα περιφερειακά πλαίσια χωροταξικού σχεδιασμού, τα οποία περιελάμβαναν όλους τους τομείς. Αυτά τα πλαίσια θα έπρεπε να είναι η βάση του ειδικού χωροταξικού για τον τουρισμό, όπως και των άλλων ειδικών χωροταξικών. Θα μπορούσατε μάλιστα από τον πρώτο χρόνο της διακυβέρνησής σας να εντάξετε τα περιφερειακά χωροταξικά στα εθνικά χωροταξικά. Δεν το κάνετε. Δεν λάβατε υπ’ όψιν σας θέσεις που είναι ήδη νόμος του κράτους. Και έρχεστε σήμερα μετά από τρία χρόνια και από μηδενική βάση ξαναπαρουσιάζετε σχέδια που στο μεγαλύτερο μέρος τους είχαν στο παρελθόν συζητηθεί εξαντλητικά και εγκριθεί με διαδικασίες πολύχρονου διαλόγου και σχεδόν απόλυτης συναίνεσης.
      Δεύτερον, στο σχέδιο του ειδικού χωροταξικού για τον τουρισμό αναφέρεται ότι ζητάτε τη γνώμη των περιφερειακών συμβουλίων. Η μέχρι σήμερα εμπειρία όμως έχει δείξει ότι οι περιφερειάρχες δεν λειτουργούν στα πλαίσια του δημοκρατικού προγραμματισμού αλλά τον γράφουν στα παλαιότερα των υποδημάτων τους. Ο διάλογος απουσιάζει. Η Τοπική και Νομαρχιακή Αυτοδιοίκηση καθώς και οι εμπλεκόμενοι φορείς ουσιαστικά είναι έξω από το σχεδιασμό. Χωρίς καμμία ενημέρωση καλούνται πάντοτε να επικυρώσουν ειλημμένες αποφάσεις και μάλιστα με συνοπτικές διαδικασίες. ‘Όμως, τελικά ένας εθνικός σχεδιασμός που έρχεται σε αντίθετη με τη βούληση των τοπικών κοινωνιών είναι ούτως ή άλλως ανεφάρμοστος. 
      Τι συμβαίνει, κυρία Υπουργέ, αυτά τα τελευταία χρόνια στη Στερεά Ελλάδα; Η Περιφέρεια της Στερεάς Ελλάδας έχει ξοδέψει μέχρι σήμερα από το Γ’ Κοινοτικό Πλαίσιο Στήριξης πολλά εκατομμύρια ευρώ για ενέργειες που αφορούν τον τουρισμό χωρίς κανένα αποτέλεσμα. Ουσιαστικά αυτά τα χρήματα έχουν δοθεί, κυρία Υπουργέ, μόνο σε ταξίδια και όχι για την τουριστική ανάπτυξη της περιοχής.
      Θα ήθελα ακόμη να κάνω δύο ειδικές επισημάνσεις. Πρώτον, το ειδικό χωροταξικό δεν λαμβάνει υπ’ όψιν του τα νέα δεδομένα που έχουν δημιουργηθεί μετά την ένταξη περιφερειών, όπως η Στερεά Ελλάδα, στο Στόχο «2» του Δ΄ Κοινοτικού Πλαισίου Στήριξης. Αναφέρω το παράδειγμα της Στερεάς Ελλάδας, που ενώ είναι μία από τις περιφέρειες με τεράστια προβλήματα και πολλές ανάγκες, έχει μειωμένα κίνητρα για επενδύσεις σε σχέση με τις άλλες περιφέρειες της χώρας το 2007-2013 για καθαρά στατιστικούς λόγους. Θα έπρεπε επομένως να υπάρχει μια ειδική μεταχείριση προκειμένου να επενδύσει στον τομέα της τουριστικής ανάπτυξης.
      Δεύτερον, το προτεινόμενο χωροταξικό για τον τουρισμό είναι εξαιρετικά ανεπαρκές και προβληματικό, γιατί είναι πρόχειρο και προεκλογικό. Για την ανάπτυξη σύνθετων και ολοκληρωμένων μορφών τουρισμού δεν προτείνεται, παραδείγματος χάριν η ανατολική Στερεά Ελλάδα.
      Γνωρίζετε, κυρία Υπουργέ, ότι αυτήν τη στιγμή υπάρχει μια μεγάλη επένδυση σε εξέλιξη στο Νομό Φθιώτιδος και μάλιστα στην περιοχή Λοκρίδας, όμως αυτήν τη στιγμή δεν αναφέρεται στο χωροταξικό η περιοχή αυτή, ότι μπορούν να δημιουργηθούν τέτοιου είδους επενδύσεις. Γνωρίζετε πάρα πολύ καλά ότι υπάρχει η συναίνεση όλων των τοπικών φορέων. Και εμείς ως ΠΑ.ΣΟ.Κ. στηρίζουμε μεγάλες επενδύσεις, αρκεί πάνω από όλα να υπάρχει σεβασμός στο περιβάλλον. Δεν προκύπτει από το χωροταξικό με σαφήνεια ότι σ’ αυτήν την περιοχή που υπάρχει τέτοιο ενδιαφέρον μπορούν να ενταχθούν τέτοιες επενδύσεις.
      Επίσης θα ήθελα να πω, κυρία Υπουργέ, τα είπε και ο συνάδελφος πριν, ότι υπήρχαν μελέτες και στο Υπουργείο Ναυτιλίας και στον Ε.Ο.Τ.. Είχαν δοθεί πάρα πολλά χρήματα για μελέτες σε σχέση με τους τουριστικούς λιμένες, ποιοι είναι, πώς μπορούν να ενταχθούν στο ειδικό χωροταξικό. 
      Μελετώντας την πρότασή σας  βλέπουμε ότι αυτήν τη στιγμή έχουν διαγραφεί αυτές οι μελέτες και ξεκινάτε από την αρχή και δεν υπάρχει καμμία αναφορά για τουριστικούς λιμένες σε ολόκληρη τη Στερεά Ελλάδα. Ούτε για τον ΄Αγιο Κωνσταντίνο υπάρχει αναφορά ούτε για την Κύμη ούτε για τη Σκύρο. Από αυτά και από πολλά άλλα που είπαν και οι προηγούμενοι συνάδελφοι φαίνεται ότι αυτό το Σχέδιο δεν είναι χωροταξικό για τον τουρισμό. Είναι νομιμοποίηση δραστηριοτήτων αυτό που εσείς αυτήν τη στιγμή προτείνετε. 
      Θα ήθελα, κυρία Υπουργέ, να αναφερθώ και σε έναν άλλον τομέα, στο θέμα του ιαματικού τουρισμού. Περιμέναμε δυόμισι χρόνια μέχρι να φέρετε και να ψηφίσετε ένα νόμο που, κατά τη γνώμη μας, είναι προβληματικός και κατώτερος των αναγκών. Όμως, ακόμη και αυτός ο νόμος, που ψηφίστηκε με τόσο μεγάλη καθυστέρηση, δεν λειτουργεί. Δεν έχετε κάνει τίποτα, δεν υπάρχουν ούτε καν υπουργικές αποφάσεις. 
      Γνωρίζετε πολύ καλά ότι πολλοί νομοί στην Ελλάδα βλέπουν τον ιαματικό τουρισμό ως επένδυση στρατηγικής σημασίας σε μια περίοδο που η κρίση στον αγροτικό τομέα, η αποβιομηχάνιση και η ανεργία πλήττουν σοβαρά την περιφέρεια. Στο Νομό Φθιώτιδας, από τον οποίο προέρχομαι, τα Καμένα Βούρλα, οι Θερμοπύλες, η Υπάτη, το Πλατύστομο, αποτελούν μοναδικής αξίας φυσικούς πόρους όχι μόνο για την περιοχή αλλά για όλη τη χώρα και αυτήν τη στιγμή συναντούν τεράστια εμπόδια στην ανάπτυξή τους. 
      Τι συμβαίνει σήμερα σε ένα νομό που έχει οκτώ ιαματικές πηγές; Απολύτως τίποτα. Η περιουσία του Ε.Ο.Τ. μένει αναξιοποίητη, καθημερινά φθίνει, τα ξενοδοχεία μένουν αναξιοποίητα και βέβαια δεν υπάρχει άλλου είδους επένδυση, εκτός απ’ αυτές που είχαν γίνει επί των κυβερνήσεων του ΠΑ.ΣΟ.Κ.. Χαρακτηριστικό παράδειγμα, κυρία Υπουργέ; Εξελίσσεται μια επένδυση στο Πλατύστομο που είχε αποφασιστεί επί των κυβερνήσεων του ΠΑ.ΣΟ.Κ., μετά από πολλές ταλαιπωρίες προχωρά και αυτήν τη στιγμή πρέπει να σας πω ότι στο χωροταξικό δεν αναφέρεται το Πλατύστομο. Φαίνεται, δηλαδή, πόση προχειρότητα υπάρχει αυτήν τη στιγμή στο χωροταξικό. Και ακόμη μεγαλύτερο είναι το πρόβλημα με το δίκτυο ιαματικών πηγών τοπικής εμβέλειας, που και αυτό μένει αναξιοποίητο, αντί να λειτουργεί συμπληρωματικά στο πλαίσιο ενός ενιαίου μοντέλου ανάπτυξης. 
      Τρία χρόνια επί των Κυβερνήσεών σας, κυρία Υπουργέ, δεν έχει γίνει τίποτα στον τουρισμό. Αν και ο τουρισμός είναι πολύ σημαντικός για την ανάπτυξη της περιφέρειας, διότι λόγω των άλλων πολιτικών σας στον αγροτικό τομέα, στην αποβιομηχάνιση, υπάρχουν πλέον σοβαρά προβλήματα κοινωνικής συνοχής στην περιφέρεια, δυστυχώς δεν έχει γίνει τίποτα. Θα ήθελα να σας πω ότι δεν θα κουραστείτε στις επόμενες εκλογές να τυπώσετε το προεκλογικό σας πρόγραμμα και να καταθέσετε τις προτάσεις σας. Και στον τουρισμό, μπορείτε να ξανατυπώσετε το παλιό σας πρόγραμμα. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν. 2190/1994, όπως ισχύει και άλλες διατάξεις».
      Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την επιστημονική και τεχνολογική συνεργασία».
      Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις».
      Το λόγο έχει η Υπουργός Τουριστικής Ανάπτυξης κ. Φάνη Πετραλιά-Πάλλη. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, κυρία και κύριοι συνάδελφοι, η επερώτηση που καταθέσαν οι συνάδελφοι του ΠΑ.ΣΟ.Κ. μας δίνει την ευκαιρία να μιλήσουμε σοβαρά, υπεύθυνα και πολιτικά για το μεγάλο θέμα της τουριστικής ανάπτυξης της χώρας μας. 
      Ο τουρισμός είναι η μεγάλη πρόκληση, η μεγάλη ευκαιρία για τη χώρα, την κοινωνία και τους πολίτες. Είναι η μεγάλη πρόκληση, η μεγάλη ευκαιρία για την οικονομία, την ανάπτυξη και την ευημερία. Απέναντι, λοιπόν, σ΄ αυτήν την πρόκληση, σ΄ αυτήν την ευκαιρία, οφείλουμε να ανταποκριθούμε όλοι με σχέδιο και στρατηγική, με πολιτικές και δράσεις, με θέσεις και απόψεις. 
      Η Κυβέρνηση από την πρώτη στιγμή έχει θέσει τον τουρισμό στο επίκεντρο της στρατηγικής της. Η επιλογή μας αυτή έχει ήδη αποδώσει τους πρώτους καρπούς. 
      Ο τουρισμός έχει προσφέρει πάρα πολλά στη χώρα μας τα τελευταία σαράντα χρόνια. Βαθιά πεποίθησή μας είναι ότι μπορεί να προσφέρει ακόμη περισσότερα, αρκεί όλοι μαζί να εργαστούμε με σοβαρότητα, υπευθυνότητα, με επιμονή και σταθερότητα. 
      Ο τουρισμός γίνεται πάλι το παλιρροϊκό κύμα για την ανάπτυξη και την ευημερία της χώρας. 
      Μπορεί και θα αποτελέσει το όχημα που θα οδηγήσει την Ελλάδα στον πυρήνα των αναπτυγμένων χωρών, το εργαλείο που θα οδηγήσει στην επίτευξη της πραγματικής σύγκλισης.
      Κυρίες και κύριοι συνάδελφοι, τις προηγούμενες δεκαετίες και κυρίως τη δεκαετία του ’80, η χώρα, η οικονομία, η κοινωνία, οι πολίτες έχασαν πολλά. Και αυτό γιατί ο τουρισμός δεν είχε αναδειχθεί σε πρώτη, βασική προτεραιότητα, όπως έπρεπε να έχει αναδειχθεί. Η Ελλάδα, απαθής έβλεπε τα «τρένα» της τουριστικής ανάπτυξης να την προσπερνούν. Αποτέλεσμα αυτής της αδράνειας ήταν να χάσουμε πολλές ευκαιρίες, να χάσουμε πολλές δυνατότητες άμεσα συνδεδεμένες με την οικονομική ανάπτυξη, συνυφασμένες με την ευημερία της χώρας και των πολιτών.
       Οι κυβερνήσεις του ΠΑ.ΣΟ.Κ. στην εικοσάχρονη θητεία τους, είτε λόγω ιδεοληψιών τους –«θα γίνουμε γκαρσόνια της Ευρώπης», μας έλεγαν τότε- είτε γιατί δεν κατανόησαν τη σημασία του τουριστικού προϊόντος, αντιμετώπισαν τον τουρισμό, ως κάτι παρακατιανό, ως κάτι δευτερεύον, ως πάρεργο. Είτε, λοιπόν, για λόγους ιδεοληψίας, είτε για λόγους ανικανότητας, σημασία έχει το αποτέλεσμα και το αποτέλεσμα ήταν ένα και μοναδικό: Ο τουρισμός στα είκοσι χρόνια διακυβέρνησης της χώρας από το ΠΑ.ΣΟ.Κ. έχασε έδαφος, έμεινε πίσω. Δεν αξιοποίησε τις δυνατότητες και τις ευκαιρίες που είχε. Το αποτέλεσμα ήταν η τουριστική ανάπτυξη να παρουσιάσει υστέρηση εκείνη την περίοδο.
      Κυρίες και κύριοι συνάδελφοι του ΠΑ.ΣΟ.Κ., διάβασα με προσοχή το περιεχόμενο του νέου προγράμματός σας και πραγματικά σας ομολογώ ότι στενοχωρήθηκα που, για μία ακόμα φορά, διαπίστωσα ότι ο τουρισμός δεν βρίσκεται στο επίκεντρο των προσπαθειών σας, των προβληματισμών σας, των ανησυχιών σας. Δεν είδα να λέτε κάτι ξεχωριστό και συγκεκριμένο για τον τουρισμό στο νέο πρόγραμμά σας. Το έχω πάρει και το μελέτησα, γιατί θέλω να δω τη φιλοσοφία σας, την αντίληψή σας, την πολιτική σας, για τη μεγάλη αυτή πρόκληση της χώρας μας.
      Θα επιθυμούσα δε, να είχαμε, αν θέλετε, και μία συνάντηση μαζί με τον τομέα σας στο Υπουργείο, για να συζητήσουμε και τις δικές μου παρατηρήσεις στο δικό σας πρόγραμμα. Η διαπίστωση, όμως, υπάρχει. Η διαπίστωση ότι δεν έχετε την τουριστική ανάπτυξη, τον τουρισμό, στο επίκεντρο των προβληματισμών σας, επιβεβαιώνεται και από το περιεχόμενο της επερώτησή σας. Στην ουσία αυτό που προσπαθείτε να κάνετε είναι να δημιουργήσετε μία θολή, μία γκρίζα εικόνα για την πολιτική μας, εστιάζοντας σε θέματα διαχείρισης. Θα μου επιτρέψετε δε να σας πω ότι αυτή σας η στάση είναι απόρροια μιας γενικότερης προσπάθειας να δείξετε ότι στην Ελλάδα του 2007 όλα είναι ύποπτα, ότι υπάρχει αδιαφάνεια, ότι μεθοδεύονται αποφάσεις, ότι η συναλλαγή υποκαθιστά την πολιτική. Διαπράττετε ηθελημένα  ή όχι, ένα μεγάλο πολιτικό σφάλμα. Δηλητηριάζετε, ενοχοποιείτε, συκοφαντείτε, εξοβελίζετε την πολιτική, υποκαθιστώντας την με την παραπολιτική και την παραπληροφόρηση, με τη φημολογία, με τον ψίθυρο και τη διαβολή. Αυτό το πολιτικό σφάλμα θα το βρείτε μπροστά σας. 
      Κυρίες και κύριοι συνάδελφοι, κανείς από εμάς δεν πιστεύει –φαντάζομαι- ότι ζούμε σε μία κοινωνία αγγέλων. Γνωρίζουμε όλοι μας πως ορισμένοι δεν αποφεύγουν και υποκύπτουν στον πειρασμό. Όμως, σε κανέναν από εμάς δεν επιτρέπεται να τα ισοπεδώνει όλα και να τα εξισώνει όλα. Αν καταφεύγουμε σε τέτοιες λογικές και πρακτικές, ένα μήνυμα δίνουμε στους πολίτες και κυρίως στη νέα γενιά, που όλους μας ενδιαφέρει, ότι «όλοι ίδιοι είναι». 
      Προσωπικά, κυρίες και κύριοι συνάδελφοι, έχω το θάρρος της γνώμης μου και όταν χρειαστεί το εκφράζω και δημόσια. Θέλω, όμως, ό,τι λέγεται να είναι υπεύθυνο, αξιόπιστο και τεκμηριωμένο. 
      Κύριε Παπουτσή, αναφερθήκατε πριν στο θέμα του ομολόγου. Εδώ θα πω ότι έχω ήδη επανειλημμένως τονίσει ότι είμαστε αμείλικτοι εναντίον εκείνων, που έχουν μπερδέψει τις αξίες και τις αρχές της παράταξής μας με τις χρηματιστηριακές αξίες. 
      Έχω πει ότι η δική μας Κυβέρνηση δεν συγκαλύπτει, αποκαλύπτει και ότι επίσης, η παράταξη της Νέας Δημοκρατίας δεν γίνεται πλυντήριο για κανέναν. 
      Κυρίες και κύριοι συνάδελφοι, τα τελευταία στοιχεία της Τράπεζας της Ελλάδος –απαντώ και στον κ. Κατσιφάρα- αποδεικνύουν ότι οι τουριστικές εισπράξεις το πρώτο τρίμηνο του 2007 εμφανίζουν αύξηση της τάξης του 10,8%, σε σύγκριση με το αντίστοιχο τρίμηνο του 2006. Σε πραγματικούς αριθμούς ανέρχονται σε 576.000.000 ευρώ. Εδώ θέλω να θυμίσω ότι την περσινή χρονιά ήταν 11,4 δισεκατομμύρια ευρώ, που σημαίνει ότι ο τουρισμός έδινε κάθε μήνα στην ελληνική οικονομία 1.000.000.000 ευρώ και αναφέρομαι στο 2006. 
      Έχουμε, λοιπόν, εισέλθει ήδη στη θερινή περίοδο και σύμφωνα με όλες τις ενδείξεις φέτος θα έχουμε περισσότερους επισκέπτες από ποτέ. Το Ι.Τ.Ε.Π. κάνει μία εκτίμηση –εγώ δεν λέω ποτέ αριθμούς παρά μόνο στο τέλος- ότι φέτος τα έσοδα θα εμφανίσουν μία αύξηση παραπλήσια με την προβλεπόμενη αύξηση στις αφίξεις, δηλαδή της τάξης του 6% με 7%. 
      Η θεαματική πρόοδος που σημειώνει ο ελληνικός τουρισμός, κύριοι συνάδελφοι, δεν είναι τυχαίο γεγονός. Η θωράκιση της φήμης της Ελλάδας και της ποιότητας των τουριστικών υπηρεσιών, η συστηματική και στοχευμένη προβολή της χώρας μας σε όλες τις κύριες διεθνείς αγορές, αλλά και η προσπάθεια για το άνοιγμα των νέων αγορών, η αύξηση των επενδύσεων, σε όλες τις μορφές του τουρισμού, σε ολόκληρη την Ελλάδα -πρώτη φορά γίνεται όλη αυτή η αύξηση των επενδύσεων ως προς τις νέες μορφές τουρισμού- και βέβαια η αποφασιστική προώθηση όλων των απαραίτητων θεσμικών αλλαγών, όλα αυτά, έχουν οδηγήσει τον ελληνικό τουρισμό σε μία νέα εποχή προόδου και ανάπτυξης. Και βρισκόμαστε μόνο στην αρχή. 
      Και για να κάνω μία παρένθεση, απαντώντας σε κάποια σχόλια. Θέλω να πω ότι πολλές υπουργικές αποφάσεις έχουν ήδη εκδοθεί. Γίνεται καταγραφή όλων των ιαματικών πηγών της χώρας. Έχουμε πάει πάρα πολύ γρήγορα στην εφαρμογή του νόμου για τον ιαματικό τουρισμό. Όπως προωθούνται οι θεσμικές αλλαγές και με τη δημόσια τουριστική περιουσία και με το χωροταξικό. 
      Μόλις τώρα αρχίζουμε να αξιοποιούμε τις αναρίθμητες, αναξιοποίητες, για τόσα πολλά χρόνια, δυνατότητες που κρύβει η Ελλάδα. Με την πολιτική μας βάλαμε ξανά την Ελλάδα στο διεθνές παιχνίδι, στην παγκόσμια αναμέτρηση της «οικονομίας του επισκέπτη». Η ελληνική τουριστική οικονομία αποκτά όλο και περισσότερο κεντρική θέση σε διεθνές επίπεδο. 
      Κάποτε, κύριοι συνάδελφοι, η Ελλάδα κοιτούσε τον κόσμο. Σήμερα ο κόσμος κοιτάει, παρακολουθεί, την Ελλάδα στον τομέα του τουρισμού. Γιατί η Ελλάδα πλέον είναι παίκτης, που πρωταγωνιστεί στην παγκόσμια τουριστική αγορά. 
      Τα ταξίδια και οι επαφές μας σε ολόκληρο τον κόσμο ενισχύουν το κύρος της χώρας και ταυτόχρονα επιβεβαιώνουν αυτήν την εκτίμηση. 
      Ως προς το περιβάλλον και ως προς το χωροταξικό στο οποίο αναφερθήκατε. Από την πρώτη μέρα της διακυβέρνησης της Νέας Δημοκρατίας υλοποιούμε απαρέγκλιτα μια μακροπρόθεσμη πολιτική που οργανώνει, τακτοποιεί, προστατεύει και αναδεικνύει το περιβάλλον θέτοντας επιτέλους τέλος στην αναρχία και στην αυθαιρεσία, που χαρακτήριζε επί μακρόν την ανάπτυξη στη χώρα. Το πρόσφατο αποτέλεσμα είναι αυτή η πολύ μεγάλη τομή, η θεσμική παρέμβαση με την εκπόνηση του ειδικού χωροταξικού σχεδίου για τον τουρισμό, όπως επίσης και των άλλων ειδικών χωροταξικών σχεδίων όπως: της βιομηχανίας καθώς και τα επόμενα σχετικά που έρχονται, όπως είναι οι ανανεώσιμες πηγές ενέργειας. 
      Αυτή η παρέμβαση, χρειάζεται να θυμίσω, κύριοι συνάδελφοι, ότι καθυστέρησε επί πάρα πολλά χρόνια με αποκλειστική ευθύνη των δικών σας κυβερνήσεων, των κυβερνήσεων του ΠΑ.ΣΟ.Κ.. Η απουσία του συγκεκριμένου χωροταξικού σχεδίου, του ειδικού για τον τουρισμό, ήταν που εξέθρεψε την παρανομία, την ασυδοσία και τη διαφθορά. Το ειδικό, λοιπόν, χωροταξικό για τον τουρισμό, που παρουσίασε πριν από λίγες μέρες ο κ. Σουφλιάς αποτελεί τομή για την τουριστική ανάπτυξη.
      Κυρίες και κύριοι συνάδελφοι, η μεγαλύτερη επένδυση, που μπορεί να γίνει στην Ελλάδα είναι ακριβώς η θωράκιση του περιβάλλοντος και σ’ αυτό συμφωνούμε όλοι. Η τουριστική ανάπτυξη θα είναι υγιής και δυναμική, μόνο αν επιδείξει ξεχωριστή μέριμνα για το περιβάλλον και τη χωροταξία. Η τουριστική ανάπτυξη θα είναι βιώσιμη, αν κινηθεί στους άξονες της αειφορίας, των ήπιων παρεμβάσεων, της αρμονικής προσαρμογής κάθε επενδυτικής ή άλλης δραστηριότητας στο φυσικό χώρο. 
      Με το ειδικό χωροταξικό σχέδιο για τον τουρισμό μπορούμε να ανταποκριθούμε στις ανάγκες και στις απαιτήσεις της σύγχρονης εποχής. Με το σχέδιο αυτό, θα έλεγα, ότι κάνουμε πράξη το γαλάζιο, τον πράσινο και τον κόκκινο τουρισμό. Μεριμνούμε για την προστασία του περιβάλλοντος. Είναι ό,τι πολυτιμότερο έχουμε. Αν χάσουμε το φυσικό μας περιβάλλον, τότε δεν θα έχουμε και προϊόν. Μεριμνούμε, λοιπόν, για την προστασία του περιβάλλοντος. Εστιάζουμε στο πολύ μεγάλο πλεονέκτημά μας που είναι η θάλασσα. Αναδεικνύουμε τον τουρισμό ως πρώτη προτεραιότητα. Το μήνυμά μας είναι: Ασφαλές, φιλικό και καθαρό περιβάλλον. Αυτή η θέση διέπει και τα μεγάλα επενδυτικά σχέδια, που υποβάλλονται για τον τομέα του τουρισμού. Επενδύσεις, που δεν ακολουθούν τους κανόνες και τις προδιαγραφές που θέτουμε ως προς το περιβάλλον, δεν έχουν θέση στην Ελλάδα.
      Και μια επισήμανση. Πότε γίνονταν, κύριοι συνάδελφοι, επί των ημερών σας τέτοιες επενδύσεις στον τουρισμό; Δυστυχώς η απάντηση είναι μία: ποτέ. 
      Και επειδή αναφερθήκατε και στη συνεργασία με το Υ.ΠΕ.ΧΩ.Δ.Ε. και τον κ. Σουφλιά. Έχει κάνει και ο κ. Σουφλιάς και εγώ παρεμβάσεις και δηλώσεις –και το λέω και εδώ προς εσάς για άλλη μια φορά- ότι συμπεριελήφθη μέσα στο σχέδιο, το οποίο έχει δοθεί για δημόσια διαβούλευση, όλη η δέσμη των προτάσεων που έκανε το Υπουργείο Τουριστικής Ανάπτυξης, προς το Υπουργείο ΠΕ.ΧΩ.Δ.Ε. Μετά από τη συζήτηση που είχαμε με τον κ. Σουφλιά, το Υπουργείο Τουριστικής Ανάπτυξης έχει και δημόσια διαβούλευση με τη συνεργασία όλων των φορέων. Γιατί και οι αρχικές μας προτάσεις, ήταν προτάσεις που έγιναν με τη συνεργασία όλων των φορέων. Η διαβούλευση γίνεται με τη συνεργασία των φορέων, καθημερινά συνεδριάζει μια μεγάλη ομάδα, ώστε να καταθέσουμε τις τελικές μας προτάσεις.
      Δεν απαγορεύεται τίποτα. Και αναφέρομαι και στη μεγάλη επένδυση, που αναφερθήκατε, στη Φθιώτιδα, κυρία Αντωνίου, αλλά και σε άλλες επενδύσεις. Υπάρχει ένας γενικότερος σχεδιασμός. Και κύριε Παπουτσή, άλλο το χωροταξικό για τον τουρισμό, άλλο ο στρατηγικός σύμβουλος για το μάρκετινγκ. Βεβαίως, η όλη αναπτυξιακή πολιτική και η τουριστική πολιτική, του Υπουργείου ευθυγραμμίζεται μ’ αυτά, αλλά ο σύμβουλος είναι σύμβουλος μάρκετινγκ και αυτό το γνωρίζετε, φαντάζομαι. 
      Εργαζόμαστε, λοιπόν, με  πρόγραμμα, με ταχύτητα και με σχέδιο. Τώρα μου δίνεται η ευκαιρία να σας πω ότι είμαστε πλέον στην τελική ευθεία. Μέχρι το τέλος Ιουνίου θα σας προσκαλέσουμε στην παρουσίαση της τελικής ανάλυσης, που έχει γίνει, και των τελικών παραδοτέων του συγκεκριμένου στρατηγικού συμβούλου. 
      Εργαζόμαστε, λοιπόν, με πρόγραμμα, με ταχύτητα και με σχέδιο. Γνωρίζουμε ότι οι επισκέπτες με υψηλότερο οικονομικό επίπεδο προσελκύονται από προορισμούς και περιοχές που κατορθώνουν να συνδυάζουν την προσφορά τουριστικών υπηρεσιών και προϊόντων ποιότητας σε αρμονία και με αξιοποίηση το φυσικού περιβάλλοντος. 
      Ως προς τη δημόσια περιουσία. Για το ζήτημα της αξιοποίησης της δημόσιας τουριστικής περιουσίας έχουμε πάρα πολλές φορές ανταλλάξει απόψεις. Βασικό σημείο αναφοράς είναι εκ των πραγμάτων η Εταιρεία Τουριστικής Ανάπτυξης η οποία αναδεικνύεται ως κύρια μηχανή ανάπτυξης. Μέχρι τώρα, συμφωνώ, ότι δεν έχει διαδραματίσει αυτόν το ρόλο. Και δεν έχει διαδραματίσει, γιατί στα πρώτα βήματά της υπήρξαν λάθη, δυσλειτουργίες, ανεπάρκειες, τις οποίες θεραπεύσαμε αυτά τα τρία χρόνια. Ουσιαστικά αναγκαστήκαμε να ξεκινήσουμε από την αρχή και χρειάστηκαν όλος αυτός ο χρόνος για να συμπληρωθούν όλα τα κενά των συμβάσεων, που προκάλεσαν οι κυβερνήσεις του ΠΑ.ΣΟ.Κ.. Για να μπορέσει να ξεμπλοκάρει η Ε.Τ.Α. για να σταθεί σε μια υγιή βάση, με αυξημένα επίπεδα αποτελεσματικότητας. Επειδή θέλω να είμαι απόλυτα ειλικρινής μαζί σας, δεν θα αρνηθώ ότι υπήρξαν και δικές μας παραλείψεις και ανακολουθίες. Αλλά με τέτοια ιστορία του παρελθόντος –και όχι τόσο παρελθόντος, πρόσφατη- καλύτερα θα σας συμβούλευα, να είστε πλέον προσεκτικοί. Η Ε.Τ.Α. πάντως παραμένει πάντοτε μια δυνατή μηχανή ανάπτυξης του τουρισμού.
      Για την εκτέλεση των έργων υποδομής έχουν γίνει, στον τομέα που με αφορά, άλματα σε σχέση με το παρελθόν. Χωροθετήσεις σαράντα επτά καταφυγίων τουριστικών σκαφών, έχουν γίνει μόνο τον περασμένο χρόνο και μέχρι σήμερα. Έξι υπουργικές αποφάσεις κανονισμών λειτουργίας λιμένων. Έχουν απεμπλακεί εννέα μαρίνες οι οποίες λίμναζαν. Συμπεριλαμβάνεται και η Σκύρος εκεί, κυρία Αντωνίου. Είναι εγκαταλελειμμένη επί δεκαπέντε χρόνια η μαρίνα της Σκύρου, και όχι μόνο. 
      Έχουν, λοιπόν, απεμπλακεί και εντός των ημερών θα βγουν σε διαγωνισμό.  Από το Μάρτιο του 2004 μέχρι σήμερα –και μιλάω πάντα για το Υπουργείο και τον Ε.Ο.Τ.- χορηγήθηκαν στο πλαίσιο του αναπτυξιακού νόμου είκοσι πέντε εγκρίσεις σκοπιμότητας για την ίδρυση συνεδριακά κέντρα –επειδή ρωτάτε για το συνεδριακό τουρισμό- δυναμικότητας έντεκα χιλιάδων πεντακοσίων εξήντα τεσσάρων συνέδρων. Επειδή λέτε για τον ιαματικό τουρισμό, έχουμε τρεις εγκρίσεις, από την ώρα που υπεγράφη, κέντρων θαλασσοθεραπείας και πρώτη έγκριση της σκοπιμότητας δημιουργίας των αυτοκινητοδρομίων, κάτι που ενδιαφέρει ιδιαίτερα και τον κ. Κατσιφάρα. Μια κοσμογονία, λοιπόν, τουριστικών επενδύσεων… 
      ΤΟΝΙΑ ΑΝΤΩΝΙΟΥ: Στην Αχαΐα θα γίνει;…
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κυρία Αντωνίου είναι το πλαίσιο. Βεβαίως και στη Βοιωτία και βεβαίως και στις Σέρρες, βεβαίως μπορεί να γίνει παντού. Μιλάω για έγκριση σκοπιμότητος. Το προεδρικό διάταγμα δίνει τη δυνατότητα για παντού. Μιλάω για έγκριση σκοπιμότητος, για την αίτηση, την οποία είχε υποβάλει το αυτοκινητοδρόμιο της Πάτρας.
      ΤΟΝΙΑ ΑΝΤΩΝΙΟΥ: Στον Ορχομενό;
      ΦΑΝΗ ΠΕΤΡΑΛΙΑ -ΠΑΛΛΗ (Υπουργός Τουριστικής Ανάπτυξης): Δεν έχει υποβληθεί ακόμη αίτηση. Θα την εγκρίνουμε μόλις υποβληθεί. Είμαστε έτοιμοι.
      Μια κοσμογονία, λοιπόν, τουριστικών επενδύσεων και τουριστικής ανάπτυξης συμβαίνει σήμερα στη χώρα μας. 
      Κύριοι συνάδελφοι, οι αριθμοί μιλούν από μόνοι τους. Μέχρι την 9η  Μαρτίου στον αναπτυξιακό νόμο  είχαν υπαχθεί οκτακόσια είκοσι τρία επενδυτικά σχέδια για τον τουρισμό, συνολικού προϋπολογισμού άνω των 2,5 δισεκατομμυρίων ευρώ. Θα ήταν ενδιαφέρον να κάνουμε κάποιες συγκρίσεις με τη δεκαετία, όχι με το χρόνο, 1994-2004, αλλά δεν θα ήθελα να σας φέρω σε ακόμη πιο δύσκολη θέση.
      Στο Επιχειρησιακό Πρόγραμμα «Ανταγωνιστικότητα» η απορροφητικότητα για τον τομέα του τουρισμού έχει ξεπεράσει το 67%. Θέλετε να θυμηθούμε που βρισκόταν το Μάρτιο του 2004; Ήταν στο 4%. Και δεν είναι μόνο αυτά που εμείς,  ως Υπουργείο, προωθούμε σε επίπεδο υποδομών. Ποτέ πριν στην ιστορία της χώρας μας δεν βρίσκονταν σε εξέλιξη, σε συνεργασία με όλα τα συναρμόδια Υπουργεία, σημαντικά και μεγαλόπνοα δημόσια έργα υποδομών από την ολοκλήρωση των οποίων ωφελείται ο τουρισμός. 
      Είναι προφανές, ότι η Κυβέρνηση –το λέω αυτό γιατί αναφερθήκατε στο θέμα της υπεραξίας από τους Ολυμπιακούς- από την πρώτη στιγμή, επένδυσε στη διοργάνωση των Ολυμπιακών Αγώνων και εξακολουθεί να επενδύει. Όχι μόνο αναπληρώσαμε το κενό της πενιχρής διαφήμισης των Ολυμπιακών Αγώνων στα χρόνια που προηγήθηκαν του 2004, αλλά έχουμε πετύχει να εισπράτουμε και πολλαπλά οφέλη από τον τεράστιο αυτό αντίκτυπο σε όλα τα πλάτη και τα μήκη της γης. Κινηθήκαμε με σχέδιο και στρατηγική αξιοποιώντας την αναγνωρισιμότητα, που απέκτησε η Ελλάδα, και με στοχευμένες ενέργειες, κυρίως σε αγορές, οι οποίες μέχρι τότε δεν έδειχναν ενδιαφέρον για τη χώρα μας. 
      Τα θετικά σχόλια και οι επισημάνσεις των διεθνών μέσων επικοινωνίας για την Αθήνα και την περιοχή της Αττικής είναι πρωτοφανή.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Κύριε Παπουτσή, πολλές φορές σας έχω ακούσει να λέτε, παρά το γεγονός ότι σας έχω απαντήσει, για την Αθήνα και για τα city breaks. Στις 11 και στις 12 του μηνός είναι το συνέδριο και η συνάντηση στην Αθήνα για τα city breakes. Γνωρίζετε καλά ότι στηρίξαμε την Αθήνα για να πάρει αυτήν τη διοργάνωση πάρα πολύ δυνατά στο Ελσίνκι. Υπάρχει δε ειδική μέριμνα όχι μόνο για την Αθήνα, αλλά και για τη Θεσσαλονίκη, με πολλαπλά ταξίδια που έγιναν στη Ρωσία και όχι μόνο. 
      Όσον αφορά στους ελέγχους των ξενοδοχείων. Κατηγορείτε την Κυβέρνηση για ελλείψεις και καθυστερήσεις. Από τα όσα ακούστηκαν εδώ αισθάνομαι ότι είστε συντονισμένοι με τα πολιτικά σας ρολόγια, που φαίνεται να έχουν μείνει στο παρελθόν, στην περίοδο των δικών σας ημερών. Διερωτώμαι, δεν ζείτε σε αυτήν τη χώρα; Δεν πληροφορηθήκατε τι έχει κάνει ως έργο τους τελευταίους μήνες το Υπουργείο Τουριστικής Ανάπτυξης για το μεγάλο πρόβλημα της ασφάλειας των ξενοδοχείων; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Σας παρακαλώ, κύριε Πρόεδρε, δώστε μου ακόμη λίγο χρόνο.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω από τη δευτερολογία σας.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Έγιναν προσεκτικοί και αυστηροί έλεγχοι και για επιμέρους τομείς της λειτουργίας των ξενοδοχείων. Μέσα στο 2007 πέντε χιλιάδες πεντακόσιοι δέκα τέσσερις έλεγχοι, οι οποίοι εντείνονται όσο προχωρούμε προς την τουριστική περίοδο. Γίνονται έλεγχοι σε ολόκληρη της Ελλάδα. Εντοπίσαμε οκτακόσια ξενοδοχεία, που λειτουργούσαν χωρίς πιστοποιητικά πυρασφάλειας. Άλλα δεν τα είχαν ανανεώσει, άλλα δεν τα είχαν εκδώσει από το 2003. Εδώ είμαστε αποφασισμένοι. Παράλληλα και με τα συναρμόδια Υπουργεία, με το Υπουργείο Ανάπτυξης, για το θέμα των ελέγχων και των επιθεωρήσεων στο θέμα των τιμών, ξεκινήσαμε ήδη πολύ νωρίς το συντονισμό για τους ελέγχους, οι οποίοι έχουν ξεκινήσει και θα συνεχιστούν μέχρι το τέλος της θερινής περιόδου.
      Κύριοι συνάδελφοι, γνωρίζετε τις αποφάσεις που έχω πάρει. Θα το καταλάβαινα να μας εγκαλέσετε για τις παραλείψεις. Αλλά μη μας εγκαλείτε  για πράγματα τα οποία πρέπει να γίνουν, και για τα οποία πρέπει να είμαστε όλοι πολύ αυστηροί. Διάβασα σε μερίδα του Τύπου, ως προς το θέμα του ελέγχου των ξενοδοχείων για την πυρασφάλεια, ότι αυτό μπορεί να υπονομεύει την τουριστική δραστηριότητα. 
      Θέλω, όμως, από το Βήμα της Βουλής να πω ότι μεγαλύτερη είναι η ζημιά που θα προκληθεί από ένα γεγονός που θα οφειλόταν στην έλλειψη ασφάλειας. Ζήσαμε τέτοια περίοδο, διαχειριστήκαμε μια δύσκολη κρίση. Αντιλαμβάνεστε τι εννοώ, για το θέμα της Κέρκυρας και του «SEA DIAMOND». Οι συνέπειες για τον τουρισμό και τη χώρα θα ήταν καταστροφικές.
      Η θέση μου, ως προς αυτό το θέμα, είναι ξεκάθαρη και απόλυτη. Δεν μπορεί να επιτραπεί η λειτουργία ξενοδοχείων ή μέρους των ξενοδοχείων χωρίς πιστοποιημένα συστήματα πυρασφάλειας. Θέλω να ξεκαθαρίσω ότι σε θέματα ασφάλειας, θα επιδείξουμε μηδενική ανοχή, θα εξαντλήσουμε την αυστηρότητά μας. 
      Θα είμαστε αμείλικτοι και εγώ προσωπικά δεν θα επιτρέψω καμμία ολιγωρία ή ανοχή από την πλευρά της πολιτείας γι’ αυτό το τόσο σοβαρό θέμα. Δεν θα ρισκάρουμε. Και εγώ προσωπικά, ως αρμόδια Υπουργός, δεν θα ρισκάρω ούτε την εικόνα  της χώρας ούτε την ασφάλεια των πολιτών, που επισκέπτονται τη χώρα ούτε και των Ελλήνων πολιτών. 
      Θεωρώ ότι είναι ύψιστη ευθύνη και υποχρέωση όλων μας –πολιτείας, υπηρεσιών, φορέων, επιχειρηματιών, εργαζομένων- να προστατεύουμε τους επισκέπτες μας, τον τουρισμό μας, την εικόνα της χώρας μας, λαμβάνοντας τα απαραίτητα μέτρα. 
      Θεωρώ ότι η μηδενική ανοχή στην αδιαφορία, στην παρανομία και στην ανευθυνότητα είναι όρος για την ανάπτυξη της ελληνικής «οικονομίας του επισκέπτη». Είναι στάση ζωής και κεντρική επιλογή της Κυβέρνησης, αλλά και δική μου προσωπικά. 
      Το μήνυμά μας είναι ένα: Ασφαλές και φιλικό περιβάλλον. Αυτό σημαίνει ασφαλείς συνθήκες διαμονής, ποιότητα υπηρεσιών, φιλόξενη διάθεση, ανθρώπινες διακοπές. Αυτό είναι φιλοδοξία, όραμα, στόχος του Υπουργείου Τουριστικής Ανάπτυξης και δικός μου, και θεωρώ ότι είναι και θέμα αρχής όλων μας. Όσο περνάει ο καιρός η Ελλάδα θα γίνεται συνώνυμη της υψηλής ποιότητας υπηρεσιών και του μέγιστου σεβασμού προς τον επισκέπτη. 
      Στην επερώτησή σας, κυρία και κύριοι συνάδελφοι του ΠΑ.ΣΟ.Κ., κάνετε λόγο για προβολή ανύπαρκτου έργου. Εγώ αντιλαμβάνομαι ότι η Αντιπολίτευση, εκ της θέσεώς της, οφείλει και πρέπει –προσωπικά το επιζητώ- να είναι αυστηρή στην κριτική της για το έργο της Κυβέρνησης και για το δικό μου προσωπικά. Όμως, αυτή η κριτική πρέπει να είναι εποικοδομητική. 
      Σας το έχω πει και άλλες φορές, καταθέστε προτάσεις, εισηγηθείτε πολιτικές. Μη μιλάτε, όμως, για ανύπαρκτο έργο, γιατί θεωρώ ότι έτσι μία Αντιπολίτευση –και δεν μιλάω μόνο για σας, μιλάω γενικά- αυτοϋπονομεύεται, χάνει την αξιοπιστία της και τη φερεγγυότητά της. 
      Κύριοι συνάδελφοι, αυτό που κάνουμε τώρα είναι να κερδίζουμε το χαμένο έδαφος των προηγουμένων ετών με τις ολοκληρωμένες θεσμικές, τις εκτεταμένες επενδυτικές πρωτοβουλίες της Κυβέρνησης. 
      Κάνατε λόγο για χρηματοδοτήσεις με πιθανές αδιαφανείς ή ανεξέλεγκτες διαδικασίες. Θέλω να είμαι απόλυτα κατηγορηματική στο ότι οι αποφάσεις μας κινούνται στα επίπεδα της απόλυτης νομιμότητας και είναι όλες σύννομες. 
      Συγκεκριμένα, ως προς τις συμβάσεις προβολής –επειδή έγινε αναφορά σ’ αυτές- θέλω να σας πω ότι υπεγράφη η σύμβαση για το στρατηγικό σύμβουλο στις 14/9/2006, ύστερα από διεθνή διαγωνισμό του 2005. 
      Δεν αναφερθήκατε βέβαια στο portal, αλλά στο δορυφόρο λογαριασμό, που για πρώτη φορά επιτέλους θα έχουμε. Να σας θυμίσω, λοιπόν, ότι μετά από διαγωνισμό του 2005 η σύμβαση υπογράφηκε στις 22-2-2007 και στις 15-2-2007 υπεγράφη η σύμβαση για τη διαφήμιση στο εσωτερικό, μετά από ανοιχτό διαγωνισμό, ο οποίος ήταν σε εξέλιξη ίσως και πάνω από ένα χρόνο.
      Παρομοίως υπογράφηκαν συμβάσεις για τη διαφήμιση στο εξωτερικό -αναφερθήκατε σ’ ένα ποσό, κύριε Παπουτσή, που δεν ευσταθεί- ανά ομάδες κρατών. Και τον ξέρετε αυτόν το διαγωνισμό, γιατί σας έχω καταθέσει όλα τα χαρτιά. Κι έχω κι ένα πολύ μεγάλο ντοσιέ. Παρ’ όλα όσα σας έχω ήδη καταθέσει στις ερωτήσεις, αν θέλετε να το καταθέσω κι αυτό. Ανά ομάδες κρατών: Ήταν διαγωνισμοί του 2005, οι οποίοι ολοκληρώθηκαν μετά από τις ενστάσεις και τις προσφυγές. Είναι η διαφήμιση για τις ομάδες χωρών. Και γνωρίζετε πολύ καλά ότι υπήρξε και μια πολύ μεγάλη ομάδα χωρών –όπως αναφέρετε- και ήταν και η Αμερική και η Αγγλία, όπου ο διαγωνισμός είχε ακυρωθεί το 2005 από το Συμβούλιο της Επικρατείας. 
      Για να μη μείνει όμως καμμία σκιά, οι διαδικασίες που ακολουθούνται στους διεθνείς ανοιχτούς διαγωνισμούς στηρίζονται στις διατάξεις του π.δ. 346/1998, όπως τροποποιήθηκε με την κοινοτική οδηγία 18 του 2004 και προσαρμόστηκε στην ελληνική νομοθεσία με το π.δ. 60/2007. 
      Όσον αφορά στις διαφημιστικές υπηρεσίες του εσωτερικού οι διαδικασίες στηρίζονται στο π.δ. 261/1997. Το προεδρικό διάταγμα για τη διαφάνεια, τη διαφημιστική προβολή του δημόσιου και ευρύτερου δημόσιου τομέα και τα έντυπα και τα ηλεκτρονικά μέσα της ενημέρωσης. 
      Βέβαια, κάναμε και άλλες προωθητικές ενέργειες εκτός από τη διαφήμιση. Η επιτυχία του τουρισμού, την οποία βιώσαμε τον περασμένο χρόνο και που ξεκινήσαμε να βιώνουμε γι’ αυτό το χρόνο, δεν είναι μόνο η διαφήμιση. Η χώρα μας πήρε μέρος σε εκατόν πέντε εκθέσεις σε τριάντα οκτώ χώρες. Όσον αφορά τις δαπάνες για τις εκθέσεις αυτές γίνονται επίσης με απόλυτη διαφάνεια και στηρίζονται στις νομοθετικές ρυθμίσεις, εθνικές και κοινοτικές, που προανέφερα, σε συνδυασμό με τις διατάξεις των νόμων 2286/1995 και 2160/1993. Βεβαίως να πω ότι όσες δαπάνες βρίσκονται κάτω από το όριο των κοινοτικών διατάξεων, διενεργούνται βάσει των ρυθμίσεων του ν. 2362/1995.
      Εκτός από την προβολή και τη συμμετοχή στις εκθέσεις φιλοξενήσαμε το 2006 τριακόσιους δεκαοχτώ δημοσιογράφους τουρισμού και εκατόν εβδομήντα οκτώ μέχρι αυτήν τη στιγμή, το 2007. Επίσης, τριακόσιους πενήντα έξι tour operators το 2006 και οκτακόσιους μέχρι σήμερα, το 2007, καθώς και εκατόν τριάντα πέντε επισήμους φορείς του τουρισμού το 2006 και σαράντα έναν μέχρι αυτήν τη στιγμή και περιμένουμε συνέχεια μέχρι το τέλος βεβαίως του 2007.
      Η προβολή του τουριστικού μας προϊόντος γίνεται με τρόπους σύγχρονους, αποτελεσματικούς –εκμεταλλευόμαστε όλα τα σύγχρονα μέσα- και βεβαίως με απόλυτα διαφανείς διαδικασίες. Σας έχω προσκαλέσει επανειλημμένως σε ερωτήσεις που συζητούνται στη Βουλή, αλλά και στην επιτροπή και σας έχω πει και κατ’ ιδίαν ότι οι υπηρεσίες μας, και του Υπουργείου αλλά και του ΕΟΤ, είναι στη διάθεσή σας ανά πάσαν ώρα και ανά πάσα στιγμή, για να σας ενημερώσουν και να σας δείξουν ό,τι υπάρχει από κείμενα, από αποφάσεις και από συμβάσεις. Είναι όλα στη διάθεσή σας. 
      Δεν υπάρχει ούτε μια απόφαση που να αντιστρατεύεται το πνεύμα και το γράμμα του νόμου.
      Κυρίες και κύριοι συνάδελφοι, το μέλλον της ελληνικής οικονομίας ταυτίζεται με την ανάπτυξη της «οικονομίας του επισκέπτη». Ο τουρισμός στην καρδιά της οικονομικής ζωής της χώρας μας συμβάλλει καθοριστικά στη διαμόρφωση ενός οικονομικού μοντέλου που απαντά στις προκλήσεις της παγκοσμιοποίησης.
      Η τουριστική ανάπτυξη είναι το κλειδί. Είναι το κλειδί για την ευημερία της χώρας μας, είναι το κλειδί που απλώνει αυτή την ευημερία της χώρας μας σε ολόκληρη την κοινωνία. Συμβάλλει στην ενίσχυση της τοπικής ταυτότητας, γιατί αυτό που πρέπει να προστατεύσουμε δεν είναι μόνο το φυσικό μας περιβάλλον, αλλά και το ανθρωπογενές περιβάλλον, την πολιτιστική μας ταυτότητα, τους παραδοσιακούς μας οικισμούς. Πρέπει να σας πω πριν από λίγες μέρες που βρισκόμουν στο Παγκόσμιο Συμβούλιο Τουρισμού και Ταξιδίων στην Πορτογαλία ακριβώς αυτό εισέπραττα τις δυο μέρες που ήμουν εκεί. 
      Η καλύτερη διαφήμιση για την Ελλάδα είναι η ίδια η Ελλάδα και ένα πολύ αλλά πάρα πολύ δυνατό στοιχείο της Ελλάδος ως τουριστικού προορισμού είμαστε εμείς οι ίδιοι οι Έλληνες, οι άνθρωποι. Γίνεται αναφορά στους ανθρώπους και στις τοπικές ταυτότητες. 
      Η τουριστική ανάπτυξη δημιουργεί ζήτηση για μια σειρά από άλλα επαγγέλματα και υπηρεσίες. Δημιουργεί μόνιμες θέσεις εργασίας, γιατί αυτός είναι ο στόχος, ο δωδεκάμηνος τουρισμός.
      ΠΡΟΕΔΡΕΥΩΝ (Ιωάννης Τραγάκης): Να αφήσουμε και λίγο χρόνο για τη δευτερολογία;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Τελείωσα, κύριε Πρόεδρε. 
      Αυξάνει την απασχόληση και τα εισοδήματα. Η ισχυρή οικονομία του επισκέπτη, κυρίες και κύριοι, βρίσκεται στο κέντρο του σχεδιασμού μας για μια Ελλάδα ανάπτυξης, προόδου και κοινωνικής συνοχής. 
      Σας ευχαριστώ και εσάς, κύριε Πρόεδρε, για την ανοχή σας. Να μου αφαιρέσετε το χρόνο από τη δευτερολογία μου.  
      ΠΡΟΕΔΡΕΥΩΝ (Ιωάννης Τραγάκης): Ευχαριστώ.
      Δεν υπάρχει ανοχή, μετράει ο χρόνος εδώ. Ο χρόνος είναι αμείλικτος.
      Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ.  κ. Σγουρίδης έχει το λόγο.  
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, διερωτήθηκε η κυρία Υπουργός τι μήνυμα δίνουμε στη νέα γενιά, ποιο είναι αυτό το μήνυμα το οποίο μεταφέρουμε, όταν εμείς ενσπείρουμε φήμες περί διαφθοράς.
      Οφείλω να σας πω, κυρία Υπουργέ, ότι αυτό πρέπει να προβληματίσει εσάς, γιατί οι διαδικασίες τις οποίες ακολουθείτε, είτε στα δομημένα ομόλογα είτε στις αναθέσεις, είναι διαδικασίες που εκτρέφουν «Πρινιωτάκηδες» και «Παπαμαρκάκηδες» και είναι οι διαδικασίες που είναι αδιαφανείς, είναι κρυφές, είναι αναθέσεις.
      Μιλήσατε για τους αριθμούς και είπατε ότι οι αριθμοί είναι αμείλικτοι και ότι εσείς μιλάτε στο τέλος. Θα σας πω, λοιπόν, κάποιους αριθμούς, τους οποίους πήρα από το Σ.Ε.Τ.Ε. για το 2006. Οι αφίξεις ήταν δεκατρία εκατομμύρια πεντακόσιες χιλιάδες τουρίστες. Εσείς λέγατε για δεκαέξι εκατομμύρια τουρίστες. Μιλούσατε για μια αύξηση 15%. Ήταν 7%. Μιλούσατε για εισόδημα με αύξηση 8% στο Εθνικό μας Ακαθάριστο Προϊόν και ήταν μόνο 5%, μείον 3% ο πληθωρισμός, άρα η αύξηση από το τουριστικό συνάλλαγμα ήταν μόνο 2%. 
      Είπατε –και το προβάλατε ως μεγάλο έργο- ότι έγιναν εγκρίσεις σκοπιμότητας. Ξέρετε πόσο απέχει η έγκριση σκοπιμότητας από την υλοποίηση; Όσο από εδώ στα Ιμαλάια, διότι μπορεί να εγκρίνεις τη σκοπιμότητα, αλλά μέχρι να υλοποιήσεις, πρέπει να περάσεις μεταξύ του Άννα και του Καϊάφα. 
      Είπατε ότι υποβλήθηκαν σχέδια τουριστικών επενδύσεων. Ναι, αιτήσεις έγιναν, αλλά πόσα χρηματοδοτήθηκαν; Μπορείτε να μας πείτε; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Τα είπαμε.
      ΠΑΝΑΓΙΩΤΗΣ ΣΓΟΥΡΙΔΗΣ: Μιλήσατε για αιτήσεις, δεν μιλήσατε για εκταμιεύσεις.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Σας τα έχω καταθέσει άλλες σαράντα φορές.
      ΠΑΝΑΓΙΩΤΗΣ ΣΓΟΥΡΙΔΗΣ: Με τα λόγια «καταθέτουμε» παλάτια.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Εδώ σας τα κατέθεσα.
      ΠΑΝΑΓΙΩΤΗΣ ΣΓΟΥΡΙΔΗΣ: Να μας τα καταθέσετε και τώρα.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε συνάδελφε.
      Καταθέτετε πίνακες, κυρία Υπουργέ, και όχι λόγια, έτσι δεν είναι; Παρακαλώ να καταθέσετε τους πίνακες.
      Συνεχίστε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Θέλω να σας υπενθυμίσω, λοιπόν, τα εξής: Πρώτον, η Ελλάδα διανύει τη μετα-ολυμπιακή της περίοδο και ωφελήθηκε τα μέγιστα από τη προβολή και την αίγλη που της προσέδωσαν οι Ολυμπιακοί Αγώνες. Δεύτερον, το Υπουργείο Τουριστικής Ανάπτυξης διαθέτει τους υψηλότερους πόρους από ιδρύσεως Ε.Ο.Τ. –πάνω από 50.000.000 ευρώ αυτοτελής πόρος, που κατέλειπε η αποκρατικοποίηση του καζίνο της Πάρνηθας, όταν ο κ. Αλογοσκούφης έλεγε «ότι πουλάμε τα ασημικά της οικογένειας»- και διανύει περίοδο «παχέων αγελάδων». Και τρίτον, η Ελλάδα πλέον έχει σύγχρονες υποδομές, σύγχρονα ξενοδοχεία, σύγχρονα καταλύματα, σύγχρονες μεταφορές, και σύγχρονες αθλητικές εγκαταστάσεις.
      Πριν από δύο μέρες έγινε η διοργάνωση του τελικού του «Champions League» και πράγματι το σήμα κατατεθέν σε όλους τους τηλεθεατές οι οποίοι παρακολουθούσαν αυτόν τον τελικό αγώνα ήταν η στέγη Καλατράβα. Θυμάστε τι λέγατε εσείς ως αντιπολίτευση για τη στέγη Καλατράβα; 
      Όλα αυτά ήταν προικιά που σας άφησε το ΠΑ.ΣΟ.Κ., αυτό το ΠΑ.ΣΟ.Κ. που είπατε ότι δεν είχε κάνει τίποτα για τον τουρισμό και ότι υπήρχε αδράνεια.
      Ανέφερα, λοιπόν, όλα τα προηγούμενα για να σας πω ότι αυτά μας επιτρέπουν να διεκδικήσουμε μεγαλύτερο κομμάτι από την τουριστική πίτα. 
      Πρόσφατα συμμετείχατε στο συνέδριο του Παγκόσμιου Οργανισμού Τουρισμού και Ταξιδίων στη Λισαβόνα. Ο εν λόγω Οργανισμός σας υπενθυμίζω, κυρία Υπουργέ, κατατάσσει την Ελλάδα στην εκατοστή δέκατη έκτη θέση από πλευράς προοπτικών τουριστικής ανάπτυξης. Πήρα, λοιπόν, τα στοιχεία από το διαδίκτυο –τα κατέβασα από την ιστοσελίδα αυτού του Οργανισμού- και είδα την κατάταξη της Ελλάδας. Είδα σε απόλυτα μεγέθη ότι η Ελλάδα το 2003 ήταν εικοστή και το 2007 είναι εικοστή τέταρτη, δηλαδή τέσσερις θέσεις πίσω. Σε αναλογικά μεγέθη η Ελλάδα το 2003 ήταν τριακοστή ένατη και το 2007 είναι τεσσαρακοστή τέταρτη, δηλαδή πέντε μονάδες πίσω. Σε προοπτικές ανάπτυξης ήμασταν στην εκατοστή τριακοστή έκτη θέση και πήγαμε στην εκατοστή δέκατη έκτη θέση. 
      Στους δείκτες, λοιπόν, του Παγκόσμιου Οργανισμού Τουρισμού και Ταξιδίων είμαστε ακίνητοι και η λάμψη των Ολυμπιακών Αγώνων έχει ημερομηνία λήξης. Θα αρχίσουν οι Ολυμπιακοί Αγώνες του Πεκίνου και τότε η Ελλάδα θα έχει ξεχασθεί. Γι’ αυτό σας εγκαλούμε. Σας εγκαλούμε γιατί υπάρχει έλλειψη στρατηγικής. Πήρατε προίκα και τη διανείματε, την κάνατε αέρα. Σας εγκαλούμε γιατί δεν έχετε στρατηγική να εμπεδώσετε την ολυμπιακή επιτυχία, να βελτιώσετε την ανταγωνιστικότητα του τουρισμού, να αυξήσετε τις τουριστικές επενδύσεις ώστε να αποκτήσει ο τουρισμός μας σταθερά μεγέθη μακροπρόθεσμα.
      Αλλά πώς να γίνει αυτό; Ο Ε.Ο.Τ. είναι ακέφαλος. Στην Ε.Τ.Α., μετά την απομάκρυνση του κ. Ζαχαρόπουλου, ο κ. Κοκώσης δεν μπορεί να βρει θέση επειδή δεν τηρήσατε τις νόμιμες διαδικασίες. Προσλάβατε σύμβουλο, κυρία Υπουργέ, για τα θέματα του μάρκετινγκ και της επικοινωνίας, τον οποίο δεν συμβουλευτήκατε ποτέ, ούτε για την αλλαγή του σλόγκαν από το “live your myth” στο “explore your sense” –έτσι λίγο για να ξεθωριάσουμε τον κ. Αβραμόπουλο- ούτε στις κρίσεις που διαχειριστήκατε στο Corkyra Beach και στο Sea Diamond. Γιατί τον πληρώσατε; Για να τον συμβουλευτείτε.
      Έχουμε επίγνωση ότι σ’ αυτήν εδώ την Αίθουσα όταν ομιλούμε για τον τουρισμό, ομιλούμε για ένα εθνικό κεφάλαιο. Αποτελεί την κύρια, έμμεση και άμεση, οικονομική δραστηριότητα εκατομμυρίων εργαζομένων και χιλιάδων επιχειρήσεων. Κυρίως αποτελεί το μοχλό της ανάπτυξης της περιφέρειας και είναι το αντίδοτο, αν θέλετε, στο να μην υπάρξει ερήμωση της υπαίθρου. 
      Συνεπώς στη συζήτησή μας για τον τουρισμό εδώ σ’ αυτήν την Αίθουσα, θα πρέπει να ξέρουμε ότι μας παρακολουθεί η τουριστική αγορά και ό,τι λέμε θα πρέπει να λέγεται υπεύθυνα. Και δεν θα πρέπει να μπαίνουμε, αν θέλετε, μέσα στη διαπάλη των κομματικών αντιπαραθέσεων. 
      Όμως, κυρία Υπουργέ, μπορούμε να κλείσουμε τα΄ αυτιά μας, να κλείσουμε τα μάτια μας στο ότι εδώ και τριάμισι χρόνια η αξιοποίηση της δημόσιας τουριστικής περιουσίας σχολάζει; Ανακοινώθηκε τρεις φορές από τον Πρωθυπουργό. Όπως την είχαμε ανακοινώσει εμείς το 2003, ο κύριος Πρωθυπουργός την ανακοίνωσε τρεις φορές. Επίσης, ανακοινώθηκε δυο φορές από τη Διυπουργική Επιτροπή Αποκρατικοποιήσεων. 
      Έχετε προχωρήσει ένα βήμα περαιτέρω; Το γκολφ Αφάντου Ρόδου λιμνάζει. Το καζίνο Κέρκυρας λιμνάζει. Η μαρίνα Ζέας λιμνάζει. Τα τέσσερα ξενοδοχεία Σκιάθου, Βυτίνας, Θάσου και Τσαγκαράδας λιμνάζουν. Μπορούμε να μη σας επισημάνουμε μέσα σ’ αυτήν εδώ την Αίθουσα, όσο και αν δεν το θέλουμε, ότι τα ολυμπιακά ακίνητα είναι κλειστά, ότι οι ολυμπιακές εγκαταστάσεις είναι κλειστές; Μπορούμε να μην πούμε ότι ανοίγουν φωτογραφικά –όπως μ’ αυτό το γεγονός που έγινε της διοργάνωσης του τελικού του «Champions League»- και μετά κλείνουν; Πού είναι οι περίπατοι του Καλατράβα; Πού θα πάει το γκρουπ των τουριστών που θέλει να επισκεφτεί όλους αυτούς τους όμορφους χώρους τους οποίους διαμορφώσαμε για τους Ολυμπιακούς Αγώνες; 
      Απραξία και αδιαφάνεια! 
      Πού είναι ο κ. Λιάσκος που μας διαβεβαίωνε μέσα σ’ αυτήν εδώ την Αίθουσα ότι όλα είναι νόμιμα με τη σύμβαση της «Price Water House», αυτής της «σκαστής» δομημένης παρανομίας; Μέχρι τώρα έχουν πάρει 2,2 εκατομμύρια ευρώ και το Νομικό Συμβούλιο του Κράτους απέρριψε τη σύμβαση ως παράνομη. Η Ευρωπαϊκή Επιτροπή έστειλε προειδοποιητική επιστολή ότι είναι παράνομη η σύμβαση. Το επόμενο βήμα της προειδοποιητικής επιστολής είναι να μας καταλογίσουν και δαπάνες, να πληρώσουμε. 
      Εγώ δεν ψάχνω να βρω τις νομικές ευθύνες που έχει το Διοικητικό Συμβούλιο της Ε.Τ.Α.. Αυτό ας το βρει η δικαιοσύνη που είχε Πρόεδρό της και Αεροπαγίτη, θεματοφύλακα, αν θέλετε, των θεσμών και της διαφάνειας. 
      Όμως, οι πολιτικές ευθύνες παραμένουν, κυρία Υπουργέ. Και παραμένουν οι πολιτικές ευθύνες γιατί στη γενική συνέλευση που υπήρχε εκπροσώπηση των δυο Υπουργείων Οικονομίας και Οικονομικών και Τουριστικής Ανάπτυξης, εγκρίνατε ομόφωνα τη σύμβαση. Ακόμη και σήμερα, τον ισολογισμό τον υπογράφει υπάλληλος της «Price» και όχι της Ε.Τ.Α.. 
      Και με λύπη μου, κυρία Υπουργέ, θέλω να σας επισημάνω ότι καλά μας λέτε ότι όλες οι διαδικασίες περί της διαφήμισης είναι νόμιμες, αλλά θα σας πω ότι είναι νομότυπες και αυτό που γίνεται μ’ αυτόν τον τρόπο, να δίνονται, δηλαδή, αναθέσεις και να κόβεται η διαφημιστική πίτα σε διακοσάρια-διακοσάρια και να δίνεται στους γνωστούς, αυτή η διαδικασία, δηλαδή, που γίνεται κατά συνήθεια και κατ’ επανάληψη δεν τιμά ούτε εσάς ούτε τους συνεργάτες σας. 
      Σας είχα προειδοποιήσει –γιατί λέτε ότι δεν κάνουμε προτάσεις- για έλλειψη κριτηρίων αξιολόγησης. Πώς δίνετε τη διαφήμιση; Αδιαφανείς διαδικασίες! Σας είχαμε πει για ανάγκη απεμπλοκής της πολιτικής ηγεσίας από το μοίρασμα της διαφημιστικής πίτας. Σας είχα ζητήσει τη συμμετοχή –όπως σας την είχε ζητήσει και το Σ.Ε.Τ.Ε.- των παραγωγικών τάξεων, του Ξενοδοχειακού Επιμελητηρίου, των εργαζόμενων για καθαρή διαφημιστική πολιτική. Τα τελευταία τρία χρόνια, διαχειριστήκατε το λιγότερο πάνω από 80.000.000 ευρώ σε διαφήμιση. Πού πήγαν τα χρήματα αυτά; 
      Ξέρετε ότι έχω στα χέρια μου συμβάσεις, διακοσάρια. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Εγώ σας τις έχω καταθέσει. 
      ΠΑΝΑΓΙΩΤΗΣ ΣΓΟΥΡΙΔΗΣ: Τις έχω στα χέρια μου. Και ξέρετε και τους λογαριασμούς.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Εμείς τις καταθέσαμε τις συμβάσεις.
      ΠΑΝΑΓΙΩΤΗΣ ΣΓΟΥΡΙΔΗΣ: Ποιος ήλεγξε την υλοποίηση του διαφημιστικού έργου; Ποιος αξιολόγησε τα αποτελέσματα της σπατάλης του δημοσίου χρήματος; Δηλαδή η διαφήμιση που έγινε για παράδειγμα στην Τσεχία, τι σας απέδωσε; Εκατοντάδες αναθέσεις, πολυδιάσπαση της διαφημιστικής πίτας μετέτρεψαν τον Ε.Ο.Τ. σε ευάλωτο τροχονόμο, σε πολιτικό επηρεασμό –και αυτό είναι το κυρίαρχο- και δευτερευόντως σε διαφθορά.
       Ο κ. Αλογοσκούφης είπε για τα δομημένα ομόλογα ότι στήθηκαν από ανίδεες διοικήσεις των ταμείων και άπληστους χρηματιστές. 
      Εγώ θα πω ότι ημιμαθή στελέχη και άπληστοι ερασιτέχνες και επαγγελματίες διαφημιστές έχουν δημιουργήσει πρόβλημα στο θέμα της διαφήμισης. Όμως, προσωπικά εμένα δεν με νοιάζει γι’ αυτούς. Δεν με νοιάζει ποιος πήρε ή δεν πήρε τη δουλειά. Γιατί όταν εγώ έφερα τη σύμβαση εδώ στη Βουλή –όχι στις εφημερίδες- του «ΑΝΤΕΝΝΑ SAT» –με απευθείας ανάθεση- 900.000.000 ευρώ, κάποιοι μου είπαν ότι εγώ εξυπηρετώ τα συμφέροντα του «Αλ Τζαζίρα». Εγώ μιλάω για διαγωνισμό. Να γίνει διαγωνισμός και όποιος έρθει, ας τον πάρει. Μάλιστα, ο «ΑΝΤΕΝΝΑ» σας έλεγε ότι απευθύνεται σε εξακόσιους πενήντα χιλιάδες συνδρομητές. Εξακόσιους πενήντα χιλιάδες συνδρομητές; Τι είναι αυτό σε όλη την Ελλάδα, που ήταν μόνο Έλληνες; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι στην Ελλάδα. 
      ΠΑΝΑΓΙΩΤΗΣ ΣΓΟΥΡΙΔΗΣ: Στο εξωτερικό. Εξακόσιοι πενήντα χιλιάδες συνδρομητές στο «μπουκέτο» που παράγει, αν θέλετε, ένα αντίστοιχο «NOVA», σημαίνει μηδέν. Γιατί ποιο κανάλι αγοράζεις από κει; Τα ελληνικά κανάλια ποιοι θα τα αγοράσουν; Θα τα δει κανένας ξένος; Άρα, μιλάμε για τζάμπα λεφτά.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω χρόνο από τη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Βεβαίως, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Εμένα, λοιπόν, εκείνο το οποίο με ενδιαφέρει είναι όχι ποιοι τα παίρνουν, αλλά οι διαφανείς διαδικασίες που ακολουθούνται. Γιατί αν δεν δίνονται με διαφανείς διαδικασίες, επιτρέπεται σε όλους αυτούς τους άπληστους μέσω off-shore εταιρειών να λυμαίνονται τα χρήματα χωρίς αποτέλεσμα -και αυτό είναι το δεύτερο μεγάλο ζήτημα- διότι δεν αξιολογείτε πόσο έχει αποδώσει αυτή η διαφήμιση. Για ελέγξτε τα τιμολόγια υλοποίησης. Είναι από off-shore εταιρείες, κυπριακές ή εδώ ή εκεί, και όχι από τις χώρες υλοποίησης; Δεν υπάρχουν τιμολόγια, αν θέλετε, από την Πολωνία. Δεν υπάρχουν τιμολόγια, αν θέλετε, από την Ολλανδία, αλλά από off- shore άλλες εταιρείες, που αν θα δείτε και αν υπάρχουν αντίστοιχα τιμολόγια των εκεί διαφημιστών, θα δείτε ότι το 1 ευρώ έχει γίνει 5.000 ευρώ. Μικροί «Παπαμαρκάκηδες» έχουν εκκολαφθεί αυτή τη στιγμή στη δομημένη διαφήμιση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μας μιλήσατε για το χωροταξικό του τουρισμού και είπατε ότι ο κ. Σουφλιάς σας πέρασε όλες τις προτάσεις. Σας αντιλέγω, λοιπόν, ότι ο κ. Σουφλιάς αφού σας κατήργησε στην πράξη, γιατί δεν περίμενε να το ανακοινώσει μαζί σας; Εγώ αν ήμουν Υπουργός ΠΕ.ΧΩ.Δ.Ε., θα περίμενα τρεις μέρες την Υπουργό Τουριστικής Ανάπτυξης να γυρίσει από το εξωτερικό και να αναγγείλουμε μαζί το χωροταξικό για τον τουρισμό.
      Δυστυχώς αυτό δείχνει πόσο λογαριάζουν τη «διϋπουργικότητα» τα άλλα Υπουργεία σας! 
      Ρωτάω, λοιπόν, τι έγιναν από εκεί και πέρα οι δεκατρείς περιφερειακές μελέτες οι οποίες ήταν έτοιμες;
      ΠΡΟΕΔΡΕΥΩΝ (Ιωάννης Τραγάκης): Κύριε Σγουρίδη, θα σας διακόψω για ένα λεπτό και σταματάω και το χρόνο σας. 
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και δύο συνοδοί-δάσκαλοι από το 14ο Δημοτικό Σχολείο Βόλου. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Συνεχίστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Καλωσορίζω και εγώ τα παιδιά.
      Όσον αφορά, λοιπόν, τις δεκατρείς περιφερειακές μελέτες, μία, αυτή της Πελοποννήσου, σας έδειξε ο κ. Μανιάτης εδώ από το Βήμα και η κ. Τόνια Αντωνίου σας ανέφερε την επόμενη περιφερειακή μελέτη. Αυτές δεν ελήφθησαν υπ’ όψιν; Οι πέντε τομεακές, γκόλφ, συνεδριακά, χιονοδρομικά, υπαίθρου και ιαματικά, περιλαμβάνονται μέσα; Ο κ. Παπουτσής σας ρώτησε ποια είναι η σχέση αυτής της χωροταξικής μελέτης με τη μελέτη για τον τουρισμό και το μάρκετινγκ του κ. Μπόρντας, όπου μέσα περιλαμβάνεται και ο κ. Μαύρος της «MRB», 2.000.000 ευρώ. Αυτός έγινε με σωστό διαγωνισμό. Ποια είναι η σχέση με το χωροταξικό της βιομηχανίας που ήδη έχει συνταχθεί; Ποια σχέση έχει αυτό το χωροταξικό του τουρισμού με την τουριστική Χάρτα που εδόθη ανάθεση και πόσο κόστισε κι αυτή; Ποιοι οι ποσοτικοί δείκτες του χωροταξικού;
      Αναφέρεστε σε είκοσι, τριάντα, σαράντα, ογδόντα εκατομμύρια τουρίστες; Σε πόσους αναφέρεστε; Μη λέτε ποτέ ότι εμείς αξιοποιήσαμε το 15% των δυνατοτήτων μας. Αυτό είναι κάτι που δεν είναι σωστό. Διότι αν το 15% είναι δεκαπέντε εκατομμύρια τουρίστες, το 80% αξιοποίησης του δυναμικού της χώρας σε τουρίστες είναι ογδόντα εκατομμύρια τουρίστες. Χωράει η χώρα αυτή ογδόντα εκατομμύρια τουρίστες; 
      Θα σας διαβάσω ένα απόσπασμα:  «Γενικότερα οι περισσότερες κατευθύνσεις του πλαισίου οδηγούν σε μικρή πραγματική επίδραση στη διαμόρφωση ενός άλλου μοντέλου ελληνικού τουρισμού. Εξάλλου, η πρόνοια για την εφαρμογή του πλαισίου είναι ανεπαρκής. Θέματα, όπως ο εναρμονισμός του σχεδιασμού περιφερειακών χωροταξικών πλαισίων πολεοδομικού σχεδίου και η θεσμοθέτηση των κανονιστικών μέτρων του πλαισίου, δεν είναι επεξεργασμένα και είναι βέβαιο ότι θα απαιτηθεί μεγάλο χρονικό διάστημα για την ολοκλήρωσή τους.» 
      Αυτό είναι απόσπασμα από το Τεχνικό Επιμελητήριο Ελλάδας. Έτσι αξιολογεί το χωροταξικό. Αυτό αποδεικνύει ότι αποτελεί ακόμη ένα προϊόν, «μαγαζάκι» ελπίδας που έχει στήσει προεκλογικά η Νέα Δημοκρατία. Υπόσχεται γιατί η υπόσχεση δεν κοστίζει. Είναι μια έκθεση ιδεών. 
      Μας είπατε για τους ελέγχους που διασφαλίζουν σταθερό πλαίσιο νομιμότητας και λειτουργίας των επιχειρήσεων του τουρισμού. Δυστυχώς και εδώ τα πράγματα σας διαψεύδουν. Τον Οκτώβριο του 2005 ο κ. Αβραμόπουλος πανηγύριζε ότι εκδίδονται νέες κατηγορίες αστέρων, με προϋπόθεση τα δικαιολογητικά να κατατεθούν μέχρι τις 31 Μαρτίου με εξαίρεση το πιστοποιητικό πυρασφάλειας, σήμα λειτουργίας για τα ξενοδοχεία. «Ανακούφιση για τις τουριστικές επιχειρήσεις» γράφει ο κ. Κουσουνής στην «ΚΑΘΗΜΕΡΙΝΗ». 
      Σήμερα έχουμε Μάιο του 2007 και απειλούνται να κλείσουν ξενοδοχεία, γιατί δεν έχουν πιστοποιητικό πυρασφάλειας. Αυτό, όμως, τι σημαίνει; Σημαίνει το εξής: Θα τα κλείσετε τα ξενοδοχεία; 
      Όταν τα ξενοδοχεία έχουν πολεοδομικές παραβάσεις, δεν είναι δυνατόν να εκδοθεί πιστοποιητικό πυρασφάλειας. Άρα, σήμερα τα οκτακόσια ξενοδοχεία που δεν πρόκειται να καλύψουν τις παραβάσεις τις οικοδομικές δεν πρόκειται να πάρουν πολεοδομική άδεια. Θα πρέπει να κλείσουν. Όμως, φοβάμαι πολύ ότι θα γίνει σαν το «ΚΕΡΚΥΡΑ BEACH», όπου εσείς το κλείσατε και ο κ. Γεωργιάδης έπινε καφέ. 
      Εδώ, λοιπόν, θέλω να σας πω το εξής: Το έργο αυτό θα πρέπει να ανατεθεί στο Ξενοδοχειακό Επιμελητήριο. Σε όλον τον κόσμο το έργο της αστεροποίησης και των κλειδιών δίνεται στα ξενοδοχειακά επιμελητήρια. Αυτά πιστοποιούν και το κράτος ελέγχει. Όμως, και εδώ, σ’ αυτήν την περίπτωση, εσείς ένα πράγμα επιδιώκετε: Ουσιαστικά επιδιώκετε να μοιραστείτε την πίτα των 12.000.000, γιατί ακόμη δεν έχει τελειώσει η επιλογή των δεκατριών περιφερειακών συμβούλων που θα φτιάξουν τα πρότυπα πιστοποίησης, που θα καταγράψουν τα ξενοδοχεία, θα εισηγηθούν την πιστοποίηση και ουσιαστικά θα δώσουν αυτό που λέγεται «κλειδιά» και «αστέρια» στα ξενοδοχεία. 
      Κλείνω λέγοντας τα εξής: Παραλάβατε 60.000.000 μόνιμους αυτοτελείς πόρους από την αποκρατικοποίηση του καζίνο της Πάρνηθας, έργο ΠΑ.ΣΟ.Κ. Παραλάβατε μεγάλα συγκροτήματα με Σ.Δ.Ι.Τ., -Λαγονήσι, Ναύπλιο, Κυλλήνη- από το ΠΑ.ΣΟ.Κ. Παραλάβατε μαρίνες, όπως Φλοίσβος, Ζέα, Φάληρο, από το ΠΑ.ΣΟ.Κ. Ο Λυκαβηττός, οι ακτές της Αττικής, εκατοντάδες μονάδες. Εμείς, το ΠΑ.ΣΟ.Κ., πήραμε τον τουρισμό στα έξι εκατομμύρια επισκέπτες και σας τον παραδώσαμε δώδεκα εκατομμύρια οκτακόσιες χιλιάδες επισκέπτες. Αυτό έκανε το ΠΑ.ΣΟ.Κ. 
      Εσείς δημιουργήσατε ένα Υπουργείο Τουριστικής Ανάπτυξης που, ως Υπουργός Πολιτισμού, το αγνοήσατε, όταν ψηφίζατε το νόμο για τα ολυμπιακά ακίνητα. Ο κ. Αβραμόπουλος δεν υπέγραψε το νόμο σας. Αυτή είναι η διϋπουργικότητα του Υπουργείου: Ένα Υπουργείο αναρμόδιο για τα πολεοδομικά, ένα Υπουργείο αναρμόδιο για τις πισίνες, ένα Υπουργείο αναρμόδιο για τα υγειονομικά, για τις μεταφορές, για τα κρουαζιερόπλοια, για την ακτοπλοΐα, όπως σας είπε ο κ. Παπουτσής, για τα ολυμπιακά ακίνητα. Ένα non Υπουργείο! Όπως είστε μια non Κυβέρνηση, υπάρχει και ένα non Υπουργείο Τουρισμού!
      Δεν είναι θέμα καλών προθέσεων. Εσείς, κυρία Υπουργέ, έχετε καλές προθέσεις. Πράγματι πασχίζετε, παλεύετε. Όμως, είναι θέμα στρατηγικής. Δυστυχώς δεν έχετε στρατηγική. Γι’ αυτό και ο τουρισμός βαδίζει με αυτόματο πιλότο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, εάν κάποιος παρακολουθούσε τη συνεδρίασή μας, λίγο ακόμα και θα πίστευε ότι ο Κοινοβουλευτικός Εκπρόσωπος του ΠΑ.ΣΟ.Κ. θα έλεγε ότι και η Ακρόπολη είναι έργο ΠΑ.ΣΟ.Κ.. Σας παρακαλούμε, για όνομα του Θεού! Ό,τι συντελέστηκε σ’ αυτόν τον τόπο είναι έργο του ΠΑ.ΣΟ.Κ., το οποίο από τα είκοσι χρόνια που κυβέρνησε τα δέκα αγνόησε επιδεικτικά τον τουρισμό ή έφτιαξε έναν τουρισμό του σακιδίου; Δημιούργησε υποδομές το ΠΑ.ΣΟ.Κ.; Ή μήπως φρόντισε ακόμα και την Κρήτη, η οποία το ψηφίζει μ’ αυτόν τον τρόπο; Μία εθνική οδό έχει η Κρήτη και αυτό είναι έργο της Δικτατορίας. Ένα αεροδρόμιο υπάρχει στο Ηράκλειο, το οποίο δεν είναι ικανό να εξυπηρετήσει τους τουρίστες. Αυτές είναι οι υποδομές που δώσατε. Αυτή είναι η Ελλάδα που κληροδοτήσατε. Κι έρχεστε και μιλάτε για μεγάλες υποδομές; 
      Μας είπατε για μαρίνες. Ξέρετε ότι η Κροατία, η οποία βγήκε από έναν πόλεμο στα μέσα της δεκαετίας του 1990, έχει πιο πολλές θέσεις ελλιμενισμού από την Ελλάδα; Διαχειριστήκατε τρία Κοινοτικά Πλαίσια Στήριξης, σχεδιάσατε τρία Κοινοτικά Πλαίσια Στήριξης και καταφέρατε, τουλάχιστον, στο επίπεδο του τουρισμού να μην έχετε φτιάξει ένα καινούργιο γκολφ. Πείτε μας ένα γκολφ που φτιάχτηκε επί κυβερνήσεων ΠΑ.ΣΟ.Κ.. Στην Κέρκυρα το γκολφ είναι έργο του Κωνσταντίνου Καραμανλή. Στην Αθήνα είναι κληροδότημα ευτυχώς, γιατί εσείς μπορεί να το είχατε κλείσει ή να το είχατε οικοπεδοποιήσει. Και στη Ρόδο πρόκειται για μια ταλανισμένη και δύσκολη ιστορία. 
      Μας είπατε για τις συμβάσεις των Ε.Τ.Α.. 
      Έχετε διαβάσει, κύριε Σγουρίδη, καμμιά σύμβαση, που υπέγραψε η προηγούμενη διοίκηση των Ε.Τ.Α.; Δεν έχετε διαπιστώσει τον αποικιοκρατικό χαρακτήρα; Έχετε δει πως για να μεταβληθούν όροι σ’ αυτές τις συμβάσεις, για να γίνουν πιο παραγωγικές ή πιο ωφέλιμες, πιο λειτουργικές, αυτό προσκρούει σε μία σειρά από υποσημειώσεις και προβλέψεις, που τελικά οδηγούν σ’ ένα διαρκή δικαστικό αγώνα, με αποτέλεσμα αυτές οι συμβάσεις να μη μπορούν να σπάσουν ποτέ, ανεξάρτητα αν ο εκμισθωτής εκπληροί ή όχι τις υποχρεώσεις του; Και σήμερα μας εγκαλείτε για αυτές τις συμβάσεις; Ξεχάσατε τους φωτογραφικούς διαγωνισμούς των Ε.Τ.Α., για τους οποίους εμείς σας έχουμε εγκαλέσει τόσες φορές; 
      Σήμερα τι έρχεστε να πείτε; Ξέρετε ότι έγινε μια τεράστια αποκρατικοποίηση στη χώρα, αυτή των ολυμπιακών ακινήτων; Ενδεχομένως να συζητήσουμε ότι έγινε με καθυστέρηση, ότι δεν έγινε όσο γρήγορα θα έπρεπε. Ξέρετε όμως ότι στους διαγωνισμούς αυτούς, δεν κατετέθη ούτε μία ένσταση από τους συμμετέχοντες, ότι αποκρατικοποιήθηκε η ολυμπιακή περιουσία με έναν τρόπο, που κανένας από όσους είχαν έννομο συμφέρον δεν έφερε την ελάχιστη αντίρρηση ή δεν αντέδρασε; Για όλη αυτήν τη διαδικασία, που θα αποδώσει συνολικά στα επόμενα χρόνια έσοδα κοντά στο μισό δισεκατομμύριο ευρώ –383.000.000 υπολογίζει σήμερα η «ΟΛΥΜΠΙΑΚΑ ΑΚΙΝΗΤΑ» ότι θα είναι το όφελος από τις συμβάσεις αυτές, ενδεχομένως να φτάσουν πολύ παραπάνω- δεν κατετέθη ούτε μία ένσταση, κανένας διαγωνισμός δεν κόλλησε σε κανένα στάδιο, δεν παραπέμφθηκε κανένα στάδιο της διαδικασίας σε κάποιο διοικητικό ή άλλο δικαστήριο. 
      Κυρίες και κύριοι συνάδελφοι, είμαστε ανοιχτοί σε οποιαδήποτε, όχι μόνο καλόπιστη, αλλά και κακόπιστη κριτική, αρκεί να βασίζεται σε στοιχεία. Αλλά δεν είμαστε διατεθειμένοι να ακούμε πράγματα, τα οποία λέγονται σ’ αυτήν την Αίθουσα μόνο για την καλλιέργεια και τη δημιουργία εντυπώσεων, χωρίς αντίκρισμα. Χαρακτηριστικά αναφέρω –το αναφέρατε και εσείς και ο κ. Παπουτσής πριν από λίγο- τη σύμβαση για τη μελέτη της τουριστικής ανάπτυξης της χώρας. 
      Αναφέρατε δύο φορές κι εσείς και ο κ. Παπουτσής τη συμμετοχή της MRB και του κ. Μαύρου σ’ αυτήν τη μελέτη δημιουργώντας και καλλιεργώντας εντυπώσεις, όταν την επόμενη στιγμή λέγατε ότι αυτή η σύμβαση και αυτός ο διαγωνισμός, έγινε με απόλυτη διαφάνεια. Τότε προς τι η δημιουργία εντυπώσεων, προς τι η αναφορά μίας εταιρείας; Θέλετε μήπως να καλύψετε μέσα από αυτήν την καλλιέργεια εντυπώσεων, το έλλειμμα που έχετε στις δημοσκοπήσεις; Αυτό δεν σας το καλύπτει καμμία δημόσια σύμβαση, σας το καλύπτει -και θα σας αφήνει ακάλυπτους- η έλλειψη επικοινωνίας, επαφής και οράματος που έχετε για τον ελληνικό λαό. Γιατί αυτό που κάνετε, είναι συνήθως να λασπολογείτε, να συκοφαντείτε, αλλά να μην παράγετε πολιτική, να μην παράγετε όραμα και σχέδιο και σ’ αυτήν την Αίθουσα να έρχεστε πάντοτε με το βλέμμα στραμμένο στο παρελθόν. Γιατί τα στοιχεία του παρελθόντος είναι συντριπτικά. 
      Κι έρχομαι πολύ απλά να σας πω: 
      Όσον αφορά στις αφίξεις: Το 2002 είχαμε μείωση έναντι του 2001. Το 2003 είχαμε μείωση έναντι του 2002 και το 2004 -το οποίο βεβαίως λεγόταν «ειδικών συνθηκών» των Ολυμπιακών Αγώνων- είχαμε μείωση. Και από το 2005 και μετά αρχίζει μία άνοδος. Το 2005 είχαμε αύξηση 5,61%, 7,5% το 2006, μία χρονιά που φαίνεται και εξελίσσεται από το πλαίσιο των κρατήσεων πάρα πολύ καλή. 
      Όσον αφορά τώρα στα έσοδα: Το 2002 είχαμε μείωση από το 2001. Το 2003 είχαμε 7,5% μείωση σε σχέση με το 2002. Και αρχίζουμε το 2004 να έχουμε αύξηση 9%, το 2005 να έχουμε αύξηση 4,7% και το 2006 να έχουμε αύξηση 5%. Αυτά είναι τα στοιχεία. Γιατί δεν κάθεστε σοβαρά εδώ, να δούμε πώς θα βελτιώσουμε τον Ε.Ο.Τ. και πώς θα βελτιώσουμε και την προβολή της χώρας; Μην ξεχνάτε ότι στα χέρια σας κατέρρευσε και η διαφήμιση και ο Ε.Ο.Τ.. Εσείς τον διαλύσατε τον Ε.Ο.Τ., τον κατακερματίσατε, φτιάξατε διαφημιστικές διευθύνσεις σε όλες τις  περιφέρειες της χώρας, με αποτέλεσμα να μην υπάρχει προβολή στη χώρα, απλώς να μεταφέρονται ανά έκθεση οι ίδιοι της περιφέρειας και της νομαρχίας και να πηγαίνουν για ταξίδια στην Θεσσαλονίκη και στην Αθήνα. Αυτό γινόταν. Ποια ήταν η προβολή της χώρας όλη την προηγούμενη περίοδο; Έχετε τρόπο καλύτερο να κάνουμε την προβολή; Εδώ είμαστε να συζητήσουμε και τις καλές προθέσεις, τις καλές διαθέσεις, τις καλές ιδέες που υπηρετούν και τη διαφάνεια, εμείς είμαστε διατεθειμένοι να τις υιοθετήσουμε. Αυτό που δεν είμαστε διατεθειμένοι, είναι να απολογούμαστε για έωλες και ανυπόστατες κατηγορίες. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Η Κοινοβουλευτική Εκπρόσωπος του Συνασπισμού Ριζοσπαστικής Αριστεράς, κ. Ξηροτύρη, έχει το λόγο.
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Κύριε Πρόεδρε, παίρνω το λόγο για να αναφερθώ κυρίως στο πρώτο και σημαντικό μέρος που θέτει η επερώτηση των συναδέλφων του ΠΑ.ΣΟ.Κ., για την προώθηση του ειδικού χωροταξικού σχεδιασμού για τον τουρισμό, ένα ειδικό χωροταξικό πλαίσιο το οποίο δόθηκε στη δημοσιότητα για διαβούλευση στις αρχές του μήνα και από το οποίο φαίνεται -και πολύ σωστά το βάζει η επερώτηση- ότι δεν υπάρχει μία ουσιαστική συνεργασία μεταξύ του κατεξοχήν Υπουργείου Τουριστικής Ανάπτυξης και του Υπουργείου Χωροταξίας, που καθιερώνει αυτό το πλαίσιο. 
      Αν δει κάποιος αυτό το πλαίσιο, καταλαβαίνει ότι είναι πρόχειρο, γενικόλογο και δεν απαντά στα πολύ σημαντικά προβλήματα τα οποία έχει η χώρα μας, γενικότερα βέβαια προβλήματα που έχει με τη χωροταξία. Βέβαια είναι μία προσπάθεια του Υ.ΠΕ.ΧΩ.Δ.Ε. τα ειδικά χωροταξικά, να μπορέσουν να καλύψουν αυτό το μεγάλο έλλειμμα. 
      Εμείς πάντοτε τονίζουμε αυτήν την ανάγκη ύπαρξης και τη μεγάλη καθυστέρηση του χωροταξικού σχεδιασμού. Βέβαια, θεωρούμε στρεβλή τη διαδικασία να εμφανίζετε πρώτα τα ειδικά χωροταξικά και μετά να έλθει το γενικό χωροταξικό πλαίσιο. Αυτά θα πρέπει να υπακούσουν στις αρχές ενός γενικού χωροταξικού σχεδιασμού. Και έτσι ερχόμαστε τώρα με το ειδικό χωροταξικό πλαίσιο για τον τουρισμό, να έχουμε και ασάφεια ως προς το πώς πρέπει να γίνει η οργάνωση και η διαχείριση του χώρου για την υποδοχή της τουριστικής δραστηριότητας και από την άλλη πλευρά να δίδετε έμφαση μέσα σ’ αυτό το σχέδιο, μέσα από αυτό το πλαίσιο στην ανάγκη προώθησης επενδύσεων εκτός σχεδίου πόλης, με αυξημένους όρους δόμησης τουριστικών εγκαταστάσεων, χωρίς να προηγείται μελέτη πολεοδόμησης, ακόμα και στις προστατευόμενες περιοχές NATURA.
      Αυτό το χωροταξικό πλαίσιο έγινε πολύ περισσότερο, για να προσθέσει αυτήν τη δυνατότητα γι’ αυτήν τη λεγόμενη μόνιμη παραθεριστική κατοικία. Να αρχίσουμε, δηλαδή, ένα ατέλειωτο real estate, ακόμα και σε περιοχές όπως σας είπα NATURA, που δεν αντέχει η χώρα μας. Δεν υπακούει δηλαδή αυτό το πλαίσιο στις αρχές μιας αειφόρου ορθολογικής ανάπτυξης για την τουριστική δραστηριότητα στη χώρα μας. 
      Για να υπάρξει αυτή η δόμηση στις εκτάσεις αυτές, μειώνεται η δυνατότητα από τα τριακόσια στρέμματα που υπήρχε μέχρι τώρα στα εκατόν πενήντα στρέμματα. Και από την άλλη πλευρά δεν υπάρχει και καμμία αιτιολογία γι’ αυτό το σταθερό παραθερισμό εκατομμυρίων αλλοδαπών, που θα εισρεύσουν λέει στη χώρα κ.λπ..
      Αυτά που εφαρμόστηκαν στην Πορτογαλία και στην Ισπανία, αν πάει η κυρία Υπουργός θα δει ότι ρημάζουν αυτήν τη στιγμή. Απλώς καταστρατήγησαν σε μεγάλο βαθμό τις αρχές της αειφόρου ανάπτυξης και σ’ αυτές τις χώρες, έγινε ένα ατέλειωτο Ελ Ντοράντο εκεί, real estate παραθεριστικής κατοικίας και αυτά τα πράγματα, ούτε θέσεις εργασίας προσθέτουν και τις περισσότερες φορές παραμένουν ανεκμετάλλευτα.
      Από ένα ειδικό χωροταξικό πλαίσιο, λοιπόν, το οποίο θα υπακούει σε αρχές χωροταξικού σχεδιασμού και αειφόρου ανάπτυξης για τον τουρισμό, θα περίμενε κάποιος να γίνει αυτή η χωρική οργάνωση της τουριστικής δραστηριότητας, με γνώμονα το υπάρχον δυναμικό φυσικών και πολιτιστικών πόρων. Είναι βασική αρχή, η οποία, κυρία Υπουργέ, δεν διέπει αυτό το σχέδιο, γι’ αυτό πήρα το λόγο εδώ και θα το συζητήσουμε και όταν έλθει στην Επιτροπή Περιβάλλοντος και ίσως και σ’ άλλες συζητήσεις και με το αρμόδιο Υπουργείο, που έχει εκδώσει αυτό το σχέδιο, το Υ.ΠΕ.ΧΩ.Δ.Ε.. Δεν έχει σχέση το σχέδιο αυτό με την αντοχή και αειφορικότητα αυτού του χώρου, το βαθμό φόρτισης της τουριστικής δραστηριότητας κατά περιοχές, τα οικιστικά και μεταφορικά δίκτυα στήριξης του τομέα, την τουριστική πολιτική.
      Εμείς δεν βλέπουμε να συμφωνεί αυτό το σχέδιο με τις δικές σας ανησυχίες, με τα δεδομένα τα οποία έχουμε για την τουριστική πολιτική και τις κατευθύνσεις οι οποίες πρέπει να υπάρχουν. 
      Υπάρχουν στο σχέδιο αυτό δύο σημαντικές νέες προβλέψεις, που ακυρώνουν τη δυνατότητα, που νομίζω ότι έχουμε συμφωνήσει όλοι, την ανάγκη η οποία υπάρχει για τη στροφή του τομέα προς την ανάπτυξη του ποιοτικού τουρισμού στη χώρα μας. Μη μου πείτε τώρα ότι το real estate για παραθεριστική κατοικία, είναι στοιχείο ποιοτικού τουρισμού στη χώρα μας, με υψηλές προσδοκίες, ενώ επιστρέφουμε ας πούμε σε κάποιες άλλες πρακτικές ή υιοθετούμε κάποιες πρακτικές, οι οποίες έχουν πραγματικά αποτύχει στις άλλες χώρες..
      Με τις προωθούμενες ρυθμίσεις παντού και αδιακρίτως θα μπορεί να υπάρχει, ακόμα και σε περιοχές NATURA όπως σας είπα πριν, η δυνατότητα δόμησης τουριστικών υποδομών κ.λπ. 
      Από την άλλη πλευρά οι προτεραιότητες οι οποίες καθορίζονται με το σχέδιο αυτό δεν είναι εμφανείς. Υπάρχουν περιοχές που αλληλοκαλύπτονται.
      Δημιουργείται ένα πολύπλοκο σύστημα με επικαλύψεις μεταξύ περιοχών διαφορετικού τύπου και ασάφεια ως προς το τι ισχύει σ’ αυτές τις περιπτώσεις. Υπάρχουν αστοχίες στην οριοθέτηση ορισμένων περιοχών, και κυρίως, λείπουν τα επιχειρησιακά κριτήρια για τις χωροθετήσεις των επενδύσεων μέσα σε κάθε περιοχή και τα όρια χωρητικότητας ανά περιοχή. Δεν είναι δυνατόν παντού να αρχίσουμε να επιβαρύνουμε αυτές τις περιοχές. Δεν προωθείται  με συστηματικό τρόπο ο αναγκαίος ουσιαστικός περιορισμός της διάχυτης, εκτός σχεδίου, δόμησης. Το αντίθετο συμβαίνει εδώ. 
      Εμείς χρόνια τώρα μιλάμε ότι πρέπει να σταματήσει αυτή η κατάσταση στη χώρα μας. Δεν αντιμετωπίζονται τα προβλήματα των υφιστάμενων μορφών οργανωμένης χωροθέτησης του τουρισμού και, πραγματικά, υπάρχει μία σειρά κατευθύνσεων, γενικόλογων με ασάφεια και ευχολόγια. Τουλάχιστον εμείς θα περιμέναμε από το Υπουργείο Τουριστικής Ανάπτυξης, να σταθεί εδώ πέρα εξειδικευμένα σ’ αυτό το θέμα και περιμένουμε και την αντίδραση του. Δεν νομίζω ότι το σχέδιο αυτό υιοθετείται από το Υπουργείο Τουριστικής Ανάπτυξης και ότι μπορεί να επιλύσει τα προβλήματα, τα οποία αντιμετωπίζει αυτός ο χώρος στη χώρα μας. 
      Από την άλλη πλευρά η επερώτηση θέτει και ουσιαστικά άλλα θέματα με τη λειτουργία του Υπουργού, με τις καθυστερήσεις οι οποίες υπάρχουν σε ορισμένα θέματα. Έχουμε θέσει και εμείς μια σημαντική ερώτηση και δεν έχουμε πάρει ακόμη απάντηση: ποιου τύπου είναι αυτή η συνεργασία του Υπουργείου Τουριστικής Ανάπτυξης με το γραφείο World Travel and Tourism Cancel το οποίο είναι ένα ιδιωτικό γραφείο, το οποίο υποστηρίζει συνήθως πάλι ιδιωτικές επιχειρήσεις, που θέλουν να κάνουν διάφορες δραστηριότητες στα θέματα του τουρισμού. Αλλά το Υπουργείο Τουριστικής Ανάπτυξης κατ’ αρχάς έχει τις υπηρεσίες του, που και γνώση έχουν και βέβαια χρειάζεται να αναβαθμιστούν και να δείξει κάποιος εμπιστοσύνη σ’ αυτές τις υπηρεσίες, στο πού πρέπει να πάει, πράγματι, η τουριστική ανάπτυξη στη χώρα μας, στο πού πρέπει να διορθώσει ορισμένα θέματα και να κοιτάξει ορισμένους άλλους τομείς του Υπουργείου Αγροτικής Ανάπτυξης. Και εν πάση περιπτώσει, ένα Υπουργείο θα μπορεί για τέτοια πολύ σημαντικά θέματα με τις υπηρεσίες του, να οργανώσει ένα διεθνή δημόσιο διαγωνισμό και να έχει και τις εκτιμήσεις και τις ιδέες και τις προτάσεις στα πλαίσια ενός οργανωμένου πραγματικά διαγωνισμού γι’ αυτά τα θέματα.
      Παρ’ όλες τις προσπάθειες, κύριε Υπουργέ, που πραγματικά κάνετε, δεν υπάρχει αυτήν τη στιγμή μια καλή οργάνωση. Δεν υπάρχει μια αποτελεσματική οργάνωση η οποία, πράγματι, να δώσει αυτά τα στοιχεία τα οποία χρειάζεστε και εσείς για να προχωρήσει ακόμη αυτή η προσπάθεια, να ανακάμψει επιτέλους ο τουρισμός στη χώρα μας, αλλά να δημιουργηθεί και με άλλη αντίληψη και στην παροχή των υπηρεσιών αλλά και στις επενδύσεις, με αντίληψη αειφόρου πολιτικής και ανάπτυξης των τουριστικών υποδομών και να υπάρξει μια ουσιαστική συνεργασία με το Υ.ΠΕ.ΧΩ.Δ.Ε. γι’ αυτό το χωροταξικό πλαίσιο το τι ακριβώς θέλουμε να ισχύει σ’ αυτήν τη χώρα. Να περισώσουμε θέλουμε τις πηγές. Και αν τις περισώσουμε και για τις επόμενες γενιές, ο τουρισμός μας θα πάει πολύ καλύτερα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ξηροτύρη.
      Ο κ. Παπουτσής έχει το λόγο για πέντε λεπτά.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Όσον αφορά τα σχόλια της κυρίας Υπουργού, σχετικά με την ανάθεση της μελέτης στη διεθνή κοινοπραξία στην οποία συμμετέχει και η MRG, πράγματι έχει δίκιο. Το έργο της εταιρείας αυτής είναι η ανάπτυξη της στρατηγικής μάρκετινγκ, αλλά έχει και ένα δεύτερο μέρος το έργο αυτής της εταιρείας, όπως διαβάζω από την προκήρυξη του διαγωνισμού. Αφορά το σύστημα ταυτότητας του ελληνικού τουρισμού. Δηλαδή τι πιο συγκεκριμένα; την καταγραφή και τη συστηματική παρακολούθηση και την ανάλυση των σημαντικότερων πληροφοριών για τις τάσεις και τις εξελίξεις της τουριστικής βιομηχανίας και τις πολιτικές σε παγκόσμιο επίπεδο –διαβάζω μέσα από την προκήρυξη- δηλαδή την περιγραφή της κατάστασης, με βάση την οποία θα κάνει η Κυβέρνηση τις επιλογές στρατηγικού χαρακτήρα για την ανάπτυξη της χώρας. Αυτό ακριβώς το ερώτημα θέσαμε από του Βήματος της Βουλής. 
      Ποια είναι η χρησιμότητα αυτής της μελέτης, όταν ο αρμόδιος Υπουργός Χωροταξίας και Περιβάλλοντος κ. Σουφλιάς ανακοινώνει το ειδικό χωροταξικό σχέδιο για τον τουρισμό, χωρίς να λάβει υπ’ όψιν του τις επιλογές τις οποίες θα κάνει το Υπουργείο Ανάπτυξης, όταν θα ολοκληρωθεί η συγκεκριμένη μελέτη των 2.000.000 ευρώ; Και το ερώτημα το οποίο έθεσα, είναι περί τίνος πρόκειται;  Πρόκειται περί ασυνεννοησίας των Υπουργών; Υπάρχει θέμα για την Κυβέρνηση. Υπάρχει θέμα διασπάθισης του δημοσίου χρήματος; Τότε ξανά υπάρχει θέμα για τη Βουλή και για τον ελληνικό λαό. Ή είναι η αφορμή για τη χρηματοδότηση άλλων κομματικών ή κυβερνητικών σκοπιμοτήτων, μέσω της συγκεκριμένης μελέτης, οπότε υπάρχει ξανά θέμα για την ελληνική Βουλή και για τον ελληνικό λαό; 
      Αυτό είναι το ερώτημα που θέσαμε, αλλά παρέμεινε αναπάντητο, όπως παρέμεινε αναπάντητο, κύριε Πρόεδρε,  σχετικά με το ποιες είναι οι πηγές, που ενημερώνουν την κυρία Υπουργό για τα στοιχεία της τουριστικής κίνησης και πώς υπολογίζεται η αύξηση του καθαρού τουριστικού συναλλάγματος. Θέλουμε να το ξέρουμε. Αφού δεν υπάρχουν οι δορυφόροι τουριστικοί λογαριασμοί, που υποχρεούται να έχει η  χώρα με βάση την κοινοτική οδηγία, πώς υπολογίζεται η αύξηση του τουριστικού συναλλάγματος; 
      Δεν πήραμε απάντηση επίσης στην άλλη ερώτηση που θέσαμε, σχετικά με τον πρόεδρο του Ε.Ο.Τ.. Έχει παραιτηθεί; Έχει δημοσιευτεί η παραίτησή του; Τρεις μήνες δεν υπάρχει στη θέση του. Εσείς λέτε –και όλοι λένε- ότι έχει παραιτηθεί. Το ερώτημα είναι: έχει δημοσιευτεί η παραίτησή του, ως όφειλε, στην Εφημερίδα της Κυβερνήσεως; Έχει υπάρξει νέος διορισμός και δεν το γνωρίζουμε; Και το κυριότερο όλων, συνεχίζει η μισθοδοσία του στο σπίτι του; Είναι ένα θέμα στο οποίο ζητούμε μία απάντηση. 
      Δεν πήραμε απάντηση, ποια είναι η σχέση του χωροταξικού σχεδίου για τον τουρισμό με εκείνο της βιομηχανίας το οποίο ακολούθησε. Ρωτώ: ρωτήθηκε το Υπουργείο Τουριστικής Ανάπτυξης αν έχει εμπλοκές, αν υπάρχουν προβλήματα στο χωροταξικό σχεδιασμό, τον οποίο εκ των υστέρων, βεβαίως, είδε σε σχέση με το βιομηχανικό σχέδιο που παρουσίασε αργότερα ο κ. Σουφλιάς; Γιατί η κοινωνία και οι τοπικοί φορείς έχουν προβλήματα και φοβάμαι ότι όλη αυτή η επικοινωνιακή καταιγίδα των ειδικών χωροταξικών σχεδίων του Υ.ΠΕ.ΧΩ.Δ.Ε., θα δημιουργήσει έντονες αντιδράσεις στην περιφέρεια και πολλές συγκρούσεις. 
      Δεν πήραμε απάντηση από την κυρία Υπουργό, για το ποια είναι η σχέση του ειδικού χωροταξικού σχεδίου για τον τουρισμό, με την τουριστική χάρτα που προωθεί το Υπουργείο Τουριστικής Ανάπτυξης. 
      Δεν πήραμε επίσης απάντηση στο ερώτημα που έθεσα, σχετικά με αυτό το οποίο ακούγεται και γράφεται στις εφημερίδες, αν είναι στις προθέσεις της Κυβέρνησης, η παραχώρηση δημοσίων εκτάσεων μέσω των αντίστοιχων μακροχρόνιων μισθώσεων και για άλλες τουριστικές χρήσεις, όπως είναι η τουριστική κατοικία και το γκολφ, για το οποίο είδα ότι ο κ. Βαρβιτσιώτης ενδιαφέρεται πάρα πολύ έντονα.
      Και τέλος, χαίρομαι, κύριε Πρόεδρε, γιατί άκουσα ακόμη μία φορά την Υπουργό από το Βήμα της Βουλής να δηλώνει –και αυτό το κάνει διαρκώς και δημοσίως και την τιμά-  ότι η παράταξη της Νέας Δημοκρατίας δεν αποτελεί πλυντήριο για καμμία έκνομη πράξη και προφανώς κανένα πολιτικό  κόμμα δεν μπορεί να αποτελεί  πλυντήριο. 
      Εκείνο, όμως, που έχει σημασία είναι ότι η Κυβέρνηση της Νέας Δημοκρατίας, δυστυχώς, αποδεικνύεται ότι έχει μία ειδική επίδοση στην αρχιτεκτονική ενός συστήματος που εξέθρεψε, που υποθάλπει και συγκαλύπτει ογδόντα πέντε μέρες τώρα, μία «γαλάζια» παρέα μιζαδόρων που κερδοσκόπησε και καταλήστεψε τα ταμεία  των εργαζομένων, μία απάτη, δηλαδή, το μεγαλύτερο πολιτικό και οικονομικό σκάνδαλο που γνώρισε η χώρα.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κατσιφάρας έχει το λόγο για τρία λεπτά. 
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητέ Πρόεδρε, εκμεταλλευόμενος το λίγο του χρόνου μου, θέλω να συνεχίσω τα αναπάντητα ερωτήματα του συναδέλφου μου, κ. Παπουτσή, γιατί νομίζω ότι για τον τελευταίο χρόνο που βρίσκεστε, κυρία Υπουργέ, οφείλετε, τουλάχιστον, να κάνετε ένα δημόσιο απολογισμό. Και όχι μονομερώς σ’ ένα ζήτημα, που και αυτό λειτουργεί ως εικονική πραγματικότητα υποβαθμίζοντας συνολικότερα όλη την δυνατότητα γύρω από την τουριστική οικονομία. Γιατί μ’ αυτόν τον τρόπο παγιδεύεται το μέλλον της τουριστικής οικονομίας, των επενδύσεων, της περιφέρειας, του ανθρώπινου δυναμικού. 
      Δεν μπορεί να στέκεστε μόνο στο κομμάτι των αφίξεων, όταν γνωρίζετε ότι αυτά τα νούμερα των αφίξεων υπήρχαν και πριν από το 2000. Και τα είχαμε. Και είχαμε και περισσότερες διανυκτερεύσεις. Και το ξέρετε. Δεν ανακαλύψατε, κύριε Βαρβιτσιώτη, την Ιερουσαλήμ μ’ αυτά που είπατε. Βεβαίως προϋπήρχαν υποδομές. Εσείς δεν κυβερνήσατε μέσα στα τελευταία είκοσι χρόνια τη χώρα καμμία περίοδο; Γιατί δεν έχετε να θυμηθείτε τίποτα απ’ αυτές τις περιόδους; Γιατί κρύβεστε; Αυτό σας πείραξε; Ότι έγιναν σοβαρές υποδομές στο χώρο του τουρισμού εκμεταλλευόμενοι το γεγονός των Ολυμπιακών Αγώνων; Βεβαίως έγιναν. 
      Εγώ θέλω να συνεχίσω τις ερωτήσεις. Κυρία Υπουργέ, κάνατε ένα γραφείο επενδύσεων με τον πρόσφατο νόμο. Μπορείτε να μας πείτε σήμερα εννιά μήνες μετά, αν αυτό το γραφείο επενδύσεων λειτουργεί; Γιατί απ’ ό,τι ξέρω όχι μόνο δεν λειτουργεί, αλλά μεταφέρεται στις καλένδες και αυτό. 
      Μας είπατε ότι έχετε σχέδιο και είστε έτοιμοι για τον αγροτουρισμό. Έχετε τίποτα να καταθέσετε; Υπάρχει καμμία προετοιμασία; Και αν υπάρχει, που έχει γίνει η διαβούλευση; 
      Είπατε επίσης για το κομμάτι της εκπαίδευσης. Εγώ δεν μπορώ να διανοηθώ και δεν μπορεί να διανοηθεί κάποιος σοβαρά σκεπτόμενος άνθρωπος στον χώρο του τουρισμού ότι θα αναβαθμίσεις το τουριστικό προϊόν, όταν υποβαθμίζεις την εκπαίδευση. Γιατί η εκπαίδευση και ο άνθρωπος, είναι το πρώτο στοιχείο που αναβαθμίζει το τουριστικό προϊόν. Έχουν μειωθεί οι εισακτέοι σ’ όλα τα πανεπιστημιακά ιδρύματα. Έχετε σταματήσει κυριολεκτικά όλα τα προγράμματα μετεκπαίδευσης. Δεν γίνεται κανένα σήμερα. Ή τουλάχιστον εγώ που παρακολουθώ και τα τουριστικά, δεν τα έχω δει πουθενά. Και λέτε ότι θα αναβαθμίσετε το τουριστικό προϊόν, όταν ξέρετε ότι ο ανθρώπινος παράγοντας είναι καθοριστικός παράγοντας; Μια εικονική πραγματικότητα παρουσιάζετε. Και καλά την παρουσιάζετε. Εγώ δεν λέω ότι δεν έχετε προθέσεις. 
      Εγώ θα επιμένω σε κάποια πράγματα ακόμη. Τελευταία ερώτηση. Ο προκάτοχός σας –δεν έχει να κάνει μ’ εσάς, κυρία Υπουργέ, αλλά με την αξιοπιστία της Κυβέρνησης- υποσχέθηκε και εξήγγειλε σαράντα εννέα νέα τουριστικά γραφεία στο εξωτερικό. Απ’ ό,τι ξέρουμε μόνο ένα έχει γίνει, στην Πολωνία. Εσείς λέτε «πιθανόν να αλλάξω το σχεδιασμό». Δεν λέω αν εσείς έχετε δίκιο ή ο προκάτοχός σας. Λέω ότι η Κυβέρνηση είναι συνολικά αναξιόπιστη. 
      Θα τελειώσω αμέσως, κύριε Πρόεδρε. Θα αναφέρω στον κ. Βαρβιτσιώτη αυτό που ανέφερα πριν. Αυτός είναι ο στρατηγικός σχεδιασμός της Ε.Τ.Α. επί ημερών Νέας Δημοκρατίας με τον κ. Ζαχαρόπουλο. Στρατηγικός σχεδιασμός. Μπορείτε να μου πείτε ένα έργο που έχετε προχωρήσει; 
      Επικαλείστε ότι είχατε προβλήματα. Αν είχατε προβλήματα, κύριε Βαρβιτσιώτη, θα είχατε πάει στη δικαιοσύνη. Δεν νομιμοποιείστε. Είστε διπλά εκτεθειμένος. Είστε και πολιτικά και ηθικά εκτεθειμένος. Αν υπήρχε οποιαδήποτε παράβαση πριν, να πηγαίνατε στην δικαιοσύνη. 
      ΠΡΟΕΔΡΕΥΩΝ (Ιωάννης Τραγάκης): Ξέρετε ότι δεν μπορεί να δευτερολογήσει. Μην απευθύνεστε προσωπικά στον κ. Βαρβιτσιώτη. Ολοκληρώσατε. 
      Η Βουλευτής κ. Χριστοφιλοπούλου ζητεί άδεια ολιγοήμερης απουσίας στο εξωτερικό για κομματικούς λόγους. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Ο συνάδελφος κ. Ρήγας έχει το λόγο. 
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, η δική μας επερώτηση έχει ένα βασικό άξονα αιτίασης σε βάρος σας, σε βάρος της πολιτικής που ακολουθείτε: Δεν υπάρχει ολοκληρωμένη πολιτική, δεν υπάρχει σχεδιασμός, δεν υπάρχει στόχευση. 
      Αντί γι’ αυτό, για να μπορέσουμε να μιλάμε για τουριστική ανάπτυξη, απαραίτητο είναι να υπάρχουν αποσπασματικές παρεμβάσεις, τις οποίες βεβαίως, δεν θα αναφέρω. Αναφέρθηκαν από τους προηγούμενους συναδέλφους. Υπάρχουν όμως παρεμβάσεις, κυρίως στον τομέα των δημοσίων σχέσεων και υπάρχει και μία δημόσια δαπάνη, η οποία δεν δικαιολογείται ούτε από τα αποτελέσματα που επιφέρει, ούτε βεβαίως για το πώς δαπανάται.
      Ακούσαμε από τον Κοινοβουλευτικό Εκπρόσωπο της Νέας Δημοκρατίας –αλλά και από εσάς- να συγκρίνει πάλι μεγέθη, νούμερα και να μας λέει ότι ενώ τα προηγούμενα του 2004 έτη είχαμε μία μείωση του Τουρισμού, το 2005 είχαμε μία σημαντική αύξηση. 
      Δεν θα ήθελα να μπούμε σε τέτοιου είδους συγκρίσεις, γιατί σίγουρα, όταν θέλεις να παρουσιάσεις μία πραγματικότητα, απαλείφοντας τους λόγους που την προκαλούν, είναι πάρα πολύ εύκολο. Ξέχασε δηλαδή να μας πει ότι το 2001 ξεκίνησε μία κρίση, η οποία κράτησε κάποια χρόνια, εξαιτίας του γνωστού χτυπήματος στους δίδυμους πύργους στις Ηνωμένες Πολιτείες. Και δεν μας εξηγεί γιατί το 2005 είχαμε αύξηση. Διότι έμαθαν οι ευρωπαίοι και οι ανά τον κόσμο επισκέπτες ότι έγινε κυβέρνηση η Νέα Δημοκρατίας; Είναι, δηλαδή, σοβαρές δικαιολογίες και επιχειρήματα, για να μας πείσουν ότι αυξήθηκε ο τουρισμός; Ήταν απλά μία αύξηση απόλυτα δικαιολογημένη μετά το παγκοσμίας εμβέλειας συμβάν των Ολυμπιακών Αγώνων, που έγινε στην Ελλάδα.
      Αυτή τη στιγμή λοιπόν σας κατηγορούμε ότι αυτό το γεγονός δεν το αξιοποιήσατε σωστά και ότι θα μπορούσε η αύξηση να είναι πολύ μεγαλύτερη.
      Αναφερθήκατε, επίσης, σε πολύ μεγάλες επενδύσεις. 
      Όλα αυτά, κυρία Υπουργέ, θα μου επιτρέψετε να σας πω ότι είναι ανάλογα και αντίστοιχα των δεσμεύσεων και των μεταρρυθμίσεων, που έχετε κάνει και στους υπόλοιπους τομείς της οικονομίας και της πολιτικής. Όλα είναι στα χαρτιά. Και τα έργα της Ε.Τ.Α., όπως σας είπε ο συνάδελφος, κ. Κατσιφάρας.
      Εδώ ο κ. Λιάσκος –όταν ήταν Υφυπουργός Τουρισμού- μας είχε παρουσιάσει τις συγκεκριμένες δεσμεύσεις. Και θυμάμαι πως του είχαμε πει, «θα βρεθούμε μετά από μερικά χρόνια και θα είσαστε πάλι στο σημείο αφετηρίας». Και δεν διαψευστήκαμε. 
      Μας λέει, λοιπόν, τώρα ο κ. Βαρβιτσιώτης τα ίδια που μας είχαν πει και τότε, ότι είχαν προβλήματα οι συμβάσεις. 
      Οι συμβάσεις δεν είχαν προβλήματα. Υπήρχαν παρεμβάσεις κάποιων γαλάζιων νομαρχών. Κοιτάξτε αυτές τις συμβάσεις, για να δείτε σε πόσες ο κ. Κουρής, με παρεμβάσεις του στο Συμβούλιο της Επικρατείας, έχει δημιουργήσει προβλήματα στις εκδόσεις των οικοδομικών αδειών. Εκεί ήταν τα προβλήματα. Δεν ήταν προβλήματα συμβάσεων. 
      Τελειώνω, λέγοντας το εξής: Η δική μας κριτική γίνεται υπεύθυνα, γιατί γνωρίζουμε ότι ο Τουρισμός δεν είναι χώρος όπου μπορεί να χρησιμοποιηθεί για κομματικές αντιπαραθέσεις και συγκρούσεις. Από τη μία πλευρά εκφράζουμε την αγωνία μας για την έλλειψη συγκροτημένης πολιτικής, αλλά από την άλλη εκφράζουμε και τη βούληση, όχι μόνο τη δική μας, αλλά και των δυνάμεων της αγοράς και της ελληνικής κοινωνίας, να υπάρξει επιτέλους -να σχεδιαστεί και να εφαρμοστεί- μία ολοκληρωμένη και στοχευμένη πολιτική στον Τουρισμό, πράγμα το οποίο εσείς δεν κάνετε.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κ. Ρήγα.
      Η κυρία Υπουργός έχει το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κυρίες και κύριοι συνάδελφοι, επειδή πριν αναφέρθηκε ότι θα έπρεπε να γίνει από τη δική μου πλευρά ένας γενικός απολογισμός του έργου, θέλω να σας ευχαριστήσω πάρα πολύ, γιατί με αυτή τη συζήτηση δώσατε την ευκαιρία να αντιληφθεί ο ελληνικός λαός –όσοι μας παρακολουθούν και όσοι θα μας παρακολουθήσουν- τι πραγματικά έχει γίνει στον τομέα του Τουρισμού αυτά τα τελευταία χρόνια από τη συγκεκριμένη Κυβέρνηση, την Κυβέρνηση της Νέας Δημοκρατίας. Μία Κυβέρνηση η οποία σήκωσε πάρα πολύ ψηλά τον πήχη για τον Ελληνικό Τουρισμό, μία Κυβέρνηση η οποία ως πρωταρχικό στόχο έβαλε τον Τουρισμό.
      Είναι μία Κυβέρνηση, η οποία, βλέποντας και πιστεύοντας μέσα της –γιατί πρέπει να το πιστεύεις αυτό- τη διάσταση για τον Ελληνικό Τουρισμό και για την ανάπτυξη του συνόλου του ελληνικού λαού, δημιούργησε το Υπουργείο Τουριστικής Ανάπτυξης. 
      Αναφερθήκατε και δύο και τρεις φορές στο θέμα των αφίξεων και των αριθμών. Πρέπει να επαναλάβω ότι για το δορυφόρο-λογαριασμό -κάτι που ξεκίνησε πάρα πολύ αργά, διότι ξεκίνησε επί των δικών μας ημερών, ενώ έπρεπε να έχει ξεκινήσει πιο πριν, επί των δικών σας ημερών- έχει ήδη κατακυρωθεί ο διαγωνισμός και προχωρά ακριβώς η δημιουργία και η διαμόρφωσή του. Πιστεύω πραγματικά ότι ακόμη και μέσα στο Φθινόπωρο θα μπορούμε να έχουμε τα πρώτα στοιχεία. Αυτήν τη στιγμή γίνεται μία τελευταία συνάντηση και επεξεργασία μεταξύ της Ε.Σ.Υ.Ε., της Τράπεζας της Ελλάδος και του Υπουργείου, γιατί θα πρέπει να βρεθεί ένας κοινός τόπος, για να υπάρχει ενιαίος τρόπος της μέτρησης. 
      Θα ήθελα να αναφερθώ στον κ. Σγουρίδη, επειδή έκανε μία ειδική αναφορά στο Σ.Ε.Τ.Ε., λέγοντας ότι ήταν δεκατρία εκατομμύρια επτακόσιες πενήντα μία οι αφίξεις, οι επισκέπτες, την περασμένη χρονιά. Είπατε ότι όντως εγώ έχω αναφερθεί στα δεκαπέντε εκατομμύρια. Κύριε Σγουρίδη, δεν είδατε τον αστερίσκο που έχει από κάτω ο πίνακας του Σ.Ε.Τ.Ε., που λέει ότι αφορά τις αφίξεις των δώδεκα περιφερειακών αεροδρομίων της χώρας. Ξέρετε πολύ καλά ότι ναι μεν μπορεί να έρχεται το μεγάλο ποσοστό αεροπορικώς, παρ’ όλα αυτά όμως έχουμε πολύ μεγάλο αριθμό επισκεπτών που έρχονται και με τα κρουαζιερόπλοια και με τα πλοία και οδικώς. Και μη μου πείτε ότι σε αυτά μετρούμε και τους Αλβανούς –το έχετε πει πάρα πολλές φορές- γιατί θα σας πω ότι αυτό δεν γίνεται πλέον.
      Επειδή ο κ. Παπουτσής και ο κ. Κατσιφάρας επέμεναν στο θέμα των αφίξεων, στο θέμα των αριθμών και του καθαρού συναλλάγματος, θέλω να σας πω ότι όποια στοιχεία έχω ποτέ δώσει αφορούν αυτά, τα οποία η Τράπεζα της Ελλάδος δίνει. 
      Θα σας πω, λοιπόν, εδώ σε επίρρωση των όσων είπε ο κ. Βαρβιτσιώτης ότι το 2003 είχαμε μείωση των αφίξεων κατά 0,57%, κάτι που είναι πρωτοφανές για χώρα που διοργανώνει Ολυμπιακούς Αγώνες. Ακόμη και το 2004, εν όψει και των Ολυμπιακών, είχαμε πάλι μείωση κατά 5,70% -άλλο πρωτοφανές, γιατί είναι πολύ σπάνιο μία χώρα που κάνει Ολυμπιακούς Αγώνες να έχει μείωση- και αρχίζει πλέον από το 2005 η αύξηση. Έχουμε αύξηση 5,61% το 2005 και από εκεί και πέρα αρχίζει πλέον και ανεβαίνει ο αριθμός των αφίξεων και του συναλλάγματος, το οποίο προέρχεται από την Τράπεζα της Ελλάδος. 
      Θα πω ότι το 2002 είχαν μείωση τα έσοδα κατά 2,79%, το 2003 είχαμε μείωση κατά 7,68%, το 2004 και λόγω Ολυμπιακών έχουμε αύξηση 8,98%, το 2005 είχαμε αύξηση κατά 4,71%, το 2005 αύξηση κατά 5,8%, που σε απόλυτους αριθμούς είναι ο αριθμός που σας έδωσα πριν, 11.500.000.000, που σημαίνει 1.000.000.000 ευρώ το μήνα από τον τουρισμό. 
      Θα ήθελα, όμως, να προσθέσω και κάποια άλλα στοιχεία, τα οποία αναφέρθηκαν πριν ως προς τα θέματα των διεθνών οργανισμών, τα στατιστικά. Η Ελλάδα το 2006 ανέβηκε παγκόσμια στη δέκατη έκτη θέση, όσον αφορά στις αφίξεις, στην ενδέκατη θέση όσον αφορά τα έσοδα από τον τουρισμό και στην πέμπτη θέση μεταξύ των είκοσι πιο σημαντικών προορισμών παγκοσμίως. Αυτό που είναι πάρα πολύ σημαντικό –και δεν το λέω εγώ, το λένε οι διεθνείς φορείς της τουριστικής βιομηχανίας- είναι ότι η μεγάλη διαφορά που συνετελέσθη για την Ελλάδα είναι ότι η Ελλάδα έπαψε πια να είναι «δημοφιλής» προορισμός, έγινε «προτιμώμενος» προορισμός, δηλαδή προορισμός ο οποίος αποτελεί πρώτη επιλογή, για εκατομμύρια εν δυνάμει επισκέπτες. Αυτό, κύριοι συνάδελφοι, με την εμπειρία που έχω αποκτήσει στο Υπουργείο πρέπει να σας πω ότι είναι πάρα πολύ σημαντικό, καταλυτικό θα έλεγα, για το μέλλον της τουριστικής ανάπτυξης της χώρας.
      Θα ήθελα τώρα, επειδή αναφερθήκατε στην έννοια της συνεργασίας και της διϋπουργικότητας, να σας πω ότι για πρώτη φορά όλες οι υπηρεσίες, όλα τα συναρμόδια Υπουργεία, όλοι εμείς, συντονιζόμαστε. Αναφερθήκατε και στον Ε.Ο.Τ. αρκετές φορές. Θέλω να πω ότι ο Ε.Ο.Τ. για δεκαετίες ήταν «πρόσφυγας», γύριζε από Υπουργείο σε Υπουργείο και κάποια φορά έμεινε και  μόνος του. Και εκείνες τις εποχές του Ε.Ο.Τ., με πόσες εταιρείες συνεργαζόταν; Υπήρχαν εποχές, όπου τρεις εταιρείες ήταν όλες και όλες που ασχολιόντουσαν  με τη διαφήμιση στον Ε.Ο.Τ.. Σήμερα ο αριθμός, επί των δικών μας ημερών, είναι πολύ μεγάλος. Νομίζω ότι πάνω από διακόσιες εταιρείες δραστηριοποιούνται, από τις τρεις που υπήρχαν μόλις πριν από τρία χρόνια. 
      Επειδή αναφερθήκατε στο θέμα του προέδρου του Ε.Ο.Τ., θα ήθελα να σας απαντήσω ότι ο Πρόεδρος του Ε.Ο.Τ. κ. Λαμπαδάριος -είναι ένας πολύ γνωστός ελεύθερος επαγγελματίας και εξαιρετικός δικηγόρος- έχει εκφράσει όντως την επιθυμία να παραιτηθεί από Πρόεδρος του Ε.Ο.Τ., κάτι το οποίο δεν είναι κρυφό, σας το έχω πει ήδη. Πρέπει να πω ότι πραγματικά το έργο του ήταν εξαιρετικό αυτόν τον ενάμιση χρόνο που ήταν στον Ε.Ο.Τ.. Προσέφερε πάρα πολλά με την ικανότητά του και την εμπειρία του. Παρακάλεσα τον κ. Λαμπαδάριο -δεχόμενη και αντιλαμβανόμενη τους επαγγελματικούς λόγους για τους οποίους θα ήθελε να επιστρέψει στην εργασία του- να ολοκληρώσει ένα σύνολο προγραμμάτων, τα οποία είχε διαχειριστεί και πολύ σύντομα όλος αυτός το κύκλος κλείνει και εντός των ημερών θα υπάρξει η αντικατάσταση, θα υπάρξει ένα νέο πρόσωπο. Βεβαίως, όμως, θα έπρεπε να γνωρίζετε, κύριοι συνάδελφοι, ότι βάσει του ν.3270/2005 και του κανονισμού του Ε.Ο.Τ., ο Γενικός Γραμματέας είναι εκείνος που έχει τις διοικητικές, οικονομικές και λοιπές δραστηριότητες -τις ασκεί όλες- και ο οποίος και πάλι εκ του νόμου μπορεί να χειρίζεται όλα τα θέματα τα οποία χειρίζεται και ο Πρόεδρος του Ε.Ο.Τ.. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Θα ήθελα να μου δώσετε ένα λεπτό, κύριε Πρόεδρε, για να δώσω μία απάντηση. Θεωρώ πολύ σοβαρό το θέμα στο οποίο αναφέρθηκε ο συνάδελφος κ. Σγουρίδης, ο οποίος είπε «Non Υπουργείο, non Κυβέρνηση». 
      ΠΡΟΕΔΡΕΥΩΝ (Ιωάννης Τραγάκης): Τι είναι αυτό; Δεν το κατάλαβα.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Λογοπαίγνιο. Non Κυβέρνηση...
      ΠΡΟΕΔΡΕΥΩΝ (Ιωάννης Τραγάκης): Δηλαδή το «όχι» είναι κακό; Πού κολλάει το «non»; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Αυτό αναφέρθηκε με κάποιο υπαινιγμό. Είπατε, κύριε Σγουρίδη –δεν κατάλαβα αν το είπατε ως απειλή- ότι έχετε τις συμβάσεις. Επειδή εγώ, κύριε Σγουρίδη, δεν είμαι υπέρ των non-paper –είπατε non Κυβέρνηση, non Υπουργείο- είμαι υπέρ των paper, θα μου επιτρέψετε πρώτα απ’ όλα να σας πω πώς ότι συμβάσεις έχουν ζητήσει όλες οι πλευρές και οτιδήποτε άλλο έχει ζητηθεί, όλα έχουν κατατεθεί στη Βουλή. Καταθέτω όμως και εδώ αυτή τη στιγμή για τα Πρακτικά όλες τις συμβάσεις, συν όλο το διαφημιστικό πρόγραμμα το οποίο γίνεται –είναι η τρίτη φορά που τα καταθέτω, αλλά είμαι εδώ και για τέταρτη και για πέμπτη όσες θέλετε...
      (Στο σημείο αυτό η Υπουργός Τουριστικής Ανάπτυξης κ. Φάνη Πάλλη-Πετραλιά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Δεν πειράζει, να τα εμπεδώσουμε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Οι πόρτες είναι ανοιχτές, ελάτε να ελέγξετε τα πάντα. Άλλωστε έχετε γνωστούς –και δεν εννοώ εσάς προσωπικά- μέσα στον Ε.Ο.Τ.. Είναι γνωστό ότι μέσα στον οργανισμό υπηρετούν πάρα πολλοί άξιοι υπάλληλοι που και ανήκουν σε όργανα των κομμάτων εδώ, που είναι και συγγενείς πολιτικών στελεχών και είναι και στις πολιτικές ομάδες. Αλλοίμονο!
      Απλά δεν θα ήθελα να δημιουργούνται εντυπώσεις. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, όμως, γιατί έδειξα μεγάλη ανοχή! 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μία κουβέντα πιο πολύ για να μας ακούσει ο κόσμος, κύριε Πρόεδρε. Και επειδή ειπώθηκε για το πώς πιστοποιούνται οι όποιες ενέργειες γίνονται. Να απαντήσω και να πω, ότι πρέπει να σας έχουν ενημερώσει και το γνωρίζετε, ότι υπάρχουν ανεξάρτητες αρχές διεθνείς με διεθνές κύρος, επίσημες αρχές, οι οποίες στέλνουν ανά πάσα στιγμή ό,τι δημοσιεύεται, όπου δημοσιεύεται, βάσει των συμβάσεων που έχουμε κάνει. Κι αυτά, όμως, εδώ εάν δεν τα έχετε –που φαντάζομαι πρέπει να τα έχετε, κάποια από αυτά είναι και εδώ- εγώ, ευχαρίστως αν θέλετε, κάθε εβδομάδα να στέλνω, κύριε Παπουτσή που είστε υπεύθυνος του Τομέα …
      ΠΡΟΕΔΡΕΥΩΝ (Ιωάννης Τραγάκης): Και ο κ. Σγουρίδης.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): … κάθε εβδομάδα να σας στέλνω τα δημοσιεύματα από όλους τους διεθνείς οίκους, δεν έχω κανένα απολύτως πρόβλημα.
      ΠΡΟΕΔΡΕΥΩΝ (Ιωάννης Τραγάκης): Πριν δώσω το λόγο στον κ. Σγουρίδη, έχω να κάνω δύο ανακοινώσεις. 
      Κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στην έκθεση της Αίθουσας της Βουλής «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι ένα μαθητές και μαθήτριες και τρεις συνοδοί δάσκαλοι από το Δημοτικό Σχολείο Ατσικοπούλου Ρεθύμνου.
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Επίσης, θα ήθελα να ανακοινώσω ότι οι Υπουργοί Οικονομίας και Οικονομικών, Ανάπτυξης και Απασχόλησης και Κοινωνικής Προστασίας, κατέθεσαν σχέδιο νόμου: «Πώληση και ταυτόχρονη μίσθωση ακινήτων του δημοσίου, μακροχρόνιες και χρηματοδοτικές μισθώσεις και άλλες διατάξεις». 
      Παραπέμπονται στην αρμόδια Διαρκή Επιτροπή. 
      Κύριε Σγουρίδη, έχετε το λόγο για πέντε λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Εσείς είστε real Πρόεδρος δεν είστε non Πρόεδρος, γιατί υπάρχετε! 
      Ο τουρισμός, κυρία Υπουργέ και κύριε Κοινοβουλευτικέ Εκπρόσωπε της Νέας Δημοκρατίας, περνά οριζόντια όλες τις δράσεις της χώρας. Άρα οι σωστές ακτοπλοϊκές συγκοινωνίες, οι μεγάλοι δρόμοι, τα μεγάλα έργα, οι αθλητικές εγκαταστάσεις, είναι τουρισμός. Μπορεί να μην έχουν την ταμπέλα Υπουργείου Τουριστικής Ανάπτυξης αλλά είναι τουρισμός. Το ΠΑ.ΣΟ.Κ. είχε άλλες προτεραιότητες. Ανέλαβε και διοργάνωσε τους Ολυμπιακούς Αγώνες. Μεγαλύτερη προβολή από τη διοργάνωση των Ολυμπιακών Αγώνων για τη Χώρα μας, υπάρχει; Άρα, μπορεί να μην έθεσε ως προμετωπίδα το Υπουργείο Τουριστικής Ανάπτυξης, όμως, έκανε σοβαρή και υπεύθυνη δουλειά για να μπορεί η Χώρα μας να υποδεχτεί τον όγκο των τουριστών και να είναι φιλόξενη, φιλική και αποτελεσματική. 
      Συνεπώς, τουριστική δουλειά είναι και η Αττική Οδός, το Ελευθέριος  Βενιζέλος, είναι οι ολυμπιακές εγκαταστάσεις, οι οποίες μένουν κλειστές. ‘Αρα είναι άδικο αυτό που επιχειρήθηκε να γίνει, ότι το ΠΑ.ΣΟ.Κ. ξέχασε τον τουρισμό, δεν έκανε τίποτα για τον τουρισμό. Αν δεν υπήρχε η Αττική Οδός, πώς θα διοχετεύονταν οι τουρίστες προς τη Βοιωτία από το αεροδρόμιο; Άρα, τα μεγάλα έργα είναι κατά βάση ένα κομμάτι του τουρισμού. 
      Μην μπορώντας να αντικρούσετε το έργο του ΠΑ.ΣΟ.Κ., υποθέτω χαριτολογώντας, είπατε ότι «σιγά-σιγά, θα πείτε ότι και η Ακρόπολη έγινε από το ΠΑ.ΣΟ.Κ.». Έγινε από τον Περικλή, δημοκρατική παράταξη ήταν! 
      (Γέλια στην Αίθουσα)
      Επειδή, αναφερθήκατε και στα γκολφ, οφείλω να σας πω, εφόσον σεβόμαστε τη μνήμη του αείμνηστου Κωνσταντίνου Καραμανλή, ας φροντίσουμε να μην βόσκουν πρόβατα εκεί, γιατί βόσκουν πρόβατα αυτήν τη στιγμή εκεί.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Στη Γλυφάδα;
      ΠΑΝΑΓΙΩΤΗΣ ΣΓΟΥΡΙΔΗΣ: Ναι, φροντίστε, σας το λέω εγώ.
      ΠΡΟΕΔΡΕΥΩΝ (Ιωάννης Τραγάκης): Στο γκολφ της Γλυφάδας; 
      ΠΑΝΑΓΙΩΤΗΣ ΣΓΟΥΡΙΔΗΣ: Ναι.
      ΠΡΟΕΔΡΕΥΩΝ (Ιωάννης Τραγάκης): Αφού περνάω εγώ κάθε μέρα και βλέπω να παίζουν. Παίζουν γκολφ μερικοί. Είναι πολλοί γκόλφερς εκεί. Έχουμε και τον Πρόεδρο της Ομοσπονδίας που είναι ο Υφυπουργός κ. Δούκας, για να ξέρετε.
      ΠΑΝΑΓΙΩΤΗΣ ΣΓΟΥΡΙΔΗΣ: Φοβάμαι, ότι τον έχει αδειάσει πολύ ο κ. Αλογοσκούφης. 
      ΠΡΟΕΔΡΕΥΩΝ (Ιωάννης Τραγάκης): Για τους γκόλφερς μιλάμε. Είναι καλός γκόλφερ, μάλιστα.
      Συνεχίστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Για το παρελθόν της Ε.Τ.Α., τα πάντα κρίθηκαν στα δικαστήρια με αθωωτικές αποφάσεις. Πείτε μου μία απόφαση καταδικαστική για το παρελθόν της Ε.Τ.Α.. Εμείς, για το θέμα της «PRICE WATERHOUSE» σας έχουμε πει ότι είναι παράνομη η σύμβαση, ότι αυτά το οποία υπογράφετε θα εκπέσουν όλα. 
      Και δεν επιχαίρουμε γι’ αυτό το πράγμα. Μακάρι να μας είχε ακούσει ο κ. Λιάσκος και ο κ. Αβραμόπουλος, όταν το είπαμε από του ιερού αυτού Βήματος της Βουλής, πριν από δύο χρόνια. 
      Είπατε για συκοφαντίες, ότι εμείς σας συκοφαντούμε για το θέμα των αναθέσεων. Και να ορίστε, μας καταθέτετε το φάκελο με όλες τις συμβάσεις. Ποιος σας είπε ότι η σύμβαση που υπογράφεται, δημοσίου ή από τον Ε.Ο.Τ. δεν  είναι δημόσιο έγγραφο και δεν θα κατατεθεί;  Το θέμα είναι τι κρύβεται πίσω από αυτές τις συμβάσεις. Αυτό σας λέω. Δείτε ποιες «off shore» εταιρείες υπάρχουν πίσω από τις συμβάσεις αυτές. Ψάξτε τες. Πάρτε τα παραστατικά που σας φέρνουν για υλοποίηση του διαφημιστικού έργου και δείτε ότι τα τιμολόγια τα οποία  κόβονται είναι από «off shore» εταιρείες. Δεν είναι από τις χώρες όπου έγινε η διαφήμιση. Αν ψάξετε να βρείτε τα τιμολόγια από τις χώρες που έγινε η διαφήμιση, θα βρείτε τεράστιες αποκλίσεις, 50% και 60%. 
      Δεν είπαμε εμείς ότι δεν υπάρχουν συμβάσεις. Είναι δυνατόν να κάνει  κάποιος αφισοκόλληση στη Γερμανία και να μην έχει υπογράψει σύμβαση;  Έτσι από μόνος του θα πάει; Σύμβαση υπέγραψε. Πώς την εκτελεί; Και πώς εδόθη; Και ποιος ελέγχει εάν έγινε όντως η αφισοκόλληση;
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θα πάρω, κύριε Πρόεδρε. 
      Για τους δορυφόρους λογαριασμούς. Προσέξτε το. Σας το λέμε. Για να αποδώσουν, θα πρέπει να  υπάρχει σύστημα στατιστικής παρακολούθησης και μάλιστα συμβατό με τους εθνικούς λογαριασμούς. Προσέξτε το αυτό. 
      Για το θέμα του συμβούλου. Τώρα σας παραδίδει τις προτάσεις για το branding και το marketing plan. Ποιος θα τα υλοποιήσει και πώς θα χρηματοδοτηθούν; Ερώτηση. Φροντίστε να υπάρξει χρηματοδότηση. Τι θα γίνει μετά τη λήξη της παρούσας σύμβασης; Τον σύμβουλο θα τον κρατήσετε ή θα πάνε χαμένα τρία χρόνια και θα πάρουμε άλλο σύμβουλο με άλλον διαγωνισμό;
      Και κλείνω, λέγοντάς σας ότι το συνεδριακό τουρισμό ολημερίς τον χτίζουμε και το βράδυ γκρεμιζόταν. Καμμία υποδομή. Δείτε το συνεδριακό κέντρο. Είναι η ναυαρχίδα του ελληνικού τουρισμού. 
      Εμείς θα σταθούμε δίπλα σας, γιατί ο τουρισμός είναι εθνικό κεφάλαιο. Δεν χωρά κομματικές αντιπαραθέσεις. Αυτά σας τα επισημαίνουμε, για να τα διορθώσετε, γιατί έχετε καλή πρόθεση. Αποκτήστε στρατηγική και μην πάτε με «αυτόματο πιλότο». 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Σγουρίδη. 
      Ορίστε, κύριε Υπουργέ, θέλετε να μιλήσετε για τρία λεπτά ή δεν επιθυμείτε;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, κύριε Πρόεδρε, δεν επιθυμώ. 
      ΠΡΟΕΔΡΕΥΩΝ (Ιωάννης Τραγάκης): Έ, βέβαια, αφού ακούσατε ύμνους, μην επιθυμείτε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Τα είπα όλα.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της υπ’ αριθμόν 65/31/9.5.2007 επερώτησης Βουλευτών του ΠΑ.ΣΟ.Κ. προς την Υπουργό Τουριστικής Ανάπτυξης, σχετικά με θέματα τουριστικής ανάπτυξης.
      Κυρίες και κύριοι συνάδελφοι, έχουν διανεμηθεί τα Πρακτικά της Τρίτης 15 Μαΐου 2007 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Τρίτης 15 Μαΐου 2007 επικυρώθηκαν.
      Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.04΄ λύεται η συνεδρίαση για την προσεχή Τρίτη 29 Μαΐου 2007 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      
      Η ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
