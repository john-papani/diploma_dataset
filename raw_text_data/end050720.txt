      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α΄
      ΣΥΝΕΔΡΙΑΣΗ Ι΄
      Τετάρτη 20 Ιουλίου 2005
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών σελ.
      2. Επί  του Κανονισμού σελ.
      3. Επί διαδικαστικού θέματος σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση  του δελτίου επικαίρων  ερωτήσεων της Πέμπτης  21 Ιουλίου 2005 σελ. 
      Γ΄ ΝΟΜΟΘΕΤΙΚΗ  ΕΡΓΑΣΙΑ
      1) Ψήφιση  επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων «Ίδρυση Σχολείου Ευρωπαϊκής Παιδείας» σελ.
      2) Συζήτηση  επί της αρχής και  των άρθρων  του σχεδίου του Υπουργείου Ανάπτυξης «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς –Θέματα Υπουργείου Ανάπτυξης» σελ.
      3) Αίτηση ονομαστικής ψηφοφορίας επί του σχεδίου νόμου του Υπουργείου Ανάπτυξης σελ.
      4) Κατάθεση σχεδίου νόμου.
      Οι Υπουργοί Δημόσιας Τάξης, Οικονομίας και Οικονομικών, Εσωτερικών Δημόσιας Διοίκησης και Αποκέντρωσης, Δικαιοσύνης, Περιβάλλοντος, Χωροταξίας και Δημοσίων ΄Εργων, Επικρατείας και Μεταφορών  και Επικοινωνιών, κατέθεσαν σχέδιο νόμου «Κέντρο Μελετών Ασφάλειας (ΚΕ.ΜΕ.Α.)  και άλλες διατάξεις» σελ.
      
      ΟΜΙΛΗΤΕΣ
      Α.Επί  του Κανονισμού  σελ.
      ΣΟΥΡΛΑΣ Γ.
      ΦΛΩΡΙΔΗΣ Γ.
      Β. Επί διαδικαστικού θέματος
      ΔΙΑΜΑΝΤΟΠΟΥΛΟΥ Α.
      ΠΑΠΑΘΑΝΑΣΙΟΥ Ι.
      ΠΡΩΤΟΠΑΠΑΣ Χ.
      ΣΙΟΥΦΑΣ Δ.
      ΧΑΤΖΗΓΑΚΗΣ Σ.
      Γ. Επί του σχεδίου νόμου του Υπουργείου Ανάπτυξης.
      ΑΓΟΡΑΣΤΟΣ Κ.
      ΑΝΤΩΝΙΟΥ Α.
      ΒΛΑΤΗΣ Σ.
      ΓΚΑΤΖΗΣ Ν.
      ΔΙΑΜΑΝΤΟΠΟΥΛΟΥ Α.
      ΚΑΛΑΝΤΖΑΚΟΥ Σ. 
      ΚΑΡΑΓΚΟΥΝΗΣ Α.
      ΚΑΡΑΜΠΙΝΑΣ  Κ.
      ΚΕΓΚΕΡΟΓΛΟΥ Β.
      ΚΙΛΤΙΔΗΣ Κ.
      ΚΟΛΛΙΑ-ΤΣΑΡΟΥΧΑ Μ.
      ΚΟΝΤΟΓΙΑΝΝΗΣ Γ.
      ΛΩΤΙΔΗΣ Λ.
      ΜΑΝΟΣ Σ.
      ΜΠΑΝΤΟΥΒΑΣ Κ.
      ΜΠΕΖΑΣ Α.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α.
      ΠΑΠΑΘΑΝΑΣΙΟΥ Ι.
      ΠΑΠΟΥΤΣΗΣ Χ.
      ΠΡΩΤΟΠΑΠΑΣ Χ.
      ΣΑΛΑΓΙΑΝΝΗΣ Ν.
      ΣΙΔΗΡΟΠΟΥΛΟΣ Α.
      ΣΙΟΥΦΑΣ Δ.
      ΣΚΟΠΕΛΙΤΗΣ Σ.
      ΣΤΡΑΤΑΚΗΣ Μ.
      ΤΖΑΜΤΖΗΣ  Ι.
      ΤΟΓΙΑΣ Β.
      ΦΛΩΡΙΔΗΣ Γ.
      ΦΟΥΣΑΣ Α.
      ΧΡΙΣΤΟΦΙΛΟΠΟΥΛΟΥ Π.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ Ι΄
      Τετάρτη 20 Ιουλίου 2005
      
      Αθήνα, σήμερα στις 20 Ιουλίου 2005, ημέρα Τετάρτη και ώρα 11.03΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.7.2005 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της Θ΄ συνεδριάσεώς του, της Τρίτης 19 Ιουλίου 2005 σε ό,τι αφορά την ψήφιση στο σύνολο των σχεδίων νόμων: 
      1.«Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας και Ερζεγοβίνης».
      2. «Διασφάλιση της ποιότητας στην ανώτατη εκπαίδευση – Σύστημα μεταφοράς και συσσώρευσης πιστωτικών μονάδων – Παράρτημα διπλώματος»)
      Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 21 Ιουλίου 2005.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 33/18.7.2005 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Ανάπτυξης, σχετικά με την κατασκευή νέων δικτύων διανομής φυσικού αερίου και προοπτική σύνδεσης με το Νομό Καστοριάς και την ευρύτερη περιοχή της Δυτικής Μακεδονίας.
      2. Η με αριθμό 34/18.7.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Δημαρά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το διορισμό γιατρών γυναικολόγων στις κατασκηνώσεις του Δήμου Αθηναίων στον Άγιο Ανδρέα.
      3. Η με αριθμό 36/18.7.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων για την ασφάλεια στους χώρους εργασίας κλπ.
      4. Η με αριθμό 38/18.7.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την αναθεώρηση της Κοινής Οργάνωσης Αγοράς ζάχαρης και το μέλλον της τευτλοκαλλιέργειας στη χώρα μας.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: «Ίδρυση Σχολείου Ευρωπαϊκής Παιδείας».
      Έχετε να κάνετε καμία παρατήρηση, κύριε Υφυπουργέ;
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ερωτάται το Τμήμα: Γίνεται δεκτό το νομοσχέδιο και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΔΗΜΗΤΡΙΟΣ ΛΙΝΤΖΕΡΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Ίδρυση Σχολείου Ευρωπαϊκής Παιδείας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου 4α)
      
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Τμήμα παρέσχε τη ζητηθείσα εξουσιοδότηση.
      Εισερχόμεθα στη συζήτηση του νομοσχεδίου του Υπουργείου Ανάπτυξης.
      Συνέχιση της συζήτησης επί της αρχής, των άρθρων και του συνόλου του σχεδίου νόμου: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς–Θέματα  Υπουργείου Ανάπτυξης».
      Έχουν απομείνει από τη χθεσινή συνεδρίαση τριάντα επτά συνάδελφοι, οι οποίοι θα μιλήσουν και επί της αρχής και στην πρώτη ενότητα των άρθρων, μετά από τους εισηγητές. 
      Η πρώτη ενότητα, όπως είναι γνωστό, περιλαμβάνει τα άρθρα 1 έως 15. Βέβαια υπάρχει και πρόταση ονομαστικής ψηφοφορίας επί της αρχής του νομοσχεδίου, αλλά επειδή αυτήν τη στιγμή συνεδριάζει η επιτροπή για το νομοσχέδιο του Υπουργείου Απασχόλησης η ψηφοφορία θα διεξαχθεί λίγο αργότερα. 
      Θέλετε κάτι να πείτε, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε.
       Έχω ήδη μοιράσει, κύριε Πρόεδρε, το σύνολο των τροποποιήσεων που θα γίνουν στα άρθρα που πρόκειται να συζητήσουμε σήμερα και αύριο, τροποποιήσεις τις οποίες κάναμε αποδεκτές τόσο κατά τη συζήτηση στη Διαρκή Επιτροπή όσο και μετά τη χθεσινή συζήτηση, των είκοσι περίπου συναδέλφων, των εισηγητών και των Κοινοβουλευτικών Εκπροσώπων των κομμάτων, οι οποίες βελτιώνουν ακόμα πιο πολύ το συζητούμενο νομοσχέδιο.
      Συνεπώς ο διάλογος, η συζήτηση και η σύνθεση απόψεων είναι μια πραγματικότητα και νομίζω ότι αυτό οδηγεί και σε καλύτερη ποιότητα του νομοθετικού έργου.
      Βρίσκονται ήδη στα χέρια των συναδέλφων Βουλευτών οι τροποποιήσεις, για τις οποίες θα σας μιλήσει και στη συνέχεια ο συνάδελφος ο κ. Παπαθανασίου. Θέλω περιληπτικά για γνώση των συναδέλφων να κάνω τις εξής αναφορές για τα θέματα, τα οποία έγιναν δεκτά κατά τη συζήτηση στη Διαρκή Επιτροπή.
      Πρώτον, οι άδειες για το υπαίθριο εμπόριο χορηγούνται πλέον με απόφαση των συλλογικών οργάνων της αυτοδιοίκησης, δηλαδή από τα νομαρχιακά και τα δημοτικά συμβούλια και όχι από το δήμαρχο, το νομάρχη ή τον πρόεδρο της κοινότητας. 
      Δεύτερον, η άσκηση του πλανοδίου εμπορίου δεν θα επιτρέπεται σε πόλεις με πληθυσμό μεγαλύτερο των είκοσι χιλιάδων κατοίκων. 
      Τρίτον, οι παραδοσιακές εμποροπανηγύρεις και ζωοπανηγύρεις που τελούνται μια φορά το χρόνο θα είναι διάρκειας επτά ημερών. 
      Τέταρτον, σχετικά με τις εμποροπανηγύρεις και τις χριστουγεννιάτικες αγορές, οι αποφάσεις των δημοτικών συμβουλίων θα καθορίζουν και τα προς πώλησιν είδη. 
      	Πέμπτον, τα έσοδα από την έκδοση αδειών για συμμετοχή σε κυριακάτικη αγορά θα περιέρχονται στους οικείους δήμους.
      Έκτον, θεσμοθετήσαμε την αρμοδιότητα του γενικού γραμματέα της Περιφέρειας αντί του Υπουργού Ανάπτυξης για την ίδρυση, μετακίνηση ή κατάργηση λαϊκών αγορών στις Νομαρχιακές Αυτοδιοικήσεις Αθηνών, Πειραιώς και Θεσσαλονίκης.
      Έβδομον, η ανακοίνωση των προσφορών των εμπορικών καταστημάτων θα κοινοποιείται και στον εμπορικό σύλλογο στην περιοχή που βρίσκεται το κατάστημα που κάνει τις προσφορές.
      Όγδοο, ρυθμίστηκε ότι απαγορεύεται γενικά η πώληση, λιανική ή χονδρική, σε τιμές κάτω του κόστους – όχι του τιμολογιακού κόστους- όταν αυτή θέτει υπό διακινδύνευση ορισμένη αγορά ή θίγει κατά τρόπο ουσιώδη τις αρχές του ανταγωνισμού και τα συμφέροντα των καταναλωτών.
      Ένατο, κατόπιν αιτήματος των ενδιαφερομένων φορέων, όπως διατυπώθηκε στη Διαρκή Επιτροπή, βελτιώθηκαν οι διατάξεις των ρυθμίσεων που αφορούν τη λειτουργία των εκθέσεων βιβλίου.
      Δέκατο, εισήχθη άρτια διάταξη για τον καθορισμό του ημερήσιου δικαιώματος που καταβάλλεται σε όσους προσέρχονται σε λαϊκές αγορές, πωλητές και παραγωγοί.
      Επίσης υπάρχουν άλλα τέσσερα σημεία, τα οποία ρυθμίζονται και περιλαμβάνονται στο κείμενο το οποίο σας μοίρασα.
      Στις εμποροπανηγύρεις που γίνονται στα νησιά, εκτός από την Κρήτη και την Εύβοια…
       ΧΡΗΣΤΟΣ  ΠΡΩΤΟΠΑΠΑΣ: Γιατί εκτός από την Κρήτη και την Εύβοια;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γιατί πρόκειται για χώρους ευρύτατους, όπου εκεί η διαδικασία είναι περισσότερο ευχερής και η άμεση εποπτεία των δημοτικών συμβουλίων είναι πολύ καλύτερη, ενώ τα νησιά στα όρια των οποίων η Νομαρχιακή Αυτοδιοίκηση έχει το μεγαλύτερο μέρος των ευθυνών, όταν δηλαδή είναι όλα τα νησιά μία Νομαρχιακή Αυτοδιοίκηση –παραδείγματος χάρη, Σάμος, Χίος, στα Δωδεκάνησα το νησί της Ρόδου, στις Κυκλάδες η Σύρος, όπου ο σχηματισμός και η παρουσία της νομαρχίας είναι εκεί- τη σχετική άδεια θα την εκδίδουν τα νομαρχιακά συμβούλια που έχουν συνολικότερη εποπτεία των δημοτικών διαμερισμάτων και των δήμων.
      Οι θέσεις του στασίμου εμπορίου δεν θα δίδονται, εκτός όπου προβλέπεται,  μπροστά στα εμπορικά καταστήματα. Γιατί ξέρουμε ότι πολλές φορές στο κατάστημα ενός πολίτη πηγαίνει κάποιος και στήνει έξω από το μαγαζί του και πουλά είδη που τις περισσότερες φορές τα ίδια τα πουλά μέσα το ίδιο το κατάστημα. Αυτό δεν το επιτρέπουμε, διότι, ουσιαστικά, είναι αθέμιτος ανταγωνισμός. 
      Επίσης, εισάγεται ρύθμιση – και θέλω να την προσέξετε - για την αποφυγή καταστρατήγησης των διατάξεων σχετικά με τη χορήγηση άδειας για μεγάλα καταστήματα των χιλίων πεντακοσίων τετραγωνικών μέτρων και των δυόμισι χιλιάδων τετραγωνικών μέτρων. Για να αποφευχθεί να φτιάχνουν καταστήματα δίπλα - δίπλα σε αυτά των χιλίων πεντακοσίων τετραγωνικών μέτρων και των 2.500 τ.μ. και να καταστρατηγούν το νόμο, εάν είναι της ίδιας επιχείρησης ή του ίδιου ομίλου, θα πρέπει να είναι σε απόσταση, τουλάχιστον, εκατό μέτρων.
      Λαμβάνεται μέριμνα επίσης – και αυτό είναι το τελευταίο - ώστε όσοι κατέχουν άδειες υπαιθρίου στασίμου εμπορίου και δραστηριοποιούνται στις λαϊκές αγορές – κύριε Πρωτόπαπα, είναι το θέμα το οποίο θέσατε από την πλευρά σας μετ’ επιτάσεως- να λάβουν υπό ορισμένες προϋποθέσεις άδεια πωλητή σε λαϊκή αγορά. 
      Θέλω να την προσέξετε όλοι αυτή τη ρύθμιση, γιατί αν δεν συμπέσουμε όλοι δεν θα την κάνω δεκτή. Είναι λεπτό το θέμα, γιατί γνωρίζετε ότι στις παρυφές των λαϊκών αγορών αναπτύσσεται μία εμπορική δραστηριότητα, πέρα απ’ αυτήν καθαυτήν τη λειτουργία και το αντικείμενο των λαϊκών αγορών, που είναι η πώληση αγροτικών προϊόντων. Την ίδια ώρα, τις περισσότερες φορές χωρίς άδειες, αναπτύσσονται δραστηριότητες καθαυτού εμπορικές. 
      Είναι ένα πολύ σημαντικό θέμα και το θέτω στη λογική ότι πρέπει να κάνουμε βηματισμό εκσυγχρονισμού και να προστατεύσουμε εκείνους που, πραγματικά, έρχονται και πωλούν τα προϊόντα της γης, της αλιείας, της θάλασσας, όπως είναι και η ρύθμιση με τις τροποποιήσεις τις οποίες κάναμε.
      Νομίζω, κυρίες και κύριοι συνάδελφοι, ότι τόσο ο κ. Παπαθανασίου, όσο κι εγώ, παρακολουθήσαμε με προσοχή όλες τις παρατηρήσεις σας και τις επισημάνσεις σας, αλλά και των εταίρων που πήραν μέρος. Ήταν δεκατέσσερις οι εταίροι, οι οποίοι είχαν ακρόαση στη Διαρκή Επιτροπή, πλην ενός – και αναφέρομαι στον πρόεδρο τον κ. Μόσχο - ο οποίος ειδοποιήθηκε, απ’ ότι με ενημέρωσαν οι υπηρεσίες της Βουλής, αλλά στη συνέχεια διαμαρτυρήθηκε ότι δεν εκλήθη. Και ενώ όλοι είχαμε συμφωνήσει να κληθεί και αυτός, δεν απαντούσαν τα τηλέφωνά του για να ειδοποιηθεί. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Καταθέστε τα στα Πρακτικά, κύριε Υπουργέ, για να μπορέσουν να διανεμηθούν.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τα καταθέτω, κύριε Πρόεδρε.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      (Να φωτογραφηθούν οι σελίδες 13-16)
      ΠΡΟΕΔΡΕΥΩΝ (Ιωάννης Τραγάκης): Ο εισηγητής της Νέας Δημοκρατίας, κ. Κοντογιάννης, έχει το λόγο για οκτώ λεπτά. 
      ΝΙΚΟΛΑΟΣ ΓΚΑΤΖΗΣ: Μπαίνουμε στα άρθρα, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ναι, μπαίνουμε στα άρθρα. Θα μιλήσουν οι εισηγητές και μετά θα πάμε στον κατάλογο που έχει μείνει από χθες.
      ΧΡΗΣΤΟΣ ΠΡΩΤΟΠΑΠΑΣ: Η ψηφοφορία πότε θα γίνει, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Όποτε είστε έτοιμοι για την ψηφοφορία, όποτε είναι έτοιμα τα κόμματα, να μας ειδοποιήσουν, γιατί υπάρχει     επιτροπή σε εξέλιξη. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Ας διακόψει. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κοντογιάννη, έχετε το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, είναι κρίμα, γιατί αν και από χθες που ξεκίνησε η συζήτηση μέχρι αυτήν την ώρα σ’ αυτό το Βήμα ανέβηκαν έμπειροι κοινοβουλευτικοί και πολιτικοί από το χώρο της Αντιπολίτευσης, το μόνο που ακούστηκε, αν εξαιρέσουμε τις διαφορετικές φωνές των κυρίων Μάνου και Ανδριανόπουλου, ήταν άρνηση και κινδυνολογία. 
      Η κινδυνολογία, βεβαίως, ως μέσο άσκησης αντιπολίτευσης είναι ο πιο εύκολος και ενίοτε εντυπωσιακός τρόπος αντιπολίτευσης, αν φυσικά δεν έχεις επιχειρήματα. Και, ειλικρινά, λυπάμαι, γιατί η κριτική που ασκήθηκε στο νομοσχέδιο περιορίστηκε κυρίως σε αφορισμούς, όπως ότι οι «μικρομεσαίοι θα εξαφανιστούν», η «ανεργία θα αυξηθεί», «ευνοούνται οι πολυεθνικές» και ένα σωρό ανάλογα επιχειρήματα, όπως αυτά που σας είπα. 
      Από πού τεκμαίρονται, όμως, όλα αυτά; Μήπως από τις εκθέσεις του ΟΟΣΑ, ο οποίος, σαφέστατα, αποδεικνύει ότι η απασχόληση αυξήθηκε σε οικονομίες αντίστοιχες με τις δικές μας, όπως της Πορτογαλίας, της Ισπανίας και της Ιταλίας, όταν διευρύνθηκε το ωράριο; Έχω εδώ τα σχετικά στοιχεία, τα οποία θα καταθέσω και στη Βουλή.
      Μήπως αμφισβητείτε και τις μετρήσεις της ΕΣΥΕ για αύξηση των θέσεων εργασίας στην Ελλάδα στον τομέα του εμπορίου στην περίοδο 1993-2004; Εδώ βρίσκονται και τα στοιχεία αυτά, τα οποία θα κατατεθούν επίσης στη Βουλή.
      Επικαλείστε συνεχώς το επιχείρημα της Γερμανίας για την Έκθεση του Παρατηρητηρίου για να στηρίξετε τα έωλα ούτως ή άλλως επιχειρήματά σας.
      Σας επισημαίνουμε κάτι που όλοι κατανοούν, αλλά εσείς μπροστά στην ένδεια επιχειρημάτων, αρνείσθε να καταλάβετε. Η περίπτωση της Γερμανίας είναι τελείως διαφορετική και δεν είναι το καλύτερο παράδειγμα, γιατί η κρίση στους τομείς της βιομηχανίας και της μεταποίησης επηρέασαν αναπόφευκτα και άλλους τομείς της οικονομίας με πρώτο το εμπόριο.
      Σε ό,τι αφορά δε την έκθεση του Ευρωπαϊκού Παρατηρητηρίου για τις μικρομεσαίες επιχειρήσεις, καλό είναι όσοι την επικαλούνται να γνωρίζουν τα εξής. Για τη διεξαγωγή των συμπερασμάτων που αναφέρθηκαν, ο συντάκτης της έκθεσης χρησιμοποίησε διάφορες εκτιμήσεις διαφόρων εθνικών και διεθνών εμπειρικών στατιστικών μελετών, καθώς και πληροφορίες που συνέλεξε από εκτεταμένη συνέντευξη με – προσέξτε - τρία άτομα από κάθε χώρα για σύνολο δεκαεννέα χωρών. Αυτά τα άτομα ήταν ένας ειδικός για την απελευθέρωση του ωραρίου για κάθε χώρα, ένας ειδικός για τους εμπορικούς συλλόγους και ένας επιχειρηματίας μικρού καταστήματος φαγητού. Αν είναι δυνατόν! 
      Οι ερωτήσεις που τους υπεβλήθησαν δεν ήταν συνδεδεμένες με την απελευθέρωση του ωραρίου εργασίας των καταστημάτων, όπως ο συντάκτης της έκθεσης παραδέχτηκε σε αλληλογραφία του με συνεργάτη του Υπουργείου Ανάπτυξης. 
      Στη συνέχεια, μάλιστα, στέλεχος της κοινότητας στο Τμήμα Ανταγωνιστικότητας και Κοινωνικών Μεταρρυθμίσεων παραδέχεται ότι οι παρατηρήσεις της έκθεσης που καταγράφονται, όπως αναφέρθηκε παραπάνω για τις αρνητικές επιπτώσεις, δεν βασίζονται εντελώς σε εθνικές εμπειρικές πηγές. 
      Συνεπώς, εύκολα μπορούμε να συμπεράνουμε ότι οι εκτιμήσεις της έκθεσης για άμεση αρνητική σύνδεση της απελευθέρωσης του ωραρίου σε σχέση με την καθαρή κατάσταση των μικρομεσαίων επιχειρήσεων, δεν είναι έγκυρες και πιθανώς δεν ξεπερνούν την ανάγκη επιβεβαίωσης και επιβίωσης ενός παρατηρητηρίου αφιερωμένου στις μικρομεσαίες επιχειρήσεις.
      Επιπλέον δε, στη συγκεκριμένη έκθεση, υπάρχουν και εσωτερικές αντιφάσεις. Η Σουηδία, επί παραδείγματι, αναφέρεται ως χώρα παράδειγμα, στην οποία η απελευθέρωση του εμπορίου επέφερε αύξηση του τζίρου και των κερδών, αύξηση της παραγωγικότητας της εργασίας, ελαφρά μείωση των τιμών, καθώς και αύξηση μακροχρονίως του αριθμού των καταστημάτων που έχουν αυξήσει τις ώρες εργασίας τους. 
      Το ίδιο σε μικρότερο βαθμό συμβαίνει στην Ελβετία, στη Δανία και στη Νορβηγία. 
      Όπως καταλαβαίνετε, λοιπόν, κύριοι συνάδελφοι και αυτά τα επιχειρήματα αντικρούονται. 
      Πολλοί συνάδελφοι της Αντιπολίτευσης είπαν κάτι σωστό, ότι δηλαδή η ανάπτυξη του εμπορίου, όπως άλλωστε και γενικότερα της οικονομίας, είναι και θέμα κλίματος. Πράγματι, η Κυβέρνηση της Νέας Δημοκρατίας με μία σειρά μέτρων που είτε είναι συνέχεια πρωτοβουλιών που είχατε εκφράσει την πρόθεση να αναλάβετε –αλλά δεν το κάνατε- είτε ήδη ελήφθησαν, είτε έχουν δρομολογηθεί για να ληφθούν, επιχειρεί να δημιουργήσει κλίμα εμπιστοσύνης στην αγορά. Και στη φιλοσοφία της Κυβερνήσεώς μας είναι η στήριξη των μικρών και των μεσαίων, κυρίως αυτών οι οποίοι, όπως πιστεύουμε, αποτελούν τη ραχοκοκαλιά της ελληνικής οικονομίας.
      Επιμένετε να ρωτάτε ποιος ζήτησε την αλλαγή στο ωράριο και δεν επικεντρώνετε την κριτική σας στη διεύρυνση του χρόνου λειτουργίας των καταστημάτων - στην επιτροπή είπατε ότι αυτό μπορεί και να το δεχτείτε- αλλά στην κατάργηση του προνομίου που έχει μέχρι σήμερα ο νομάρχης να περιορίσει το ωράριο. Το γεγονός ότι ακόμα και η Ένωση Ιδιωτικών Υπαλλήλων ζητούσε το 1993 να καταργηθεί το προνόμιο του νομάρχη να περιορίζει το ωράριο δεν σας λέει τίποτα; 
      Συγκεκριμένα, σε ανακοίνωση της 22ας Φεβρουαρίου 2003, ανέφερε η ένωση «οι αποφάσεις των κατά τόπους νομαρχιακών συμβουλίων για υποχρεωτικά μικρότερα του ανώτατου πλαισίου ωραρίου για τα καταστήματα, δημιουργεί μεγάλα εργασιακά προβλήματα, ιδίως στους εργαζόμενους στα τρόφιμα και στα σούπερ μάρκετ. Για το λόγο αυτό θα πρέπει…» – αναφέρει η ένωση - «…να αφαιρεθεί η αρμοδιότητα των κατά τόπους νομαρχιακών συμβουλίων να καθορίζουν σε τοπική βάση το ωράριο των καταστημάτων. Γι’ αυτό απαιτείται νομοθετική ρύθμιση».
      Μα αυτήν τη νομοθετική ρύθμιση φέρνει η Κυβέρνηση στη Βουλή. Τις πάγιες θέσεις της Ομοσπονδίας Ιδιωτικών Υπαλλήλων Ελλάδας εκφράζει. 
      Τώρα, σε ό,τι αφορά τα άρθρα, θα πω τα εξής: Το άρθρο 1 τροποποιεί και συμπληρώνει το αντίστοιχο άρθρο 1 του ν. 2323/1995, προσδιορίζει τα είδη αδειών υπαιθρίου εμπορίου και τη διαδικασία που θα χορηγούνται οι άδειες. Αντί να παραπέμπει στη δευτερογενή νομοθεσία, επιλέγει την οδό της πλήρους διαφάνειας μέσω της κλήρωσης, μέχρι και για τη θέση. 
      Παράλληλα, ο νομοθέτης δείχνει την ευαισθησία του σε ευπαθείς κοινωνικές ομάδες και δίνει δικαίωμα συμμετοχής στην κλήρωση. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επίσης διασφαλίζεται η λειτουργία των δημοτικών και λαϊκών αγορών. Προστατεύονται οι ασκούμενες στους χώρους αυτούς δραστηριότητες από τη λειτουργία παραλαϊκών, αντιμετωπίζοντας όμως με τη δέουσα κοινωνική ευαισθησία τους μέχρι σήμερα κατόχους αδειών. 
      Με το άρθρο 2 καθιερώνεται πλαίσιο λειτουργίας εμποροπανηγύρεων και παζαριών, αντιμετωπίζονται με τον πλέον αποτελεσματικό τρόπο φαινόμενα παραεμπορίου από μεσάζοντες και καθορίζεται η αρχή χορήγησης αδειών με αντικειμενικά και διαφανή κριτήρια. 
      Στο άρθρο 4 ρυθμίζονται θέματα που ανάγονται στη λειτουργία των λαϊκών αγορών και στους κατόχους επαγγελματικών αδειών και αδειών παραγωγών. Για πρώτη φορά θεσμοθετείται άδεια παραγωγού για ολόκληρη τη χώρα. Επίσης καθορίζονται πρόστιμα για τους παραβάτες της νομοθεσίας.
      Με το άρθρο 7 οργανώνεται το μητρώο χονδρεμπόρων. Η οργάνωση του μητρώου έχει σχέση με την προστασία του καταναλωτή και ως προς την τιμή και ως προς την ποιότητα των διακινουμένων προϊόντων. Σε ένα μεγάλο βαθμό θα υπάρξει η δυνατότητα ελέγχου των ανεξέλεγκτων εισαγωγών. 
      Στο επόμενο άρθρο αναμορφώνεται και συμπληρώνεται το θεσμικό πλαίσιο λειτουργίας του Οργανισμού Λαϊκών Αγορών Θεσσαλονίκης, βάζοντας εκπροσώπους από τη Θεσσαλονίκη και όχι από την Αθήνα, όπως προέβλεπε η προηγούμενη νομοθεσία.
      Επίσης είναι σημαντικό και το άρθρο 10, όπως εξήγησε προηγουμένως ο Υπουργός. Με τις διατάξεις αυτού του άρθρου προφυλάσσονται οι τοπικές κοινωνίες από φαινόμενα γιγαντισμού που πλήττουν τους μικρούς και μεσαίους. Προβλέπει, επίσης, τις διαδικασίες και θέτει όρια δέσμευσης για την ίδρυση καταστημάτων λιανικού εμπορίου. Παράλληλα, καθορίζονται αυξημένα πρόστιμα για τους παραβάτες της νομοθεσίας.
      Σημαντικό είναι και το άρθρο 11 με το οποίο αντιμετωπίζονται αποτελεσματικά τα φαινόμενα παραεμπορίου που απειλούν την εθνική οικονομία. Και εδώ δρούμε υπέρ των μικρομεσαίων για φαινόμενα που είναι καταστρεπτικά για την ανάπτυξη υγιούς επιχειρηματικότητας. Το σημαντικότερο είναι ότι με τις διατάξεις αυτού του άρθρου τα προϊόντα απομίμησης καταστρέφονται ή εκχωρούνται σε ευαγή ιδρύματα για κοινωφελείς σκοπούς αντί να φυλάσσονται σε αποθήκες, να βγαίνουν σε δημοπρασία και στη συνέχεια να μπαίνουν από την πίσω πόρτα, νόμιμα πλέον, στην αγορά.
      Ως προς το άρθρο 12 πιστεύω ότι έχουμε αναφερθεί εκτενώς. Ευχαριστώ πολύ.
      (Στο σημείο αυτό ο Βουλευτής κ. Γεώργιος Κοντογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο εισηγητής του ΠΑΣΟΚ κ. Χρήστος Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα ήθελα να μου δώσετε λίγο χρόνο παραπάνω, γιατί θα κάνω και τη δευτερολογία μου πριν προχωρήσω στα άρθρα.
      Αγαπητοί συνάδελφοι, η Κυβέρνηση διάλεξε την πιο ζεστή μέρα του χρόνου σήμερα για να τρέξει ιδιαίτερα, όπως μας δήλωσε χθες ο κ. Σιούφας. Πράγματι τρέχει, αλλά προς ποια κατεύθυνση; Στην Αίθουσα της Ολομέλειας ο κ. Σιούφας τρέχει να εξυπηρετήσει με το άρθρο 12 τα συμφέροντα των πολυεθνικών υπερκαταστημάτων. Σε μία άλλη αίθουσα στον πρώτο όροφο ο κ. Παναγιωτόπουλος τρέχει να κόψει εισόδημα από τους εργαζόμενους και να ελαστικοποιήσει ανεξέλεγκτα τις εργασιακές τους σχέσεις για να εξυπηρετήσει άλλα συμφέροντα. Αυτό κάνει η Κυβέρνηση. Και σ’ αυτήν την περίπτωση, σε αυτό το τρέξιμο, έρχεται σε αντίθεση και ρήξη με το σύνολο της κοινωνίας και θα πάρει την απάντηση που της πρέπει.
      Με περισσή αλαζονεία και αυταρέσκεια λένε τα κυβερνητικά στελέχη «να περιμένετε το 2012». Τους λέμε ότι «έτσι που πάτε, στη μία αίθουσα χτυπώντας τους μικρομεσαίους, στην άλλη αίθουσα χτυπώντας τους εργαζόμενους, αυτός ο χρόνος θα έρθει πολύ γρηγορότερα από όσο εσείς περιμένετε, κύριοι Υπουργοί της Νέας Δημοκρατίας». Γιατί; Γιατί έχετε βγάλει έξω την κοινωνία από τους υπολογισμούς σας, γιατί θεωρείτε εχθρό το λαό, γιατί σε ό,τι έχει να κάνει με την κοινωνική συναίνεση και συμφωνία έχετε πάει απέναντι. 
      Ποιον ωφελούν αυτά τα μέτρα; Άκουσα χθες πολλούς Βουλευτές της Νέας Δημοκρατίας. Έχουν ρωτήσει τον τοπικό εμπορικό σύλλογο οι κύριοι Βουλευτές; Άκουσα Βουλευτή από νησί του Βορείου Αιγαίου να μιλά εξ ονόματος των εμπόρων, όταν είχα δει πριν από λίγες ημέρες τον πρόεδρο του εμπορικού συλλόγου του ιδίου νησιού, που μάλιστα είναι μέλος της Νέας Δημοκρατίας από όσο δήλωνε ο ίδιος, να είναι λάβρος κατά του ωραρίου που προωθεί ο κύριος Υπουργός. 
      Κυρίες και κύριοι συνάδελφοι, έχετε επαφή με την κοινωνία; Ρωτήσατε τους μικρομεσαίους, τους εμπορικούς συλλόγους και τους εργαζόμενους ή ρωτήσατε μόνο τον κύριο Υπουργό και το κόμμα σας; Φοβάμαι ότι αυτή η μη εμπιστοσύνη στην κοινωνία, αυτό το γύρισμα της πλάτης προς την κοινωνία, το μόνο που έχει να κάνει είναι να δημιουργεί συνεχώς αντιπαραθέσεις και ρήξεις. Όμως το μέλλον μας και το μέλλον της ελληνικής κοινωνίας δεν μπορεί να είναι η επιστροφή στο καταδικασμένο μέλλον της παράταξής σας, κύριοι Υπουργοί, και στην περίπτωση Μητσοτάκη. Γι’ αυτό να ξέρετε ότι θα βρείτε απέναντι και εμάς με όλες μας τις δυνάμεις και όλο τον ελληνικό λαό. Το στροφή δεξιά και πίσω ο ίδιος ο ελληνικός λαός το αντιστρατεύεται και τελικά να είστε βέβαιοι ότι δεν θα περάσει.
      Έρχομαι τώρα στα άρθρα. Το άρθρο 1 είναι σαφές ότι θα το καταψηφίσουμε γιατί έχει πάρα πολλές διατάξεις στις οποίες παρεμβαίνει η Κυβέρνηση είτε πετώντας έξω από επιτροπές, για παράδειγμα, τους επαγγελματίες των λαϊκών αγορών, είτε διότι έχει άλλες διατάξεις στις οποίες φέρνει τον γενικό γραμματέα Περιφέρειας να εποπτεύει, να παρεμβαίνει και να καθορίζει τις λειτουργίες της Νομαρχιακής Αυτοδιοίκησης. Ή έχουμε εμπιστοσύνη στη Νομαρχιακή Αυτοδιοίκηση ή δεν έχουμε. Δεν γίνονται και τα δυο. Με αυτήν την έννοια τέτοιες διατάξεις όπου τις βρίσκουμε, θα τις καταψηφίζουμε. Με αυτήν την έννοια της παρεμβατικότητας δεν μπορούμε σε καμία περίπτωση να ψηφίσουμε το άρθρο 1. 
      Το άρθρο 2 θα το ψηφίσουμε αν διευκρινιστεί –το ζήτησα και στην επιτροπή, δεν έχει γίνει αλλαγή σ’ αυτήν την κατεύθυνση - ότι υπάρχει η αποδοχή των κλασσικών εμπορικών εμποροπανηγύρεων σε ορισμένες περιφερειακές πόλεις.
      Απάντησε τότε ο κύριος Υφυπουργός ότι το αποδέχεται. Δεν έχει γίνει όμως και η σχετική αλλαγή που να κατοχυρώσει σαφώς και ορατά τις παραδοσιακές εμποροπανηγύρεις που σε μικρά, κυρίως, μέρη γίνονται και νομίζω ότι όλοι τις έχουμε αποδεχθεί σε μια σειρά περιοχών της χώρας. 
      Πρέπει να το βάλετε, κύριε Υπουργέ, με ειδική διάταξη στο εδάφιο που δεν έχει μπει. Εκεί, δηλαδή, που λέτε: «θρησκευτικών ή επετειακών εορτών και των παραδοσιακών εμποροπανηγύρεων». Το έχω ζητήσει δυο φορές ... 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το προσθέσαμε από κάτω.
      ΧΡΗΣΤΟΣ ΠΡΩΤΟΠΑΠΑΣ: Βάλτε το όμως. Δεν μπορούμε να δημιουργούμε ανασφάλειες και αβεβαιότητες. 
      Το άρθρο 3 το ψηφίζουμε. Το άρθρο 4 δεν θα το ψηφίσουμε και δεν θα το ψηφίσουμε διότι πάλι έρχεται ο γκαουλάϊντερ της Περιφέρειας. Παντού η Περιφέρεια όπου ο γενικός γραμματέας της Περιφέρειας διορίζει την επιτροπή, ο γενικός γραμματέας της Περιφέρειας παρεμβαίνει στις κληρώσεις που κάνει η Νομαρχιακή Αυτοδιοίκηση. Τι θα γίνει; 
      Έχουμε εμπιστοσύνη στην Κυβέρνηση. Ωραία, και λοιπόν; Έχετε εμπιστοσύνη στην αυτοδιοίκηση ή δεν έχετε; Αν δεν έχετε εμπιστοσύνη στην αυτοδιοίκηση να βγείτε να το πείτε και να το πείτε ενόψει νομαρχιακών και δημοτικών εκλογών αύριο, κύριοι συνάδελφοι. Να ξέρουμε τελικά αν εμπιστεύεστε ή δεν εμπιστεύεστε τη Νομαρχιακή και την Τοπική Αυτοδιοίκηση, διότι αν τους διορίζετε τις επιτροπές, αν παρεμβαίνετε στις κληρώσεις, αν βάζετε βασιλικό επίτροπο – δίκην βασιλικού επιτρόπου, για να είναι δίκαιος - στις κυρώσεις, τότε δεν κάνουμε δουλειά. 
      Το άρθρο 4 δεν το ψηφίζουμε. Υπάρχει και συγκεκριμένη διαφωνία των επαγγελματιών πωλητών λαϊκών αγορών, την οποία υιοθετούμε σε μια σειρά διατάξεων. 
      Το άρθρο 5 θα το ψηφίσουμε. Το άρθρο 6 ομοίως. Το άρθρο 7 για τα πρόστιμα, ομοίως. Το άρθρο 8 για το χονδρεμπόριο, ομοίως. Το άρθρο 9 όμως, για τον Οργανισμό Λαϊκών Θεσσαλονίκης, όχι. Υπάρχει σαφής παρέμβαση στη λειτουργία της επιτροπής. Παρεμβαίνετε στα εσωτερικά των συνδικαλιστικών οργανώσεων, καθορίζετε εσείς τα σωματεία και όχι με βάση την αντιπροσωπευτικότητα και τη δουλειά της ομοσπονδίας. Είναι σαφές ότι δεν μπορούμε να συμφωνήσουμε. 
      Όπως, επανερχόμενος στο άρθρο 1, προτείνω στον κύριο Υπουργό, τουλάχιστον εκεί που λέει για τους μικροπωλητές να αποδεχθεί να είναι το αντιπροσωπευτικότερο, πράγματι, σωματείο στις επιτροπές του κάθε νομού και όχι το σωματείο που καθορίζει ο δήμαρχος ή ο νομάρχης, διότι θα φτιάχνει ένα δικό του σωματείο και θα το βάζει. Να είναι το, πράγματι, αντιπροσωπευτικότερο με βάση τον αριθμό των ψηφισάντων. 
      Το άρθρο 9, λοιπόν, δεν το ψηφίζουμε. Το άρθρο 10 ομοίως όχι, διότι σας επισημάναμε ότι στην παράγραφο 5 βάζετε μια διάταξη η οποία τινάζει στον αέρα όλες τις προηγούμενες. Λέτε, δηλαδή, ότι αν δεν απαντήσει στην ένσταση του οποιουδήποτε ενδιαφερομένου καταστηματάρχη και θέλει να κάνει πολυκατάστημα ο γενικός γραμματέας της Περιφέρειας, τεκμαίρεται ότι γίνεται αποδεκτή η ένσταση.
       Άρα, μπορεί ο γενικός γραμματέας της Περιφέρειας να χάνει – εντός πολλών εισαγωγικών - να ξεχνάει – εντός άλλων εισαγωγικών - ή να μην προλαβαίνει – εντός άλλων εισαγωγικών - να απαντήσει και στην ουσία να καταργούνται αμέσως και σαφώς – όχι εμμέσως - όλες οι προηγούμενες διατάξεις, οι οποίες πιθανά έχουν και κάποια θετικά χαρακτηριστικά. 
      Σας ζήτησα να βάλετε σταθερή προθεσμία μέσα στην οποία θα πρέπει ο κύριος περιφερειάρχης να απαντάει για τις ενστάσεις, δεν τη βάζετε και απορώ γιατί δεν τη βάζετε. Καλά, δεν προλαβαίνει σε ένα μήνα να απαντήσει; Δεν προλαβαίνει να εξετάσει την ένσταση; Πρέπει να τεκμαίρεται ότι την αποδέχεται εν σιωπή; Θα λέει μετά «το ξέχασα» και θα περνάει το πολυκατάστημα. Τι κάνουμε εδώ; Από την πίσω πόρτα επαναφέρουμε άλλες καταστάσεις; 
      Το άρθρο 12 είναι σαφές. Δεν χρειάζεται να επιχειρηματολογήσω άλλο, έχουμε επιχειρηματολογήσει πολύ. Είναι καταστροφικό, το αρνούμαστε συνολικά. 
      Το άρθρο 13 το αποδεχόμαστε. Το άρθρο 14 το ίδιο και το άρθρο 15 το ίδιο. 
      Θέλω να κάνω όμως, από τώρα μια παρέμβαση. Στην τροπολογία που έφερε ο κύριος Υπουργός – επειδή αφορά αυτά τα άρθρα κατ’ ουσίαν για τους μικροπωλητές- λέω ότι κατ’ αρχάς δεν καταλαβαίνω τη λογική: Πάρτε το ή το αποσύρω. Εγώ αυτούς τους εκβιασμούς ποτέ δεν τους αποδέχομαι και πρέπει κάποια στιγμή να πούμε τα πράγματα με το όνομά τους. Έχει πρόταση η Κυβέρνηση ή δεν έχει; Το «αυτό είναι, άμα σας αρέσει, αλλιώς το αποσύρω» εγώ δεν το καταλαβαίνω. Όλα τα κουβεντιάζουμε και όλα πρέπει να τα κουβεντιάζουμε εδώ σ’ αυτήν την Αίθουσα. 
      Από εκεί και πέρα, αυτό που λέμε είναι ότι κάνετε ένα βήμα αναμφίβολα. Σας το λέω από τώρα για να το διορθώσετε, αλλά πρέπει να καταστήσετε σαφές ποια είναι τα κριτήρια και ποιος θα ελέγχει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Μέχρι να κατέβουν οι συνάδελφοι από την επιτροπή θα δώσω το λόγο στον τελευταίο ομιλητή, τον εισηγητή του Κομμουνιστικού Κόμματος Ελλάδας τον κ. Γκατζή για οκτώ λεπτά και αμέσως μετά θα αρχίσει η ονομαστική ψηφοφορία. 
      Ορίστε, κύριε Γκατζή, έχετε το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Πρόεδρε, για το χαρακτήρα του νομοσχεδίου του ποιους ωφελεί και σε ποιους στρέφεται ενάντια τοποθετηθήκαμε επί της αρχής και διεξοδικά και με παραδείγματα. 
      Είναι ένα νομοσχέδιο, το οποίο είναι συνέχεια της προηγούμενης πολιτικής που ακολουθούσε η προηγούμενη κυβέρνηση. Με βίαιο τρόπο και συνδυασμένα γίνεται μια ολομέτωπη επίθεση απέναντι στα δικαιώματα των εργαζομένων και αυτή βρίσκεται μέσα στα πλαίσια της πολιτικής που όλα αυτά τα χρόνια εφαρμόζεται σε όλη την Ευρώπη με τις αποφάσεις της Ευρωπαϊκής Ένωσης. 
      Έρχομαι στο νομοσχέδιο και στο άρθρο 1. Κατ’ αρχάς είμαστε υπέρ του θεσμού του λαϊκού εμπορίου. Θέλουμε όμως εδώ να δούμε για το πλανόδιο αλλά και για το στάσιμο εμπόριο πώς δίνονται οι άδειες, από ποιους δίνονται και με ποια τα κριτήρια. 
      Δεν έχουμε αντίρρηση, όπως μπαίνουν τα κριτήρια, δηλαδή με κοινωνικά κριτήρια κλπ. αλλά εδώ μπαίνει ένα ερώτημα, κύριε Υπουργέ. Τι γίνεται με αυτούς τους παλιούς οι οποίοι χάνουν την άδειά τους μετά τη λήξη στις 18 Ιανουαρίου ...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Είναι η ρύθμιση που φέραμε τώρα. 
      ΝΙΚΟΛΑΟΣ ΓΚΑΤΖΗΣ: Με αυτό που φέρατε τώρα τους καλύπτετε όλους; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ναι.
      ΝΙΚΟΛΑΟΣ ΓΚΑΤΖΗΣ: Πείτε το, λοιπόν, για να γραφτεί και στα Πρακτικά. Με την άδεια αυτή που δίνετε μένουν πάρα πολλοί έξω και ενώ έχουν την άδεια, δεν μπορούν μέσα από την κλήρωση να κατοχυρώσουν θέσεις κλπ. Το ένα είναι αυτό.
      Δεύτερον, ως προς τις αποστάσεις από πάγκο σε πάγκο. Δεν μπορεί να είναι τριακόσια μέτρα από τη λαϊκή, ούτε μπορεί να είναι εκατό μέτρα από πάγκο σε πάγκο. Αυτό είναι ένα μέτρο ενάντια στο στάσιμο εμπόριο. 
      Επίσης, θα ήθελα να πω λίγα λόγια για τις άδειες, όπως δίνονται κλπ. Κάνατε μια διόρθωση και τη δίνετε στο νομάρχη, στο δήμαρχο κλπ. παράλληλα όμως διατηρείτε τον Περιφερειάρχη. Εκεί που ήταν ο Υπουργός, γίνεται ο Περιφερειάρχης κλπ. και διατηρείτε στις επιτροπές τον τοποτηρητή, είτε του Περιφερειάρχη είτε του νομάρχη για τους δήμους. 
      Αυτά είναι πράγματα τα οποία δεν έχουν καμία σχέση. Ούτε μπορεί να αποφασίζει ο νομάρχης, κατά την άποψή μας, το που θα γίνει η λαϊκή αγορά σε μια πόλη. Θα πρέπει να το αποφασίζει, ανεξαρτήτως του πληθυσμού, το τοπικό δημοτικό συμβούλιο, αν θέλουμε να λέμε ότι έχει τον τελευταίο λόγο για την πόλη του.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ)
      Έρχομαι στα πρόστιμα. Τα πρόστιμα, κύριοι συνάδελφοι, είναι εξοντωτικά. Απορώ πως το ψηφίζει αυτό το ΠΑΣΟΚ, που τελευταία προβάλλει μια φιλολαϊκή πολιτική. Όταν το πρόστιμο φθάνει μέχρι τα 5000 ευρώ, για πέστε μου, ξέρετε τι σημαίνουν για έναν μικροπαραγωγό τα 5000 ευρώ; Σημαίνουν γύρω στο 1.700.000 δραχμές. Γιατί; Για μια παράβαση που κατά τα άλλα, μπορεί να είναι νόμιμος. 
      Αν αυτό δεν είναι εξοντωτικό, πέστε μου πώς μπορεί να το χαρακτηρίσει κανείς. Είναι απάνθρωπο, δεν μπορεί να βάζετε τέτοια πρόστιμα για οποιαδήποτε παράβαση. 
      Επίσης, κάνετε μια ρύθμιση για τις μαϊμούδες εμπορεύματα κλπ. Διπλασιάζετε τα πρόστιμα που προβλέπονται και αν τα πληρώσει σε πέντε μέρες του επιστρέφετε το εμπόρευμα μαϊμού. Είναι λύση αυτή; Θα πάει δηλαδή, να τα ξαναπουλήσει, θα τον ξαναπιάσετε και θα του βάλετε πρόστιμο; Αυτά πρέπει να λείψουν και δεν πρέπει να διαιωνίζεται ένα τέτοιο καθεστώς. 
      Θα ήθελα επίσης, να πω κάτι για τον έλεγχο της άδειας και για όλα αυτά που γίνονται από τη Δημοτική Αστυνομία. Ε, δεν είναι ειδική, κύριε Υπουργέ, η Δημοτική Αστυνομία που την παίρνουμε τώρα για κάθε θέμα και πληρώνει ο ελληνικός λαός και τους μισθούς τους κλπ.
      Θα πρέπει να δούμε εδώ αν έχει τη δυνατότητα να κάνει τον έλεγχο της ποιότητας των προϊόντων και των τιμών, αν μπορεί να ελέγξει τελικά όλη αυτήν τη λειτουργία και το νομοθετικό πλαίσιο των λαϊκών αγορών και να έχει τέτοιες ειδικότητες που να προσφέρει πραγματικά. Όχι απλώς το παίρνουμε και το βάζουμε. Πρέπει να δούμε τις ειδικές υπηρεσίες του Υπουργείου Εμπορίου που μπορούν μαζί με την αστυνομία πόλης να λύσουν αυτά τα προβλήματα. 
      Στο άρθρο 7 για το μητρώο χονδρεμπόρων πρέπει να σημειώσουμε ότι είναι για όλα τα αγροτικά προϊόντα. Το πρόβλημα είναι τι ρόλο παίζει ο χονδρέμπορος, κύριοι συνάδελφοι. Να σας φέρω ένα παράδειγμα που το είπα και στην επιτροπή. Μου είπε ένας παραγωγός σε μια περιοδεία που έκανα σε περιοχή πατάτας, ο οποίος είχε δώσει ενενήντα έξι τόνους πατάτας, ότι πληρώθηκε βάσει συμφωνίας της τιμής του κιλού για ενενήντα έξι τόνους, αλλά υπέγραψε τιμολόγιο για πενήντα. Καταλαβαίνετε, λοιπόν, ότι φαίνεται πως αμέσως η τιμή αγοράς διπλασιάστηκε από τον χονδρέμπορο. Αυτός από κει και πάνω πουλάει τώρα. Από κει και πάνω καθορίζει τις τιμές. Να, λοιπόν, ποιος είναι ο ρόλος του χονδρέμπορου. Γι’ αυτό και στον προηγούμενο νόμο, το ν. 3190, είχαμε αντιταχθεί σ’ αυτές τις θέσεις για το χονδρέμπορο που είχε φέρει τότε το ΠΑΣΟΚ. Πρέπει να λείψει από τη μέση και ο έλεγχος να γίνεται καθαρά και να εισαχθούν εκεί οι συνεταιριστικές οργανώσεις, για να αναλάβουν το χονδρεμπόριο, αν θέλουμε να πούμε ότι θα φύγουμε απ’ αυτήν την λαίλαπα. 
      Έρχομαι στο άρθρο 9 για την ίδρυση των πολυκαταστημάτων. Κοιτάξτε, να δείτε, κύριοι συνάδελφοι. Σήμερα δεν απαιτείται άδεια για τις νομαρχιακές αυτοδιοικήσεις, δηλαδή τις Περιφέρειες Αττικής - Πειραιά με εξαίρεση τη Θεσσαλονίκη. Στην Αθήνα μπορούν να λειτουργήσουν όσα θέλουν με βάση αυτό το νομοσχέδιο. Είμαστε ριζικά αντίθετοι. Εδώ στόχος είναι η κυριαρχία των πολυκαταστημάτων, κάτι που σημαίνει χτύπημα της μικρομεσαίας επιχείρησης, και εδώ δεν προβάλλεται καμία αντίσταση από πολλές πλευρές γι’ αυτήν τη δουλειά. Μπορεί να βγάλει ένας άδεια  για ένα κατάστημα και από εκεί και πέρα στις άλλες περιοχές να μη χρειαστεί να βγάλει καμία άδεια, να ανοίγει, δηλαδή, πολυκαταστήματα συνέχεια σε μία περιοχή. Επίσης, στα νησιά μειώνει κατά εκατό τετραγωνικά τη συνολική επιφάνεια, αλλά μπορεί να ανοίξει όσα μικρά θέλει. 
      Δεν είναι, λοιπόν, εδώ μία ακόμα μεγαλύτερη ενίσχυση, τελικά, των πολυκαταστημάτων από την Κυβέρνηση, όπως έχουμε πει από την αρχή; Έχουμε δέκα ομίλους και πέντε αλυσίδες και το πρόβλημα δεν είναι πόσα τετραγωνικά και πόσα χιλιόμετρα θα απέχει, αλλά αν θα υπάρχουν συνθήκες μόνιμης σταθερής εργασίας και για τους εργαζόμενους, στους οποίους γίνεται σήμερα μια πολύ μεγάλη εκμετάλλευση, και πώς τελικά θα παρθούν εκείνα τα μέτρα, ούτως ώστε να μην έχουμε πολυκατάστημα σε κάθε τετράγωνο, που θα συμπιέζει το εισόδημα του μικρομεσαίου επιχειρηματία που, τελικά, τείνει με τα μέτρα αυτά να εξαφανιστεί τελείως. 
      Στο άρθρο 10 μιλήσαμε για τις κατασχέσεις. 
      Για το άρθρο 12 έχουμε πει πάρα πολλά, κύριοι συνάδελφοι. Είναι ένα άρθρο, το οποίο κυριαρχεί στο νομοσχέδιο, είναι ένα άρθρο στην κατεύθυνση της πολιτικής που ακολουθεί η Κυβέρνηση για την ενίσχυση του μεγάλου κεφαλαίου και μάλιστα με παράλληλα μέτρα που παίρνονται απέναντι στους εργαζόμενους και εδώ στους μικροεπαγγελματίες. Και δεν είναι μόνο αυτό. Ακολουθούν και αυταρχικά μέτρα που παίρνονται με αποφάσεις της Ευρωπαϊκής Ένωσης, ούτως ώστε οποιαδήποτε αντίδραση να καταπνιγεί εν τη γενέσει της.
      Όσον αφορά τις εκπτώσεις, κύριε Υπουργέ, δεν μπορεί για δέκα μέρες το 50% των προϊόντων να βγαίνει σε προσφορές. Εδώ είναι η μεγάλη επίθεση που γίνεται στα μικροκαταστήματα και στους μικροεπαγγελματίες. Δεν μπορούμε να έχουμε δέκα μήνες προσφορές και κάθε κατάστημα να συνεχίζει να βγάζει σε προσφορά σήμερα πέντε προϊόντα, αύριο δέκα προϊόντα τα πολυκαταστήματα, την άλλη είκοσι προϊόντα και να κυλάει όλο αυτό το χρονικό περιθώριο με προσφορές. Ούτε οι εκπτώσεις μπορούν να γίνονται σε τόσο μεγάλο χρονικό διάστημα. Εδώ έχουμε έντεκα εβδομάδες το χρόνο που γίνονται αυτές οι εκπτώσεις. Εμείς θεωρούμε ότι είναι πολύ μεγάλος χρόνος και πρέπει να περιοριστούν οι προσφορές.
      Έρχομαι στο άρθρο 13 που προσδιορίζει το ελάχιστο κόστος. Δεν ξέρω αν έχετε προσέξει πώς κυκλοφορούν τα πιστωτικά σημειώματα. Είπα προηγούμενα το παράδειγμα για τον καθορισμό τιμής ορισμένων προϊόντων όπως επίσης και  αυτό που λέτε τώρα για τις εκπτώσεις ότι, δηλαδή, δεν θα πρέπει να είναι κάτω του κόστους. Δεν ξέρω αν έχετε αντιληφθεί το σύστημα των πιστωτικών σημειωμάτων που κυκλοφορούν, που, ουσιαστικά, κάνουν μια έκπτωση 10%, 20% και 30% ανάλογα με το παζάρι που γίνεται και τη δυνατότητα που έχει ο επαγγελματίας να επιβάλλει. 
      Όσο για τον έλεγχο, κακά τα ψέματα, μην κοροϊδευόμαστε, κύριοι Βουλευτές.  Μέσα στους κανόνες της ελεύθερης αγοράς δεν μπορεί να υπάρξει κανένας έλεγχος. Οποιοδήποτε μέτρο και αν παρθεί θα είναι αναποτελεσματικό.
      Θέλω να πω ότι εμείς καταψηφίζουμε όλα τα άρθρα γιατί ενώ φαίνεται ότι είναι επουσιώδη ουσιαστικά είναι άρθρα τα οποία συμπληρώνουν την αντιλαϊκή πολιτική στο γενικότερο στόχο που είναι η επίθεση στους μικρομεσαίους, η επίθεση στους εργαζόμενους, ανατροπή εργασιακών σχέσεων, ελεύθερο ωράριο, και είμαστε ενάντια στην πολιτική αυτή. 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, στο σημείο αυτό θα διακόψουμε τη συζήτηση επί των άρθρων του νομοσχεδίου.
      Θα διεξαχθεί ονομαστική ψηφοφορία επί της αρχής του νομοσχεδίου του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς- Θέματα Υπουργείου Ανάπτυξης».
      Οι αποδεχόμενοι την αρχή του νομοσχεδίου λέγουν «ΝΑΙ».
      Οι μη αποδεχόμενοι την αρχή του νομοσχεδίου λέγουν «ΌΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου οι Βουλευτές κύριοι Κωνσταντίνος Γκιουλέκας από τη Νέα Δημοκρατία και Έκτορας Νασιώκας από το ΠΑΣΟΚ. 
      Παρακαλώ να αρχίσει η ανάγνωση του καταλόγου. 
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      
      ΠΡΟΕΔΡΟΣ (Άννα Μπενάκη-Ψαρούδα): Υπάρχει συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 97 Βουλευτές.
      Υπέρ της αρχής του νομοσχεδίου, δηλαδή «ΝΑΙ», ψήφισαν 55 Βουλευτές.
      Κατά της αρχής του νομοσχεδίου, δηλαδή «ΟΧΙ», ψήφισαν συνολικά 42 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      «Ονομαστική ψηφοφορία επί της αρχής»
      
      
      Από τη Νέα Δημοκρατία
      						ΝΑΙ		ΟΧΙ
      Αγγελής Ανέστης				+
      Αγοραστός Κωνσταντίνος			+
      Βασιλείου Θεόφιλος				+
      Γκιουλέκας Κωνσταντίνος			+
      Δαβάκης Αθανάσιος				+
      Δαϊλάκης Σταύρος				+
      Δεικτάκης Γεώργιος				+
      Δένδιας Νικόλαος				+
      Ζαγορίτης Ελευθέριος 			+
      Ζώης Χρήστος				+
      Καλαντζάκου Σοφία				+
      Καλαντζής Γεώργιος			+
      Καλαφάτης Σταύρος			+
      Καλογήρου Χριστιάνα			+
      Καραγκούνης Ανδρέας			+
      Καραμπίνας Κωνσταντίνος			+
      Καρασμάνης Γεώργιος			+
      Καρράς Κωνσταντίνος (Κώστας)		+
      Κατσιγιάννης Αθανάσιος			+
      Κεδίκογλου Σιμεών (Σίμος)			+
      Κιλτίδης Κωνσταντίνος			+
      Κόλλια – Τσαρουχά Μαρία			+
      Κοντογιάννης Γεώργιος			+
      Κορτσάρης Νικόλαος			+
      Κουράκος Ιωάννης				+
      Κωνσταντάρας Δημήτριος			+
      Λεονταρίδης Θεόφιλος			+
      Λυκουρέντζος Ανδρέας			+
      Μαγγίνας Βασίλειος				+
      Μαντούβαλος Πέτρος			+
      Μεϊμαράκης Ευάγγελος			+
      Μελάς Παναγιώτης				+
      Μπαντουβάς Κωνσταντίνος		+
      Μπέζας Αντώνιος				+
      Μπεκίρης Μιχαήλ				+
      Μπενάκη – Ψαρούδα Άννα			+
      Νικηφοράκης Στυλιανός			+
      Νικολόπουλος Νικόλαος			+
      Παπαδημητρίου Ελισάβετ (Έλσα)		+
      Παπακώστα – Σιδηροπούλου Αικατερίνη	+
      Πάππας Βασίλειος 				+
      Πολύδωρας Βύρων				+
      Πολύζος Ευάγγελος				+
      Ράπτη Ελένη					+
      Σπηλιόπουλος Αναστάσιος			+
      Σπηλιωτόπουλος Αριστόβουλος (Άρης)	+
      Τζαμτζής Ιορδάνης				+
      Τσαλίδης Φίλιππος				+
      Τσιπλάκης Κωνσταντίνος			+
      Φουντουκίδου-Θεοδωρίδου Παρθένα	+
      Φούσας Αντώνιος				+
      Χαλκίδης Μιχαήλ				+
      Χατζηγάκης Σωτήριος			+
      Χριστοφιλογάννης Δημήτριος		+
      Χωματάς Ιωάννης				+
      
      Από το Πανελλήνιο Σοσιαλιστικό Κίνημα
      
      Ανωμερίτης Γεώργιος					+
      Βλατής Ιωάννης						+
      Βρεττός Κωνσταντίνος (Ντίνος)				+
      Δαμανάκη Μαρία						+
      Δημαράς Ιωάννης						+
      Διαμαντοπούλου Άννα					+
      Ευθυμίου Πέτρος						+
      Ζήση Ροδούλα						+
      Καρχιμάκης Μιχαήλ						+
      Κεγκέρογλου Βασίλειος					+
      Κολιοπάνος Θεόδωρος					+
      Κοσμίδης Σωκράτης						+
      Κουσελάς Δημήτριος					+
      Κουτσούκος Ιωάννης					+
      Λιντζέρης Δημήτριος					+
      Λωτίδης Λάζαρος						+
      Ματζαπετάκης Στυλιανός					+
      Μουσιώνης Αριστείδης					+
      Νασιώκας Έκτορας						+
      Νιώτης Γρηγόριος						+
      Αντωνίου Αντωνία						+
      Παντούλας Μιχαήλ						+
      Παπαγεωργίου Αθανάσιος					+
      Πρωτόπαπας Χρήστος					+
      Παπαδήμας Λάμπρος					+
      Παπαϊωάννου Μιλτιάδης					+
      Παπαχρήστος Ευάγγελος					+
      Παπουτσής Χρήστος					+
      Ρήγας Παναγιώτης						+
      Ρέππας Δημήτριος						+
      Σαλαγιάννης Νικόλαος					+
      Σιδηρόπουλος Αναστάσιος					+
      Σκουλάκης Εμμανουήλ					+
      Στρατάκης Εμμανουήλ					+
      Τόγιας Βασίλειος						-
      Τσοχατζόπουλος Απόστολος – Αθανάσιος		-
      Φλωρίδης Γεώργιος						+
      Χριστοφιλοπούλου Παρασκευή (Εύη)			+
      
      Από το Κομμουνιστικό Κόμμα Ελλάδας
      Γκατζής Νικόλαος 						+
      Παντελάκη Ελπίδα 						-
      Σκοπελίτης Σταύρος						+
      Τσιόγκας Δημήτριος						+
      
      Από το Συνασπισμό Ριζοσπαστικής Αριστεράς 
      Δραγασάκης Ιωάννης					+
      Ξηροτύρη – Αικατερινάρη Ασημίνα			+
      
      Από τους Ανεξάρτητους
      Ανδριανόπουλος Ανδρέας					+
      «ΝΑΙ» 55
      «ΟΧΙ» 42
      ΣΥΝΟΛΟ ΨΗΦΙΣΑΝΤΩΝ: 97
      
      Η ΠΡΟΕΔΡΟΣ ΤΗΣ ΒΟΥΛΗΣ		ΟΙ ΨΗΦΟΛΕΚΤΕΣ»
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς – Θέματα Υπουργείου Ανάπτυξης», έγινε δεκτό επί της αρχής κατά πλειοψηφία.
      Επανερχόμαστε στη συζήτηση επί των άρθρων του νομοσχεδίου. 
      Θα μιλήσει η κ. Ξηροτύρη ως εισηγήτρια και στη συνέχεια θα μπούμε στον κατάλογο των εγγεγραμμένων ομιλητών, που δεν ομίλησαν χθες.
      Θα ήθελα να παρατηρήσω μόνο ότι ξαναγράφτηκαν σήμερα, για να μιλήσουν επί της ενότητας των άρθρων, συνάδελφοι οι οποίοι είναι ήδη εγγεγραμμένοι για να ομιλήσουν επί της αρχής του νομοσχεδίου και οι οποίοι δεν μίλησαν χθες. Θα τους παρακαλούσα τις παρατηρήσεις που έχουν επί των άρθρων, να τις ενσωματώσουν στην ομιλία τους επί της αρχής, ώστε να μην μιλήσουν δύο φορές περίπου για τα ίδια πράγματα. Θα δοθεί μία σχετική άνεση.
      Συμφωνεί το Τμήμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΧΡΗΣΤΟΣ ΠΡΩΤΟΠΑΠΑΣ: Συμφωνούμε, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το Τμήμα συνεφώνησε.
      Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
      Θα ήθελα να πω πάλι δύο κουβέντες επί της αρχής του νομοσχεδίου και γενικά επί της πολιτικής της Κυβέρνησης, η οποία έχει ως μόνιμη επωδό -η οποία ήταν επωδός και της προηγούμενης κυβέρνησης- ότι είναι μεγάλη ανάγκη να τονώσουμε την ανταγωνιστικότητα της ελληνικής οικονομίας. Πώς θα γίνει αυτό; Πώς θα καλυφθεί αυτό το έλλειμμα; 
      Συγκλίνετε, τελικά – και νομίζω ότι η νέα Κυβέρνηση υπερκεράζει τα πράγματα - στην κατεύθυνση ότι όλο αυτό το έλλειμμα θα το φορτωθούν οι εργαζόμενοι με την ελαστικοποίηση των σχέσεων εργασίας, με το μέτρο της διεύρυνσης του ωραρίου των καταστημάτων που συζητάμε σήμερα - που για εμάς ενισχύει τα μεγάλα καταστήματα και δεν ενισχύει τις μικρομεσαίες επιχειρήσεις - με την κατάργηση στην ουσία του ωραρίου, που συζητείται σήμερα με το εργασιακό νομοσχέδιο, με μία σειρά, λοιπόν, αντιλαϊκά μέτρα που επιβαρύνουν τους εργαζόμενους και αυξάνουν τον απλήρωτο χρόνο εργασίας.
      Και βέβαια από εκεί και πέρα τα θέματα των συνθηκών εργασίας, η κατάργηση των συλλογικών συμβάσεων, έτσι όπως ελαστικοποιούνται οι σχέσεις εργασίας, είναι μπροστά μας και θα συμβούν με τη δεύτερη φουρνιά των μέτρων που φαίνεται ότι θα έρθουν.
      Από την άλλη πλευρά, το χρέος του προϋπολογισμού πώς προσπαθείτε να το καλύψετε; Προσπαθείτε να το καλύψετε, αξιοποιώντας τις παραγωγικές δυνάμεις του τόπου, εκ των οποίων βασικές είναι το έμψυχο δυναμικό, οι εργαζόμενοι, ή τα περιουσιακά στοιχεία, οι δημόσιοι οργανισμοί κλπ; Όχι. Κάνετε μία αποδιάρθρωση πρόσθετα για να καλύψετε το χρέος, συνεχίζετε το ξεπούλημα της δημόσιας περιουσίας.
      Με αυτά τα μέτρα, και κατά της δημόσιας περιουσίας, αλλά και κατά των εργαζομένων, όταν μάλιστα είμαστε η χώρα, τουλάχιστον από τις δεκαπέντε της Ευρωπαϊκής Ένωσης που εργαζόμενοι και μισθωτοί έχουν τις μικρότερες αποδοχές και που το όριο της φτώχειας φτάνει στο 25%, νομίζω ότι τα πράγματα γίνονται ακόμη δυσκολότερα και για την οικονομική ανάπτυξη της χώρας.
      Δεν έχετε βρει, λοιπόν, με κανένα τρόπο αυτό το σύστημα το οποίο θα ανακάμψει την οικονομία της χώρας και θα δώσει καλύτερες συνθήκες στους πολίτες. Οι υποσχέσεις που είχε δώσει η Κυβέρνηση για μια λαϊκή πολιτική, όχι μόνο δεν τηρούνται, αλλά αυτήν τη στιγμή συμβαίνουν ακριβώς τα αντίθετα. 
      Έτσι, για το άρθρο 12 επισημαίνω και πάλι αυτά τα οποία είπα και στην πρωτολογία μου. Σε καμία περίπτωση δεν θα βοηθήσει ούτε στην αναζωπύρωση της αγοράς, ούτε στην ενίσχυση των μικρομεσαίων επιχειρήσεων και από την άλλη θα πλήξει τους εμποροϋπάλληλους, θα πλήξει τους φτωχούς εμπόρους επιβαρύνοντάς τους περισσότερο και επιβαρύνοντας, βέβαια και τον ελάχιστο ελεύθερο χρόνο τον οποίο έχουν και την οικογενειακή τους ζωή. 
      Σε αυτό δεν μας απαντήσατε και θέλουμε μία απάντηση, όπως και στις επισημάνσεις που κάνει η Επιστημονική Επιτροπή της Βουλής στην έκθεσή της, τουλάχιστον για το τι γίνεται με την έναρξη της λειτουργίας των καταστημάτων. Πού θα πάει αυτό; Έτσι, όπως τύχει, θα καθορίζεται; Είναι σημαντικές αυτές οι επισημάνσεις, όπως και οι επισημάνσεις της επιτροπής όσον αφορά την αντιπροσωπευτικότητα των οργάνων, που θα καθορίζουν την περαιτέρω διεύρυνση αυτού του σκληρού για εμάς ωραρίου που προτείνει το άρθρο 12.
      Ας έρθω τώρα στο πρώτο μέρος των άρθρων του νομοσχεδίου, που κατά κύριο λόγο έχει ως σκοπό να εκσυγχρονίσει και να βάλει σε τάξη τα θέματα του υπαίθριου εμπορίου και των λαϊκών αγορών. Το ίδιο βέβαια έλεγε και ο ν. 3190, ο οποίος ήρθε να αντικαταστήσει το ν.2323/1995 και τους ελεγκτικούς μηχανισμούς, με τα νέα κλιμάκια κλπ. 
      Τελικά πολιτική βούληση για να στελεχωθούν και να λειτουργήσουν αυτοί οι ελεγκτικοί μηχανισμοί και ιδιαίτερα τα περιφερειακά κλιμάκια, δεν βλέπω ουσιαστικά να υπάρχει. Νομοθετικό και πάλι νομοθετικό έργο, χωρίς από την άλλη πλευρά να έχουμε ουσιαστική εφαρμογή όλων αυτών των διατάξεων. Για να δούμε τι θα γίνει με τούτο το νομοσχέδιο, με τις νέες διατάξεις.
      Στο άρθρο 1 δεν επαναφέρεται στο βαθμό που θα έπρεπε, παρόλο που έγιναν κάποιες διορθώσεις, αυτή η σχέση που πρέπει να έχει η Τοπική και Νομαρχιακή Αυτοδιοίκηση Α΄ και Β΄ βαθμού με τα θέματα και τις λειτουργίες του υπαίθριου εμπορίου και των λαϊκών αγορών. Κατ’ εξοχήν είναι θέματα της Τοπικής Αυτοδιοίκησης. Μέσω αυτών ασκεί ένα μεγάλο μέρος της κοινωνικής της πολιτικής.
      Συμφωνούμε, λοιπόν, με το ότι οι άδειες και οι χώροι του πλανόδιου και του στάσιμου εμπορίου καθορίζονται από τα συλλογικά όργανα, από το νομαρχιακό ή τα δημοτικά συμβούλια. Αυτό είναι θετικό. 
      Θα ήθελα να κάνω κάποιες επισημάνσεις στο άρθρο 1. Όσον αφορά το πώς μπορεί να αντικατασταθούν, να αναπληρωθούν αυτοί οι οποίοι κατέχουν άδεια υπαίθριου εμπορίου, λέτε στις πρώτες παραγράφους, οι οποίες αφορούν το υπαίθριο εμπόριο, ότι μπορεί να αντικατασταθούν μέχρι και γ΄ βαθμού συγγένειας. Για το υπαίθριο στάσιμο εμπόριο δεν λέτε τίποτα και αυτό σας το επισημαίνει η έκθεση της Επιστημονικής Επιτροπής της Βουλής. Στο άρθρο 2 για τα θέματα των εμποροπανηγύρεων βάζετε τους συζύγους και τα τέκνα. Νομίζω ότι και για τις τρεις περιπτώσεις πρέπει να βάλετε μέχρι συζύγους και τέκνα και να κλείσετε το θέμα, ούτως ώστε να υπάρχει ισότητα και να μην γίνεται κατάχρηση από εκεί και πέρα αυτής της αναπλήρωσης. Στο άρθρο 2 δεν έχω άλλη παρατήρηση. 
      Έρχομαι στο άρθρο 3. Κάθε φορά καταλήγουμε στα πρόστιμα. Υψηλά χρηματικά πρόστιμα είναι και αυτά για φτωχούς επαγγελματίες, που είναι όσοι ασχολούνται με το υπαίθριο εμπόριο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τι θέλετε; Να μην τιμωρούνται; 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Όχι, κύριε Υπουργέ, αφήστε με να ολοκληρώσω. Εγώ θέλω να υπάρχουν χρηματικά πρόστιμα μέχρι εκεί που μπορούν. Να υπάρχουν όμως οι κατάλληλοι ελεγκτικοί μηχανισμοί, οι οποίοι κάθε φορά στον τόπο που γίνεται η παρανομία να λύνουν εκεί το πρόβλημα και με τις άδειες και με άλλα μέτρα. Δηλαδή, όχι κάθε φορά να παραπέμπουμε το θέμα στο πρόστιμο και να τελειώνουμε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό κάνουμε.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Θέλω την ενίσχυση, την αποδοτικότητα και την αποτελεσματικότητα των ελεγκτικών μηχανισμών σε μία, βέβαια, πολύ ευαίσθητη και με πολλά οικονομικά προβλήματα ομάδα εργαζομένων. Δεν είναι η λογική μόνο των προστίμων σε αυτούς τους εργαζόμενους, σε αυτούς τους μικροπωλητές και επιχειρηματίες. Είναι η λογική ενός τακτικού ελέγχου, με τον οποίο επιτέλους να μπει μια τάξη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύρια Πρόεδρε, μπορώ να παρέμβω σε αυτό το σημείο; 
      ΠΡΟΕΔΡΟΣ (Άννα Μπενάκη - Ψαρούδα): Κύρια Ξηροτύρη, δέχεστε τη διακοπή να πει κάτι ο Υπουργός; 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Βεβαίως. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Στο νομοσχέδιο που κουβεντιάζαμε για τα ΚΕΔΑΚ βάλαμε μία πρωτοποριακή διάταξη. Όταν υπάρχουν θέματα νοθείας και απάτης, να έχει τη δυνατότητα το Υπουργείο να αφαιρεί προσωρινά για τρεις μήνες την άδεια και, αν επαναληφθεί το παράπτωμα ή το αδίκημα, το έγκλημα της νοθείας ή της απάτης, να κλείνουν για δώδεκα μήνες. 
      Στο χώρο του εμπορίου η αφαίρεση της αδείας, που θα ήταν ένα ισχυρό διοικητικό μέτρο, είναι πολύ πιο οδυνηρό από την επιβολή ενός προστίμου. Μάλιστα ορισμένα από τα πρόστιμα θα κόβονται επί τόπου. Αυτό το επί τόπου δεν έχει την έννοια -γιατί στον ομιλούντα αρέσει να χορεύει τα δημοτικά τραγούδια- επί τόπου, αλλά την ίδια στιγμή, εκεί. Δεν υπάρχει άλλη διαδικασία. 
      Επίσης, σημειώστε ότι για τις όποιες ενστάσεις γίνονται επί των προστίμων ψηφίζουμε ρύθμιση με την οποία θα πρέπει να προκαταβληθεί το 20% του προστίμου για να ασκηθεί ένδικο μέσο. Αυτό είναι ισχυρή αποτρεπτική δύναμη για εκείνους, οι οποίοι θέλουν να παρανομούν. Αν έχετε, όμως, κάτι άλλο πιο ενδιαφέρον, πέρα από την κριτική την οποία κάνετε, καταθέστε μια πρόταση να τη συζητήσουμε και, αν βρούμε ότι είναι σωστή, να την κάνουμε αποδεκτή. 
      Όχι μόνο κριτική, κυρία Ξηροτύρη! 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Υπουργέ. 
      Μπορείτε να συνεχίσετε, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Έκανα κριτική, κύριε Υπουργέ, και για τα ΚΕΔΑΚ τότε και κάνω και τώρα. Έκανα και αναδρομική κριτική σε όλες αυτές τις διατάξεις ότι η χώρα μας δεν έχει ελεγκτικούς μηχανισμούς, δεν έχουν συμπληρωθεί. Και για τα ΚΕΔΑΚ υπήρχε ο προβληματισμός πώς θα οργανωθούν, πώς θα στελεχωθούν κλπ, για να μπορέσουν να επιτελέσουν το έργο τους. Στο τέλος γίνονται οδυνηροί ελεγκτικοί μηχανισμοί με την επιβολή και μόνο προστίμων και όχι με μία – επιτρέψτε μου την διατύπωση- παιδευτική διαδικασία, τουλάχιστον σε αυτές τις ευαίσθητες ομάδες, προκειμένου να επιτελούν σωστά αυτήν τη δυνατότητα και λειτουργία που τους παρέχει το κράτος.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μόνο στους παραβάτες δεν πρέπει να υπάρχει καμία ευαισθησία, κυρία Ξηροτύρη. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Εγώ λέω για παιδευτική ευαισθησία και διαδικασία, ακριβώς για να ενισχύσω αυτήν την ευαισθησία που πρέπει να δείχνουμε σ’ αυτούς τους εργαζόμενους, σ’ αυτές τις ομάδες του πληθυσμού.
      Και προχωρώ.
      ΠΡΟΕΔΡΟΣ (Άννα Μπενάκη - Ψαρούδα): Κυρία Ξηροτύρη, ολοκληρώστε, παρακαλώ.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Όσον αφορά το άρθρο 4: Έχουμε διαφωνία στο άρθρο 4. Δεν συμφωνούμε στο ότι ο γενικός γραμματέας Περιφέρειας μπορεί με απόφασή του να εγκρίνει τη μετακίνηση, την κατάργηση λαϊκών αγορών στις περιοχές Αθηνών, Πειραιά και Θεσσαλονίκης. 
      Γενικότερα, εμείς δεν συμφωνούμε με το ότι όλες αυτές οι αρμοδιότητες για τα τρία μεγάλα κέντρα, όπου κατ’ εξοχήν εκεί ασκούνται αυτές οι δραστηριότητες, μεταφέρονται στους οργανισμούς λαϊκών αγορών και στη συνέχεια στις διαδικασίες του γενικού γραμματέα ή παρακάτω του Υπουργού Ανάπτυξης. 
      ΠΡΟΕΔΡΟΣ (Άννα Μπενάκη - Ψαρούδα): Ολοκληρώστε, κυρία Ξηροτύρη, παρακαλώ. Τελείωσε ο χρόνος σας προ πολλού. Τη διακοπή την κρατήσαμε. 
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ένα λεπτό ακόμη, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Όχι ένα λεπτό. Σας παρακαλώ, κυρία Ξηροτύρη, μια φράση πείτε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Με το άρθρο 5 συμφωνούμε. 
      Στο άρθρο 10 ήθελα τουλάχιστον να εκφράσω τις βασικές μου αντιρρήσεις. Δεν είναι δυνατόν να μην υπάρχει διαδικασία αδειοδότησης για τις περιοχές πάλι Αθηνών, Πειραιώς, Θεσσαλονίκης κλπ. Και δεν είναι εύκολο τελικά και για τις άλλες περιοχές να ισχύσουν αυτά τα κριτήρια, που αναφέρει το νομοσχέδιο. Αυτά θα τα έβλεπε κανείς ότι είναι σε θετική κατεύθυνση για μία άλλη χώρα, η δική μας δεν έχει κανένα υπόβαθρο για να ελέγξει την τήρηση αυτών των κριτηρίων. Πολύ φοβάμαι ότι ανεξέλεγκτα θα δίδονται και στις άλλες περιοχές, οι άδειες δηλαδή θα είναι υποτυπώδεις για την ίδρυση αυτών των καταστημάτων.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο Υφυπουργός Ανάπτυξης κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, η νέα Κυβέρνηση πιστεύει ότι σε έναν κόσμο που εδώ και δύο δεκαετίες έχει αλλάξει σημαντικά, η Ελλάδα δεν μπορεί να επιμένει να συντηρεί απαρχαιωμένες δομές και πρακτικές που ευθύνονται και για την οικονομική κατάσταση, στην οποίαν βρισκόμαστε και για την ακρίβεια και για την ανεργία, αλλά και για την ανασφάλεια σε όλη τη χώρα. Η Ελλάδα θέλει –και πρέπει να θέλει- να πάει καλύτερα και ψηλότερα. Πρέπει να αλλάξει πολιτικές. Και οι πολίτες ψήφισαν πολιτική αλλαγή, όχι ασφαλώς για συνέχιση της ίδιας πολιτικής. Γι’ αυτό προχωράμε με σχέδιο και αποφασιστικότητα.
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Έρχομαι τώρα στο συγκεκριμένο σχέδιο νόμου και στα άρθρα.
      Πρώτη παρέμβαση για τις λαϊκές αγορές. Βάζουμε τάξη στο θέμα των λαϊκών αγορών, στο θέμα της αδειοδότησης. Διευρύνουμε τα κοινωνικά κριτήρια, τα οποία υπήρχαν αλλά συμπεριλαμβάνουμε και άλλες ομάδες που δεν υπήρχαν. 
      Κι επειδή χθες ο κ. Κοσμίδης, μιλώντας εδώ, είπε «δεν κάνετε τίποτε, υπήρχαν αυτά τα συστήματα», εγώ απλώς θα ήθελα να καταθέσω στη Βουλή δυο δημοσιεύματα, πέραν του ότι ο κόσμος το έχει τούμπανο κι εσείς κρυφό καμάρι, κύριοι της Αντιπολίτευσης, σήμερα. Αυτά είναι δημοσιεύματα περσινά δύο εφημερίδων –«ΕΘΝΟΣ» και «ΒΗΜΑ», προφανώς δεν είναι εφημερίδες που πρόσκεινται στο χώρο της Νέας Δημοκρατίας- με τίτλους «ΣΤΟ ΦΩΣ Η ΜΑΦΙΑ ΤΩΝ ΛΑΪΚΩΝ ΑΓΟΡΩΝ» και η «ΜΑΦΙΑ ΤΩΝ ΛΑΙΚΩΝ ΑΓΟΡΩΝ», με συγκεκριμένες καταγγελίες για απαράδεκτες μεθοδεύσεις, για εμπόριο αδειών, για πλαστογραφήσεις αδειών και για όλα αυτά τα φοβερά, τα οποία συνέβαιναν -τα ξέρουμε όλοι- και είχαν καταντήσει οι λαϊκές αγορές να είναι απλώς ένα όργιο ρουσφετολογικής εξυπηρέτησης κομματικών φίλων.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου                         καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μιλήσατε για ελέγχους στις λαϊκές αγορές. Όταν ήρθαμε, βρήκαμε εξακόσιες εβδομήντα επτά περιπτώσεις παραβάσεων, που είτε είχαν μείνει στο συρτάρι, είτε έπρεπε να επιβληθούν πρόστιμα και δεν είχαν επιβληθεί. Αυτός είναι ο απολογισμός που βρήκαμε στις λαϊκές αγορές, όταν ήρθαμε και παραλάβαμε. Και μάλιστα μέσα εδώ στα Πρακτικά λέει ότι δεν μπορούσαν να επιβληθούν πρόστιμα και εν όψει της προεκλογικής περιόδου. Καταθέτω στα Πρακτικά της Βουλής όλο αυτό το πρακτικό του Διοικητικού Συμβουλίου του Οργανισμού Λαϊκών Αγορών, από το οποίο προκύπτουν μία προς μία οι περιπτώσεις παραβάσεων, στις οποίες δεν είχε επιβληθεί κανένα πρόστιμο. 
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά το προαναφερθέν πρακτικό, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αντίθετα, επί των ημερών μας έχουν επιβληθεί πρόστιμα -θα σας δώσω αναλυτική κατάσταση και από τα ΚΕΛΑΥΕ και από τις λαϊκές αγορές- σε συνολικά εξακόσιες επτά παραβάσεις και με σύνολο προστίμων 266.650 €. Καταθέτω στα Πρακτικά και αυτή την κατάσταση με τα πρόστιμα και με τους ελέγχους που έχουν κάνει τα ΚΕΛΑΥΕ.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κατηγόρησαν οι χθεσινοί ομιλητές ότι καθυστέρησε, τάχα, η Νέα Δημοκρατία να εφαρμόσει το νόμο. Θα ήθελα απλώς να θυμίσω, ότι ο ν. 3190, τον οποίον τροποποιούμε τώρα, δεν ήταν ένας κακός νόμος -το έχω πει πολλές φορές εδώ στη Βουλή- έπρεπε όμως να γίνουν σημαντικές βελτιώσεις και αυτές ερχόμαστε και κάνουμε.
      Ο νόμος λοιπόν ψηφίστηκε το Σεπτέμβριο και πέρασαν έξι μήνες και το ΠΑΣΟΚ που ήταν στην κυβέρνηση τότε και ήταν δικός του ο νόμος δεν είχε καταθέσει ούτε τα προεδρικά διατάγματα ούτε είχε υπογράψει σχετικές υπουργικές αποφάσεις, παρόλο ότι ο ίδιος ο νόμος έλεγε ότι τα προεδρικά διατάγματα έπρεπε να έχουν κατατεθεί μέχρι 31.1.2004 για το πλανόδιο εμπόριο και μέχρι το Φεβρουάριο του 2004 για τις λαϊκές αγορές. Και εμείς ήρθαμε και μέσα σε δύο μήνες υπογράψαμε τις αποφάσεις και μέσα σε πέντε μήνες καταθέσαμε τα σχετικά προεδρικά διατάγματα στο Συμβούλιο της Επικρατείας. Η περαιτέρω καθυστέρηση προφανώς δεν είναι δικό μας θέμα.
      Ερχόμαστε τώρα στο δεύτερο θέμα, στο παραεμπόριο. Και εκεί βάζουμε τάξη στην αδειοδότηση, στα κριτήρια και στις διαδικασίες. Καταργούμε τα ιδιωτικά παζάρια, ένα θεσμό ο οποίος είχε καταταλαιπωρήσει όλους τους μικρομεσαίους, για τους οποίους υποτίθεται ότι κόπτεσθε. Βάζουμε τάξη στο θέμα των παραλαϊκών. Κάθε βδομάδα, σε κάθε γειτονιά μπροστά στα μαγαζιά των μικρομεσαίων -των οποίων τα συμφέροντα υποτίθεται εσείς τώρα θυμηθήκατε- υπήρχε μία αγορά η οποία δημιουργούσε πρόβλημα. Μιλάμε για αθέμιτο ανταγωνισμό. Και με τη ρύθμιση που φέρνουμε σήμερα δεν εξοστρακίζουμε όλους όσους δυστυχώς βρήκαμε - διότι είναι ένα φαινόμενο το οποίο κακώς έφθασε εκεί που έφθασε- αλλά βάζουμε κριτήρια.
      Κύριε Πρωτόπαπα, δεν μπορεί να μπει μέσα στο συγκεκριμένο νόμο η διαδικασία ακριβώς, με αυστηρότητα. Γι’ αυτό και η κ. Ξηροτύρη είχε κάνει και την πρόταση για υπουργική απόφαση, την οποία κάναμε και δεκτή. Διότι υπάρχουν άνθρωποι που έχουν πάρει παρανόμως άδειες, υπάρχουν άνθρωποι που έχουν στην ίδια οικογένεια περισσότερες άδειες, που στο όνομά τους έχουν περισσότερες άδειες, που οι δήμοι έχουν δώσει κατά τρόπο παράνομο. Άρα πρέπει να εξετάσουμε όλους αυτούς και όσοι έχουν τα κριτήρια θα μπουν στις λαϊκές αγορές. Αλλά πράγματι να έχουν τα κριτήρια και να μη λειτουργούν στην παρανομία σήμερα και όχι να έρθουμε εμείς απλώς να επιβεβαιώσουμε την παρανομία.
      Όσον αφορά τους ελέγχους που έχει γίνει πολλή κουβέντα, οι έλεγχοι επί των ημερών μας έχουν υπερδεκαπλασιαστεί σε όλους τους τομείς ακόμη και στα κινέζικα. Θα ήθελα να σας παραπέμψω σε χθεσινή ανακοίνωση του Υπουργείου Οικονομίας και Οικονομικών, που σε συνεργασία με το Υπουργείο Ανάπτυξης και με το Υπουργείο Εργασίας κάναμε ελέγχους σε όλες ανεξαιρέτως τις κινέζικες αποθήκες που είναι εδώ στην Αθήνα. Βρέθηκαν και εκεί εξαιρετικά μεγάλες παραβάσεις και επιβλήθηκαν τα πρόστιμα. Σχετικό με αυτό είναι και το άρθρο 11 του νομοσχεδίου για την κατάσχεση και καταστροφή των εμπορευμάτων τα οποία διακινούνται παράνομα. Διότι μέχρι τώρα αυτό το οποίο γινόταν ήταν να μπαίνουν στις αποθήκες, πλήρωναν οι δήμοι ένα σωρό λεφτά για να έχουν τις αποθήκες και στο τέλος έβγαιναν στη δημοπρασία αυτά τα εμπορεύματα και άρα νομιμοποιόντουσαν, έβγαιναν νόμιμα και τα αγόραζαν στη δημοπρασία οι ίδιοι που τα διακινούσαν παράνομα.
      Στο άρθρο 10 οι μεγάλες επιφάνειες βγαίνουν εκτός των κέντρων των πόλεων. Είναι μία ιστορία που θα έπρεπε να έχει γίνει εδώ και πάρα πολύν καιρό για να προστατευθούν πράγματι οι χιλιάδες μικρές και μεσαίες επιχειρήσεις μέσα στα κέντρα των πόλεων. Και έρχεσθε τώρα εσείς και μας κάνετε κριτική ότι δεν βοηθάμε τις μικρομεσαίες επιχειρήσεις. Ε, νομίζω ότι αυτό είναι προφανές ότι στερείται σοβαρότητας. 
      Επειδή ετέθη θέμα γιατί να απαντάει ο νομάρχης εντός τριάντα ημερών και αν δεν απαντάει να μην τεκμαίρεται η έγκριση, να σας πω κύριε Πρωτόπαπα ότι πολύ ωραία είναι να λέμε ότι πρέπει ο νομάρχης να απαντάει, αλλά το χειρότερο πράγμα σε μία επιχειρηματική δραστηριότητα είναι να μην παίρνει κανείς ποτέ απάντηση.
      ΧΡΗΣΤΟΣ ΠΡΩΤΟΠΑΠΑΣ: Τα ίδια έκανε ο κ. Σιούφας σε άλλο νομοσχέδιο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν σας διέκοψα.
      Εμείς λέμε, λοιπόν, ότι οφείλει μέσα σε ένα ορισμένο χρονικό διάστημα να απαντήσει και αν δεν απαντήσει τεκμαίρεται η έγκριση, που είναι ένας επιπλέον μοχλός πίεσης για να απαντήσει. Και θα σας πω και το σημαντικότερο: Έστω και αν περάσει το διάστημα και θεωρηθεί ότι είναι έγκριση, τότε μπορεί κάποιος που έχει αντίθετο συμφέρον να προσφύγει κατά αυτής της απόφασης. Ενώ εάν δεν απαντήσει, δεν μπορεί να προσφύγει και κανείς. Είναι μία ιστορία που κρέμεται εσαεί και εκκρεμεί. Άρα, έναντι οποιασδήποτε απόφασης που είτε τεκμαίρεται είτε λαμβάνεται, μπορεί κάποιος να προσφύγει. Αυτό λοιπόν ρυθμίζει τα θέματα σαφώς και βάζει το κράτος, την πολιτεία είτε λέγεται νομάρχης είτε λέγεται περιφερειάρχης, μπροστά στις ευθύνες του.
      Κάτι ελέχθη χθες από τον κ. Ανδριανόπουλο περί αλλαγής χρήσης γης. Καμία σχέση δεν έχει αυτό με την πραγματικότητα. Προφανώς κάποιο λάθος έκανε ο αγαπητός συνάδελφος. Εμείς το μόνο που κάνουμε είναι να βάζουμε αυστηρότερα κριτήρια όσον αφορά τα τετραγωνικά. Από εκεί και πέρα δεν επεμβαίνουμε ούτε στον πολεοδομικό, ούτε στο χωροταξικό σχεδιασμό και αυτό είναι προφανές.
      Έρχομαι τώρα στο θέμα του ωραρίου. Επειδή έχει ισχυρισθεί το ΠΑΣΟΚ πολλές φορές, βασιζόμενο σε μία έρευνα της ΓΣΕΒΕ, ότι δεν έχουμε το μικρότερο ωράριο, εμείς σαν Υπουργείο Ανάπτυξης, ο Υπουργός και εγώ, ζητήσαμε πριν κάνουμε οποιαδήποτε ρύθμιση, να δούμε τι συμβαίνει στις άλλες χώρες. Νομίζω ότι είναι σαφή και τα έχουμε καταθέσει –τα ξανακαταθέτω άλλη μια φορά- τα πλαίσια ωραρίου τα οποία ισχύουν στις υπόλοιπες ευρωπαϊκές χώρες.
      (Στο σημείο αυτό ο Υφυπουργός κ. Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και θα ήθελα να δώσετε αυτό το κείμενο στον κ. Αθανασάκη ο οποίος προχθές έκανε κάποια κριτική όσον αφορά τα λεγόμενά μου. Να του πείτε να είναι πιο προσεκτικός, γιατί εγώ βασίζομαι σε στοιχεία γι’ αυτά που λέω. 
      Αντίθετα το ΠΑΣΟΚ βασίζεται σε μία έρευνα που κατέθεσε η ΓΕΣΕΒΕ, έρευνα που λέει ότι έχουμε το τρίτο μεγαλύτερο ωράριο. Και δε λέει το ΠΑΣΟΚ ότι αυτή η έρευνα έγινε μεταξύ μεγάλων επιχειρήσεων και μεταξύ αντιστοίχων επαγγελμάτων με αυτά των μελών της ΓΕΣΕΒΕ που πράγματι έχουν διευρυμένο ωράριο. Μα, ποιον κοροϊδεύετε τέλος πάντων; Τόση ένδεια επιχειρημάτων έχετε ώστε χρησιμοποιείτε κατά το δοκούν μελέτες διαστρεβλώνοντάς τες; Και αν έχετε κάποια αμφιβολία για το τι συμβαίνει στο εξωτερικό, γιατί δε ρωτάτε τον Πρόεδρό σας, ο οποίος είναι ταξιδεμένος, αφού επί χρόνια ήταν Υπουργός Εξωτερικών; Νομίζω ότι έχει πάει στη Μεγάλη Βρετανία και ξέρει τι κάνει εκεί ο σοσιαλιστής κ. Μπλερ. Νομίζω ότι ο Πρόεδρός σας πανηγύριζε με τον κ. Σώκρατες και με τον κ. Θαπατέρο πριν από λίγο καιρό. Σοσιαλιστές είναι αυτοί οι δύο. Γιατί δεν τους ρωτά τι ισχύει στην Πορτογαλία και τι ισχύει στην Ισπανία; Τελικά είσαστε το μόνο σοσιαλιστικό κόμμα, το οποίο αρνείται ότι το διευρυμένο ωράριο είναι η καινούργια πραγματικότητα που δημιουργεί θετικές συνθήκες για τις επιχειρήσεις. 
      Σήμερα μάλιστα φθάσατε στο σημείο διά του κ. Πρωτόπαπα να μιλήσετε για συμφέροντα. Κατ’ αρχήν εγώ θα ήθελα να ρωτήσω εάν αυτά τα συμφέροντα τα εξυπηρετούν αυτοί οι τρεις σοσιαλιστές ηγέτες. Τέτοια διαστροφή έχουν; Μη μιλάτε για συμφέροντα σε μας. Εμείς είμαστε που στείλαμε αυτά τα συμφέροντα στον εισαγγελέα για παραβάσεις. Επί των ημερών μας η Επιτροπή Ανταγωνισμού τους έβαλε τεράστια πρόστιμα. Οι συγκεκριμένες επιχειρήσεις δε δημιουργήθηκαν ούτε ανδρώθηκαν ούτε επεκτάθηκαν επί των ημερών μας. Ούτε άνοιξαν στα κέντρα των πόλεων επί των ημερών μας. Και στα θέματα των ελληνοποιήσεων των προϊόντων και στα θέματα της διαφορετικής τιμής και της παραπλάνησης του καταναλωτή οι παραβάσεις υπάρχουν και επιβάλλουμε πρόστιμα που έχουν ονοματεπώνυμο. Εγώ δεν θυμάμαι περίπτωση επί των ημερών σας που να αναφέρθηκαν ονόματα.
      Και επειδή μιλάτε για τους μικρομεσαίους και για συμφέροντα πρέπει να σας πω ότι ο συγκεκριμένος Υπουργός είναι εκείνος που ενέταξε το εμπόριο και έφτιαξε προγράμματα για τις εμπορικές επιχειρήσεις και για τις υπηρεσίες και για το Γ’ Κοινοτικό Πλαίσιο Στήριξης και για τον αναπτυξιακό νόμο που περιλαμβάνει δραστηριότητες που ποτέ δεν είχαν συμπεριληφθεί. Και οι ρυθμίσεις εδώ για το παρεμπόριο, για τα παζάρια, για τις εκπτώσεις και για τις προσφορές είναι αυτές που βοηθούν τους μικρομεσαίους. Εσείς μέχρι τώρα ήσασταν θεατές σε μία ασύδοτη αγορά. 
      ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: (Ομιλεί μη ακουόμενος).
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Τσοχατζόπουλε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ρωτάτε ποιος το ζήτησε. Πέραν του ότι το ζήτησε η ανάγκη να γίνουμε ανταγωνιστικοί μέσα σε μια οικονομία που όλοι οι άλλοι κινούνται προς μία άλλη κατεύθυνση, πέραν του ότι το ζητάει η ανάγκη να αυξηθεί η κατανάλωση και να δημιουργηθούν θέσεις εργασίας, να πάνε καλύτερα τα καταστήματα και να πέσουν οι τιμές, το ζήτησαν οι εργαζόμενοι. Το ζήτησε η Ομοσπονδία Ιδιωτικών Υπαλλήλων Ελλάδας. 
      (Θόρυβος-διαμαρτυρίες)
      Ξέρω ότι ενοχλείστε, αλλά υπάρχουν χαρτιά και θα τα καταθέσω όλα. Η Εθνική Συνομοσπονδία Ελληνικού Εμπορίου ζήτησε μία ώρα παράταση. Το είπε και στην Επιτροπή ο Πρόεδρός της. 
      (Θόρυβος-διαμαρτυρίες)
      Εσείς θέλετε να αποκρύπτετε την πραγματικότητα. Ακόμη η Ομοσπονδία Ιδιωτικών Υπαλλήλων και με την ανακοίνωση που ανέφερε ο συνάδελφος κ. Κοντογιάννης, αλλά και με επιστολές που θα καταθέσω στη Βουλή, προς τους Νομάρχες των Σερρών και της Ηλείας –υπάρχουν και άλλες- λέει ότι δεν πρέπει να έχει τη δυνατότητα ο νομάρχης να μειώνει το ωράριο και ότι πρέπει οι εμπορικοί σύλλογοι της περιοχής από μόνοι τους, χωρίς παρέμβαση να κανονίζουν το ωράριο, Μάλιστα λένε ότι όποιος δουλεύει μέσα σε αυτό το πλαίσιο δεν πρέπει να τιμωρείται. 
      Έρχεστε λοιπόν εσείς και σαν κύριο θέμα της κριτικής σας έχετε αυτό που ζητούν οι εργαζόμενοι να κάνουμε. Είναι πρόβλημά σας, αλλά μη λέτε ψέματα ότι δεν το έχει ζητήσει κανείς. Και επειδή λέτε ότι το ζήτησαν μόνο δύο φορείς, μόνο δύο οικονομικά συμφέροντα, ούτε καν ο ΣΕΣΜΕ σας καταθέτω και την επιστολή του ΣΕΣΜΕ που το ζήτησε. Και ο ΣΕΣΜΕ δεν εκπροσωπείται από δύο, αλλά ούτε είναι πολυεθνικοί οι υπογράφοντες.
      Είναι ελληνικές αλυσίδες, οι οποίες ζητούν ευθέως την κατάργηση της δυνατότητας του νομάρχη. Λέτε ότι ευνοούνται οι μεγάλοι. Κατ’ αρχήν πέραν του ότι όταν έχεις λίγο χρόνο στη διάθεσή σου πας σε ένα μεγάλο κατάστημα και από εκεί ψωνίζεις τα πάντα και άρα δεν ευνοούνται οι μεγάλοι, πέραν του ότι ο μικρός έχει ευελιξία, πέραν του ότι σήμερα με το διευρυμένο ωράριο ΓΕΣΕΒΕ, περίπτερα, ανθοπωλεία λειτουργούν επιτυχώς, εγώ θα αναφερθώ σε κάτι που είπε χθες η κ. Διαμαντοπούλου.
      (Στο σημείο αυτό ο κ. Υπουργός καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Διαβάζω από τα Πρακτικά ότι από μελέτες προέκυψε πως το κόστος των καταστημάτων αυξάνει κατά 15% με τη διεύρυνση και μόνο κατά 0,5% οι πωλήσεις. Μάλιστα λέει η κα Διαμαντοπούλου, ότι δεν αναφέρομαι στις μικρές επιχειρήσεις, αλλά στις μεσαίες και στις μεγάλες. 
      Πείτε μου, λοιπόν, όταν έρχεται η Κυβέρνηση και με ένα μέτρο επιβάλλει 15% αύξηση του κόστους με όφελος 0,5%, τις βοηθάει; Μήπως αυτό αποτελεί ένα ισχυρό πλεονέκτημα για τους μικρούς, διότι επιβάλλει στις μεγάλες επιχειρήσεις –κατά τα λεγόμενά σας, κυρία Διαμαντοπούλου- επιπλέον έξοδα; 
      Καταθέτω πάλι στα Πρακτικά το απόσπασμα εκείνο στο οποίο αναφέρομαι.
      (Στο σημείο αυτό ο Υπουργός κ. Ιωάννης Παπαθανασίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα σε ένα άλλο επιχείρημα, αν είναι υποχρεωτικό το ωράριο. Είναι προφανές ότι δεν είναι υποχρεωτικό. Κουμάντο κάνει ο κάθε έμπορος στο μαγαζί του και οι ανάγκες του καταναλωτή. Από κει και πέρα, αυτό το περιβόητο επιχείρημα αν είναι υποχρεωτικό, διότι όταν ανοίξει ο διπλανός του –είπε ο κ. Πρωτόπαπας χθες- θα ανοίξει και αυτός και «θα χάφτει μύγες» και γιατί επομένως να κάθεται ανοιχτά, εγώ απαντώ ότι δεν ανοίγει ο έμπορος ο διπλανός αν είναι «να χάφτει μύγες». Έχει αρκετό μυαλό για να μη το κάνει.
      (Θόρυβος από την πτέρυγα του ΠΑΣΟΚ)
      Μιλήσατε για τη Λισαβόνα και είπατε ότι είναι γραμμή της Λισαβόνας να αποφασίζουν μόνοι τους οι κοινωνικοί εταίροι και να μην επεμβαίνει το κράτος. Νομίζω ότι τα είπε αυτά χθες η κ. Διαμαντοπούλου. Εμείς αυτό κάνουμε. Αφήνουμε τους κοινωνικούς εταίρους να αποφασίζουν μόνοι τους και δεν βάζουμε το κράτος είτε υπό τη μορφή του νομάρχη είτε υπό τη μορφή της κεντρικής εξουσίας να αποφασίσει για την τοπική κοινωνία. Είμαστε ακριβώς στο πνεύμα της Λισαβόνας. Εσείς δεν είστε, γιατί θέλετε το κράτος με τη μορφή του νομάρχη να αποφασίζει σε τοπικό επίπεδο. 
      Μιλάτε για εφαρμογή της κοινωνικής συμφωνίας και της ΚΥΑ. Είναι υποκρισία και αυτό, γιατί ξέρετε πολύ καλά ότι όσες υποθέσεις είχαν πάει στα δικαστήρια –έχω εδώ μία σειρά από αθωωτικές αποφάσεις, τις οποίες θα καταθέσω στα Πρακτικά- στο τέλος αθωώνονταν. 
      (Στο σημείο αυτό ο Υπουργός κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης έχω εδώ πάρα πολλές υπογραφές Γενικών Γραμματέων σας που χαρακτήριζαν καταστήματα ως…
      ΧΡΗΣΤΟΣ ΠΡΩΤΟΠΑΠΑΣ: Να τα πείτε…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όλα θα τα πω. Η κ. Ξενογιαννακοπούλου το 2003, η κ. Πανοπούλου, ο κ. Μάρδας, που σε ερωτήματα διαφόρων επιχειρήσεων, χαρακτήριζαν τα καταστήματα ως υπεραγορές, με αποτέλεσμα νομίμως να έχουν διευρυμένο ωράριο. 
      Καταθέτω και αυτά στα Πρακτικά.
      (Στο σημείο αυτό ο Υπουργός κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Λέτε ότι αντιδρούν όλοι. Δεν είναι έτσι. Άλλος αντιδρά, όπως η ΓΣΕΒΕ για τους δικούς της λόγους, οι έμποροι για τους δικούς τους κλπ. Εγώ είδα τα μαγαζιά να δουλεύουν κανονικά στις συγκεντρώσεις, στις απεργίες. Είδα ότι οι έμποροι κάνουν τη δουλειά τους, είδα τη συμμετοχή πολύ μικρή και αυτό πρέπει να βάζει μερικά ερωτηματικά στους διοργανωτές όλων αυτών των αποκλεισμών ή των διαμαρτυριών, όπου διψήφιος ήταν ο αριθμός των συμμετασχόντων.
      Θα κάνω όμως και μία ερώτηση στη ΓΣΕΒΕ, η οποία πρωτοστατεί. Μας λέει ότι αυτό το σύστημα εξοντώνει τους μικρούς. Και ερωτώ ευθέως: Θέλει να μικρύνει και το ωράριο που έχουν τα δικά της μέλη; Διότι τα δικά  της μέλη είναι μικροί. Εξοντώνονται; Και αν θέλει, γιατί δεν το εισηγείται; Δεν το εισηγείται, γιατί θα τους πάρουν με πέτρες αν το κάνει. Ακριβώς γιατί στα μικρά καταστήματα, αυτό είναι συγκριτικό πλεονέκτημα και μπορούν και επιβιώνουν και μάλιστα με μεγάλη επιτυχία. 
      Το τελευταίο θέμα που θέλω να πω είναι οι επιπτώσεις. Αναφέρεστε μονίμως σε μία έρευνα του Ευρωπαρατηρητηρίου. Και αναφέρεστε σ’ αυτά που λέει στη σελίδα 100, που βασίζεται, όπως είπε και ο εισηγητής μας, σε μια ερώτηση προς τρεις ανθρώπους. Και δεν γυρίζετε στη σελίδα 101 που λέει ότι αυτό δεν είναι έρευνα. Αντίθετα, εμπειρικά στοιχεία αποδεικνύουν ότι είχαμε αύξηση και στην απασχόληση και στο τζίρο και βελτίωση στις τιμές. Αυτό δεν το λέτε, όπως επίσης δεν λέτε ότι μας παραπέμπει σε δύο μελέτες του ΟΟΣΑ, όπου αναφέρεται ρητώς ότι η διεύρυνση του ωραρίου έχει αναμφισβήτητα θετικές επιπτώσεις και στην απασχόληση. 
      Καταθέτω και αυτό στα Πρακτικά.
      (Στο σημείο αυτό ο Υπουργός κ. Ιωάννης Παπαθανασίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επειδή μιλάτε για την απασχόληση, θα σας πω ότι τρεις μελέτες του ΟΟΣΑ δείχνουν πώς άλλαξε η απασχόληση από τότε που διευρύνθηκε σε κάθε χώρα –Ισπανία, Πορτογαλία και Ιταλία- και αυξήθηκαν οι θέσεις εργασίας. 
      Το καταθέτω και αυτό στα Πρακτικά.
      (Στο σημείο αυτό ο Υπουργός κ. Ιωάννης Παπαθανασίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν θα ήθελα να σας παραπέμψω και στη μελέτη της Εθνικής Ομοσπονδίας Ελληνικού Εμπορίου, η οποία από το 1993 μέχρι το 2003 που διευρύνθηκε το ωράριο αναφέρει ότι δημιουργήθηκαν εκατό χιλιάδες νέες θέσεις εργασίας στο λιανικό εμπόριο. Και αυτό, επειδή λέτε ότι η διεύρυνση δεν δημιουργεί θέσεις εργασίας.
      Κάποιος από σας ρώτησε τον κ. Ασημακόπουλο, Πρόεδρο της ΓΕΣΕΒΕ, το εξής: «Αν σας μειώσουν το ωράριο, θα διώξετε κόσμο;» και απήντησε, βεβαίως. 
      Για εξηγείστε μου λοιπόν εσείς το εξής παράδοξο: Πώς μπορεί όταν μειώνεις το ωράριο σε κάποιον, να διώχνει κόσμο, αλλά όταν του το αυξάνεις, να μην παίρνει κόσμο; Αυτά είναι περίεργα, τα οποία μόνο εσείς καταλαβαίνετε και μόνο εσείς ισχυρίζεστε. 
      Τέλος, όσον αφορά στο θέμα των τιμών και επειδή διερωτάστε όλοι πώς είναι δυνατόν οι τιμές να πέσουν, οι τιμές πέφτουν με τον ανταγωνισμό. Επίσης, οι τιμές πέφτουν όταν ανοίγουν οι αγορές, αλλά και όταν ο πολίτης, ο καταναλωτής,  έχει χρόνο να συγκρίνει. Τότε πέφτουν οι τιμές. Και δεν αποκλείω καθόλου εκείνοι οι οποίοι μάχονται υπέρ του να μην αλλάξει τίποτα, να είναι εκείνοι οι οποίοι θέλουν κατεξοχήν να μείνει κλειστή η αγορά, ακριβώς διότι είναι λίγοι και μπορεί ενδεχομένως εκείνες τις ώρες που είναι ανοιχτοί να κερδίζουν παραπάνω. 
      Όσον αφορά στην κίνηση, το εμπόριο βασίζεται στην κατανάλωση -και εμπόριο χωρίς καταναλωτές δεν υπάρχει- και κατανάλωση δεν είναι μόνο το απολύτως χρειαζούμενο, αλλά είναι και αυτό για το οποίο παρασυρόμαστε σαν καταναλωτές. Υπάρχουν και δεκαπέντε εκατομμύρια τουρίστες -μιάμιση φορά ο πληθυσμός της χώρας- οι οποίοι είναι και αυτοί εν δυνάμει καταναλωτές. Αυτούς δεν τους υπολογίζει κανείς; 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, θα ήθελα να ολοκληρώσετε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ολοκληρώνω, κύριε Πρόεδρε. 
      Κλείνοντας, λοιπόν, θα ήθελα να σας πω ότι τα ίδια λέγατε και το 1993, όταν διευρύνθηκε το ωράριο. Μιλάγατε για καταστροφή, ενώ αποδεικνύεται στην πράξη ότι τα πράγματα δεν εξελίχθηκαν καθόλου έτσι. 
      Γι’ αυτό, εγώ θα συνιστούσα στο ΠΑΣΟΚ να ασκεί λίγο σοβαρότερη αντιπολίτευση με επιχειρήματα και υπεύθυνες προτάσεις. Βεβαίως, είναι δικό σας θέμα, αλλά εάν περιμένετε να σας ψηφίσει ξανά ο κόσμος επειδή θα καταργήσετε κάθε νέο νόμο της Νέας Δημοκρατίας για να γυρίσει η χώρα πίσω στο παρελθόν και να φέρετε ξανά τις πολιτικές που έχει απορρίψει, τότε πράγματι φοβάμαι ότι θα περιμένετε πολύ καιρό. Όμως, επαναλαμβάνω ότι δεν μου πέφτει λόγος.
      Θα ήθελα να κάνω και μία άλλη παρατήρηση, για την οποία επίσης δεν μου πέφτει λόγος, αλλά είμαι υποχρεωμένος να την κάνω. Το θέαμα που παρουσιάζεται στο ΠΑΣΟΚ να κάνουν πάλι κουμάντο οι συνδικαλιστές και όχι οι λεγόμενοι εκσυγχρονιστές, μας φέρνει και αυτό πολλά χρόνια πίσω. Και αντί τελικά ο κ. Παπανδρέου να έρθει και να αλλάξει τα πάντα στο ΠΑΣΟΚ, μάλλον τελικά το ΠΑΣΟΚ άλλαξε και τον κ. Παπανδρέου ή τις αρχικές σκέψεις του κ. Παπανδρέου.
      Ο κόσμος όμως προχωράει μπροστά, αλλάζει, γίνεται σοφότερος και καλύτερος και νομίζω ότι αυτά τα παλιά κόλπα και αυτή η λαϊκίστικη πολιτική προσέγγιση δεν πιάνει στις μέρες μας. 
      Εγώ καλώ τη Βουλή να ψηφίσει το νομοσχέδιο και καλώ και το ΠΑΣΟΚ να επιστρέψει από τις διακοπές του για το καλό του τόπου, γιατί ο τόπος έχει ανάγκη από μια σοβαρή αντιπολίτευση. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Το λόγο έχει η Κοινοβουλευτική Εκπρόσωπος του ΠΑΣΟΚ κα Διαμαντοπούλου. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, νομίζω ότι, ο κύριος Υφυπουργός, ξεκίνησε πολύ καλά την τοποθέτησή του, δείχνοντας  τη συνέχεια του κράτους και την ανάγκη συνεργασίας σ’ αυτήν τη Βουλή και συνέχισε άσχημα υψώνοντας πάλι χωρίς λόγο τους τόνους και διαστρεβλώνοντας στοιχεία και κατέληξε ευτελίζοντας τη συζήτηση με τη γνωστή αναφορά περί διακοπών. 
      Ξεκινάω, λοιπόν, από την καλή του αρχή. Είναι σαφές ότι στη χώρα υπάρχει μια συνέχεια και πολύ σωστά είπε και ο κ. Σιούφας ότι χτίζουμε πάνω σε αυτά που βρίσκουμε για να είμαστε πιο αποτελεσματικοί. 
      Στη χώρα υπάρχει ένα θεσμικό πλαίσιο. Ο νόμος 2323/95 βάζει τη βάση για να αντιμετωπίσει αυτό που μεγαλόπνοα ανακοινώσατε, την αναγέννηση του εμπορίου και τον εκσυγχρονισμό του υπαίθριου εμπορίου. Αυτό δεν το ανακαλύψατε. Εδώ και δέκα χρόνια, μετά από εξαντλητική συζήτηση με τους φορείς, υπήρχε η πρώτη βάση πάνω στην οποία χτίστηκε όλο το υπόλοιπο θεσμικό πλαίσιο. 
      Θεσπίστηκε ο επόμενος νόμος, ο ν. 3190/2003. Αναφερθήκατε, κύριε Υπουργέ, στα πρόστιμα, στα προεδρικά διατάγματα που δεν βγήκαν κλπ. Θα ήθελα λοιπόν να μου απαντήσετε σε πολύ απλά πράγματα. 
      Ο νόμος, σύμφωνα με τον οποίο έπρεπε να εκδοθούν προεδρικά διατάγματα και ο οποίος θεσπίστηκε το 2003 -δηλαδή λίγους μήνες πριν από τις εκλογές- είχε ήδη προετοιμαστεί πάλι μετά από διάλογο με τους φορείς. Προεδρικό διάταγμα για τη λειτουργία των λαϊκών αγορών, προεδρικό διάταγμα για τη λειτουργία του πλανοδίου εμπορίου το οποίο είχε σταλεί και στο ΣτΕ, αλλά λόγω προκήρυξης εκλογών επεστράφη. Προεδρικό διάταγμα για τη λειτουργία και την οργάνωση του Οργανισμού Λαϊκών Αγορών Θεσσαλονίκης. Και αυτό είχε σταλεί στο ΣτΕ και αυτό επεστράφη. 
      Γιατί, λοιπόν, επί δεκαπέντε μήνες διατηρείτε μια απόλυτη ακινησία, βγάζετε τα προεδρικά διατάγματα σε λάθος χρόνο, μετά από την πάροδο εξαιρετικά μεγάλου χρονικού διαστήματος, ενώ τα είχατε έτοιμα και συμφωνημένα από τους φορείς, και αφού βγάζετε τα προεδρικά διατάγματα και δημιουργείτε μια κατάσταση στην αγορά, φέρνετε καινούργιο νομικό πλαίσιο, σύμφωνα με το οποίο θα βγουν καινούργιες υπουργικές αποφάσεις για να υπάρξει η απόλυτη σύγχυση στην αγορά;
      Γιατί, βεβαίως, αυτά που κάνετε, τα κάνετε χωρίς μακροπρόθεσμη μελέτη, χωρίς να ξέρετε ποιο είναι το επόμενο βήμα, γι’ αυτό και θα έχουμε τις συνέπειες που έχουμε περιγράψει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αντί για προεδρικά διατάγματα, αποφάσεις Υπουργού.
      ΑΝΝΑ ΔΙΑΜΑΝΤΟΠΟΥΛΟΥ: Το ότι από τα προεδρικά διατάγματα πάτε στην υπουργική απόφαση δείχνει και την αντίληψή σας για το πώς γίνεται το επόμενο βήμα της νομοθεσίας. Γιατί ένα προεδρικό διάταγμα πρέπει να συζητηθεί βεβαίως με φορείς, πρέπει να γίνει εξαντλητικός διάλογος με τους κοινωνικούς εταίρους, ενώ την υπουργική απόφαση τη βγάζει ο Υπουργός και τη στέλνει χωρίς καμία διαβούλευση.
      Και έρχομαι στο δεύτερο θέμα. Χρησιμοποιήσατε και διαστρεβλώσατε τις θέσεις των κοινωνικών φορέων, για να αποδείξετε ότι υπάρχει ένα αίτημα, στο οποίο ανταποκρίνεστε και να απαντήσετε στο ερώτημα σχετικά με το ποιος σας ζήτησε αυτές τις ρυθμίσεις, το οποίο δεν μπορείτε να απαντήσετε εδώ και μέρες.
      Κύριε Υπουργέ, η πραγματικότητα στην Ευρώπη είναι ότι οι μεταρρυθμίσεις και οι αλλαγές σε όλες τις κοινωνίες έγιναν από τα σοσιαλδημοκρατικά κόμματα και όχι από τα συντηρητικά. Ξέρετε γιατί; Γιατί τα συντηρητικά κόμματα έχουν απόλυτη αδυναμία να συνεννοηθούν και να επιτύχουν συναινέσεις με τους κοινωνικούς εταίρους, γι’ αυτό και οι όποιες μεταρρυθμίσεις τους είναι συγκρουσιακές και ως εκ τούτου αδιέξοδες. Δείτε σε όλες τις χώρες ποιοι έκαναν τις μεταρρυθμίσεις. Είναι παντού τα σοσιαλδημοκρατικά κόμματα.
      Εδώ, λοιπόν, έρχεστε και λέτε ότι η Ομοσπονδία Ιδιωτικών Υπαλλήλων το ζήτησε. Και τώρα κατέβηκα από πάνω, που ήταν η Ομοσπονδία Ιδιωτικών Υπαλλήλων, οι οποίοι έχουν καταθέσει τις θέσεις τους, οι οποίοι είναι απόλυτα αντίθετοι, οι οποίοι εξηγούν με μελέτες ποια είναι…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τα κατέθεσα. Διαβάστε αυτά που κατέθεσα!
      ΧΡΗΣΤΟΣ ΠΡΩΤΟΠΑΠΑΣ: Γιατί δεν πετάγεστε μέχρι τον 1ο όροφο, κύριε Υφυπουργέ; Κάντε έναν κόπο…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι!
      Κύριε Υφυπουργέ, παρακαλώ!
      Συνεχίστε, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Ο κύριος Υπουργός έχει προσφιλές του θέμα τα έγγραφα των ιδιωτικών υπαλλήλων, που έχουμε διαβάσει και τα έχετε αναφέρει και στα «παράθυρα» πολλές φορές.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Γιατί τα κρύβετε, λοιπόν;
      ΑΝΝΑ ΔΙΑΜΑΝΤΟΠΟΥΛΟΥ: Ξέρετε τι λένε εκεί; Γιατί κάνετε παρερμηνεία και των δηλώσεών τους. Οι ίδιοι οι ιδιωτικοί υπάλληλοι ζητούν νομοθεσία από το κράτος για το ωράριο των καταστημάτων. Δηλαδή, ζητούν ένα βήμα πολύ διαφορετικό και πολύ προς άλλη κατεύθυνση απ’ αυτό που ονομάζετε εσείς.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ζητούν την κατάργηση του δικαιώματος του Νομάρχη, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Και την επιβολή νομοθεσίας από το κράτος.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, παρακαλώ!
      ΑΝΝΑ ΔΙΑΜΑΝΤΟΠΟΥΛΟΥ: Εδώ λοιπόν…
      ΓΡΗΓΟΡΙΟΣ ΝΙΩΤΗΣ: Να καταλαβαινόμαστε, κύριε Υπουργέ. Ντροπή τώρα να μιλάτε έτσι! Σας παρακαλώ τώρα!
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι! Παρακαλώ!
      Συνεχίστε, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Οι ιδιωτικοί υπάλληλοι βεβαίως θέλουν οι άνθρωποι να εξασφαλίσουν το δικό τους ωράριο και ζητούν αντί να έχει ο νομάρχης την οποιαδήποτε δυνατότητα να παρέμβει ακόμη παραπέρα, να υπάρχει μια νομοθεσία από το κράτος. Αυτό ζητούν οι ιδιωτικοί υπάλληλοι. Αυτό το παρερμηνεύετε, βγάζετε το δεύτερο κομμάτι, μιλάτε για το πρώτο, ότι δεν θέλουν το νομάρχη, και στοιχειοθετείτε ένα κοινωνικό αίτημα, το οποίο δεν υπάρχει.
      Εδώ όμως είναι η διαστρέβλωση και η αδυναμία σας να κατανοήσετε και να συνεννοηθείτε με τους κοινωνικούς φορείς, γι’ αυτό και νομοθετείτε αυταρχικά και από μόνοι σας, όπου εσείς και το κόμμα σας πιστεύετε ότι μπορείτε να εκφράζετε την κοινωνία, χωρίς να υπάρχουν φορείς, χωρίς να υπάρχει αυτοδιοίκηση, χωρίς να υπάρχει ΟΚΕ, χωρίς να υπάρχει τίποτε. Γι’ αυτό και αυτού του είδους οι μεταρρυθμίσεις, αυτού του είδους οι αυταρχικές προσεγγίσεις δεν έχουν μέλλον, κύριε Υπουργέ.
      Συνεχίζετε στην αγόρευσή σας, όχι όμως για να τεκμηριώσετε τα άρθρα. Και θα σας πω το εξής: το ΠΑΣΟΚ λέει όχι σε όλα; Κάνετε μεγάλο λάθος. Υπήρχε ένα θεσμικό πλαίσιο, δοκιμάστηκε στην αγορά. Υπήρχε ένα θεσμικό πλαίσιο που αντιμετώπιζε τα πολύ σοβαρά προβλήματα του υπαίθριου εμπορίου. Αυτό που εσείς είχατε να δώσετε για το υπαίθριο εμπόριο ήταν το δημοσίευμα για τη μαφία των λαϊκών.
      Δεν είναι έτσι όμως τα πράγματα, κύριε Υπουργέ. Βεβαίως υπάρχουν πολύ σοβαρά προβλήματα και βεβαίως υπάρχουν ευθύνες προς κάθε κατεύθυνση. Οι λαϊκές αγορές, όμως, έχουν από πίσω τους διακόσιες χιλιάδες μεροκαματιάρηδες, οι οποίοι σε όλη την Ελλάδα βγάζουν το ψωμί τους σε καθόλου εύκολες συνθήκες. Εσείς αυτό είχατε να θίξετε απ’ όλη την ιστορία των λαϊκών αγορών, τη μαφία; Δεν υπάρχουν άνθρωποι που με πολύ δύσκολες συνθήκες υπηρετούν τον καταναλωτή σ’ αυτήν τη χώρα;
      Και βεβαίως να έρθει το νομικό πλαίσιο και να έρθει το Υπουργείο και να έρθει η Νομαρχιακή Αυτοδιοίκηση, να βάλουν κανόνες, να προστατέψουν τον καταναλωτή, να διευκολύνουν το υπαίθριο εμπόριο, να προστατέψουν το στάσιμο εμπόριο. Γι’ αυτό υπάρχει η κοινωνία, για να ρυθμίζει όλα τα κοινωνικά συμφέροντα και να βρίσκει την ισορροπία.
      Αυτό το θεσμικό πλαίσιο, όπως εξήγησα και πριν, υπήρξε. Και πάνω σε αυτό χτίζετε και κάνετε βελτιώσεις. Συμφωνούμε; Βεβαίως συμφωνούμε. Θα υποστηρίξουμε και θα ψηφίσουμε περισσότερα από τα μισά άρθρα που προτείνετε. Γιατί παίρνετε μια πολύ σωστή βάση, η οποία υπήρχε, βλέπετε ποια είναι τα λάθη που υπήρξαν, οι αστοχίες, οι αδυναμίες ενός θεσμικού πλαισίου και το βελτιώνετε. Εκεί, λοιπόν, που το βελτιώνετε, εμείς ερχόμαστε και λέμε ότι το υποστηρίζουμε. Γι’ αυτό και θα ψηφίσουμε περισσότερα από τα μισά άρθρα.
      Εκεί, όμως, που υπάρχει μια απόλυτη πολιτική διαφωνία, όπως είναι το άρθρο για το εμπόριο, εκεί, κύριε Υπουργέ, βεβαίως, όχι μόνο θα αντιταχθούμε, όχι μόνο σας λέμε ότι θα ανατραπεί, για να πάει πάλι σε κοινωνική συμφωνία, αλλά θα του δώσουμε τη μεγαλύτερη δυνατή διάσταση, γιατί είναι πολιτική και ιδεολογική η διαφωνία μας. 
      Δεν διστάσατε να χρησιμοποιήσετε έγγραφα φέρνοντας το όνομα της Γραμματέως του ΠΑΣΟΚ στη Βουλή κλπ.. Δηλαδή τι κάνετε; Παίρνετε μια απάντηση την οποία δίνει ως γραμματέας, απαντώντας σε ένα ερώτημα του Υπουργείου Εργασίας για το πώς διαχωρίζονται οι υπηρεσίες μεταξύ τους –την καταθέτω στα Πρακτικά- και τη μεταφράζετε σε πολιτικό επιχείρημα, για να δείξετε ότι υπήρχε ίδια αντίληψη στο παρελθόν. Κάνετε πολύ μεγάλο λάθος. Καταθέτω στα Πρακτικά τα έγγραφα αυτά, όπου είναι και η απάντηση της κ. Ξενογιαννακοπούλου. 
      (Στο σημείο αυτό η Βουλευτής κ. Άννα Διαμαντοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, η επί των άρθρων συζήτηση στο πρώτο Τμήμα, όπως εξηγώ και εξήγησα και πριν, έχει σημαντικά θετικά στοιχεία και βελτιώσεις, τις οποίες υποστηρίζουμε και θεωρούμε ότι είναι θετικό να προχωρήσετε ένα βήμα παραπέρα. Υπάρχουν πολιτικές διαφωνίες τις οποίες έχουμε εξηγήσει και υπάρχει μια πολιτική διαπίστωση, ότι νομοθετείτε, αποφασίζετε και προχωρείτε χωρίς να λαμβάνετε υπόψη σας στοιχειωδώς τον κοινωνικό διάλογο, τους κοινωνικούς φορείς, την ΟΚΕ, την Οικονομική και Κοινωνική Επιτροπή, τον πολιτικό κόσμο της χώρας. Γι’ αυτό και αυτού του είδους οι αλλαγές είναι χωρίς καμιά ελπίδα. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Εισερχόμαστε στον κατάλογο των ομιλητών. Το λόγο έχει ο συνάδελφος κ. Καραμπίνας. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αν στα πειστικά επιχειρήματα του κυρίου Υπουργού είχατε συμφωνήσει –σε κάποια έστω απ’ αυτά- δεν θα σας έλεγε εύλογα να επιστρέψετε από τις διακοπές. Μην παρεξηγήστε, λοιπόν. Εσείς προκαλείτε με τη στάση σας, για να πάρετε και τέτοιες απαντήσεις. 
      Κυρίες και κύριοι συνάδελφοι, με το παρόν σχέδιο νόμου η Κυβέρνηση παρεμβαίνει στο χώρο του εμπορίου, θέτοντας κανόνες λειτουργίας του. Εκσυγχρονίζουμε το εμπόριο, ενισχύουμε τις μικρομεσαίες επιχειρήσεις, χτυπάμε την παραοικονομία και τις σχέσεις διαπλοκής. 
      Προχωρήσαμε με στόχο την τόνωση της οικονομίας μας, την ανάπτυξή της, προς όφελος της κοινωνίας μας. Αυτό έγινε μετά από διαδικασία διαλόγου με τους ενδιαφερόμενους φορείς. Ακούστηκαν όλες οι απόψεις. Άλλοι διαφωνούν. Άλλοι συγκλίνουν. Άλλοι έχουν επιφυλάξεις. Συνθέσαμε τις απόψεις της κοινωνίας με αυτές των παραγωγικών και των κοινωνικών εταίρων και καταλήξαμε στις προτάσεις μας με ό,τι το παρόν νομοσχέδιο περιλαμβάνει. Πιστεύουμε ότι θα φέρουμε τα καλύτερα αποτελέσματα για την οικονομία μας. 
      Δεν βρισκόμαστε σε καμία ρήξη με την κοινωνία, κυρίες και κύριοι συνάδελφοι της Αξιωματικής Αντιπολίτευσης, όπως διατείνεστε. Οι κοινωνίες εκλέγουν τις κυβερνήσεις τους, για να τολμούν να λύνουν τα προβλήματά τους, πολλά εκ των οποίων εσείς σωρεύσατε με τις λαθεμένες πολιτικές σας ή και οξύνατε με την αδιαφορία σας ή και την ατολμία σας να παρέμβετε νομοθετικά και να δώσετε λύσεις. 
      Η Νέα Δημοκρατία τολμά με εύστοχες επιλογές προς τη σωστή κατεύθυνση. Οι πολιτικές μας ανταποκρίνονται στο σήμερα και στις απαιτήσεις των καιρών και αυτή είναι η μεγάλη μας διαφορά. 
      Μπροστά στην αδυναμία σας να διαμορφώσετε θέσεις αναποκρινόμενες στις ανάγκες του σήμερα επιστρέφετε στις κρατικιστικές αντιλήψεις σας, που πιθανόν να εξυπηρετούν λίγους, αλλά δεν λύνουν προβλήματα, όπως αυτό της δημιουργίας θέσεων απασχόλησης και μείωσης της ανεργίας, αυτό της αύξησης παραγωγής και του ανταγωνισμού, που μειώνει τις τιμές προς όφελος των καταναλωτών, αλλά και της ενίσχυσης της ανταγωνιστικότητας και επιχειρηματικότητας των ελληνικών επιχειρήσεων. 
      Αυτή η αναγκαιότητα, κυρίες και κύριοι συνάδελφοι, ήταν εκείνη που μας οδήγησε στη διεύρυνση του ωραρίου των καταστημάτων, που θέλω να τονίσω ότι δεν είναι υποχρεωτική για κανένα, καθώς και η διαπίστωση ότι σε έναν χώρο, όπως αυτός της αγοράς, όπου χρειάζεται συνεχής κίνηση και δράση, οι ρυθμοί ήταν χαλαροί, όπως ακριβώς συμβαίνει με το δυσκίνητο και γραφειοκρατικό κράτος. 
      Με τη ρύθμιση για το ωράριο, που προτείνουμε, κανέναν δεν υποχρεώνουμε να ακολουθήσει τους ρυθμούς που απαιτεί η οικονομία. Αλλά δεν ήταν δυνατόν να αφήναμε να τιμωρούνται όσοι θα το ήθελαν, όπως μέχρι σήμερα συνέβαινε.
      Με το παρόν σχέδιο νόμου λαμβάνονται μέτρα υπέρ των μικρομεσαίων επιχειρήσεων, τη ραχοκοκαλιά της οικονομίας μας, πολλές από τις οποίες είχατε οδηγήσει στο κλείσιμο με τις πολιτικές που είχατε ακολουθήσει. Τώρα κινδυνολογείτε και κόπτεσθε δήθεν γι’ αυτούς. Δεν θα αντέξουν τον ανταγωνισμό των πολυκαταστημάτων, ισχυρίζεσθε. Ποιων; Αυτών που θα έλθουν, ή αυτών που φέρατε εσείς και τα στήσατε μέσα στις κεντρικές αγορές των πόλεων, δημιουργώντας προβλήματα στις μικρομεσαίες επιχειρήσεις; Αν μιλάτε γι’ αυτούς που θα έλθουν, η δική μας πολιτική για τη στήριξη των επιχειρήσεων της περιφέρειας προβλέπει τη θεσμοθέτηση αυστηρών πολεοδομικών περιορισμών και όλα τα μεγάλα πολυκαταστήματα στις επαρχιακές πόλεις θα μπορούν πλέον να ανοίγουν σε συγκεκριμένη απόσταση από τις κεντρικές εμπορικές αγορές. 
      Με τον τρόπο αυτόν, οι πολύ μικρές εμπορικές επιχειρήσεις διατηρούν το πλεονέκτημα πρόσβασης στον τόπο διαμονής και εργασίας του καταναλωτή. Κατά συνέπεια, η δική σας πολιτική ήταν εκείνη που δημιούργησε τα όποια προβλήματα στις μικρές επιχειρήσεις. 
      Κυρίες και κύριοι συνάδελφοι, η Κυβέρνηση της Νέας Δημοκρατίας σχεδίασε και υλοποιεί ένα ολοκληρωμένο πρόγραμμα στήριξης και ανάπτυξης όλων των μικρομεσαίων επιχειρήσεων. Οι πολιτικές που προωθούμε στηρίζουν την προσπάθεια των πολύ μικρών επιχειρήσεων να γίνουν ανταγωνιστικότερες. Με τις πολιτικές μας προστατεύουμε τις θέσεις εργασίας χιλιάδων απασχολουμένων σε αυτές. 
      Με το νέο αναπτυξιακό νόμο δίνουμε δυνατότητα χρηματοδότησης των επενδυτικών σχεδίων των μικρομεσαίων επιχειρήσεων, συμπεριλαμβανομένων και εμπορικών επιχειρήσεων. Η επιδότηση μπορεί να φθάνει μέχρι και 55% σε ορισμένες περιπτώσεις. Τις εμπορικές επιχειρήσεις τις είχατε εξαιρέσει από όλους τους προηγούμενους αναπτυξιακούς νόμους που εφαρμόσατε κατά την περίοδο της διακυβέρνησής σας, κύριοι συνάδελφοι της Αξιωματικής Αντιπολίτευσης. 
      Με το νέο φορολογικό νόμο μειώσαμε τη φορολογική επιβάρυνση σε όλες τις επιχειρήσεις από πέντε έως δέκα ποσοστιαίες μονάδες. Υλοποιούμε ένα πρόγραμμα ενίσχυσης της ανταγωνιστικότητας πολύ μικρών επιχειρήσεων του εμπορίου, προϋπολογισμού 200.000.000 ευρώ. Τις εμπορικές επιχειρήσεις τις είχατε αποκλείσει από όλα τα κοινοτικά πλαίσια στήριξης.
      Για τη χορήγηση ευκολότερων δανείων με την εγγύηση του κράτους, έχουμε ενεργοποιήσει, όπως γνωρίζετε, το ταμείο εγγυήσεων πολύ μικρών και μικρών επιχειρήσεων με στόχο την παροχή εγγυήσεων σε τραπεζικά δάνεια για δεκαπέντε περίπου χιλιάδες επιχειρήσεις.
      Με την ενίσχυση της Επιτροπής Ανταγωνισμού σε μέσα, αρμοδιότητες και προσωπικό, ασκούμε αποτελεσματικό έλεγχο στην αγορά, ώστε να αντιμετωπίζονται εγκαίρως φαινόμενα που οδηγούν σε κατάχρηση της δεσπόζουσας θέσης των μεγάλων επιχειρήσεων σε βάρος των μικρών. 
      Υπάρχουν και άλλα μέτρα φυσικά, στα οποία λόγω του χρόνου, μια και πιέζομαι από το προεδρείο, δεν μπορώ να αναφερθώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όλα αυτά επιβεβαιώνουν –τελειώνω, κύριε Πρόεδρε, μη με πιέζετε- το πραγματικό ενδιαφέρον του Πρωθυπουργού Κώστα Καραμανλή και της Κυβέρνησής του για τις μικρομεσαίες επιχειρήσεις ώστε να γίνουν ανταγωνιστικές, να ανθίσουν και να συμβάλλουν καθοριστικά στη διατήρηση των θέσεων εργασίας, στην αύξηση της απασχόλησης, στη μείωση της ανεργίας, στην αύξηση του εισοδήματος των εργαζομένων, στον ανταγωνισμό που μειώνει τις τιμές προς όφελος των καταναλωτών. 
      Η κοινωνία, κυρίες και κύριοι συνάδελφοι, που επικαλείσθε, καθημερινά μας κρίνει όλους. Εμάς για την προσπάθειά μας να νοικοκυρέψουμε την άθλια κατάσταση στην οικονομία που παραλάβαμε και να λύσουμε προβλήματα, εσάς από την άρνησή σας για όλα, την αδυναμία σας να διαμορφώσετε θέσεις και για όσα προβλήματα σωρεύσατε. Στο τέλος της τετραετίας, λοιπόν, η κοινωνία μας θα έχει τον τελικό λόγο. Γι’ αυτό μη βιάζεστε πολύ. Για ένα μόνο να είστε βέβαιοι: Εμείς θα πετύχουμε και εσείς θα μείνετε στην ίδια τάξη, εκεί, της Αξιωματικής Αντιπολίτευσης για μία ακόμη τετραετία. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Μπέζας έχει το λόγο.
      Θα ανέβετε στο Βήμα; Έχετε να μιλήσετε μόνο έξι λεπτά.
      ΑΝΤΩΝΙΟΣ ΜΠΕΖΑΣ: Θα αφήσετε την Ήπειρο, κύριε Πρόεδρε, να ανέβει στο Βήμα, γιατί ακολουθεί και ο συνάδελφος κ. Φούσας μετά από εμένα. 
      Κυρίες και κύριοι συνάδελφοι, παρακολούθησα με προσοχή τη συζήτηση που έγινε και στην Επιτροπή, όπως και τη συζήτηση που έγινε χθες στην Ολομέλεια. Παρακολούθησα τις περισσότερες τοποθετήσεις των συναδέλφων και θα μου επιτρέψετε να κάνω μια διαπίστωση. 
      Έχω την εντύπωση ότι και στη συζήτηση αυτού του κρίσιμου νομοσχεδίου το ΠΑΣΟΚ παρουσιάστηκε με δύο διαφορετικά πρόσωπα. Δεν αναφέρομαι στον κ. Μάνο και στον κ. Ανδριανόπουλο. Αυτοί έχουν τις δικές τους απόψεις και τη δική τους προσέγγιση στο ζήτημα. Βλέπω, όμως, ότι όταν ένα κομμάτι του ΠΑΣΟΚ προσπαθεί να κάνει ένα βήμα μπροστά, έρχεται το άλλο κομμάτι του ΠΑΣΟΚ 
      –ίσως το βαθύ ΠΑΣΟΚ, θα έλεγα- που κάνει δύο βήματα πίσω. 
      Και το λέω αυτό, κύριοι συνάδελφοι, διότι διαπιστώνω ότι ορισμένοι από εσάς, σε αντίθεση με κάποιους άλλους, εξακολουθείτε να μένετε προσκολλημένοι στην υπεράσπιση κάποιων συντεχνιακών συμφερόντων. Το λέω επίσης διότι διαπιστώνω ότι κάποιοι από εσάς εξακολουθείτε να μένετε προσκολλημένοι σε αυτή τη νοσηρή νοοτροπία του κρατισμού. 
      Είναι κρίμα που προσπαθείτε -χωρίς να έχετε δικά σας επιχειρήματα, χωρίς να έχετε επί της ουσίας απάντηση σε αυτές τις μεταρρυθμίσεις που προωθεί η Κυβέρνηση- να συσπειρώσετε τη δυσαρέσκεια κάποιων συντεχνιακών ομάδων και μάλιστα το κάνετε αυτό με υποσχέσεις ρενβασιστικής αποκατάστασης. Έχω την εντύπωση ότι αυτού του είδους ο σοσιαλισμός θα είναι πάντα προβληματικός, όπως επίσης ότι αυτού του είδους ο σοσιαλισμός δεν θα σας φέρει ποτέ στην εξουσία. 
      Η Κυβέρνησή μας, κυρίες και κύριοι συνάδελφοι, από την πρώτη στιγμή κάνει ένα μεγάλο αγώνα διατυπώνοντας ένα νέο αναπτυξιακό πρότυπο. Οι βασικές του αρχές είναι η ανάπτυξη, η τόνωση της απασχόλησης και η διασφάλιση της κοινωνικής συνοχής. 
      Το νομοσχέδιο που συζητείται σήμερα έχει τα χαρακτηριστικά μιας διαρθρωτικής αλλαγής και κινείται στα πλαίσια αυτού του νέου αναπτυξιακού προτύπου. Δεν είναι μόνο το θέμα του ωραρίου των καταστημάτων. Για το ωράριο καθορίζεται ένα πλαίσιο και είμαι σίγουρος ότι μέσα σε αυτό το πλαίσιο η κάθε τοπική κοινωνία θα βρει το ρυθμό της και θα αποκαταστήσει τη ζωή της.
      Υπάρχουν όμως και άλλα ζητήματα. Είναι οι ρυθμίσεις για το υπαίθριο εμπόριο, για τις λαϊκές αγορές, είναι οι ρυθμίσεις για ένα σωρό ζητήματα, τα οποία ζητούσε επίμονα επί χρόνια ο εμπορικός κόσμος, οι παραγωγικές τάξεις της χώρας.
      Δημιουργείται λοιπόν με αυτές τις ρυθμίσεις μια καινούργια δυναμική. Θα προκύψουν νέες θέσεις εργασίας. Θα αντιμετωπιστεί η ανεργία σε μια εποχή που η τόνωση της απασχόλησης είναι το κυρίαρχο ζήτημα στην κοινωνία μας σήμερα.
      Απέναντί μας σε αυτή την προσπάθεια -τώρα που το μεταρρυθμιστικό πρόγραμμα της Κυβέρνησης βρίσκεται σε πλήρη εξέλιξη- όπως και στα προηγούμενα βήματα που κάναμε, υπάρχει η πλήρης άρνηση, υπάρχει η απόλυτη αντίθεση, θα έλεγα ότι υπάρχει μια εικονική, μια προσχηματική και υπερβολική αντίδραση, σε σχέση πάντα με τις αλλαγές τις οποίες προωθεί η Κυβέρνηση. 
      Το ισχυρίζομαι αυτό γιατί μπορεί ορισμένοι συνάδελφοι στην Αίθουσα και ορισμένοι υπερμαχητικοί συνδικαλιστές να επιμένουν ότι η αγορά θα γίνει ζούγκλα, ότι με αυτές τις ρυθμίσεις η Νέα Δημοκρατία στηρίζει τους λίγους και τους ισχυρούς και τα μεγάλα συμφέροντα, ότι οι πολυεθνικές θα «πιουν» το αίμα των μικρών εμπόρων, όμως η συντριπτική πλειοψηφία του ελληνικού λαού σκέφτεται με λογική και αντιλαμβάνεται ότι με μια ώρα εργασίας την ημέρα παραπάνω και δύο ώρες το Σαββατοκύριακο δεν πρόκειται να συμβεί καμία βιβλική καταστροφή. Αυτή είναι η πραγματικότητα, γι αυτό και η συντριπτική πλειοψηφία του ελληνικού λαού βρίσκεται κοντά μας. 
      Κυρίες και κύριοι συνάδελφοι, δεν μπορεί κανείς να κατηγορήσει αυτή την Κυβέρνηση ότι παίζει το παιχνίδι των λίγων και των ισχυρών και ότι δεν στηρίζει το εμπόριο και τις μικρές επιχειρήσεις. Εμείς δεν είμαστε εκείνοι που μειώσαμε τη φορολογία των μικρών επιχειρήσεων; Ξεχάσατε ότι τα προηγούμενα είκοσι χρόνια έγινε ένα ρεκόρ φορολογικής επιδρομής με εκατό επιπλέον φορολογικές επιβαρύνσεις; 
      Εμείς δεν είμαστε εκείνοι που για πρώτη φορά εντάσσουμε στον αναπτυξιακό νόμο τις εμπορικές επιχειρήσεις και προβλέπουμε πρόσθετη επιχορήγηση στις μικρομεσαίες επιχειρήσεις που δραστηριοποιούνται στις παραμελημένες περιοχές της περιφέρειας; Αυτό δεν το είχατε κάνει εσείς τόσα χρόνια. Δεν είχατε εκμεταλλευτεί τις δυνατότητες που σας έδινε η κοινοτική νομοθεσία. 
      Εμείς δεν είμαστε εκείνοι που με το άρθρο 10, ένα συγκεκριμένο άρθρο του νομοσχεδίου που συζητούμε σήμερα, βάζουμε μια τάξη, θεσμοθετούμε αυστηρούς πολεοδομικούς περιορισμούς για τη λειτουργία πολυκαταστημάτων, διώχνουμε τα πολυκαταστήματα από τα εμπορικά κέντρα της πόλης, για να δώσουμε έτσι τη δυνατότητα σε μικρές εμπορικές επιχειρήσεις να έχουν τη δυνατότητα της άμεσης πρόσβασης από τον καταναλωτή; 
      Ποιος λοιπόν, κύριοι συνάδελφοι της Αντιπολίτευσης, είναι με τα μεγάλα συμφέροντα; Εμείς που μέσω της Επιτροπής Ανταγωνισμού επιβάλαμε πρόστιμα –νομίζω περίπου 18.000.000 ευρώ- στα σούπερ-μάρκετ, εμείς που θέτουμε περιορισμούς στην ίδρυση και τη λειτουργία των πολυκαταστημάτων, στηρίζοντας την παραδοσιακή εμπορική δραστηριότητα ή εσείς, κύριοι συνάδελφοι, που αφήνατε όλα αυτά τα ζητήματα στον αέρα τα προηγούμενα χρόνια και χωρίς να βάζετε ρυθμίσεις είχατε δημιουργήσει ένα σωρό προβλήματα στις τοπικές κοινωνίες; 
      Αυτή η Κυβέρνηση στηρίζει τους μικρούς, αυτή η Κυβέρνηση δίνει μάχη για να γίνει η οικονομία μας πιο δυναμική, πιο εξωστρεφής και πιο ανταγωνιστική. Αναρωτιέμαι γιατί μπορεί να επαίρεται η δική σας κυβέρνηση. Μήπως για το μεγάλο έλλειμμα ανταγωνιστικότητας;
      Μήπως μπορεί να επαίρεται για ορισμένους από τους υψηλότερους φορολογικούς συντελεστές στην Ευρώπη; Μήπως για τις προβληματικές ΔΕΚΟ; Μήπως για τη μεγάλη ανεργία στους νέους; Μήπως για την παθογένεια και τις κακοτεχνίες στα δημόσια έργα, που μας οδήγησαν στην επιβολή προστίμων από την Ευρωπαϊκή Επιτροπή; 
      Γίνεται μία συστηματική προσπάθεια να αποδείξετε ότι δήθεν είμαστε απέναντι στην κοινωνία, ότι πάμε να στρέψουμε τους μικρούς επιχειρηματίες απέναντι στους μεγάλους, τους καταναλωτές απέναντι στους εμπόρους. Δεν ισχύουν όλα αυτά τα πράγματα.  
      Η αλήθεια είναι ότι δεν έχετε θέση για τις μεταρρυθμίσεις, οι οποίες γίνονται. Και δεν μπορείτε να εξαντλείτε τον αντιπολιτευτικό σας ρόλο βάζοντας απλώς ετικέτες στις μεταρρυθμίσεις, τις οποίες εμείς προωθούμε, ότι είναι φιλελεύθερες ή νεοφιλελεύθερες. Το να βάζεις ετικέτες είναι πολύ εύκολο. Αλλά το να βάζεις ετικέτες ποτέ δεν έλυσε τα προβλήματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Αλλά και οι συνδικαλιστικές ηγεσίες φαίνεται ότι έχουν πρόβλημα, φαίνεται ότι δεν μπορούν να κινητοποιήσουν τους εργαζόμενους. Ούτε όμως η κρίση στο ΠΑΣΟΚ ούτε η κρίση στις συνδικαλιστικές ηγεσίες αρκούν από μόνες τους για να εξηγήσουν την έλλειψη μαζικότητας στις αντιδράσεις, διότι η συμμετοχή ήταν πάρα πολύ μικρή. Υπάρχει έλλειψη μαζικότητας γιατί η κοινωνία είναι στο πλευρό μας, διότι η κοινωνία καταλαβαίνει ότι, έτσι όπως έχει διαμορφωθεί η κατάσταση, πρέπει να προχωρήσουμε σε αλλαγές και σε μεταρρυθμίσεις. Δεν είμαστε απέναντι στην κοινωνία. Είμαστε μέσα στην κοινωνία. Στηρίζουμε τα συμφέροντα των πολλών.  Η Κυβέρνηση αυτή είναι κυβέρνηση όλων. Και, όπως είπε και στη συζήτηση ο Υπουργός κ. Σιούφας, η Κυβέρνηση αυτή είναι και των εργαζόμενων  και των ανέργων. Η Κυβέρνηση αυτή κάνει εξαντλητικό διάλογο, η Κυβέρνηση αυτή ξέρει να συνθέτει απόψεις, με μοναδικό μας γνώμονα να πάνε τα πράγματα καλύτερα. Διότι αν πάνε τα πράγματα καλύτερα, αν πάει η οικονομία καλύτερα, αν πάει το εμπόριο καλύτερα, τότε και το κοινωνικό μέρισμα που θα έχουμε να μοιράσουμε θα είναι μεγαλύτερο, τότε και το κοινωνικό κράτος που πρέπει να οικοδομήσουμε στη χώρα μας θα είναι καλύτερο και αποτελεσματικότερο.
      Αυτός είναι ο στόχος μας και γι’ αυτό το λόγο στηρίζουμε και τη συγκεκριμένη νομοθετική πρωτοβουλία της Κυβέρνησης.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Φούσας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Θέλω μαχητικά να μιλήσετε, κύριε Φούσα!
      ΑΝΤΩΝΙΟΣ ΦΟΥΣΑΣ: Δεν πάω μαχητικά, κύριε Πρωτόπαπα, διότι, ξέρετε, πρώην Υπουργός Ανάπτυξης ήταν ο κ. Τσοχατζόπουλος, του οποίου η μητέρα είναι από τα Γιάννενα, και επομένως έχω και εκ του λόγου αυτού μία…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αλληλεγγύη αγωνιστική.
      ΑΝΤΩΝΙΟΣ ΦΟΥΣΑΣ: Αλληλεγγύη προς εσάς, αλλά όχι προς τα μέτρα σας μέχρι τώρα.
      Είχα την τιμή, κυρίες και κύριοι συνάδελφοι, να παρακολουθήσω και χθες και σήμερα την πολύ ενδιαφέρουσα συζήτηση, τις απόψεις των κυρίων Υπουργών, των Κοινοβουλευτικών Εκπροσώπων, των αγορητών, των εισηγητών και θα έρθω τώρα με τη σειρά μου, στον ελάχιστο χρόνο που έχω στη  διάθεσή μου, να καταθέσω μερικές δικές μου σκέψεις.
      Ασφαλώς, πρόκειται για ένα ιδιαίτερα σοβαρό νομοσχέδιο, με το οποίο η Κυβέρνηση και η πολιτική ηγεσία του Υπουργείου Ανάπτυξης επιχειρεί να βάλει μια τάξη, όσο είναι δυνατόν, στον χώρο της αγοράς. 
      Προτού, όμως, να προχωρήσουμε περαιτέρω είναι ανάγκη να κάνουμε μια καταγραφή, ποια είναι η σημερινή κατάσταση. Ή, επί το ορθότερον, ποια είναι η κατάσταση που κληροδοτήθηκε από το ΠΑΣΟΚ στη σημερινή Κυβέρνηση και στο δικό μας κόμμα. Είναι ανάγκη να το κάνουμε αυτό. 
      Πρώτα και κύρια, παραλάβαμε μια ακρίβεια υπερβολική.
      Δεύτερον, ασφαλώς υπήρχε μεγάλο παρεμπόριο.
      Τρίτον, πλήρης επικράτηση των μεγάλων επιχειρήσεων.
      Τέταρτον, κίνδυνος εξαφάνισης των μικρών επιχειρήσεων. 
      Πέμπτον, μεταφορά πολλών επιχειρήσεων –περίπου τρεισήμισι χιλιάδες- από τα βόρεια σύνορά μας σε χώρες εκτός Ελλάδος, πράγμα που οφείλεται, βασικά, στην πολιτική την οποία εσείς είχατε ασκήσει.
      Και έκτον, κίνδυνος πλήρους μαρασμού της εθνικής μας οικονομίας. 
      Αυτή είναι η κατάσταση, την οποία παρέλαβε η Κυβέρνησή μας. Ενόψει αυτής της κατάστασης, και παρά τα μέτρα τα οποία μέχρι σήμερα πήρε η Κυβέρνηση, έπρεπε να πάρει δραστικότερα μέτρα, για να αποκατασταθεί όλη αυτή η τραγική για το εμπόριο, για την εθνική οικονομία και για τους εργαζόμενους, κατάσταση.
      Και αυτό κάνει, πράγματι, η σημερινή Κυβέρνηση. Επιχειρεί να λύσει τα μεγάλα προβλήματα στο χώρο της αγοράς. Και το κάνει αυτό καθιερώνοντας ένα σύστημα αρχών, αξιών και κανόνων εξυγίανσης της λειτουργίας του ελληνικού εμπορίου. Αυτό κάνει με αυτό το νομοσχέδιο. Και μάλιστα καθιερώνει και συστηματικούς και αυστηρούς ελέγχους που είναι απαραίτητοι, ιδίως στο εμπόριο και στην αγορά. 
      Είναι όμως ανάγκη να πούμε ότι εσείς, κυρίες και κύριοι συνάδελφοι του ΠΑΣΟΚ, επικεντρώσατε την κριτική σας μόνο στο ωράριο των καταστημάτων. 
      Παραγνωρίζετε, όμως, ότι με αυτό το νομοσχέδιο ρυθμίζονται και άλλα θέματα πολύ πιο σοβαρά όπως, παραδείγματος χάρη, η καταπολέμηση του φαινομένου του παραεμπορίου. Μπαίνουν οι βάσεις υγιούς ανταγωνισμού. Εφαρμόζονται και στην ελληνική αγορά οι κανόνες της Ευρωπαϊκής Ένωσης, κάτι που δε συνέβαινε μέχρι τώρα. 
      Ρυθμίζονται τα θέματα του υπαιθρίου εμπορίου, όπως επίσης και του πλανοδίου εμπορίου. Ρυθμίζεται το θέμα των λαϊκών αγορών και δεν είναι ανάγκη να αναφέρω περισσότερα για το τι ακριβώς γίνεται. Ρυθμίζεται το θέμα των ετήσιων περιόδων εκπτώσεων των καταστημάτων. Καθορίζονται εκατάσεις και αποστάσεις των νέων μεγάλων επιχειρήσεων και βεβαίως λαμβάνει χώρα μία κωδικοποίηση όλης της νομοθεσίας, που είναι ασφαλώς χρήσιμη και για τον έλεγχο, αλλά βεβαίως και για τη λειτουργία της αγοράς.
      Εσείς παραγνωρίζετε όλα αυτά τα μέτρα και επιμένετε σε ένα μόνο ζήτημα: Στη ρύθμιση που κάνει το άρθρο 11 αυτού του νομοσχεδίου, που έχει σχέση με το ωράριο των καταστημάτων. Αλλά το χειρότερο είναι ότι δεν λέτε και την αλήθεια στον ελληνικό λαό. Δεν λέτε την αλήθεια στους καταστηματάρχες. 
      Εμείς τι κάνουμε; Τι κάνει το Υπουργείο; Αυξάνει το ωράριο μόνο κατά μία ώρα ημερησίως και κατά δύο ώρες το Σάββατο. Κάνει, όμως, το εξής πολύ σπουδαίο και θέλω αυτό να ακουστεί ιδιαίτερα. Πρώτον, στο εξής δεν υποχρεώνει κανέναν, πόσες ώρες, θα πρέπει να λειτουργεί το κατάστημά του. Αντίθετα αφήνει ελεύθερο τον κάθε επιχειρηματία για όσο χρόνο θέλει να μπορεί να λειτουργεί. Δεύτερον, εξουσιοδοτεί τα νομαρχιακά συμβούλια, ύστερα από σύμφωνη γνώμη των οικείων εμπορικών συλλόγων, να καθορίζουν το ωράριο. 
      Γιατί το βλέπετε αυτό ότι είναι κακό; Γιατί δεν έχετε εμπιστοσύνη στους τοπικούς εμπορικούς συλλόγους και στα τοπικά νομαρχιακά συμβούλια, επί τη βάσει των αναγκών για το πώς μπορεί να λειτουργήσει αυτό το σύστημα;
      Δείτε, όμως, και το εξής: Είπε ο Υπουργός, βάσει σχετικής στατιστικής, ότι οι μεγάλες επιχειρήσεις είναι ανοιχτές εβδομήντα δύο ώρες και οι μικρομεσαίες επιχειρήσεις είναι ανοιχτές μόνο για σαράντα οκτώ ώρες. Ε αυτός δεν είναι αθέμιτος ανταγωνισμός εις βάρος των μικρών επιχειρήσεων; Αυτό έρχεται να ρυθμίσει αυτό το νομοσχέδιο.
      Θέλω, όμως, να τελειώσω με την εξής παρατήρηση. Όπως είναι γνωστό και ο κ. Μάνος και ο κ. Ανδριανόπουλος έχουν εκλεγεί Βουλευτές με το δικό σας κόμμα αυτήν τη φορά. Μερικοί από εσάς υποστηρίζετε, ότι πρέπει να έχουμε το ωράριο που είχαμε μέχρι σήμερα, δηλαδή να μην κάναμε καμία παρέμβαση. Και έρχονται οι δικοί σας αυτοί οι δύο Βουλευτές, που εκλέχτηκαν με το δικό σας κόμμα και λένε «όχι, θα πρέπει να είναι τελείως ελεύθερο το ωράριο». Και δείτε πως σας χαρακτηρίζουν. «Είστε μικροπολιτικοί και ασκείτε λαϊκίστικη πολιτική», λέει ο κ. Μάνος στη γνωστή τροπολογία που κατέθεσε, για την οποία είστε υποχρεωμένοι να δώσετε μία απάντηση.
      ΝΙΚΟΛΑΟΣ ΣΑΛΑΓΙΑΝΝΗΣ: Για εσάς τι λέει; Λέει ότι είστε ανίκανοι! 
      ΑΝΤΩΝΙΟΣ ΦΟΥΣΑΣ: Εμείς σε κάθε περίπτωση με σεβασμό στις ανάγκες του εμπορίου και της αγοράς και των καταστηματαρχών και των εργαζομένων θα κάνουμε τις αναγκαίες παρεμβάσεις, θα κάνουμε τις αναγκαίες διαφοροποιήσεις, διότι πιστεύουμε ότι έτσι βοηθούμε και το εμπόριο και την αγορά και τους εργαζομένους, ιδίως όμως τους καταναλωτές. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, θέλω να αναφερθώ σε κάτι που ελέχθη εχθές και σας παρακαλώ να μου κρατήσετε το χρόνο.
      Πιστεύω, κυρίες και κύριοι συνάδελφοι, έτσι για την ιστορία ότι όλοι γνωρίζετε ότι από το 1946 έως το 1952 δεν υπήρχε κυβέρνηση της Δεξιάς στην Ελλάδα. 
      ΧΡΗΣΤΟΣ ΠΡΩΤΟΠΑΠΑΣ: Τι ήταν δηλαδή; Θα τρελαθούμε! 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Να τρελαθείτε, βεβαίως. Ή θα διαβάσετε ιστορία ή θα πάτε στο κουζουλάδικο. Διαλέξτε.
      Θεωρώ, λοιπόν, ότι οι αναφορές –μάλιστα μετά από την εθνική συμφιλίωση- σε «χωροφύλακες της Δεξιάς που χτυπούν τους Αριστερούς» δεν αρμόζουν μέσα σ’ αυτήν την Αίθουσα. Και πιστεύω ότι θα πρέπει να προτείνουμε, κύριε Πρόεδρε –αν το δεχθεί και ο κ. Γείτονας- να το αφαιρέσουμε αυτό, να διαγράψουμε από τα Πρακτικά αυτό που είπε ο κ. Γείτονας εχθές.  Αυτή είναι η πρότασή μου.
      Κυρίες και κύριοι συνάδελφοι, η Αξιωματική Αντιπολίτευση βρήκε πάλι ένα θέμα για να κάνει αντιπολίτευση για την αντιπολίτευση. Ένα μήνα τώρα, ωρύεται η Αξιωματική Αντιπολίτευση στα τηλεπαράθυρα, στις επιτροπές, ακόμα και στις παραλίες της Κρήτης και έχει αναγάγει το θέμα της επέκτασης του ωραρίου σε μείζον πολιτικό θέμα. Μας απειλούσε με ονομαστική ψηφοφορία. 
      Και λέω εγώ το εξής: Ε και; Πρώτη φορά θα είναι που μας έχετε απειλήσει;
      Εν πάση περιπτώσει, θέλω να σας πω στο μέλλον να μη μας απειλείτε εμάς, διότι η Κοινοβουλευτική Ομάδα της Νέας Δημοκρατίας δεν έχει πρόβλημα συνοχής. Μία γροθιά είμαστε όλοι και δεν υπάρχει περίπτωση να μας φέρετε σε δύσκολη θέση. Λησμονείτε ότι στα προεκλογικά σας φυλλάδια μιλούσατε και εσείς για επέκταση ωραρίου. Γιατί, λοιπόν, με το θέμα της επέκτασης του ωραρίου σηκώσατε την «παντιέρα ρόσσα» του αντικυβερνητικού αγώνα; Μόνο λαϊκή εξέγερση δεν ονειρευτήκατε. Έλα, όμως, που ο λαός δεν σας ακολουθεί! Ελάχιστοι συμμετείχαν στις κινητοποιήσεις σας.
      Η νοοτροπία σας αυτή έφερε τον τόπο στο χείλος του γκρεμού και στραγγάλιζε επί είκοσι χρόνια την εθνική οικονομία. Δεν θελήσατε ποτέ να απελευθερώσετε πραγματικά την ελληνική οικονομία. Δεν στηρίξατε ποτέ την ιδιωτική πρωτοβουλία. Αφήσατε το περίφημο επιχειρηματικό δαιμόνιο του Έλληνα εν υπνώσει και όσοι ξύπνησαν, δυστυχώς πήγαν και έκαναν δουλειές στα Βαλκάνια.
      Το χειρότερο πράγμα που κάνατε στην Ελλάδα είναι ότι περιορίσατε τις απαιτήσεις του Έλληνα πολίτη. Όλοι θέλουν να δουλεύουν υπό τη σκέπη του κράτους. Φοβούνται να κάνουν ένα βήμα παραπάνω και ας είναι για το καλό τους. Ο Έλληνας φοβάται ν’ αναζητήσει το καινούργιο και από εκεί που θα έπρεπε να είναι πιονιέρος, κατάντησε να κάθεται στα δήθεν κεκτημένα του και να μην κουνάει βήμα από εκεί.
      Θα σας θυμίσω ένα σχετικά πρόσφατο χαρακτηριστικό παράδειγμα. Όταν ο νυν Υπουργός Τουρισμού κ. Αβραμόπουλος είχε προ ετών αποφασίσει να πεζοδρομήσει την Ερμού, έπεσαν όλοι οι έμποροι της περιοχής να τον φάνε, διότι κατά τη γνώμη τους η απαγόρευση της διέλευσης των ΙΧ θα μείωνε την αγοραστική κίνηση στα μαγαζιά τους, λες και οι Αθηναίοι πήγαιναν στην Ερμού για ψώνια καβάλα στο άλογο, δηλαδή στο ΙΧ.  
      Το αποτέλεσμα, βέβαια, το γνωρίζετε. Η Ερμού πεζοδρομήθηκε και σήμερα είναι ένας από τους εμπορικότερους και ακριβότερους δρόμους της Ευρώπης.
      Αυτό σας το λέω μόνο, κύριοι της Αντιπολίτευσης, για να μην εκτίθεστε και δεσμεύεστε ότι μετά από δέκα, δεκαπέντε χρόνια που ίσως έρθετε στην εξουσία, θα καταργήσετε τις νέες διατάξεις για το ωράριο, διότι κανείς δεν θα θέλει να σας ακολουθήσει.
      Και επειδή μας κατηγορείτε και για νεοφιλελεύθερες πρακτικές, θέλω να σας υπενθυμίσω τα ισχύοντα στις σοσιαλιστικές χώρες, όπως είναι η Γερμανία, η Ισπανία, η Μεγάλη Βρετανία, η Πορτογαλία, όπου το εβδομαδιαίο ωράριο λειτουργίας των καταστημάτων είναι δύο και τρεις φορές μεγαλύτερο από το ισχύον στην Ελλάδα.
      Όμως, κυρίες και κύριοι συνάδελφοι, διαλέξατε εντελώς επιλεκτικά να επικεντρωθείτε αποκλειστικά στη διάταξη περί παράτασης του ωραρίου, αδικώντας καταφανώς το υπό συζήτηση νομοσχέδιο.
       (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Με χαρά άκουσα με τα ίδια μου τα αυτιά στην επιτροπή με τους εμπλεκόμενους φορείς –εξάλλου το ακούσατε και εσείς- τον εκπρόσωπο της ΕΝΑΕ κ. Κουκιαδάκη να συγχαίρει τον κύριο Υπουργό, διότι απεδέχθη πολλές προτάσεις της ΕΝΑΕ, τις οποίες και ενέταξε στο εν λόγω νομοσχέδιο.
      Κανείς, όμως, από τη Μείζονα Αντιπολίτευση δεν είχε το θάρρος να πει έστω και μία καλή κουβέντα για όλα εκείνα τα άρθρα που βάζουν τάξη στο απέραντο αλαλούμ και το καθεστώς αναρχίας που χαρακτηρίζει γενικότερα τη λειτουργία της αγοράς.
      Από πού να ξεκινήσει κανείς και από πού να τελειώσει; Από τις εκπτώσεις, όπου κανείς δεν τηρεί τους κανόνες; Από το παραεμπόριο που έχει γεμίσει η Ελλάδα μαύρους, κίτρινους και μελαμψούς και δήθεν ομογενείς που αφαιρούν από τη μεσαία επιχείρηση τζίρο πολλών εκατομμυρίων και κατ’ επέκταση πολλά έσοδα από το κράτος; Από το αλαλούμ των λαϊκών αγορών που οι περισσότεροι πάγκοι δεν έχουν άδεια ή από το μπάχαλο που επικρατεί στο υπαίθριο εμπόριο;
      Όλα αυτά τα προβλήματα θα πάρουν τέλος μ’ αυτό το νομοσχέδιο. Όμως, για σας, κύριοι της Αντιπολίτευσης, τίποτα καλό δεν έχει να φέρει αυτό το νομοσχέδιο, του οποίου ακριβώς ο στόχος είναι να πατάξει όλα αυτά τα φαινόμενα ασυδοσίας που επικρατούν στην αγορά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οι ρυθμίσεις αυτού του νομοσχεδίου προστατεύουν πρώτα και κύρια το μικρομεσαίο έμπορο και κατ’ επέκταση τον καταναλωτή. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και βεβαίως να σας επιστήσω την προσοχή στο άρθρο 10, όπου τίθενται πολύ αυστηροί πολεοδομικοί περιορισμοί στην ίδρυση, εγκατάσταση και λειτουργία των μεγάλων πολυκαταστημάτων. Αυτό δεν είναι μέτρο υπέρ του μικρού και μεσαίου εμπόρου; 
      Και επειδή δήθεν ωρύεστε για τους μικρομεσαίους και επειδή μας κατηγορείτε ότι εξυπηρετούμε τα συμφέροντα των μεγάλων πολυκαταστημάτων, να σας θυμίσω και κάτι πρόσφατο. Πολλοί από τη δική σας πτέρυγα έτρεξαν πρόσφατα να δώσουν το παρόν και να φωτογραφηθούν στα εγκαίνια νέου μεγάλου πολυκαταστήματος εδώ πιο κάτω. 
      Θα ήθελα να σας πω, λοιπόν, ότι όλοι οι είσοδοι της πόλεως από την οποία κατάγομαι, το Ηράκλειο, έχουν φράξει, όπως λέμε στην Κρήτη, από τα πολυκαταστήματα στα οποία εσείς δώσατε τις άδειες, επί των κυβερνήσεών σας δόθηκαν. Να σας ονομάσω το «JUMBO», αυτό το κατάστημα παιχνιδιών το οποίο επωλήθη από την ΞΟΣ , ένα τεράστιο οίκημα, ένα τεράστιο οικόπεδο, το οποίο πούλησε η ΞΟΣ έναντι μικρής τιμής και έχει γίνει τώρα ένα από τα μεγαλύτερα καταστήματα παιχνιδιών στην είσοδο του Ηρακλείου, στους εξήντα δύο μάρτυρες; Να σας θυμίσω το «JUMBO-ΜΑΡΙΝΟΠΟΥΛΟΣ» που είναι στην είσοδο της λεωφόρου Κνωσού, στο Ηράκλειο, στον Άγιο Κωνσταντίνο από κάτω, το άλλο κατάστημα «ΜΑΡΙΝΟΠΟΥΛΟΣ» στην Ικάρου κλπ; Νομίζω, λοιπόν, ότι θα πρέπει να σταματήσετε με αυτά τα επιχειρήματά σας. 
      Εν πάση περιπτώσει, δεν θέλω να υπερβώ κατά πολύ το χρόνο μου. Έτσι, λοιπόν, θέλω να σας πω ότι και εσείς δεν λέτε τίποτα, αλλά για να το πω στην καθομιλουμένη, απλά κάνετε τα κορόιδα για όλα αυτά που συμβαίνουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ορθώς το πράττετε –και τελειώνω, κύριε Πρόεδρε- διότι δεν μπορείτε να εξηγήσετε στο λαό, γιατί δεν κάνατε τίποτα όλα αυτά τα είκοσι χρόνια. 
      Σας καλώ, λοιπόν, έστω και την ύστατη στιγμή, ν’ αναλογιστείτε το λάθος σας και με θάρρος να ψηφίσετε μαζί μας τουλάχιστον τα άρθρα του  νομοσχεδίου. Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπαντουβά.
      Και εγώ σας καλώ και σας παρακαλώ να μην υπερβαίνετε τα έξι λεπτά. 
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα είναι όντως πλήρως εναρμονισμένο με τη λογική του παραλόγου που χαρακτηρίζει την Κυβέρνηση στο γενικότερο νομοθετικό της έργο. 
      Η Κυβέρνηση παίζει ένα διαρκές παιχνίδι, το παιχνίδι της μονομερούς εναλλαγής των υφιστάμενων θεσμικών πλαισίων με την ελαφρότητα της προχειρότητας και την εγωιστική αντίληψη της αυταρέσκειας που τη διακρίνει σε όλο το νομοθετικό της έργο. Γιατί προεξοφλεί ότι μόνο εκείνη γνωρίζει, μόνο εκείνη έχει δίκιο, μόνο η Κυβέρνηση θέλει το καλό όλων και κυρίως των πολλών, υπέρ των οποίων κόπτεται ότι νομοθετεί.
      Ακούσαμε αυτές τις ημέρες πολλά και διάφορα από όλα τα κυβερνητικά στελέχη και από τους συναδέλφους της Νέας Δημοκρατίας στην προσπάθειά τους να υπερασπιστούν αυτή την περίφημη διεύρυνση του ωραρίου των καταστημάτων. Ακούσαμε ότι πρέπει να υπάρχει εθνικό ωράριο και ότι πρέπει να εφαρμόσουμε κανόνες της αγοράς, ανάλογους με τα άλλα κράτη της Ευρωπαϊκής Ένωσης. Ακούσαμε ότι η διεύρυνση του ωραρίου θα αυξήσει την κατανάλωση, κάτι που κυρίες και κύριοι συνάδελφοι, μόνο κλαυσίγελο θα μπορούσε να προκαλέσει στους καταναλωτές που βλέπουν τις τσέπες τους ν’ αδειάζουν από την ακρίβεια, από τους φόρους, από τη μείωση των εισοδημάτων τους, των συντάξεών τους.
      Κυρίες και κύριοι συνάδελφοι, το μόνο που θα πετύχετε, φοβάμαι, είναι να γίνουν τα καταστήματα ένα είδος θεάματος, να τα επισκέπτεται ο πολίτης που δεν έχει άλλα περιθώρια ψυχαγωγίας από το να δει στα παράθυρα και στις προθήκες των καταστημάτων τι υπάρχει, γιατί δεν έχει χρήματα ν’ αγοράσει. Σίγουρα έχετε πολύ χιούμορ, μαύρο βέβαια. 
      Το βέβαιο είναι, όμως, ότι όλες αυτές οι ρυθμίσεις στρέφονται ενάντια στους πολλούς, στην κοινωνία, στους εργαζόμενους, στους μικρομεσαίους, στους μικροεμπόρους. Τους εμπαίζετε, γιατί αυτοί ακριβώς αναγκάζονται σήμερα να ψωνίσουν βερεσέ και όχι μόνο για τα είδη πολυτελείας, αλλά να ψωνίσουν βερεσέ ακόμα και για τα αναγκαία, ακόμα και για τα φάρμακά τους. Θα έχουν, λοιπόν, πολύ περισσότερο χρόνο στη διάθεσή τους.
      Και, όμως, γνωρίζετε και μάλιστα πολύ καλά ότι η σημερινή λειτουργία των καταστημάτων στο πλαίσιο της κατά τόπους ρύθμισης έχει μια ελαστικότητα, την οποία χειρίζονται οι κατά τόπους νομαρχίες, ανάλογα με τις ιδιαιτερότητες του κάθε τόπου, της κάθε επαρχίας, της κάθε πόλης από κοινού με τους εμπορικούς συλλόγους, σε πλαίσιο συνεννόησης τοπικό μέσα στο ευρύτερο εθνικό πλαίσιο της κοινωνικής συμφωνίας που εμείς κατακτήσαμε. 
      Γνωρίζετε εξίσου καλά ότι το υφιστάμενο θεσμικό πλαίσιο λειτουργίας των καταστημάτων είναι κοινά αποδεκτό από την κοινωνία και όπως είπα πριν είναι προϊόν αυτής της εθνικής κοινωνικής συμφωνίας την οποία επιμένετε ν’ αγνοείτε, γιατί δεν ξέρετε, γιατί πολύ απλά αυτού του είδους οι συμφωνίες δεν είναι στη λογική σας, δεν είναι στην κουλτούρα σας, δεν είναι στον τρόπο που ξέρετε να κάνετε πολιτική ή να διοικείτε και να νομοθετείτε.
      Πάνω απ’ όλα γνωρίζετε ότι κανένας απολύτως δεν ζήτησε αυτές τις ρυθμίσεις. Γνωρίζετε όπως είπα πριν, ότι δεν πρόκειται ν’ αυξηθεί μ’ αυτές η κατανάλωση. Και βεβαίως γνωρίζετε πολύ καλά  -σας τα είπε και ο εισηγητής και πολλοί άλλοι συνάδελφοι- ότι δεν πρόκειται ν’ αυξηθεί η απασχόληση απ’ αυτές τις ρυθμίσεις, γιατί οι οικονομίες κλίμακας που μπορούν να επιτύχουν τα μεγάλα πολυκαταστήματα, δεν πρόκειται σε καμία, μα σε καμία απολύτως περίπτωση να οδηγήσουν σε νέες θέσεις εργασίας. Αντίθετα έχουν δείξει οι μελέτες ότι όπου και αν εφαρμόστηκε το διευρυμένο ωράριο σε μείωση θέσεων εργασίας κατέληξε και όχι σε αύξηση θέσεων απασχόλησης. 
      Και αλήθεια είναι πουθενά το Υπουργείο Απασχόλησης σε όλο αυτό το διάλογο; Φάνηκε πουθενά να έχει απόψεις γι’ αυτούς που εργάζονται στις μικρές και μεσαίες επιχειρήσεις; Φάνηκε πουθενά να έχει απόψεις για το ωράριο για το οποίο και είναι συναρμόδιο; Όχι, έχει άλλη δουλειά και θα σας πω αμέσως μετά τι άλλη δουλειά έχει να κάνει το Υπουργείο Απασχόλησης και πώς αυτή η δουλειά που κάνει τώρα στην επιτροπή το Υπουργείο Απασχόλησης συνδέεται ακριβώς με το διευρυμένο ωράριο των καταστημάτων. 
      Διότι, κυρίες και κύριοι συνάδελφοι, αναρωτιέται κανείς ποιο ευρύτερο αναπτυξιακό σχέδιο και επενδυτικό σχέδιο της χώρας εξυπηρετεί αυτή η τρελή διεύρυνση του ωραρίου οποιεσδήποτε ώρες σε όλους τους νομούς; Ποιο είναι το πρόταγμα το αναπτυξιακό και με ποιες συγκεκριμένες επενδυτικές πρωτοβουλίες συνδέεται και πώς τις εξυπηρετεί; Και αγνοείτε επίσης, όπως σας το είπαμε ήδη, ότι η Ελλάδα είναι η τέταρτη χώρα στην Ευρωπαϊκή Ένωση που έχει από τα πλέον διευρυμένα ωράρια λειτουργίας των καταστημάτων. Και παρ’ όλα αυτά μας λέτε ότι χρειάζεται για την ανταγωνιστικότητα, χρειάζεται για την απασχόληση, χρειάζεται για το εμπόριο. Κάτι άλλο χρειάζεται και αυτό είναι το σχέδιο σ’ αυτήν τη χώρα, γιατί την κυβερνάτε έτσι, χωρίς πρόγραμμα. 
      Υπάρχει, όμως, ένα πρόγραμμα άλλο, υπάρχει ένα πρόγραμμα που συνδέεται μ’ αυτό που συντελείται τώρα στις εργασιακές σχέσεις. Συνδέεται με το νέο τύπο εργασιακών σχέσεων που προωθεί το νομοσχέδιο του Υπουργείου Απασχόλησης. Οι μεγάλες, λοιπόν, πολυεθνικές εταιρείες και τα καταστήματα που αποδεδειγμένα είναι οι μόνες οι οποίες θα ωφεληθούν απ’ αυτό το διευρυμένο ωράριο καταστημάτων -είναι και οι μόνες που το ζήτησαν εξάλλου γιατί κανείς άλλος δεν το ζήτησε- θα κερδίζουν εκτός από τη δυνατότητα να έχουν ανοικτά για πολύ χρονικό διάστημα τα καταστήματά τους και τη δυνατότητα να κάνουν λάστιχο τους εργαζόμενους. Διότι με δύο μοντέλα διευθέτησης, με διπλό διευθυντικό δικαίωμα στο ένα μοντέλο διευθέτησης, με τη δυνατότητα να έχουν φθηνές υπερωρίες πολλές υπερωρίες, υπερωρίες που δεν είναι καν παράνομες, είναι δυνατόν αυτές οι πολυεθνικές εταιρείες για τις οποίες και γίνεται αυτή η ρύθμιση να θησαυρίσουν. 
      Είναι, λοιπόν, σίγουρο ότι μπορεί να μην έχετε σχέδιο ανάπτυξης για τη χώρα, ότι μπορεί να μην έχετε καμία στρατηγική για την απασχόληση, είναι σίγουρο ότι έχετε σχέδιο όχι μόνο για την επανίδρυση του κράτους της δεξιάς το οποίο και εφαρμόζετε συστηματικότατα, αλλά έχετε και ένα σχέδιο εξυπηρέτησης όσων συμφερόντων είναι στην υπηρεσία αυτής της επανόδου του κράτους της δεξιάς. Ένα κράτος δεξιάς που θυμίζει ολίγον Μητσοτάκη και ολίγον Παπάγο για να πάμε πίσω. Και για να θυμηθώ τον Άμλετ υπάρχει μέθοδος σ’ αυτήν την τρέλα σας, σ’ αυτό το παράλογο, του νομοθετείν. Όμως, όπως πολύ καλά γνωρίζετε σχεδιάζετε χωρίς τον ξενοδόχο, γιατί ο ξενοδόχος είναι ο ελληνικός λαός που σύντομα θα σας καλέσει σε άλλο ρόλο. Και πριν το κάνει αυτό, εμείς σας καλούμε ν’ αποσύρετε αυτό το νομοσχέδιο. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου που ήταν συνεπής στο χρόνο.
      Ο κ. Καραγκούνης έχει το λόγο. 
      ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, κύριοι συνάδελφοι, το νομοσχέδιο με τις ρυθμίσεις έχει ένα κοινό παρανομαστή όπως άλλωστε όλες οι νομοθετικές πρωτοβουλίες της Κυβέρνησης της Νέας Δημοκρατίας, ότι πρέπει να αλλάξουμε τη χώρα, κύριοι συνάδελφοι, ότι εχθρός μας είναι η στασιμότητα και ο συντηρητισμός και ότι το ζητούμενο είναι η ανάπτυξη με την προστασία του καταναλωτή. Όμως, νομίζω, η προσοχή έχει στραφεί στο θέμα του ωραρίου και αυτό όχι γιατί η κατά μία ώρα διεύρυνση του υφισταμένου ωραρίου αλλάζει δραματικά το τοπίο της αγοράς, αλλά ακριβώς για λόγους πολιτικούς, αντιπολιτευτικούς. Η αντιπαράθεση δηλαδή που έχει προκύψει αναδεικνύει και φωτογραφίζει μια παρωχημένη νοοτροπία που αντιστέκεται σε οτιδήποτε νέο όσο ανώδυνο και αν είναι αυτό. Μια συντηρητική νοοτροπία που δεν καταλαβαίνει ότι για να πάμε μπροστά θα πρέπει να επιχειρήσουμε τομές και αλλαγές. 
      Τη συντηρητική και παρωχημένη αυτή νοοτροπία την εκφράζει και την εξέφραζε κατά κύριο λόγο το κόμμα της Αξιωματικής Αντιπολίτευσης το οποίο, αντί να σταθεί αρωγός της Κυβέρνησης στην προσπάθεια ανάπτυξης της χώρας, λέει όχι σε όλα και κάνει την τρίχα τριχιά για καθαρά μικροκομματικούς λόγους, ακόμα και για θέματα, όπως είναι η συζητούμενη διεύρυνση κατά μία ώρα του ωραρίου.
      Κυρίες και κύριοι συνάδελφοι, κανείς δεν μπορεί να αμφιβάλει ότι ο κύριος μοχλός της οικονομικής ανασυγκρότησης της χώρας πρέπει να είναι η ανάπτυξη. Η δημοσιονομική πολιτική είναι όμως θεμελιώδης, αν θέλουμε να βγούμε από τα αδιέξοδα που επισυσσώρευσαν είκοσι χρόνια ανύπαρκτης πολιτικής. Τώρα θα πρέπει να δημιουργήσουμε μία αγορά η οποία να στηρίζεται στα πόδια της.
      Πράγματι, η πρώτη δεκαετία του ΠΑΣΟΚ μας κληροδότησε στο όνομα δήθεν της κοινωνικής πολιτικής ένα δυσθεώρατο δημόσιο χρέος, του οποίου η ανάταξη θα πρέπει να είναι έργο μιας γενιάς. Αυτό το χρέος -κακά τα ψέματα- όλοι ξέρουν ότι δεν θα αναταχθεί με δημοσιονομικά μέτρα. Η μόνη ελπίδα για να ξεφύγουμε από τη μέγγενη των ιλιγγιωδών τοκοχρεολυσίων είναι να επιτύχουμε υψηλούς ρυθμούς ανάπτυξης. Όμως, αυτή η ανάπτυξη θα πρέπει να είναι πραγματική, δηλαδή αυτοδύναμη. Είναι αυτή η αυτοδύναμη ανάπτυξη που πέτυχε να δημιουργήσει το ΠΑΣΟΚ στη δεύτερη δεκαετία του που, αντί να εξυγιάνει την αγορά από τις χρόνιες γραφειοκρατίες και τις στρεβλώσεις, δημιούργησε το ιδεολόγημα της δήθεν ισχυρής οικονομίας. Ήταν η πλασματική ανάπτυξη των δημοσίων έργων που έχουμε συνδέσει όλοι μας στην πλήρη εφαρμογή και εκτέλεσή τους με την αναπτυξιακά γερασμένη Ιαπωνία, με δημόσια έργα που έχουν αμφίβολη ανταποδοτικότητα, που ήταν γέφυρες στο πουθενά. Με δύο λόγια, μας κληροδότησαν δημόσιο χρέος και άρα περιορισμένες δημοσιονομικές επιλογές, μας κληροδότησαν ανάπτυξη με πήλινα πόδια και στρεβλώσεις μιας χειμαζόμενης εγχώριας αγοράς την οποία οφείλουμε να απελευθερώσουμε και να αναθεωρήσουμε. 
      Κύριοι συνάδελφοι, το μήνυμά μας είναι απλό, ότι πρέπει να δουλέψουμε, να δημιουργήσουμε και να κερδίσουμε περισσότερο, ότι κάθε κίνδυνος αποτελεί και μία ευκαιρία και ότι δεν πρέπει να μπαίνουμε το καβούκι μας, αλλά να κοιτάμε μπροστά. Και όμως, αυτά τα αυτονόητα πράγματα κατέστησαν μείζον θέμα. Αντίδραση, όμως, σε τι; Σε περισσότερες θέσεις εργασίας, σε αυξημένο τζίρο και κέρδη, σε καλύτερη εξυπηρέτηση του καταναλωτή; 
      Κάποιοι μιλούν για εξαφάνιση των μικροεπαγγελματιών και διαβλέπουν σκοπιμότητα σε όφελος των καταστημάτων των μεγάλων αλυσίδων. Και όλα αυτά θα γίνουν με τη διεύρυνση κατά μία ώρα του υφισταμένου ωραρίου. Αυτά τα λένε οι άνθρωποι που επί των ημερών τους οι μικρομεσαίες επιχειρήσεις και οι επαγγελματίες αδυνατούσαν να λειτουργήσουν ευρισκόμενοι διαρκώς κάτω από τη ζοφερή πραγματικότητα των πλασματικών φορολογικών ελέγχων, με εξοργιστικούς προσδιορισμούς και κέρδη, με επιβολές εξοντωτικών προστίμων που οδηγούσαν τις μικρομεσαίες επιχειρήσεις με το παραμικρό στο κλείσιμο. Όλα αυτά τα απευθύνουν σε μία Κυβέρνηση, η οποία επαναφέρει τη σχέση εμπιστοσύνης των μικρομεσαίων οι οποίοι υπήρξαν οι μεγάλοι ωφελημένοι ως τώρα της φορολογικής μας πολιτικής. 
      Άλλωστε, κύριοι συνάδελφοι, σε μία αγορά που λειτουργεί ελεύθερα και απρόσκοπτα υπάρχει θέση για όλους και ιδίως για αυτούς τους οποίους απαντούν στις ανάγκες του καταναλωτή. Για παράδειγμα, είναι χαρακτηριστικό ότι τα τελευταία χρόνια υπάρχει στην Ευρωπαϊκή Ένωση μία μεταστροφή του καταναλωτή υπέρ της μικρής επιχείρησης, στην οποία κεντρική θέση κατέχει η προσωπική εξυπηρέτηση του πελάτη, και σε βάρος της μεγάλης απρόσωπης επιχείρησης, όπου η καταναλωτική επιλογή αντιμετωπίζεται όχι ως σχέση εμπιστοσύνης, αλλά σαν απλή διαθεσιμότητα.
      Με άλλα λόγια οι ρυθμίσεις αποστρέβλωσης της αγοράς -που αργά και σταθερά προωθεί η Κυβέρνηση και που σκοπό  έχουν την πραγματική ανάπτυξη και μείωση της ανεργίας- στοχεύουν σε μια αγορά που να λειτουργεί όσο το δυνατόν καλύτερα προς όφελος των καταναλωτών. Δεν θέλουμε να ωφελήσουμε τον έναν ή τον άλλο αλλά μόνο μέλημά μας είναι να ωφεληθεί η εθνική οικονομία. Πολεμούμε τον συντηρητισμό και την αδράνεια και προωθούμε τις επιβαλλόμενες αλλαγές μικρές ή μεγάλες. Η Κυβέρνηση αναμετράται με τα προβλήματα όχι με την οικονομία και την κοινωνία. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Σκοπελίτης έχει το λόγο στον οποίο θα ήθελα να πω ότι δεν παραβιάστηκε η σειρά των ομιλητών αλλά προηγήθηκε ο κ. Καραγκούνης διότι άλλαξε θέση με τον κ. Κιλτίδη. 
      ΣΤΑΥΡΟΣ ΣΚΟΠΕΛΙΤΗΣ: Κύριε Υπουργέ, θέλω εξ αρχής να σας πω, έχοντας και την εμπειρία από την ιδιαίτερη πατρίδα μου τη Μυτιλήνη ότι όσες προσπάθειες και αν καταβάλετε δεν πρόκειται να πείσετε τον εργαζόμενο και τον μικρομεσαίο επαγγελματία, έμπορο και βιοτέχνη ότι με τα όσα δρομολογείτε με το υπό συζήτηση νομοσχέδιο και κύρια εκείνα που αφορούν το ωράριο εργασίας των καταστημάτων, προωθείτε τα συμφέροντά τους.
      Βέβαια, το να πιστεύετε το αντίθετο, είναι δικαίωμά σας, όπως δικαίωμά σας είναι το να ζείτε και τις αυταπάτες σας. Όμως, μην ισχυρίζεστε ότι έχετε τη σύμφωνη γνώμη της κοινωνίας. Πάει πολύ. 
      Το γιατί δεν καταφέρνετε να τους πείσετε, δεν έχω το χρόνο να το αναπτύξω. Όμως, πάρα πολύ καλά το ανέπτυξε ο σύντροφός μου και εισηγητής του κόμματός μας κ. Γκατζής, όπως το ίδιο καλά ανέπτυξε και τις θέσεις μας γύρω από το πρόβλημα.
      Εγώ απλά θα ήθελα να επισημάνω το εξής. Ο εργαζόμενος και ο μικρομεσαίος επαγγελματίας και βιοτέχνης δεν τρώει κουτόχορτο. Και έτσι γνωρίζουν ο μεν πρώτος, δηλαδή ο  εργαζόμενος ότι η απελευθέρωση του ωραρίου των καταστημάτων σημαίνει ότι αυτός θα δουλεύει όποτε και όσο διάστημα θέλει ο εργοδότης, για όσες ώρες αυτός τον χρειάζεται να δουλεύει και σε συνθήκες βέβαια που τις περισσότερες φορές πέρα για πέρα είναι απαράδεκτες. Ο δε επαγγελματίας, ο βιοτέχνης γνωρίζει πολύ καλά ότι η επιμήκυνση αυτή του ωραρίου θα αποτελέσει την ταφόπλακα για την επιχείρησή του αφού δεν θα μπορέσει ν’ ανταποκριθεί στις απαιτήσεις που δημιουργεί. Ούτε ο ίδιος δεν θα μπορέσει να έχει διακόσιες ώρες ανοικτό το μαγαζί του,  ούτε ο τζίρος θα του το επιτρέψει να προσλάβει υπαλλήλους για να το πετύχει αυτό. 
      Σίγουρα βέβαια υπάρχουν και εκείνοι που δεν έχουν και κανένα πρόβλημα για να τους πείσετε και δεν θα χρειαστεί να κάνετε καμία προσπάθεια προς αυτήν την κατεύθυνση. Και αυτοί δεν είναι άλλοι παρά εκείνοι που υπαγορεύουν παρόμοιες προτάσεις, δηλαδή, οι γιγαντιαίες επιχειρήσεις και οι μεγαλοεργοδότες στο χώρο του εμπορίου. Αυτοί, δηλαδή, που θέλουν να ελέγχουν τα πάντα αδιαφορώντας για τα προβλήματα που δημιουργούν και την καταστροφή που σπέρνουν. 
      Όμως, κύριοι συνάδελφοι του ΠΑΣΟΚ έχετε και εσείς πρόβλημα να πείσετε το λαό με τα όσα λέγετε σήμερα που μπορεί να είναι και σωστά. Όμως, η αδυναμία σας  βρίσκεται στο ότι τα αχνάρια της πολιτικής σας, μια πολιτική που κάθε άλλο ήταν φιλολαϊκή και που καταγράφεται με συγκεκριμένα στοιχεία αρνητικά στο χώρο σας, είναι ακόμα νωπά. Και ακόμα περισσότερο ότι στα αχνάρια αυτά τα συγκεκριμένα της πολιτικής σας πατά η σημερινή Κυβέρνηση για να πάει ακόμα πιο μπροστά σε αντιλαϊκή βέβαια κατεύθυνση.
       Εμείς σας τα λέγαμε αυτά όταν ήσασταν στην κυβέρνηση. Όμως, η κυβέρνησή σας τότε έδινε βάση σε άλλα λόγια, ειπωμένα από άλλα χείλη, που είναι τα ίδια χείλη που ακούει και η σημερινή Κυβέρνηση. 
      Είναι, λοιπόν, μεγάλες οι ευθύνες σας και αυτές τις ευθύνες σας δεν μπορείτε να τις διασκεδάσετε με την κριτική που κάνετε, που όπως πολύ σωστά τόνισε ο εισηγητής μας η κριτική σας αυτή στέκεται στην επιφάνεια και όχι στα ουσιώδη προβλήματα που μπαίνουν με το νομοσχέδιο αυτό.
      Κύριοι συνάδελφοι, με το νομοσχέδιο που συζητάμε και με τα όσα προηγήθηκαν αλλά και μ’ αυτά που ακολουθούν και θα ακολουθήσουν, όπως αυτό για το ωράριο εργασίας των εργαζομένων και τις υπερωρίες, γίνεται καθαρό ότι η Κυβέρνηση της Νέας Δημοκρατίας δεν αρκείται στους ρυθμούς με τους οποίους προωθούνται οι καπιταλιστικές αναδιαρθρώσεις στη χώρα μας. 
      Είναι αναδιαρθρώσεις που όπως έχουμε τονίσει πάρα πολλές φορές, είναι άρρηκτα δεμένες με την ισοπέδωση των κοινωνικών δικαιωμάτων και των κατακτήσεων των εργαζομένων αλλά και γενικότερα των πλατιών λαϊκών στρωμάτων, μικρομεσαίων και αγροτών. 
      Δεν αρκείται λοιπόν στις ρυθμίσεις και στους συνδικαλισμούς για την προώθησή τους, αυτούς που βρήκε από την προηγούμενη Κυβέρνηση. Εννοώ βέβαια τους νόμους και τις διατάξεις. Θέλει και νέους για να δώσει την επιτάχυνση που χρειάζεται και που απαιτεί το μεγάλο κεφάλαιο. 
      Εμείς γύρω από αυτό δεν είχαμε καμία αμφιβολία, καμία αυταπάτη. Δεν είχαμε καμία αμφιβολία ότι η πολιτική που θα εφαρμόσει η Κυβέρνηση της Νέας Δημοκρατίας θα παίξει το ρόλο της προκρούστειας κλίνης για τα εργασιακά, τα ασφαλιστικά και άλλα δικαιώματα της εργατικής τάξης και των πλατιών λαϊκών στρωμάτων. Το πρόβλημα δεν είναι όμως τι λέμε εμείς. Το πρόβλημα είναι να αντιληφθούν οι πλατειές λαϊκές μάζες και συνάμα να ξεσηκωθούν για να κλείσουν το δρόμο της επιστροφής στο Μεσαίωνα, που σε αυτόν θέλουν να τον οδηγήσουν η Κυβέρνηση, η Ευρωπαϊκή Ένωση και τα κόμματα που συμπορεύονται στις αντιλαϊκές επιλογές. Απαραίτητη προϋπόθεση για να γίνει αυτό αποτελεί η αποδέσμευση από τα κόμματα της Νέας Δημοκρατίας και του ΠΑΣΟΚ αλλά και η σύγκρουση με την πολιτική τους. Πρέπει να γίνει καθαρό από τους εργαζόμενους και τα μικρομεσαία στρώματα της πόλης και του χωριού ότι δε χρειάζεται μόνο να σταματήσουν να κουβαλούν νερό στο μύλο του δικομματισμού. Αλλά πρέπει να βάλουν και φρένο στο γύρισμά του, που αλέθει τα συμφέροντά τους και τις κατακτήσεις τους και συνθλίβει στις μυλόπετρές του τα όνειρα, τις ελπίδες, τους πόθους τους για μια καλύτερη ζωή. 
      Εμείς είμαστε βέβαιοι ότι χάρις στον αγώνα του κόμματός μας και των άλλων δυνάμεων που αντιπαλεύουν αυτές τις αντιλαϊκές πολιτικές, θα μπει αυτό το φρένο. Και όχι μονάχα αυτό, αλλά και θα αλλάξει η ρώτα του, έτσι που οι μυλόπετρές του δε θα συνθλίβουν τα λαϊκά συμφέροντα όπως είπα προηγούμενα, αλλά εκείνα που αναφέρονται στα προνόμια και τα υπερκέρδη του μεγάλου κεφαλαίου. Το πρόβλημα είναι να γίνει όσο πιο γρήγορα μπορεί. Και αυτό βέβαια είναι στο χέρι του λαού μας. Επαναλαμβάνω ότί εμείς είμαστε σίγουροι ότι θα γίνει και αυτό. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
      Το λόγο έχει ο συνάδελφος κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, αγαπητοί συνάδελφοι, εκτιμώ ότι μετά τις τροποποιήσεις και τις προσθήκες που έθεσε υπ’ όψιν μας ο Υπουργός, ο καθένας μας πρέπει να αναιρέσει τις όποιες ενστάσεις μπορεί να είχε γύρω από το θέμα της αδειοδότησης, εφόσον πλέον τίθενται πάλι υπό τη λεκτική διαδικασία των δημοτικών και νομαρχιακών συμβουλίων.
      Αγαπητοί συνάδελφοι, και χθες και σήμερα έχει αναδειχθεί μέσα σε αυτήν την Αίθουσα μία φοβία γύρω από τη δράση των κρατικών υπηρεσιών. Όλοι στην κυριολεξία οι ομιλητές οι οποίοι έχουν και κάποιες ενστάσεις αλλά και ο ομιλών από την κυβερνητική πλευρά, και αυτός θα τονίσει, ο ομιλών, ότι ναι υπάρχουν αυτές οι φοβίες γιατί επί σειρά ετών αποσαρθρώθηκε και έχασε η κάθε κρατική υπηρεσία τη δυνατότητα που είχε να υπηρετήσει το σκοπό για τον οποίο είχε συσταθεί. 
      Έτσι πολύ εύκολα σήμερα και εσείς αλλά και εγώ μέχρι τούδε ως κυβερνητικός Βουλευτής, μπορώ να επικαλούμαι ότι ναι χρειάζεται η κρατική υπηρεσία της εποπτείας, του ελέγχου, και γιατί όχι και του υπηρέτη του πολίτη να ξαναέρθει στο περιεχόμενο για το οποίο και έχει συσταθεί.
      Έτσι λοιπόν αυτή η διάσταση της διάχυσης της φοβίας και του φόβου μέσα στην κοινωνία ότι η οποιαδήποτε αλλαγή η οποία φαίνεται να είναι χαλαρότερη, μπορεί να επιφέρει πιο άναρχη κατάσταση, θα τελεσφορήσει μόνο με το καλύτερο αποτέλεσμα όταν η Νέα Δημοκρατία, η νέα διακυβέρνηση κάνει αυτό το οποίο υποσχέθηκε, ν’ ανασυγκροτήσει, ν’ ανασυντάξει τις κρατικές υπηρεσίες. Οι επιθεωρήσεις εργασίας και όλες οι δομές οι οποίες είναι αρμόδιες να ελέγξουν και να εποπτεύσουν σχέσεις εργοδοτών και εργαζομένων.
      Αγαπητοί συνάδελφοι, υπάρχουν από αρχαιοτάτων χρόνων στις οργανωμένες κοινωνίες αιτίες και λόγοι που διέπουν το καθεστώς εργασίας ή λειτουργίας καταστημάτων. Κοινωνικοί, πολιτισμικοί, θρησκευτικοί  και κλιματολογικοί λόγοι έπαιζαν πάντοτε το ρόλο τους. Είναι δυνατόν κανένας να μη θυμηθεί ότι ακόμα και στην πιο τραγική μορφή εργασίας στην ύπαιθρο, στους αγρούς, σταματούσαμε το μεσημέρι, γιατί δεν ήταν δυνατόν να παραχθεί έργο και συνεχίζαμε μετά το απόγευμα, όπως έλεγαν οι πατεράδες μας, με τη δροσιά; Έχω, λοιπόν, να σας πω ότι αυτοί οι λόγοι καθόριζαν μέχρι και πρότινος τον τρόπο λειτουργίας και των εμπορικών καταστημάτων λαμβάνοντας υπ’ όψιν και το διεθνές περιβάλλον ή με ποιους συνορεύεις και γειτονεύεις ή με ποιο όμιλο άλλων κρατών έρχεσαι σε πιο γρήγορη επαφή. 
      Έτσι, αγαπητοί συνάδελφοι, υπήρχαν αυτά από αρχαιοτάτων χρόνων, και το καινούργιο που ήρθε, έχει να κάνει με το διεθνές περιβάλλον,  το οποίο πολύ απλά λέει για την ταχύτητα, όχι αυτό το «πρόπλασμα» της παγκοσμιοποίησης που τόσο εύκολα όλοι το βάζουμε στο στόμα μας και το έχουμε αποδεχθεί, πολύ απλά θέλει να πει ότι έγιναν γρηγορότερες οι επικοινωνίες, γρηγορότερες οι ανταλλαγές των εμπορευμάτων και αυτό, ναι, το δεχόμαστε ότι είναι έτσι. Και εφόσον το δεχόμαστε και δεχόμαστε αυτό που από αρχαιοτάτων χρόνων ισχύει, τι πρέπει να κάνει μια Κυβέρνηση που κυβερνά ένα κράτος; Να βάλει ένα πλαίσιο που θα συνταιριάζει τις αναλλοίωτες αρχές που προϋπήρχαν μαζί με το διεθνές περιβάλλον που έρχεται και αλλάζει. Γιατί πρέπει να διεκδικήσεις μερίδιο αυτής της αγοράς και εσύ, αν θέλεις να υπηρετήσεις τους πολίτες που σε εξέλεξαν, για να τους κυβερνήσεις, να τους δώσεις τα στοιχεία εκείνα της ευημερίας και της ευτυχίας που ταιριάζει στην εκάστοτε χρονική συγκυρία.
      Έτσι, λοιπόν, αγαπητοί συνάδελφοι, δεν είναι δυνατόν η πατρίδα μας, η χώρα του τουρισμού, η χώρα του πολιτισμού και όλων αυτών που τόσο εύκολα και όμορφα θέλουμε να διατυπώνουμε πολλές φορές, για να γινόμαστε αρεστοί προς τους συμπολίτες μας, να μη δει ότι πρέπει να έχει ένα πλαίσιο και εντός του πλαισίου αυτού, που θέτει πολύ σοφά το Υπουργείο Ανάπτυξης, να λειτουργήσουν όλα τα άλλα κριτήρια είτε από τους εμπορικούς συλλόγους είτε από τις νομαρχίες κατά τόπους. Νομίζω ότι επί της αρχής αυτή η απολύτως αντικειμενική αντίληψη υλοποιείται με το παρόν νομοσχέδιο. 
      Είμαι όμως υποχρεωμένος από τη θέση του προέδρου της διακομματικής επιτροπής κατά των ναρκωτικών, κύριε Υπουργέ, να συγχαρώ το Υπουργείο και να θυμίσω καμιά φορά, αγαπητοί συνάδελφοι, πόσο απλά πράγματα που όλοι τα διατυμπανίζουμε, όλοι θέλουμε να τα υπερασπίσουμε, δεν συνέβαιναν στην πατρίδα μας. Οι απεξαρτημένοι από ναρκωτικά και αλκοόλ στον προηγούμενο νόμο, τον πρόσφατο νόμο του 2003, είχαν πάει τρίτοι σε μια σειρά ενός γενικού ποσοστού και δεν έφταναν ποτέ να πάρουν άδεια λιανικού εμπορίου, γιατί εξαντλούνταν η σειρά από την πολύπαθη ομάδα των εχόντων ειδικές ανάγκες ή των πολυτέκνων και δεν έφτανε ποτέ σ’ αυτούς αυτόνομο ποσοστό. Έτσι, λοιπόν, να συγχαρώ το Υπουργείο και τον Υπουργό ο οποίος δέχθηκε την έκκληση της διακομματικής επιτροπής και καθορίζει σήμερα αυτόνομο ποσοστό 5% γι’ αυτούς τους ανθρώπους που θα έχουν απεξαρτηθεί από τα ναρκωτικά και το αλκοόλ. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κιλτίδη.
      Το λόγο έχει η συνάδελφος κ. Μαρία Κόλλια-Τσαρουχά.
      ΜΑΡΙΑ ΚΟΛΛΙΑ - ΤΣΑΡΟΥΧΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, προσηλωμένοι στις διακηρύξεις και τις δεσμεύσεις απέναντι στους Έλληνες πολίτες και σε απόλυτη ευθυγράμμιση με τις αξιώσεις της μεγάλης πλειοψηφίας του εμπορικού κόσμου αλλά και των καταναλωτών, η Κυβέρνηση οφείλει να υλοποιήσει το πρόγραμμα και τις εξαγγελίες της για την εξυγίανση και τη λειτουργία, την ανάπτυξη βασικών τομέων του εμπορίου και της αγοράς. Οφείλει να δώσει άμεσες απαντήσεις στις σύγχρονες προκλήσεις των καιρών, στις ανάγκες της ευρωπαϊκής και της παγκόσμιας αγοράς.
      Οφείλει να δώσει ελπίδα σε χιλιάδες ανέργους που δικαιούνται -και οφείλουμε να τους παράσχουμε- πολλές και σημαντικές ευκαιρίες βιώσιμης απασχόλησης και εργασίας. Και αυτό το πράττει, κυρίες και κύριοι συνάδελφοι, με αυτό το νομοσχέδιο που σήμερα συζητούμε και καλούμαστε να υπερψηφίσουμε. Ένα νομοσχέδιο, που θεσπίζει τα αναγκαία μέτρα και τις παρεμβάσεις για το εμπόριο του Αύριο, ενώ παράλληλα θεσπίζει τη διεύρυνση του ωραρίου λειτουργίας των καταστημάτων, λαμβάνοντας επαρκώς υπ’όψιν τις ανάγκες και τις ιδιαιτερότητες, που χαρακτηρίζουν τις ελληνικές εμπορικές επιχειρήσεις, τους εργαζόμενους στον τομέα αυτό και τις παραδοσιακά διαμορφωθείσες εθιμικές λειτουργίες. 
      Και τα ερωτήματα που τίθενται, κύριοι συνάδελφοι, είναι γιατί, αφού το παρών νομοσχέδιο δίνει τις βέλτιστες λύσεις στα ακανθώδη ζητήματα που ταλάνισαν επί μακρόν τον εμπορικό μας κλάδο, παρατηρείται τέτοια λυσσαλέα –θα μπορούσα να τη χαρακτηρίσω- επίθεση κατά της Κυβέρνησης; Γιατί, αφού το ωράριο δεν απελευθερώνεται αλλά διευρύνεται κατά μία -δύο ώρες, όπως συμβαίνει σε όλες τις χώρες της Ευρώπης, που πολλές απ’ αυτές είναι έντονα ανταγωνιστικές με τη δική μας, καλλιεργείται μια έντεχνη σύγχυση γύρω από τις ειδικότερες αυτές ρυθμίσεις του νομοσχεδίου; Γιατί η Αξιωματική Αντιπολίτευση εσκεμμένα διαστρεβλώνει την αλήθεια και ισχυριζόμενη για δήθεν ανυπαρξία διαλόγου και μελέτης σχετικά με τις επιπτώσεις στις μικρομεσαίες μας επιχειρήσεις; 
      Η απάντηση στα ερωτήματα αυτά, κύριοι συνάδελφοι, εστιάζεται στο γεγονός ότι το ΠΑΣΟΚ προσπαθεί με κάθε τρόπο και με κάθε μέσο ν’ ακυρώσει την κυβερνητική μας πολιτική με στόχο να προστατεύσει τα συμφέροντα μιας πράσινης νομενκλατούρας, αυτής που για είκοσι χρόνια και πλέον γιγαντώθηκε απλώνοντας τα πλοκάμια στο κράτος και την κοινωνία. Σπαταλώντας πολύτιμους πόρους της ελληνικής οικονομίας σε αντιπαραγωγικές δραστηριότητες, απορροφώντας σημαντικό τμήμα δημόσιων πόρων για τη χρηματοδότηση ελλειμματικών και προβληματικών δημόσιων επιχειρήσεων, που όχι μόνο δεν ήταν βιώσιμες αλλά στερούσαν πολύτιμους πόρους από άλλες εναλλακτικές οικονομικές δράσεις που θα έδιναν αναπτυξιακές ανάσες και θα πρόσφεραν βιώσιμες θέσεις εργασίας. 
      Και γνωρίζει το ΠΑΣΟΚ, ότι η απόφαση της Κυβέρνησης για το ωράριο ελήφθη κατόπιν μελετών που έγιναν σε όλη την υπόλοιπη Ευρωπαϊκή Ένωση, οι οποίες αναλύθηκαν επαρκώς από τους εμπειρογνώμονες του Υπουργείου Ανάπτυξης με πολύ σοβαρότητα, με στρατηγικό σχέδιο μηνών. Επίσης την πρόταση να παραμένουν τα καταστήματα ανοικτά το βράδυ μέχρι τις εννέα η ώρα, οι τοπικοί εμπορικοί σύλλογοι μπορούν κατόπιν συμφωνίας τους να κλείνουν νωρίτερα, αν το θέλουν. Για το θέμα της νυκτερινής λειτουργίας εμπορικών καταστημάτων ή super market υπάρχει η διαβεβαίωση του κυρίου Υπουργού ότι αυτό δεν εξετάζεται. 
      Η θέση της Κυβέρνησης είναι σαφής και ξεκάθαρη. Το ωράριο δεν απελευθερώνεται, διότι θα οδηγούσε σε ασυδοσία την αγορά πραγματικά αλλά διευρύνονται οι ώρες λειτουργίας των καταστημάτων με καθιέρωση εθνικού πλαισίου λειτουργίας για ολόκληρη τη χώρα. Η ρύθμιση είναι απλή και τίμια. Δεν τίθεται θέμα απελευθέρωσης του ωραρίου και δεν αλλάζει το καθεστώς για τη λειτουργία των καταστημάτων τις Κυριακές. Δεν τίθεται θέμα λειτουργίας εμπορικών καταστημάτων επίσης τις Κυριακές. Επιπλέον τα δικαιώματα των εργαζομένων δεν θίγονται και υπάρχει συνεννόηση με το Υπουργείο Απασχόλησης προκειμένου να γίνονται έλεγχοι από τις επιθεωρήσεις, που θα διασφαλίζουν την τήρηση της εργατικής νομοθεσίας. 
      Πρέπει επίσης όλοι να λάβουμε υπ’όψιν μας ότι τις τελευταίες δεκαετίες έχει συντελεστεί μια επανάσταση στον κοινωνικό ιστό της χώρας μας. Αλλά και στον οικονομικό. Και αναφέρομαι στον διπλασιασμό σχεδόν της συμμετοχής των γυναικών στην εργασία. Παλαιότερα όταν δεν εργάζονταν οι γυναίκες, τα ωράρια τα οποία υπήρχαν κάλυπταν ενδεχόμενα επαρκώς τις ανάγκες της οικογένειας. Αυτή τη διάσταση το παρόν νομοσχέδιο τη λαμβάνει επαρκώς υπ’όψιν του και περιλαμβάνει και τις ανάλογες ρυθμίσεις. Και το λέω αυτό όχι ως Βουλευτής αλλά ως εργαζομένη γυναίκα και μητέρα. 
      Έχουμε ακόμα τα δεκαπέντε εκατομμύρια και πλέον τουριστών, που δεν τους θέλουμε μόνο για τον ήλιο μας και τη θάλασσά μας στην πατρίδα μας, κυρίες και κύριοι συνάδελφοι. Θέλουμε να τους κάνουμε εν δυνάμει, αγοραστές των ελληνικών προϊόντων. 
      Γνωρίζει επίσης η Αξιωματική Αντιπολίτευση, ότι η Κυβέρνηση πραγματοποίησε εκτεταμένο διάλογο που ξεκίνησε από τις αρχές Φεβρουαρίου με τα επιμελητήρια, τους εμπορικούς συλλόγους και τις κορυφαίες οργανώσεις. Πρέπει να τονιστεί, κυρίες και κύριοι συνάδελφοι, το στοιχείο ότι παρά τα συντεχνιακά συμφέροντα και την υποκίνησην αντιδράσεων κάποιες φορές  από την Αξιωματική Αντιπολίτευση, η Κυβέρνηση άκουσε με ευαισθησία τις θέσεις όλων των ενδιαφερομένων μερών και προσάρμοσε πολλά σημεία του νομοσχεδίου, έτσι ώστε να ληφθούν επαρκώς υπ’όψιν. 
      Στο νομοσχέδιο περιλαμβάνεται επίσης η ρύθμιση που επιτρέπει τις πωλήσεις κάτω του τιμολογιακού κόστους, δηλαδή δίνει τη δυνατότητα σε εμπορικές επιχειρήσεις να ενσωματώνουν στις τελικές τιμές του καταναλωτή, τις εκπτώσεις που παίρνουν από τους προμηθευτές τους. 
      Επίσης γίνεται ρύθμιση, ώστε να ωφεληθούν οι καταναλωτές, για να υπάρξει μείωση των τιμών. 
      Ακόμη, υπάρχουν σημαντικές διατάξεις του νομοσχεδίου που προβλέπουν τον εκσυγχρονισμό του θεσμικού πλαισίου για το υπαίθριο εμπόριο, το εμπόριο που περιλαμβάνει τις λαϊκές αγορές, τα παζάρια και τις εμποροπανηγύρεις. 
      Ένα στοιχείο βασικό, το οποίο περιλαμβάνεται στο άρθρο 10 και το οποίο πραγματικά βάζει σε μία τάξη την κατάσταση που υπήρχε έως τώρα. Είναι ο περιορισμός στην ίδρυση πολυκαταστημάτων στην περιφέρεια ανάλογα με τα τετραγωνικά του καταστήματος και τον πληθυσμό της περιοχής. Πρόσφατα στις Σέρρες αντιμετωπίσαμε ένα τέτοιο περιστατικό, όπου ένα μεγάλο κατάστημα, το οποίο ανήκει σε αλυσίδα σε όλη την Ελλάδα, έκανε την προσπάθειά του, να εγκατασταθεί στις Σέρρες με όρους και προϋποθέσεις που προβλέπονταν από τον προηγούμενο νόμο. Εδώ φαίνεται η αναλγησία του ΠΑΣΟΚ και η ευαισθησία της Κυβέρνησης και για τους μικρούς επαγγελματίες της πόλης των Σερρών.
      Θέλω, κυρίες και κύριοι συνάδελφοι, κλείνοντας, να τονίσω για μία ακόμη φορά ότι η διεύρυνση του ωραρίου δεν γίνεται για να ζημιώσει τους εργαζόμενους. Η εργατική νομοθεσία υπάρχει. Είναι εδώ. Ο Υπουργός Απασχόλησης και Κοινωνικής Προστασίας. Είναι εδώ. Και υπάρχει συστηματική εποπτεία από τις επιθεωρήσεις εργασίας, και θα επιταθεί.
      Βασικός μας στόχος, με τις ρυθμίσεις του παρόντος νομοσχεδίου, είναι να διευρυνθεί η απασχόληση, έτσι ώστε να ωφεληθούν οι εργαζόμενοι, αλλά και οι άνεργοι, να τονωθεί η οικονομία μας και να δημιουργηθούν νέες θέσεις απασχόλησης.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τη συνάδελφο κ. Τσαρουχά.
      Το λόγο έχει ο κ. Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, νομίζω ότι τους τελευταίους δεκαπέντε, δεκαεπτά μήνες βιώνουμε ένα πρωτοφανές πολιτικό γεγονός, τουλάχιστον στα πολιτικά πράγματα της χώρας τις τελευταίες δεκαετίες. Μια Κυβέρνηση, ένας Πρωθυπουργός και οι Υπουργοί του που νομίζουν ότι ισχύει για την πολιτική αυτό που είπε ο Γιάννης Τσαρούχης, ότι είσαι ό,τι δηλώσεις. Μόνο που η πολιτική είναι πολύ ισχυρό πράγμα για ν’ αντέξει μία τέτοια εκδοχή, γιατί αφορά τη ζωή του καθενός, αφορά τα παιδιά του, το μέλλον του, την τσέπη του, αφορά το μέλλον του τόπου. Γι’ αυτό και αυτού του είδους οι πολιτικές ναυαγούν πάρα πολύ γρήγορα. Δεν μπορείς να ξεγελάσεις πολλούς και για πολύ καιρό.
      Θα αναφερθώ σε συγκεκριμένα πράγματα στο νομοσχέδιο για να τεκμηριώσω την άποψή μου. 
      Λείπει ο κ. Σιούφας, ο οποίος είναι συντοπίτης μου. Θέλω να δηλώσω από την αρχή ότι τον τιμώ και τον εκτιμώ προσωπικά –και το λέω και το εννοώ- αλλά ο λόγος μου εδώ είναι καθαρά λόγος πολιτικός και η αντιπαράθεσή μου είναι καθαρά πολιτική αντιπαράθεση.
      Τον άκουσα χθες με περισσή –είναι αλήθεια- αυταρέσκεια και αλαζονεία, θα έλεγα -που δεν του ταιριάζει, γιατί είναι άνθρωπος σεμνός- να ισχυρίζεται ότι κάνει μεγάλα βήματα, μεγάλες τομές, μεγάλη προοδευτική κίνηση μας έφερε στη Βουλή και η κοινωνία δεν μπορεί να τον παρακολουθήσει. Βραδυπορεί. Δεν αντέχει να κάνει τα μεγάλα βήματα του εκσυγχρονισμού, του προοδευτισμού, της νέας πολιτικής που κάνει η Κυβέρνηση και ο ίδιος προσωπικά στο Υπουργείο που είναι σήμερα. 
      Δεν απάντησε στο αμείλικτο, αλλά θεμελιακό ερώτημα: Έχει επτά, οκτώ μήνες τώρα βάλλει το θέμα της διεύρυνσης του ωραρίου στη συζήτηση. Ποτέ δεν είπε ποιος έθεσε το θέμα αυτό. Στην κοινωνία που βαδίζει, μήπως οι καταναλωτές του είπαν «βρε αδελφέ, έχουμε χρήματα και δεν έχουμε χρόνο, δεν βρίσκουμε ανοικτά μαγαζιά να ψωνίσουμε»; Μήπως ένας εμπορικός σύλλογος, ένα επιμελητήριο, ένα εργατικό κέντρο, κάτι που να δείχνει ότι υπάρχει απαίτηση κάποιας ομάδας της κοινωνίας; Δεν απάντησε στο ερώτημα. 
      Το μόνο που ξέρουμε είναι ότι υπάρχει μια ομάδα –μετρημένοι στα δάχτυλα- ξένων αλυσίδων λιανικού εμπορίου, πολυκαταστημάτων και άλλων παραγόντων που ενδιαφέρονται για τους πολυχώρους, οι οποίοι είναι οι μόνοι που έθεσαν το θέμα. Και το έβαλε το θέμα.
      Υπάρχουν επτακόσιες χιλιάδες μικρομεσαίοι και μικροεπαγγελματίες. Βρε αδελφέ, με τα μεγάλα επιχειρήματα δεν μπορέσαμε επτά μήνες να πείσουμε έναν εμπορικό σύλλογο, ένα επιμελητήριο ότι είναι για το καλό τους, για το μέλλον τους, ότι αυτό είναι που θα αλλάξει την αγορά, θα ανοίξει το εμπόριο, θα οδηγήσει σε άνθιση του εμπορίου, στην ανάπτυξη του τόπου; Έστω ένας εμπορικός σύλλογος, ένα επιμελητήριο.
      Γιατί δεν μπορέσαμε να πείσουμε; Είναι και αυτοί βραδυπορούντες; Είναι και αυτοί βαρίδια της κοινωνίας; Δεν μπορούν να καταλάβουν; Εν πάση περιπτώσει, δεν καταλαβαίνουν τα πολιτικά κόμματα, το ΠΑΣΟΚ, ο Συνασπισμός, το ΚΚΕ. Δεν καταλαβαίνει η ΓΣΕΕ και οι δικοί τους άνθρωποι στη ΓΣΕΕ, οι εμπορικοί σύλλογοι, τα επιμελητήρια. Μα, κανένας δεν καταλαβαίνει τη μεγάλη πολιτική που εφαρμόζει η Κυβέρνηση της Νέας Δημοκρατίας και το Υπουργείο Ανάπτυξης; Είναι αμείλικτη η πραγματικότητα.
      Να πάω στην Καρδίτσα, που την ξέρει πολύ καλά ο κ. Σιούφας. Γιατί η αγορά είναι σε ασφυξία; Γιατί πεθαίνουν τα καταστήματα; Πεθαίνουν γιατί δεν υπάρχει εισόδημα. Ήταν σε δυσκολία, αλλά τα τελευταία χρόνια έχουν καταρρεύσει. Όταν το αγροτικό εισόδημα μειώνεται με 30%, 40% στην Καρδίτσα και περιμένει ο έμπορος πότε θα πάρει την επιδότηση ο παραγωγός να πάει να ψωνίσει, ν’ ανοίξει το μαγαζί του, έχει μέλλον η αγορά της Καρδίτσας; Έχει μέλλον, όταν ο συνταξιούχος του ΟΓΑ δεν παίρνει αυξήσεις, όταν ο μισθωτός δεν παίρνει αυξήσεις, όταν δεν υπάρχει έστω κι ένα μικρό έργο σ’ ένα δήμο; Να μου πει κάποιος και ο Υπουργός Εσωτερικών αν υπάρχει ένα μικρό έργο σε οποιονδήποτε δήμο της χώρας που μέσα σε δεκαεπτά μήνες προκηρύχθηκε καινούριο και εκτελέστηκε. Όταν λοιπόν η αγορά είναι πεθαμένη, θα επιβιώσει ο μικρομεσαίος επαγγελματίας στην Καρδίτσα; 
      Και λένε οι επαγγελματίες της Καρδίτσας στον κ. Σιούφα: «Δεν έπεισε κανέναν. Μα, δεν έπεισε τους φίλους μας, τους δικούς μας και τους δικούς του φίλους στην Καρδίτσα;». Του λένε: «Αυτό που πάτε να κάνετε είναι για μας ένα σπρώξιμο στο γκρεμό. Έχουμε που έχουμε προβλήματα, μας τσακίζετε κυριολεκτικά. Μην το κάνετε». Και όμως, γίνεται. Και όμως το κάνουν.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Του δίνει ωράριο...
      ΝΙΚΟΛΑΟΣ ΣΑΛΑΓΙΑΝΝΗΣ: Και αφού λοιπόν το κάνουν, όλοι εμείς οι υπόλοιποι λέμε: «Βρε αδερφέ, αυτό θα χτυπήσει τη ραχοκοκαλιά αυτού που λέγαμε οικονομία της χώρας, αυτού που λέμε ότι κρατάει τη συνοχή της κοινωνίας στην περιφέρεια, αυτού που λέμε ότι κρατάει ακόμα στην περιφέρεια. Πού είναι το προοδευτικό του θέματος; Τι βοηθάς, δηλαδή, μ’ αυτό; Βοηθάς μήπως τους νέους ανθρώπους που θέλουν να γίνουν επαγγελματίες, που έχουν μεράκι, που έχουν πρωτοβουλία; Τι βοηθάς, δηλαδή; Μήπως βοηθάς την αξιοπρέπεια του αυτοαπασχολούμενου; Μήπως βοηθάς την αξιοπρέπεια, την προσωπική ζωή, την οικογενειακή ζωή του εργαζόμενου στις επιχειρήσεις; Τι είναι αυτό το προοδευτικό; Ποιο στοιχείο έχει, δηλαδή, αυτή η πολιτική; Μήπως αυξάνεις το τζίρο; Όχι, δεν αυξάνεις το τζίρο. Αλλού οφείλεται η αύξηση του τζίρου. Στο ότι δεν έχει εισόδημα ο εργαζόμενος». Και τέτοια πολιτική δεν κάνετε. Τι κάνετε; Παίρνετε απλώς το τζίρο από τα μικρά καταστήματα και τον πάτε στα μεγάλα. Εγώ λέω στον κ. Σιούφα να μετρήσουμε του χρόνου τέτοιο καιρό –ή μετά από δυο-τρία χρόνια, γιατί τότε θα φανεί- πόσα καταστήματα έκλεισαν στην Καρδίτσα και πόσες νέες θέσεις εργασίας έγιναν. Να τα μετρήσουμε για να δούμε πού πάμε. 
      Η πολιτική σας, λοιπόν, είναι μια πολιτική που δεν οδηγεί στο μέλλον. Είναι μια πολιτική που οδηγεί κατευθείαν στο παρελθόν. Τέτοιο μέλλον δεν το θέλουν ούτε οι μικρομεσαίοι ούτε οι καταναλωτές ούτε οι αγρότες ούτε οι νέοι άνθρωποι. Κανείς δεν το θέλει. Το μέλλον που μας φτιάχνετε, το μέλλον που μας υπόσχεστε, είναι το παρελθόν σας. Και αυτό το μέλλον δεν είναι μέλλον που η πατρίδα μας το θέλει. Υπάρχουν πολιτικές που οδηγούν στο μέλλον. Αυτές οδηγούν στο παρελθόν.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαλαγιάννη.
      Το λόγο έχει ο συνάδελφος κ. Λωτίδης.
      ΛΑΖΑΡΟΣ ΛΩΤΙΔΗΣ: Κυρίες και κύριοι συνάδελφοι, πρώτη φορά συμβαίνει στα πολιτικά χρονικά, τουλάχιστον τις τελευταίες δεκαετίες, μια νεοεκλεγείσα κυβέρνηση τους πρώτους δεκαπέντε, δεκαέξι, δεκαεπτά μήνες να διαρρέει συνέχεια σενάρια περί εκλογών. Είναι πρωτοφανές. 
      Όσο και ν’ αναζητήσετε και στο πρόσφατο και στο απώτερο παρελθόν, δεν θα βρείτε, κύριε Υπουργέ, ανάλογη περίπτωση όπου από κυβερνητικά υψηλόβαθμα και κομματικά στελέχη να διαρρέονται τρεις, τέσσερις μέχρι τώρα φορές αν θα γίνουν ή δεν θα γίνουν εκλογές, αν θα αποφασιστούν ή όχι εκλογές και αυτό να σέρνεται στο δημόσιο βίο της χώρας. Τόση πολλή εμπιστοσύνη έχετε λοιπόν στην πολιτική σας, στις δυνατότητές σας; Τι είναι αυτό που υποχρεώνει τον κ. Μεϊμαράκη και όλα τα λοιπά στελέχη κάθε τόσο να διαρρέει σε φιλικές ή μη εφημερίδες το ενδεχόμενο πρόωρων εκλογών;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Η αλαζονεία της εξουσίας.
      ΛΑΖΑΡΟΣ ΛΩΤΙΔΗΣ: Δεν ξέρω αν είναι η αλαζονεία. 
      Μήπως το βάρος των κυβερνητικών ευθυνών, αγαπητοί συνάδελφοι της κυβερνητικής πλειοψηφίας και της Κυβέρνησης, είναι αυτό που λύγισε τις πλάτες σας; Μήπως είναι ομολογία της αποτυχίας της πολιτικής σας κι έχετε την ανάγκη και για εσωκομματικούς λόγους να καταφεύγετε σε τέτοιες απειλές, σε τζάμπα μαγκιές, όπως είπε πρόσφατα ο εκπρόσωπος Τύπου του ΠΑΣΟΚ, ο κ. Νίκος Αθανασάκης;
      Σε κάθε περίπτωση, αγαπητοί συνάδελφοι, φαίνεται πως η απορυθμιστική για την κοινωνία και την οικονομία πολιτική σας, η χωρίς έρμα, η χωρίς αρχή και τέλος πολιτική σας, απορύθμισε και αποσυντόνισε πρώτα και κύρια τη δική σας πολιτική λειτουργία. Όπως και αν είναι τα πράγματα την απάντηση θα δώσει ο λαός για την πολιτική σας, είτε με τη συμμετοχή του στις κινητοποιήσεις και την αντίδρασή του σε αυτήν, είτε με τις εκλογές όποτε και αν προκύψουν.
      Ακούγοντας αυτές τις μέρες, και χθες και σήμερα, αλλά και στην επιτροπή, αγαπητέ κύριε Υπουργέ και κύριοι συνάδελφοι, τους Βουλευτές της Νέας Δημοκρατίας να υποστηρίζουν το νομοθέτημα, ιδιαίτερα μάλιστα μετά από αυτά που διαβάζουμε σήμερα στις εφημερίδες, τα εντατικά μαθήματα-σεμινάρια τα οποία έγιναν στην Κοινοβουλευτική Ομάδα που μετέχει στο Πρώτο Θερινό Τμήμα από τους Υπουργούς, διαπιστώνουμε ότι οι επιδόσεις δεν είναι οι καλύτερες από την πλευρά της κυβερνητικής Πλειοψηφίας. Όχι ότι αμφισβητούμε τη δυνατότητα των Βουλευτών της κυβερνητικής Πλειοψηφίας να υπερασπιστούν ένα θέμα, αλλά στο θέμα αυτό καθ’ αυτό, στο θέμα της διεύρυνσης του ωραρίου, είναι από τη φύση τους τα επιχειρήματα και οι θέσεις τους αδύναμα. Είναι έωλα, δεν στέκουν. 
      Πολλές φορές ακούμε τους Υπουργούς, και τον κ. Σιούφα και τον κ. Παπαθανασίου, να αναδιφούν στο παρελθόν, πρόσφατο ή απώτερο, προκειμένου να εφεύρουν επιχειρήματα, τα οποία γνωρίζουν πάρα πολύ καλά  ότι δεν στέκουν και δεν μπορούν να πείσουν. Απόδειξη; Σήμερα, πριν από λίγο, ο κατελθών εκ του Βήματος Υφυπουργός κ. Παπαθανασίου χρησιμοποίησε –το είπε η κ. Διαμαντοπούλου προηγουμένως, αλλά θα το επαναλάβω και εγώ για να δώσω έμφαση- ένα έγγραφο της Ομοσπονδίας Ιδιωτικών Υπαλλήλων του 2001, αν θυμάμαι καλά, που έλεγε κάποια πράγματα σε σχέση με τη διεύρυνση του ωραρίου. 
      Εγώ να δεχθώ ότι είναι έτσι, ότι πράγματι το έγγραφο αυτό έλεγε ναι στη διεύρυνση του ωραρίου, αλλά από τότε μέχρι σήμερα πέρασαν πέντε χρόνια και υπάρχουν επανειλημμένες αποφάσεις και έγγραφα της Ομοσπονδίας, στα οποία με κατηγορηματικό, με απόλυτο τρόπο είναι εναντίον του ωραρίου. Είναι δυνατόν σοβαρά να υποστηρίζετε και να φέρνετε το έγγραφο του 2001, για να τεκμηριώσετε τις θέσεις σας; 
      Αγαπητοί συνάδελφοι, όλες οι μέχρι τώρα επιχειρούμενες αλλαγές και πολιτικές της Κυβέρνησης κατατείνουν σ’ ένα πράγμα: μειώνουν το διαθέσιμο εισόδημα του Έλληνα εργαζόμενου, αυξάνουν τη φορολογία, πλήττουν τους πολλούς και ωφελούν τους ολίγους. Γι’ αυτό το λόγο υπάρχει αυτή η κρίση, αυτό το πρόβλημα που υπάρχει στην αγορά. 
      Λέτε ότι εφαρμόζεται το κυβερνητικό σας πρόγραμμα. Άκουσα και εσάς και τον κ. Σιούφα, αλλά και  Βουλευτές της παράταξής σας. 
      Αλήθεια, κύριε Υπουργέ και κύριοι συνάδελφοι της Νέας Δημοκρατίας, προεκλογικά απευθυνόμενοι στον ελληνικό λαό ζητώντας την ψήφο από τους μικρομεσαίους, τους είπατε ότι θα διευρυνθεί το ωράριο, θα απελευθερωθεί το ωράριο και σας έδωσαν με αυτή σας την δέσμευση την ψήφο τους και είπαν ναι; Είναι δυνατόν να έχει συμβεί κάτι τέτοιο; Τι έχουν πάθει όλοι αυτοί που σας έδωσαν το ΟΚ για να προχωρήσετε στη διεύρυνση; Έχουν πάθει ομαδική παράκρουση και δεν υπάρχει ούτε ένας που να συμφωνεί μαζί σας; Δεν είπατε αυτό το πράγμα. Για κανένα θέμα δεν είπατε αυτά τα οποία κάνατε σήμερα και για τα οποία πήρατε νομιμοποίηση από τον ελληνικό λαό. Άλλα είπατε, άλλα κάνετε. 
      Λέτε, αγαπητοί συνάδελφοι, ότι η Κυβέρνηση ακούει όλες τις απόψεις και προσπαθεί να βρει την καλύτερη δυνατή σύνθεση. Σύνθεση; Μα, ήμασταν στην επιτροπή. Είδαμε ενώπιον μας να παρελαύνουν όλοι οι εκπρόσωποι των φορέων, η ΓΣΕΕ, η ΓΣΕΒΕ, έμποροι, βιοτέχνες, εμπορικοί σύλλογοι απ’ όλη τη χώρα, σούπερ μάρκετ κλπ. Όλοι είπαν όχι στο νέο ωράριο. Πώς τώρα απ’ αυτό το όχι των δεκατεσσάρων που παρέλασαν ενώπιόν μας στην επιτροπή, το συνολικό, αυτό το καθολικό όχι, εσείς κάνατε τη σύνθεση και βγάλατε το ναι; Μπορείτε να μου πείτε έναν εμπορικό σύλλογο της χώρας, ένα βιοτεχνικό επιμελητήριο που να είναι υπέρ της διεύρυνσης του ωραρίου; Τι είδους αριθμητική, τι αλχημεία, τι πράξεις έγιναν; Τι επεξεργασία είναι αυτή που κάνατε; Τι λογική είναι αυτή που στο τέλος-τέλος χρησιμοποιείτε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αγαπητοί συνάδελφοι, –πέρασε κιόλας ο χρόνος- δεν νομοθετείτε έτσι. Όχι μόνο δεν το ζήτησε κανένας το συγκεκριμένο ωράριο, αλλά και στο ερώτημα αυτό, επειδή ακριβώς δεν έχετε την απάντηση, καταφεύγετε στο παρελθόν και στο 2001. Όχι μόνο δεν το ζήτησε, αλλά δεν υπήρξε και προβληματισμός από κανέναν.
      Δεν υπήρξε καμία μελέτη. Δεν το έθεσε κανείς στη δημόσια ατζέντα πλην από εσάς. 
      Σε κάθε περίπτωση, αγαπητοί συνάδελφοι, σε σχέση με τις συγκρίσεις που κάνατε με την Ευρωπαϊκή Ένωση και τα έγγραφα που κατέθεσε και ο Υπουργός και εσείς λέγοντας τι ισχύει σε άλλες χώρες της Ευρωπαϊκής Ένωσης, ναι μεν έτσι ισχύει -βεβαίως, δεν υπάρχει ενιαίο ωράριο και η κάθε χώρα έχει ξεχωριστό και εσωτερικά σε κάθε χώρα- αλλά μπορούμε να συγκρίνουμε ανόμοια πράγματα; Τη διάταξη και τη διάρθρωση της ελληνικής οικονομίας με τη μικροαστική της διάρθρωση, με τις μικροεπιχειρήσεις, με την πυκνότητα όλων αυτών των επιχειρήσεων; Μπορεί να είναι συγκρίσιμα μεγέθη, όταν εμείς έχουμε 53% παραπάνω από το μέσο κοινοτικό όρο μικρές επιχειρήσεις; Τα στοιχεία αυτά είναι πέρα από κάθε αμφισβήτηση, πέρα από κάθε αμφιβολία. 
      Υπάρχουν πολλές εργασίες, αγαπητοί συνάδελφοι, ακόμα και στην Αμερική, ακόμα και στον Καναδά, εκεί όπου υπάρχουν τα πολύ μεγάλα καταστήματα, όπου η απελευθέρωση του ωραρίου ακόμα και εκεί δημιούργησε ισχυρή πίεση στις μικρότερες επιχειρήσεις, στα μικρότερα καταστήματα. 
      Επίσης υπάρχουν, αγαπητοί συνάδελφοι, μελέτες και στοιχεία τα οποία αποδεικνύουν ότι, όταν δεν υπάρχει αύξηση του τζίρου, όταν δεν υπάρχει διαθέσιμο εισόδημα για να αυξηθεί ο τζίρος, τότε η διεύρυνση του ωραρίου επιβαρύνει το λειτουργικό κόστος των επιχειρήσεων και αυτό το κόστος μεταφέρεται πολλές φορές ακόμα και στα προϊόντα τα οποία πωλούν οι μεγάλες επιχειρήσεις.
      Αγαπητοί συνάδελφοι, είναι μία άστοχη, όπως και τόσες άλλες, επιλογή σας, την οποία βεβαίως θα αντιληφθείτε σε ένα, σε δύο χρόνια –δεν ξέρω πόσο- περίπου από σήμερα. Είναι βέβαιο ότι θα την έχουν πληρώσει κάποιοι μικρομεσαίοι, κάποιοι εργαζόμενοι και βεβαίως η Κυβέρνηση σας για τις επιλογές σας αυτές θα κριθεί στις επόμενες εκλογές, όποτε και αν γίνουν αυτές, από τον ελληνικό λαό. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. Έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κάθε συνάδελφος μπορεί να χρησιμοποιήσει τα επιχειρήματά του. Είναι προφανώς δικαίωμά του να το κάνει και δεν είμαι εγώ αυτός ο οποίος θα τα κρίνει. Αυτό όμως το οποίο είμαι υποχρεωμένος να κάνω είναι να αποκαθιστώ την αλήθεια όταν διαστρεβλώνεται. Επειδή, λοιπόν, συνεχώς είναι καραμέλα σε όλων τα χείλη από πλευράς της Αντιπολίτευσης του ΠΑΣΟΚ: «Δεν το ζήτησε κανείς», επιμένουν να ξεχνάνε την αλήθεια, ότι αυτά τα έγγραφα τα οποία κατέθεσα είναι σαφή για όποιον γνωρίζει στοιχειώδη ελληνικά. Το ζήτησε η Ομοσπονδία Ιδιωτικών Υπαλλήλων να μην έχει το δικαίωμα ο νομάρχης…
      (Θόρυβος στην Αίθουσα)
      ΡΟΔΟΥΛΑ ΖΗΣΗ: Όχι, κύριε Υπουργέ!
      ΛΑΖΑΡΟΣ ΛΩΤΙΔΗΣ: Γιατί υποτιμάτε τη νοημοσύνη μας;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. Δεν μπορείτε να φωνάζετε και να διακόπτετε!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριοι του ΠΑΣΟΚ, μάθετε να διαβάζετε ελληνικά! Επειδή λέτε κάθε φορά -το είπε και τώρα ο ομιλητής σας- ότι δεν το ζήτησε κανείς, τουλάχιστον τόσα ελληνικά πρέπει να γνωρίζετε! 
      Η Ομοσπονδία Ιδιωτικών Υπαλλήλων, λοιπόν, είναι αντίθετη με τη διεύρυνση κατά μία ώρα και κατά δύο το Σάββατο, ζητά όμως να μην έχει το δικαίωμα ο νομάρχης να μειώνει το ωράριο και λέει να μπορούν να δουλεύουν οι επιχειρήσεις μέσα στο πλαίσιο. Λέει στις επιστολές που στέλνει στους νομάρχες να μην μπορεί να τιμωρείται κάποιος ο οποίος πρέπει να λειτουργήσει σε αυτό το πλαίσιο. Εάν δεν ξέρετε να διαβάσετε τόσο στοιχειώδη ελληνικά ή εάν θέλετε να διαστρεβλώνετε τόσο πολύ την αλήθεια, εκτίθεστε. Είμαι όμως υποχρεωμένος ν’ αποκαταστήσω την αλήθεια. 
      Δεύτερον, επιμένετε να μιλάτε για απελευθέρωση ωραρίου. Επιμένετε να λέτε ότι εμείς πάμε να απελευθερώσουμε το ωράριο την ίδια στιγμή που είναι σαφές ότι εμείς θέλουμε να διευρύνουμε το πλαίσιο το οποίο είχε συμφωνηθεί κατά την κοινή υπουργική απόφαση, την οποία μπράβο που την είχατε πετύχει. Αυτό το πλαίσιο, λοιπόν, διευρύνουμε κατά μία ώρα και κατά δύο ώρες το Σάββατο και αυτό το πλαίσιο πάμε να επιβάλουμε σε όλη τη χώρα. 
      Εμείς δεν ζητάμε απελευθέρωση ωραρίου. Αν θέλετε να δείτε απελευθέρωση ωραρίου, απευθυνθείτε στο κόμμα σας, στους Βουλευτάς που έχετε εκλέξει υπό την σημαία σας, τον κ. Ανδριανόπουλο, τον κ. Μάνο, ο οποίος έχει καταθέσει και τη σχετική τροπολογία και μίλησε χθες λάβρος. Εκείνοι μιλάνε για απελευθέρωση, εκεί έχετε το πρόβλημα, με αυτούς τα έβαλε χθες η κ. Διαμαντοπούλου, με τον κ. Μάνο. Δεν τα έβαλε μαζί μας. Εμείς δεν ζητάμε απελευθέρωση. Είχε πει πράγματι ο κ. Φώλιας και ο κ. Σιούφας ότι η απελευθέρωση δεν είναι στην πολιτική μας, διότι δημιουργεί προβλήματα. Εμμένουμε σε αυτήν την πολιτική. 
      ΡΟΔΟΥΛΑ ΖΗΣΗ:  Αποπροσανατολίζετε τη συζήτηση, κύριε Υπουργέ. 
      ΣΤΕΦΑΝΟΣ ΜΑΝΟΣ:  Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Κύριε Μάνο, επειδή αναφέρθηκε το όνομα σας; Είναι προσωπικό θέμα;
      ΣΤΕΦΑΝΟΣ ΜΑΝΟΣ:  Όχι, κύριε Πρόεδρε. Θέλω να ξεκαθαρίσω ένα θέμα. Υπάρχει η τροπολογία η δική μου, στην οποία αναφέρθηκε και ο Υπουργός, η οποία έχει δημιουργήσει διάφορα ζητήματα.
      Δεν νομίζω ότι είναι σωστό να πλανώνται τα ζητήματα. Θέλω, λοιπόν, να παρακαλέσω εσάς και την Κυβέρνηση εφόσον συμφωνεί και αυτή, να μου δώσετε την ευκαιρία να πω δυο λόγια για την τροπολογία για να ξεκαθαρίσουμε το θέμα. Με τη σειρά μου θα παραιτηθώ από τη συζήτηση αυτή αύριο. Η παράκλησή μου είναι εάν δέχεται ο Υπουργός …
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ σας έχω πει ότι δέχομαι. 
      ΣΤΕΦΑΝΟΣ ΜΑΝΟΣ: Δέχεται ο Υπουργός. Ελπίζω και εσείς να το δεχθείτε και να ορίσετε τη σειρά που θέλετε να μιλήσω γι’ αυτήν την τροπολογία, για να μην υπάρχουν απορίες στην Αίθουσα και ζητήματα.
      ΠΡΟΕΔΡΕΥΩΝ (Γεώργιος Σούρλας): Αν το δέχεται ο κύριος Υπουργός και οι Βουλευτές μπορείτε να έχετε στη διάθεσή σας τρία λεπτά αφού όμως προηγηθεί η κ. Διαμαντοπούλου, που έχει ζητήσει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, παρακαλούμε να τηρηθεί ο Κανονισμός.
      ΠΡΟΕΔΡΕΥΩΝ (Γεώργιος Σούρλας): Ο Κανονισμός λέει ότι μπορεί να συζητείται μία τροπολογία όταν συζητείται το άρθρο. 
      ΣΤΕΦΑΝΟΣ ΜΑΝΟΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Γεώργιος Σούρλας): Έχει ζητήσει και η κ. Διαμαντοπούλου το λόγο. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, δεν έχω αντίρρηση να προηγηθεί ο κ. Μάνος. Ίσως είναι καλύτερα ν’ απαντήσουμε συνολικά. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Μάνο, έχετε το λόγο για τρία λεπτά.
      ΣΤΕΦΑΝΟΣ ΜΑΝΟΣ: Ας είναι τέσσερα, κύριε Πρόεδρε. Ήμαρτον! 
      Πριν αρχίσετε να μετράτε να διευκρινισθεί, διότι άκουσα τον κ. Τσοχατζόπουλο να έχει άλλη εντύπωση, ότι η τροπολογία αυτή εντάσσεται στην ενότητα που συζητείται. Έτσι δεν είναι; 
      ΠΡΟΕΔΡΕΥΩΝ (Γεώργιος Σούρλας): Στο άρθρο 12;
      ΣΤΕΦΑΝΟΣ ΜΑΝΟΣ: Μάλιστα. Δεν είναι στην ενότητα αυτή; 
      ΠΡΟΕΔΡΕΥΩΝ (Γεώργιος Σούρλας): Στην ενότητα αυτή είναι.
      ΣΤΕΦΑΝΟΣ ΜΑΝΟΣ: Εγώ, λοιπόν, είπα τα εξής, κύριε Πρόεδρε, που θα επαναλάβω: Θεωρώ ότι ο ρόλος του σύγχρονου κράτους σε ό,τι αφορά το ωράριο των καταστημάτων είναι να δημιουργεί συνθήκες που ευνοούν τη μείωση του κόστους και των τιμών. Από μια τέτοια εξέλιξη θα θιγούν ασφαλώς οι μικρές επιχειρήσεις. Επειδή θίγονται, γι’ αυτές τις συγκεκριμένες επιχειρήσεις πρέπει πάλι το κράτος να φροντίσει. Όχι όμως ακυρώνοντας την πρώτη προσπάθεια που είναι η μείωση των τιμών. Πρότεινα, λοιπόν, κάτι το οποίο άκουσα αρκετούς συναδέλφους κατ’ ιδίαν να επικροτούν:
      Να ισχύσει το ωράριο που λέει η Κυβέρνηση για τις μεγάλες επιχειρήσεις, αλλά για τις μικρές να επιτραπεί το απολύτως ελεύθερο ωράριο, έτσι ώστε να έχουν ένα όπλο οι μικρές επιχειρήσεις να αντιπαλέψουν τις μεγάλες. Ν’ ανοίγουν, δηλαδή, σε ώρες που οι μεγάλες κλείνουν, προκειμένου να επωφελούνται αυτού του γεγονότος. Αυτό συμβαίνει σε πολλά μέρη του κόσμου και θα αποτελούσε λύση για τις μικρές επιχειρήσεις, για τις οποίες πολλοί εδώ μέσα εμφανίζονται να ενδιαφέρονται, αλλά δεν καταθέτουν πρακτικές προτάσεις. Αυτή είναι η πρακτική μου πρόταση και απευθύνομαι στην Κυβέρνηση. 
      Πώς το βλέπει αυτό η Κυβέρνηση, να αφήσουμε τους μικρούς ελεύθερους για να τα βγάλουν πέρα με τους μεγάλους που θα ακολουθήσουν το ωράριο; 
      Αυτές μου οι θέσεις οδήγησαν την Κοινοβουλευτική Εκπρόσωπο του ΠΑΣΟΚ να με χαρακτηρίσει σύμφωνα με αυτά που μου λέει ο Τύπος, παραμυθά, επειδή ακριβώς είναι το Έτος Άντερσεν φέτος. Αισθάνομαι ιδιαίτερη υπερηφάνεια για το γεγονός ότι εκπροσώπησα την Ελλάδα μαζί με άλλους δύο, το συνθέτη κ. Χριστοδούλου και την κ. Νίκη Γουλανδρή, στο Έτος Άντερσεν. Τα παραμύθια είναι εξαιρετικά χρήσιμα και για ν’ αποδείξω την αλήθεια αυτού που λέω, θα καταθέσω στα Πρακτικά της Βουλής το περίφημο παραμύθι του Άντερσεν «Τα καινούργια ρούχα του αυτοκράτορα». Είμαι βέβαιος ότι θα έχουν πολλά να μάθουν οι συνάδελφοι από το πού οδηγεί η υποκρισία και το πολιτικό ψεύδος. Είμαι βέβαιος ότι όλοι θα βρείτε χρήσιμο αυτό το παραμύθι. 
      Επειδή βλέπω μειδιόντα τον Υπουργό, ξαναθέτω το μείζον θέμα. Για τους μικρούς θα δεχθείτε να είναι ελεύθερο το ωράριο, για να έχουν ένα όπλο εναντίον των μεγάλων; Ή θα αφήσετε να συνεχίζεται μία κατάσταση που οδηγεί σε συνεχή μείωση των εργασιών τους και σε σταδιακό αφανισμό τους;
      Για δε το ΠΑΣΟΚ θέτω το ίδιο ζήτημα, διότι και το ΠΑΣΟΚ μπορεί να λέει ότι θα αλλάξει το σύστημα μετά από δύο χρόνια όταν θα γίνει κυβέρνηση, αλλά στο μεταξύ θα ισχύσει το νέο ωράριο που θα πλήξει τους μικρούς. 
      Τέλος να μεταφέρετε στον κύριο Πρωθυπουργό ότι η Ελλάδα δεν θα γίνει Ιρλανδία εάν σε όσες ευκαιρίες έχει κάνει ακριβώς το αντίθετο από αυτό  που κάνει η Ιρλανδία. Η Ιρλανδία έχει ελεύθερο ωράριο, επτά ημέρες την εβδομάδα, είκοσι τέσσερις ώρες το εικοσιτετράωρο. Κάντε τα ίδια με την Ιρλανδία για να ελπίζουμε και εμείς να γίνουμε Ιρλανδία. 
      Σας ευχαριστώ. 
      (Στο σημείο αυτό ο Βουλευτής κ.  Στέφανος Μάνος καταθέτει για τα Πρακτικά το προαναφερθέν παραμύθι, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Θα δώσω τώρα το λόγο στον κύριο Υπουργό ο οποίος τον ζήτησε και μετά στην κ. Διαμαντοπούλου. 
      Κυρία Διαμαντοπούλου, μήπως θέλετε να προηγηθείτε; 
      ΑΝΝΑ ΔΙΑΜΑΝΤΟΠΟΥΛΟΥ:Όχι, κύριε Πρόεδρε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οι κυρίες πάντα προηγούνται. 
      ΑΝΝΑ ΔΙΑΜΑΝΤΟΠΟΥΛΟΥ: Αυτό είναι συνήθεια από παλιές εποχές. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Διαμαντοπούλου μπορεί να διαφωνούμε, αλλά ξέρετε ότι σας τιμώ. Αρθρώνετε ένα λόγο υπεύθυνο. Έχετε την  οπτική γωνία του πολιτικού και του ιδεολογικού χώρου στον οποίο κινείστε. Δεν διαφωνώ με ζητήματα τάξεως μέσα σε αυτήν την Αίθουσα. Ένας από τους λόγους που είπα ότι προηγούνται οι κυρίες είναι και από θέμα ευαισθησίας. Βέβαια η ισότητα των δύο φύλων έχει καταργήσει αυτές τις διακρίσεις, αλλά νομίζω ότι σε αυτήν την χώρα πρέπει να έχουν προτεραιότητα οι κυρίες. Επιμένω να πάρετε εσείς το λόγο. 
      ΠΡΟΕΔΡΕΥΩΝ (Γεώργιος Σούρλας): Γιατί επικρατεί η άποψη ότι ο άνδρας είναι πρώτος μεταξύ ίσων. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ έχω άλλη προσέγγιση. Ο άνδρας είναι το ισχυρό φύλο, αλλά η γυναίκα είναι το πανίσχυρο. 
      ΠΡΟΕΔΡΕΥΩΝ (Γεώργιος Σούρλας): Η κ. Διαμαντοπούλου έχει το λόγο. 
      ΑΝΝΑ ΔΙΑΜΑΝΤΟΠΟΥΛΟΥ: Επειδή ασχολούμαι επί χρόνια με το  θέμα της ισότητας των δύο φύλων, σας ευχαριστώ πολύ για την ευγένεια, αλλά πρέπει να σας πω ότι μέσα στη Βουλή δεν χρειαζόμαστε ειδική ευαισθησία για τις γυναίκες ούτε ειδική αντιμετώπιση. Γι’ αυτό παρακαλώ τον κύριο Υπουργό, επειδή αυτό διευκολύνει και τον κοινοβουλευτικό διάλογο, αφού θα απαντήσω μετά ως Κοινοβουλευτική Εκπρόσωπος να τοποθετηθεί για να απαντήσω συνολικά. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αφού τίθεται έτσι το θέμα θα λάβω το λόγο. 
      Κατ’ αρχάς πρέπει να πω ότι το μεγαλύτερο μέρος της τοποθέτησής του ο κ. Μάνος δεν το απηύθυνε στην Κυβέρνηση, αλλά το απηύθυνε προς την Αξιωματική Αντιπολίτευση και σ’ εκείνους που τον χαρακτήρισαν ως πολύ μεγάλο παραμυθά. Δεν το έχω διαβάσει αυτό το παραμύθι, αλλά αφού το κατέθεσε στα Πρακτικά θα το διαβάσω. Βλέπω  όμως ότι εδώ γίνονται εξαιρετικά περίεργα πράγματα. Ξέρω κύριε Μάνο, ότι είστε ανεξάρτητος Βουλευτής. Εκλεγήκατε με τη σημαία του ΠΑΣΟΚ και σεις όπως και ο κ. Ανδριανόπουλος είστε προνομιακοί συνομιλητές του Αρχηγού της Αξιωματικής Αντιπολίτευσης. 
      ΓΡΗΓΟΡΙΟΣ ΝΙΩΤΗΣ: Του μέλλοντος πρωθυπουργού. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Είναι προνομιακοί συνομιλητές του Αρχηγού της Αξιωματικής Αντιπολίτευσης. 
      Σημειώστε ότι αυτή η αναταραχή η οποία παρουσιάζει με τις απόψεις που καταθέσατε στο πολιτικό χώρο της Αξιωματικής Αντιπολίτευσης δεν αφορά την Κυβέρνηση. Εσείς λέτε τις ιδέες σας που τις λέγατε και όταν ήσασταν στο δικό μας κόμμα. Άλλοι συμφωνούσαν μαζί σας και άλλοι διαφωνούσαν. Εδώ όμως μπαίνει ένα πολύ μεγάλο θέμα διότι η ανησυχία η οποία προκαλείται στις γραμμές της Αξιωματικής Αντιπολίτευσης από τις αιρετικές απόψεις τις οποίες εκφράζετε ταράζουν τα νερά του τέλματος μέσα στο οποίο βρίσκεται η Αξιωματική Αντιπολίτευση και προκαλούν το γενικότερο ενδιαφέρον όχι μέσα στην Αίθουσα, αλλά και εκτός Αιθούσης. 
      ΄Οσον αφορά τις προτάσεις τις οποίες κάνατε, εμείς πήραμε μία απόφαση να διευρύνουμε το ωράριο με την πεποίθηση ότι αυτό εναρμονίζεται απολύτως με τα δεδομένα της χώρας μας. 
      Και αυτό το κάνουμε για να εξυπηρετηθούν καλύτερα οι πολίτες. Και οι άνεργοι να έχουν περισσότερες ευκαιρίες να βρουν δουλειά και οι εργαζόμενοι να βρουν περισσότερο εισόδημα και, βεβαίως, οι παραγωγοί να έχουν περισσότερη παραγωγή και αναμφίβολα οι έμποροι περισσότερες δουλειές. 
      Σε ό,τι αφορά τα ζητήματα τα οποία θέτετε για τους αυτοαπασχολούμενους, μας δίνετε μία άλλη ιδέα, την οποία εγώ θα προσεγγίσω από διαφορετική άποψη και θα είμαι έτοιμος αύριο το πρωί -πέρα από αυτά τα δεκατρία, δεκατέσσερα μέτρα στήριξης- να προσθέσω και άλλα μέτρα περαιτέρω στήριξης, γιατί η χώρα μας αυτήν την ώρα έχει τα πλεονεκτήματα που μπορούν να της επιτρέψουν να γίνει πύλη εισόδου επιχειρήσεων από Ανατολάς, να γίνει στρατηγείο επιχειρήσεων και για τη Νοτιοανατολική Ευρώπη και για τη Μεσόγειο. 
      Αυτά τα πλεονεκτήματα εμείς τα έχουμε βάλει μπροστά με το νέο αναπτυξιακό και φορολογικό νόμο, κάνοντας τη χώρα μας και στα θέματα των δικτύων και των αγωγών εξαιρετικά ελκυστική για πολλές επιχειρήσεις. Και ήδη τα πρώτα μηνύματα είναι εξαιρετικά θετικά μετά από πάρα πολλά χρόνια προς αυτήν την κατεύθυνση. 
      Όμως, πρέπει όλοι να αποφασίσουμε σ’ αυτήν τη χώρα ότι η στασιμότητα δεν βοηθάει σε τίποτα. Για όσα δεν έγιναν τα προηγούμενα είκοσι χρόνια, η χώρα καταχρεώθηκε και τώρα βλέπουμε την Αξιωματική Αντιπολίτευση να το ξεχνά αυτό. 
      Θέλει η Αξιωματική Αντιπολίτευση να παραμείνει στη στασιμότητα; Να παραμείνει όσο θέλει. 
      ΙΩΑΝΝΗΣ ΒΛΑΤΗΣ: Εσείς φέρατε τη στασιμότητα! 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τις διαρθρωτικές αλλαγές που έπρεπε να γίνουν και δεν έγιναν, εμείς θα τις κάνουμε και θα οδηγήσουμε τον τόπο μπροστά. Αυτή είναι η απόφασή μας και βρίσκει την ελληνική κοινωνία συμπαραστάτη και αρωγό σ’ αυτές τις αλλαγές. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, εμείς πότε θα μιλήσουμε; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ να συντομεύετε. 
      Κύριε Παπαγεωργίου, πιστεύω ότι έχει ενδιαφέρον να ακούσετε και κάποιες απόψεις του κυρίου Υπουργού. Θα βοηθήσει τη συζήτηση. 
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Τα ίδια ακούμε συνέχεια! 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Έξι λεπτά μιλάτε, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας): Όταν εσείς όμως ανεβαίνετε στο Βήμα και μιλάτε εννιά αντί για έξι λεπτά, δεν δέχεστε παρατήρηση από το Προεδρείο. 
      Σας παρακαλώ πάρα πολύ!
      Ωστόσο, κύριε Υπουργέ, σας παρακαλώ να συντομεύετε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θέλω να προσθέσω και δύο, τρεις σκέψεις ακόμα, αλλά δεν αντιλαμβάνομαι όταν οι ομιλητές είτε από την Κυβέρνηση είτε από την Πλειοψηφία φέρουν το λόγο, υπάρχει πολύ μεγάλη αναταραχή στις τάξεις της Αξιωματικής Αντιπολίτευσης. Όταν, όμως, εκείνοι μιλούν, αξιώνουν από την Αίθουσα να ακούγονται. Αυτό είναι μία ανισορροπία. Κάνω χρήση των δικαιωμάτων που μου δίνει ο Κανονισμός της Βουλής. Εδώ δεν θα γίνεται διάλογος διά των μονολόγων! 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μιλάτε έξι λεπτά, κύριε Υπουργέ! 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Διά των μονολόγων, κύριε Παπαγεωργίου! Σας παρακαλώ πολύ! 
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, χάνουμε χρόνο! Μη διακόπτετε. Θα είχε τελειώσει τόση ώρα ο κύριος Υπουργός! 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και κλείνω με την κατάθεση των εξής σκέψεων, κύριε Πρόεδρε. 
      Για τη νέα διακυβέρνηση, για το Υπουργείο Ανάπτυξης στο εμπόριο έχουν όλοι θέση, όλοι όσοι αντιλαμβάνονται το σύγχρονο κόσμο, το σύγχρονο καταναλωτή, το σύγχρονο τρόπο δουλειάς. 
      Δεν υπάρχει ιστορικό παράδειγμα κοινωνίας που έμεινε αγκυλωμένη σε παλιές πρακτικές και επιβίωσε. Δεν υπάρχει ιστορικό ή σύγχρονο παράδειγμα οικονομίας που έμεινε σε δομές και πρακτικές άσχετες με την εποχή και δεν κατέρρευσε. 
      Έρχομαι τώρα στην ουσία των θεμάτων. Ακούμε συνεχώς να θέτετε ερωτήματα. Σας έκανα δύο χθες το βράδυ, αλλά δεν πήρα μία απάντηση. Ωστόσο, θα τα θέσω ξανά με άλλον τρόπο και με αφορμή τα όσα είπε πριν από λίγο ο κ. Μάνος. 
      Τι προτείνει η πλευρά της Αξιωματικής Αντιπολίτευσης; Την πρόοδο ή τη στασιμότητα; Τι προτείνετε; Την αγκύλωση στο παρελθόν ή τη σύγχρονη αντίληψη; Τι προτείνετε; Λιγότερες αμοιβές και λιγότερες δουλειές; Τι προτείνετε; Τη φιλοσοφία σοβιετικού τύπου στον τρόπο λειτουργίας των εμπορικών καταστημάτων με ωράρια δημόσιας υπηρεσίας ή πρακτικές που ακολουθούν όλες οι χώρες και στην ευρωπαϊκή οικογένεια και γύρω μας, στη γειτονιά μας, προσαρμοσμένα στα ελληνικά δεδομένα και σε μια χώρα που υποδέχεται δεκαπέντε εκατομμύρια τουρίστες; 
      Τι θα πείτε στους νέους ανθρώπους; Δεν υπάρχουν ευκαιρίες για δουλειά, για να βγαίνετε να λέτε από τη μια όταν δεν πράττει κάτι η Κυβέρνηση ότι η Κυβέρνηση δεν λειτουργεί και όταν πράττει κάτι η Κυβέρνηση, πάρτε το πίσω; Ή, όταν θα γίνουμε εμείς κυβέρνηση, θα το ακυρώσουμε; Αυτά τα πράγματα δεν έχουν απολύτως καμία λογική και αλληλοσυγκρούονται. 
      Αλλά στους εμπόρους για τους οποίους τώρα κόπτεσθε τόσο πολύ και άκουγα και τον εκ Καρδίτσης συνάδελφό μου να αναφέρεται στην εκλογική μας περιφέρεια, δεν άκουγε τα βογκητά των εμπόρων με τα θέματα της συνάφειας και τη φορολογική επιδρομή των ογδόντα τεσσάρων φόρων που επιβάλατε τα τελευταία δώδεκα χρόνια που κυβερνούσατε; Θα τους πείτε περισσότερο εμπόριο σε λιγότερο χρόνο; Αυτή είναι η πρότασή σας; Τι θα πείτε στους εργαζόμενους; Ότι η επιχείρηση δεν είναι ανταγωνιστική και δεν σας νοιάζει αν θα κλείσει; Και τι θα πείτε στους Ευρωπαίους εταίρους, στους ευρωπαϊκούς λαούς; Κλείστε τα μαγαζιά νωρίς σε όλη την Ευρώπη για να δείτε καλύτερες μέρες και οι μικρομεσαίοι; Και γιατί δεν το λέγατε αυτό όταν καθιερώσατε με δική σας νομοθεσία να λειτουργούν τα πολυκαταστήματα και τα σούπερ μάρκετ εξήντα εννέα και εβδομήντα μία ώρες και τώρα έχετε αγκιστρωθεί στις σαράντα δύο με σαράντα οκτώ ώρες; Δεν είναι ούτε η Ευρώπη μόνη στη γη, αλλά ούτε και η Ελλάδα μόνη στον κόσμο. Και αυτό δεν το έχετε αντιληφθεί.
      ΧΡΗΣΤΟΣ ΠΡΩΤΟΠΑΠΑΣ: Πού το είδατε αυτό, κύριε Υπουργέ; Μη λέτε ψέματα στην Αίθουσα! Να μας πείτε πού βρήκατε τις σαράντα δύο ώρες. 
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα σας παρακαλώ! Έχετε Κοινοβουλευτικό Εκπρόσωπο και θα μιλήσει. Όταν θα έλθει και η σειρά σας θα μιλήσετε και σεις. Εγώ ήθελα να πω για τον Κανονισμό.
      ΧΡΗΣΤΟΣ ΠΡΩΤΟΠΑΠΑΣ: Το ψέμα έχει ένα όριο.
      ΠΡΟΕΔΡΕΥΩΝ (Γεώργιος Σούρλας): Μπορεί ο Υπουργός ή ο επικεφαλής της Κοινοβουλευτικής Ομάδος να παρεμβαίνει σε κάθε άρθρο με το δικαίωμα την πρώτη φορά για τέσσερα λεπτά και την επόμενη παρέμβασή του για τρία λεπτά. Όταν μιλάμε για ενότητες των άρθρων, διπλασιάζεται ο χρόνος. Επομένως ο κ. Σιούφας, επειδή για πρώτη φορά πήρε το λόγο, εδικαιούτο οκτώ λεπτά. 
      ΔΗΜΗΤΡΙΟΣ ΚΟΥΣΕΛΑΣ: Δεν είναι εκεί το πρόβλημα. 
      ΠΡΟΕΔΡΕΥΩΝ (Γεώργιος Σούρλας): Το λέω για να μη νομίζετε ότι υπάρχει καμία μεροληψία.
      Η κ. Διαμαντοπούλου έχει το λόγο για μια παρέμβαση.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, υπήρξαν τρεις παρεμβάσεις στις οποίες πολύ σύντομα θα απαντήσω -και του κ. Παπαθανασίου και του κυρίου Υπουργού και του κ. Μάνου. Θα ξεκινήσω από την Κυβέρνηση βεβαίως και την τοποθέτηση του Υπουργού, γιατί η συζήτηση σήμερα γίνεται επί των προτάσεων της Κυβέρνησης. Στην Κυβέρνηση απαντούμε, στην Κυβέρνηση προτείνουμε, με την Κυβέρνηση συμφωνούμε ή διαφωνούμε.
      Ο κ. Σιούφας έβαλε τα γνωστά διλήμματα στα οποία ζητάει απαντήσεις και θα ξεκινήσω από εκεί. Τι προτείνει η Αντιπολίτευση; Έβαλε ρητορικά ερωτήματα γενικής και αόριστης φύσης. Θα του απαντήσω λοιπόν με τον ίδιο τρόπο.
      Η Αντιπολίτευση ανάμεσα στη λειτουργία ενός αδέξιου και αυταρχικού κράτους και μιας κοινωνικής συμφωνίας επιλέγει την κοινωνική συμφωνία η οποία είναι κάτι που εξελίσσεται συνεχώς, δεν είναι στάσιμο και προσαρμόζεται στις ανάγκες της εποχής και της οικονομίας. Η Αντιπολίτευση ανάμεσα στην επιλογή του να κάνει ο κάθε ένας ό,τι θέλει, επειδή είναι έμπορος ή επαγγελματίας, επιλέγει τη λογική της τοπικής συμφωνίας και της τοπικής απόφασης, η οποία έχει τη δυνατότητα να ισορροπήσει ανάμεσα στις ανάγκες του καταναλωτή, του εργαζόμενου και του εμπόρου. Δηλαδή από μια κοινωνία με κέντρο το άτομο θέλουμε μια κοινωνία με κέντρο την κοινωνία και το συνολικό της όφελος.
      Συνολικά η Αντιπολίτευση προτείνει απέναντι στο πίσω και δεξιά, το μπροστά και αριστερά με τη λογική που σήμερα έχει η Αριστερά, με την ανάγκη που έχει η Αριστερά σήμερα να εκφράζει την πρόοδο.
      Κύριε Υπουργέ, προσπαθήσατε και εντέχνως βεβαίως να παρουσιάσετε την αναταραχή που προκαλεί ο κ. Μάνος στην Αντιπολίτευση.
      Πρέπει να σας πω ότι ανήκω σε αυτούς που πιστεύουν ότι η φωνή του κ. Μάνου είναι πολύ χρήσιμη στην ελληνική κοινωνία. Βάζει νέες ιδέες με συγκρουσιακό τρόπο και λέει πολλά πράγματα με το όνομά τους. Είναι μία φωνή που χρειάζεται στο ελληνικό Κοινοβούλιο. Βεβαίως ο κ. Μάνος εκφράζει τις συγκεκριμένες απόψεις του και ουδέποτε προσποιήθηκε ότι είναι ΠΑΣΟΚ και ουδέποτε το ΠΑΣΟΚ προσποιήθηκε ότι τον ενσωμάτωσε. Εμείς απαντήσαμε –και το έκανα χθες- πολιτικά στο γιατί διαφωνούμε με τη λογική του κ. Μάνου στη συγκεκριμένη περίπτωση και στη συγκεκριμένη τροπολογία. Διαφωνούμε, γιατί έχουμε ένα διαφορετικό πρότυπο κοινωνίας. 
      Ο κ. Μάνος κάνει μια πολύ ωραία πρόταση μέσα στη λογική ότι όλα λειτουργούν γύρω από την αγορά και ότι ο μόνος λόγος που υπάρχει ο μικρομεσαίος είναι να δουλεύει το μαγαζί του και να έχει κέρδος. Έχουμε πολιτικά μια τελείως διαφορετική φιλοσοφία, που είναι ότι ο μικρομεσαίος είναι και άνθρωπος, πρέπει να έχει και ζωή. Η λογική του δεν είναι ότι πρέπει να είναι ανοικτός εικοσιτέσσερις ώρες το εικοσιτετράωρο, για να βγάζει περισσότερα χρήματα και να δουλεύει στην Κοζάνη ή στο Κιλκίς μετά τις επτά το βράδυ μέχρι τις δύο τη νύκτα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό μην το λέτε σε μένα. Πείτε το στον κ. Μάνο. Τον είπατε «παραμυθά», κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Σας λέω, λοιπόν, ότι δεν προκάλεσε καμία αναταραχή. Είναι πολύ ωραίο να υπάρχει στη Βουλή πολιτική αντιπαράθεση, με πολιτικά επιχειρήματα. Εγώ αυτό έκανα χθες σε μία φωνή που εκτιμώ και σέβομαι, με την οποία όμως διαφωνώ. 
      Τώρα θα σας πω το εξής: Δεν έχω μαζί μου παραμύθι να καταθέσω στα Πρακτικά, αλλά απέναντι στο παραμύθι για τα ρούχα του βασιλιά υπάρχει ένα παραμύθι ενός Έλληνα παραμυθά, του Αισώπου, που είναι «ο κόρακας και η αλεπού». 
      Πολλές φορές οι προτάσεις που παρουσιάζουν κίνητρα δεν είναι κίνητρα. Δημιουργούν ακριβώς την αντίθετη κατάσταση. Σε μια οικονομία με επτακόσιες χιλιάδες αυτοαπασχολούμενες επιχειρήσεις το να είναι συνέχεια ανοικτές είναι σαν την ιστορία με το τυρί. Θα παρακαλούσα, λοιπόν, να διαβάσουμε και αυτό το παραμύθι, για να δούμε ότι πολλές φορές πράγματα που μπορεί να φαίνεται ότι οδηγούν σε λύσεις μπορεί να έχουν ακριβώς το αντίθετο αποτέλεσμα.
      Τέλος, θα ήθελα να απαντήσω στον κ. Παπαθανασίου. Κύριε Υπουργέ, είπα πριν -και επιμένω- ότι η ευρωπαϊκή εμπειρία δείχνει πως μόνο η σοσιαλδημοκρατία έχει κάνει μεταρρυθμίσεις αποτελεσματικές και επαναστατικές στην Ευρώπη. Γιατί; Γιατί μόνο τα σοσιαλιστικά κόμματα, εκ της φύσεώς τους και της ιστορίας τους, μπορούν να επιτυγχάνουν κοινωνικές συμφωνίες και συναινέσεις. Αυτό που προσπάθησε ο κύριος Υφυπουργός προηγουμένως ήταν να διαστρεβλώσει απολύτως τις θέσεις των κοινωνικών εταίρων, για να παρουσιάσει μία υγιή -κατά την άποψή του- πολιτική βάση, γιατί προχωρείτε σε αυτήν την ιστορία. 
      Τον ακούσαμε καμιά δεκαριά φορές στα παράθυρα να επαναλαμβάνει τις θέσεις της Συνομοσπονδίας των ιδιωτικών υπαλλήλων. Τον ακούσαμε στην επιτροπή, τον ακούσαμε και εδώ να επαναλαμβάνει συνεχώς πράγματα τα οποία δεν στέκονται και πράγματα για τα οποία και οι ίδιοι οι εργαζόμενοι έχουν φέρει γραπτώς τις θέσεις τους. Δηλαδή –γιατί σήμερα είπαμε πολλές παροιμίες και παραμύθια- «έβηξε, ξανάβηξε και είπε καλημέρα». Τίποτα το καινούργιο! 
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, για ένα λεπτό θα ήθελα το λόγο πάνω στον Κανονισμό.
      ΠΡΟΕΔΡΕΥΩΝ (Γεώργιος Σούρλας): Κοιτάξτε, κύριε Φλωρίδη. Ζητάτε το λόγο για τον Κανονισμό, όταν ξέρετε ότι η διαδικασία που προβλέπεται είναι να υποβάλλεται μία αίτηση με δύο υπογραφές.
      ΓΕΩΡΓΙΟΣ ΦΛΩΡΙΔΗΣ: Θέλω να σας πω κάτι. Δεν έχω κάνει ποτέ επί εννέα χρόνια χρήση αυτού του δικαιώματος. Σας παρακαλώ, όμως, κύριε Πρόεδρε, θέλω να πάρω το λόγο, για  να πω το εξής: 
      Τα θέματα τα οποία συζητούμε το τελευταίο διάστημα στη Βουλή είναι έντονου κοινωνικού ενδιαφέροντος. Ο τρόπος που οργανώνεται η κοινοβουλευτική συζήτηση, επειδή υπάρχει μεγάλο ενδιαφέρον από τους συναδέλφους Βουλευτές, οδηγεί τελικώς –διαρκώς γίνεται αυτό- στον περιορισμό του χρόνου που έχουν οι Βουλευτές στη διάθεσή τους να μιλήσουν, ενώ δεν γίνεται αντίστοιχα ισόποση μείωση του χρόνου που έχει η Κυβέρνηση στη διάθεσή της να μιλήσει. 
      Εγώ δεν θέλω να περικοπεί ο χρόνος της Κυβερνήσεως. Στην κοινοβουλευτική συζήτηση είναι σημαντικό η Κυβέρνηση να έχει όλη την άνεση να πει τα επιχειρήματά της. Όμως, εξίσου θα ήθελα να μην υπάρχει περικοπή του χρόνου των συναδέλφων Βουλευτών. Επειδή ο κατάλογος είναι μακρύς και ίσως επειδή η Βουλή θα διέθετε μία ώρα συνεδρίασης παραπάνω, έχουμε συνεχώς μείωση του χρόνου που δικαιούμαστε. Θα πείραζε δηλαδή στη λειτουργία του Κοινοβουλίου να παρέμεναν τα οκτώ λεπτά που δικαιούται ο κάθε Βουλευτής, ώστε να μπορέσει στοιχειωδώς να έχει μια ολοκληρωμένη σκέψη; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Φλωρίδη. Οι αποφάσεις για τη μείωση του χρόνου πάρθηκαν ομοφώνως απ’ ό,τι ξέρω από τον προκάτοχό μου στο Προεδρείο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μας ανακοινώθηκαν. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μα, τι ομοφώνως; Το ανακοινώσατε. Όπως η Κυβέρνηση που τα αποφασίζει και τα ανακοινώνει.
      (Θόρυβος στην Αίθουσα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Μα, μιλάτε τώρα όλοι μαζί! Αν θέλετε να πείτε κάτι, να πάρετε το λόγο και να απαντήσετε. Πάρθηκαν αποφάσεις. Εγώ, όσο προεδρεύω εδώ, δεν είδα ότι υπάρχουν συχνές παρεμβάσεις των Υπουργών. Υπάρχει όμως ένας Κανονισμός που δίνει τη δυνατότητα, κύριε Φλωρίδη –διατελέσατε Υπουργός – στους Υπουργούς και στους Προέδρους των κομμάτων να παρεμβαίνουν όποτε ζητήσουν το λόγο.
      Για πρώτη φορά στα άρθρα μιλάμε για τέσσερα λεπτά και για τις επόμενες φορές τρία λεπτά. Και όταν μιλάμε για ενότητες, διπλασιάζεται ο χρόνος. Καλά κάνατε την παρέμβαση αυτή. Είναι μια παράκληση. Την ακούει το Προεδρείο, την ακούει η Κυβέρνηση, την ακούνε οι Βουλευτές.
      Σας ευχαριστούμε πάρα πολύ.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, το αποτέλεσμα ποιο είναι;
      ΠΡΟΕΔΡΕΥΩΝ (Γεώργιος Σούρλας): Το αποτέλεσμα πρέπει να επιδιώξουμε όλοι να είναι το επιθυμητό. Βλέπω ότι έχετε σειρά να μιλήσετε. Έχετε δίκιο που περιμένετε. Ήδη βλέπω εδώ και τον κ. Σιδηρόπουλο που περιμένει αρκετή ώρα να μιλήσει.
      Κύριε Υπουργέ, σας δίνω το λόγο για ένα λεπτό, σας παρακαλώ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για ένα λεπτό, κύριε Πρόεδρε.
      Βεβαίως στο παραμύθι με το βασιλιά και στο συμβολισμό, όπως το είπε, αν το κατάλαβα καλά, ο κ. Μάνος –και είναι γνωστό τι ακριβώς λέει αυτό το παραμύθι…
      ΣΤΕΦΑΝΟΣ ΜΑΝΟΣ: Να το διαβάσετε πάλι.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν υπήρξε απάντηση από την αιχμηρή τοποθέτηση από την πλευρά της κ. Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Σε σας το είπε, κύριε Υπουργέ, δεν το απηύθυνε σε μας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επικαλέσθηκε το μύθο του Αισώπου, χωρίς να δώσει στους συναδέλφους να μας πουν τι εννοεί, γιατί και αυτό ήταν εξαιρετικά αιχμηρό. Αλλά τουλάχιστον να ξέρουμε να συνεννοούμαστε όχι «μηνυματικά», αλλά με το πραγματικό πολιτικό νόημα που βγάζουν από τη μια μεριά τα παραμύθια και από την άλλη οι μύθοι του Αισώπου.
      Και έρχομαι τώρα στη σοσιαλδημοκρατία, στο σοσιαλισμό και τους φιλελεύθερους. Αν μεν ήσασταν σοσιαλδημοκρατικό κόμμα και ακολουθούσατε τις πολιτικές της ευρωπαϊκής σοσιαλδημοκρατίας τα χρόνια που κυβερνούσατε, η Ελλάδα θα βρισκόταν πενήντα χρόνια μπροστά. Αλλά επειδή είναι ένας ιδιόμορφος σοσιαλισμός αυτός, τον οποίο εφαρμόσατε στην πλάτη του ελληνικού λαού με τα χρέη και τα ελλείμματα, οδηγήσατε τη χώρα στο να είναι τελευταία σε όλους τους δείκτες. Αυτή είναι η πραγματικότητα και αυτή είναι η επιτυχία σας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτή είναι δική σας δουλειά; Σας παρακαλώ επιτέλους!
      ΠΡΟΕΔΡΕΥΩΝ (Γεώργιος Σούρλας): Ο κ. Σιδηρόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν κατάλαβα, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, υπάρχει συνάδελφός σας στο Βήμα, που αν εκτιμά ότι χρήζει απάντησης, θα το κάνει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, είναι απαράδεκτο! Να κάνει υποδείξεις…
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, θα απαντήσει ο κ. Σιδηρόπουλος, ο οποίος είναι της παράταξής σας.
      Ορίστε, κύριε Σιδηρόπουλε, έχετε το λόγο.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Ευχαριστώ, κύριε Πρόεδρε. Μετά από αρκετή ώρα καταφέραμε να πάρουμε το λόγο.
      Κυρίες και κύριοι συνάδελφοι, ακούσαμε τον κύριο Υπουργό, με τα ωραία ευφυολογήματα, με τα ωραία παραμύθια μέσα σε αυτήν την Αίθουσα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Παραμύθια, ναι, παραμύθια.
      ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Φαίνεται, βέβαια, ότι αυτό είναι γενικότερη και συνολικότερη πρακτική της Κυβέρνησης της Νέας Δημοκρατίας, η οποία νομίζει ότι έτσι θα συνεχίζει να εξαπατά τον ελληνικό λαό για αρκετό χρονικό διάστημα.
      Όμως είναι η ώρα της αλήθειας. Και πιστεύω ότι αυτό το καλοκαίρι αποκαλύπτει με τον πιο μεγαλοπρεπή, με τον πιο σαφή και ξεκάθαρο τρόπο ότι η Κυβέρνηση της Νέας Δημοκρατίας με αυτές τις πρωτοβουλίες που παίρνει καλοκαιριάτικα για θέματα αιχμής γύρω από τα κοινωνικά ζητήματα, γύρω από τα εργασιακά ζητήματα, το μόνο που καταφέρνει να κάνει είναι να εφαρμόζει πολιτικές βαθιά αντιλαϊκές και να δείχνει τη σταθερά ταξική πολιτική της.
      Άκουσα τον κύριο Υπουργό με μεγάλη προσοχή στην επιτροπή, όπου συζητήθηκε το συγκεκριμένο νομοσχέδιο. Ρωτήθηκε, λοιπόν, ο κύριος Υπουργός εάν έγινε διάλογος. Και η απάντησή του ήταν ότι πραγματικά έγινε ένας εξαντλητικός διάλογος πέντε μηνών. Όταν όμως ήρθαν στην επιτροπή οι φορείς, ακούσαμε ακριβώς το αντίθετο, ότι διάλογος δεν έγινε, συζήτηση δεν έγινε.
      Και, εν πάση περιπτώσει, τίθεται ένα ερώτημα, κύριε Υπουργέ. Χωρίς να γίνει διάλογος –ή εγώ δέχομαι, αν θέλετε, για την οικονομία της συζήτησης τη δική σας θέση, ότι πραγματικά έγινε ένας υποτυπώδης διάλογος- παίρνετε κάποιες συγκεκριμένες αποφάσεις, συγκεκριμένες αποφάσεις, που έχουν να κάνουν με τη διεύρυνση του ωραρίου.
      Τίθεται, λοιπόν, ένα ερώτημα τόσες μέρες, τόσο κατά τη διάρκεια της συζήτησης στην επιτροπή όσο και στο Τμήμα: τελικά ποιος ζήτησε αυτήν την απελευθέρωση, αυτήν τη διεύρυνση, όπως τη λέτε, του ωραρίου; Ποιος από τους φορείς το ζήτησε;
      Δεν το ζήτησαν οι εργαζόμενοι, δεν το ζήτησε η ΓΣΕΕ, δεν το ζήτησαν οι μικροέμποροι, οι μικροεπαγγελματίες, δεν το ζήτησε η Νομαρχιακή Αυτοδιοίκηση, δεν το ζήτησε η ΟΚΕ. Το ερώτημα που τίθεται είναι ποιος τελικά έχει ζητήσει αυτή τη διεύρυνση του ωραρίου.
      Θα απαντήσω αναγκαστικά εγώ, κύριε Υπουργέ, γιατί εσείς τόσες ημέρες εδώ δεν μπήκατε στη διαδικασία να δώσετε μία σαφή, ξεκάθαρη απάντηση. Προφανώς σας το ζητούν κάποια συγκεκριμένα μεγάλα οικονομικά συμφέροντα, τα πολυκαταστήματα, αυτά που τελικά θα μπορέσουν να κερδίσουν μέσα από αυτήν τη βίαιη ανατροπή, μια και δεν έχει γίνει μία εποικοδομητική συζήτηση, ένας διάλογος. Ενώ επαίρεστε όλον αυτόν τον καιρό ότι είστε η Κυβέρνηση της συναίνεσης και του διαλόγου, την ίδια ώρα αποφασίζετε γι’ αυτούς, χωρίς αυτούς. Και βέβαια φέρνετε ένα επιχείρημα: «κάτι πρέπει να κάνουμε. Μας ψήφισε ο ελληνικός λαός και εμείς πρέπει να προβούμε σε αλλαγές». Βεβαίως να προβείτε σε αλλαγές, αλλά σε αλλαγές τέτοιες που να συνάδουν με τις επιλογές και της κοινωνίας, με τις επιλογές του ελληνικού λαού. Όμως εσείς έχετε βαφτίσει όλον τον ελληνικό λαό συντεχνία: συντεχνία οι αγρότες, συντεχνία οι εργάτες, συντεχνίες οι επαγγελματίες. Τελικά έχετε βαφτίσει όλον τον ελληνικό λαό συντεχνία. Αναρωτιέμαι: Δεν είναι συντεχνία αυτή την οποία καλείστε να υπηρετήσετε; Γιατί δεν μπορεί όλοι αυτοί, που τελικά είναι λαός, να είναι αντίθετοι και εσείς να νομοθετείτε σε αντίθετη κατεύθυνση. 
      Και είχατε μία επιχειρηματολογία, όταν σας άκουσα στην επιτροπή της Βουλής, που ήταν μία διαρκής απάντηση απέναντι στην επιχειρηματολογία του ΠΑΣΟΚ. Δεν ακούσαμε τα δικά σας επιχειρήματα, δεν ακούσαμε το δικό σας σχέδιο, δεν ακούσαμε τη δική σας πρόταση και μελέτη. Τι προσδοκάτε τέλος πάντων και ποια είναι αυτά τα στοιχεία που πραγματικά σας κάνουν να προβείτε σε αυτό το νομοθέτημα;
       Όλα δείχνουν ότι δεν είναι ένα ξεκομμένο νομοθέτημα, είναι σε συνδυασμό με τη μείωση της φορολογίας στους βιομήχανους, στους τραπεζίτες, στο μεγάλο κεφάλαιο, είναι σε συνδυασμό με τις αλλαγές στις εργασιακές σχέσεις, η διεύρυνση του ωραρίου. Όλα αυτά, φαίνεται, είναι μία οργανωμένη στοχευμένη συνεπής πολιτική πρακτική από την πλευρά της Νέας Δημοκρατίας, η οποία έχει βασικό στόχο να αναδιανέμει τον πλούτο σε βάρος των πολλών και υπέρ των ολίγων, γιατί ακούμε κάτι εντυπωσιακό: θέλετε να κάνετε, λέει, αύξηση του τζίρου στα καταστήματα. 
      Δηλαδή, για να καταλάβω, αγωνιάτε τόσο πολύ για τον αγρότη, που του δώσατε 8,5 ευρώ αύξηση στη σύνταξή του, όταν πριν λίγο καιρό μας λέγατε ότι τα 50 ευρώ που έδωσε το ΠΑΣΟΚ είναι ψίχουλα; Αγωνιάτε για τον αγρότη που έχει μείωση του εισοδήματός του δύο χρόνια τώρα με Κυβέρνηση Νέας Δημοκρατίας πάνω από 40%; Αγωνιάτε για το μονόμισθο των 800 και 900 ευρώ το μήνα ή αγωνιάτε για αυτούς τους εργαζόμενους των 300 και 400 ευρώ, το πώς τελικά όλες αυτές οι κοινωνικές ομάδες θα αξιοποιήσουν όλον αυτόν τον πλούτο που τους έχετε παραχωρήσει; Λέτε ότι όλοι αυτοί αγωνιούν πότε θα ανοίξουν τα μαγαζιά περισσότερες ώρες, για να ξοδέψουν αυτά τα πολλά χρήματα που διαθέτουν; 
      Προφανώς, κύριε Υπουργέ, δεν συμβαίνει κάτι τέτοιο. Η αγωνία, λοιπόν, αυτού του κόσμου –και αυτή είναι η ευθύνη της δικής σας Κυβέρνησης- είναι να αυξήσετε τους οικονομικούς πόρους γι’ αυτές τις κοινωνικές ομάδες. Όχι μόνο αυτό δεν κάνετε, μειώνετε δραματικά τα εισοδήματα και αγροτών και εργαζομένων. 
      Και τώρα, με την ευκαιρία, σας λέω ότι ήδη τα ροδάκινα της Ημαθίας και της Πέλλας και της Πιερίας αντιμετωπίζουν το πρόβλημα να πωληθούν 40% κάτω σε σχέση με τις περσινές και τις προπέρσινες τιμές. Τι θα καταφέρετε με όλη αυτήν την τακτική σας; Να γιγαντώσετε ακόμη περισσότερο τα υπερκαταστήματα. Ενδεχόμενα κάποιοι ελάχιστοι να βρουν δουλειά με 300 και 400 ευρώ, γιατί ίσως το μοντέλο του εργαζόμενου που θέλετε να εμφανίσετε στην ελληνική κοινωνία είναι αυτό το συγκεκριμένο, ενός εργαζόμενου που θα δουλεύει πολύ και θα αμείβεται ελάχιστα. Η όλη σας πρακτική και η όλη σας τακτική εκεί οδηγεί. 
      Και είπατε ότι θα έχετε και ένα ενιαίο εθνικό ωράριο. Την ίδια ώρα, λοιπόν, λέτε στη Νομαρχιακή Αυτοδιοίκηση ότι «έχεις τη δυνατότητα να το διευρύνεις περαιτέρω», αλλά δεν της  δίνετε τη δυνατότητα και το δικαίωμα να το περιορίσει, γιατί πολύ απλά έχει και τη γνώση και την ικανότητα και τη δυνατότητα να αξιολογήσει τις τοπικές ανάγκες. 
      Κλείνω, λέγοντας το εξής: Όλα αυτά τα νομοθετήματα στοχεύουν σε βάρος των εργαζομένων, σε βάρος των αυτοαπασχολούμενων. Κι επειδή πραγματικά σπέρνετε θύελλες, από ό,τι φαίνεται, είναι βέβαιο ότι πολύ γρήγορα θα θερίσετε την κοινωνική και πολιτική κατακραυγή και καταδίκη. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σιδηρόπουλο. 
      Το λόγο έχει ο συνάδελφος κ. Μανώλης Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, φαίνεται ότι τα φροντιστήρια από την πλευρά των Υπουργών –όπως ειπώθηκε εδώ- προς τους Βουλευτές της Νέας Δημοκρατίας του πρώτου Τμήματος δεν απέδωσαν. Και δεν απέδωσαν προς δύο κατευθύνσεις. Αφ’ ενός γιατί οι ομιλητές της Νέας Δημοκρατίας σε αυτήν εδώ τη διαδικασία είναι περίπου το ένα τρίτο του συνόλου και από την άλλη πλευρά γιατί ακούστηκαν αντικρουόμενα επιχειρήματα. 
      Φαίνεται ότι αυτά που ειπώθηκαν εκεί κάλυπταν όλο το πλέγμα. Εν πάση περιπτώσει, εδώ κάποιοι μετέφεραν απόψεις που αντικρούονται μεταξύ τους. Λέγεται για παράδειγμα ότι το νομοσχέδιο είναι μεταρρυθμιστικό. Γι’ αυτό θα πω στη συνέχεια λεπτομέρειες, για να αποδείξω δηλαδή ότι δεν είναι. 
      Κάποιοι συνάδελφοι της Νέας Δημοκρατίας είπαν εδώ ότι σε όλα το ΠΑΣΟΚ. λέει όχι. Αποδείχθηκε όμως, κύριε Υπουργέ, το αντίθετο στην πράξη. Διότι από τα δεκαπέντε άρθρα που συζητάμε μέχρι αυτήν τη στιγμή, εμείς είπαμε όχι μόνο στα έξι και στα υπόλοιπα εννέα είπαμε ναι. Άρα, λοιπόν, αποδεικνύεται ότι κάποιοι εδώ χρησιμοποιούν έωλα επιχειρήματα για να αποδείξουν κάτι που δεν συμβαίνει στην πράξη. 
      Λέτε ότι έχετε συνοχή στη Νέα Δημοκρατία και αυτό δεν σας επηρεάζει. Τι συμβαίνει όμως; Ξεχάσατε τις απόψεις του κ. Έβερτ πριν από ημέρες και την καταψήφιση των σχετικών νομοσχεδίων; Δεν βλέπετε στις εφημερίδες τις δηλώσεις και τις απόψεις που εκφράζονται από τα στελέχη της ΔΑΚΕ, του κ. Πουπάκη και των άλλων; Πώς λέτε ότι έχετε συνοχή; Αυτή είναι η συνοχή την οποία διατυμπανίζετε; 
      Και βέβαια για να κρατήσετε αυτήν τη συνοχή, όπως θέλετε να την έχετε, απειλείτε με εκλογές τα δικά σας τα στελέχη. Εκείνο όμως που έχει σημασία, αν θέλετε και εδώ, είναι ότι άλλοι από εσάς θέλουν τις εκλογές και άλλοι δεν τις θέλουν. Τολμήστε! Γιατί εμείς είμαστε σίγουροι ότι αν και χάσαμε τις περασμένες εκλογές, γιατί κάποιοι ήθελαν να τιμωρήσουν το ΠΑΣΟΚ πιστεύοντας ότι αυτά που έκανε δεν ήταν τα σωστά –και ενδεχομένως σε κάποια σημεία να είχαν και δίκιο- πολύ γρήγορα κατάλαβαν το λάθος τους και βέβαια ήρθε η ώρα να δείξουν τι ακριβώς πιστεύουν και τι αντιλαμβάνονται σε σχέση με την παράταξή σας. 
      Αναφέρεστε στο τι παραλάβατε. Είναι ένα άλλο επιχείρημα που συνήθως χρησιμοποιείτε. Κύριε Υπουργέ, παραλάβατε μια ομαλή πορεία της χώρας προς τα μπροστά και εσείς προχωρείτε με συνεχή οπισθοδρόμηση την κοινωνία προς τα πίσω. Αυτό πρέπει να γίνεται κάθε μέρα αντιληπτό από τον ελληνικό λαό. 
      Ταυτόχρονα χρησιμοποιείτε και οφθαλμοφανή ψεύδη για το τι συμβαίνει στην Ευρώπη. Ακούμε εδώ πράγματα για το ωράριο τα οποία είναι πρωτοφανή. Διότι τα στοιχεία που έχουμε εμείς στη διάθεσή μας είναι αντικρουόμενα. Λέτε για παράδειγμα για την Πορτογαλία ότι έχει συνεχές ωράριο, που μπορεί να έχει πλαίσιο –θα πω στη συνέχεια γι’ αυτό- αλλά όμως στην πράξη βλέπω, από τα στοιχεία που έχουν συλλεγεί, ότι από τη Δευτέρα μέχρι την Παρασκευή το ωράριο είναι από τις εννιά ως τη μία. Έχει μεσημεριανή διακοπή, διότι είναι νότια χώρα -και στην πατρίδα μας αυτό δεν λαμβάνεται υπ’όψιν, δηλαδή οι καιρικές συνθήκες. Μετά, το ωράριο είναι από τις τρεις ως τις επτά και το Σάββατο από τις εννιά ως τις τρεις. 
      Αυτό είναι το πραγματικό ωράριο που ισχύει μέσα στο υφιστάμενο πλαίσιο της Πορτογαλίας, την οποία επικαλείστε. Το ίδιο συμβαίνει βέβαια και με τη Σουηδία και με άλλες χώρες για τις οποίες έχει γίνει αναφορά εδώ, στην Αίθουσα της Βουλής. 
      Μας λέτε επίσης ότι γκρινιάζουμε γιατί υπάρχει, λέει, μια ώρα παράταση και από τις οκτώ πάμε στις εννιά. Δεν είναι όμως έτσι, γιατί στην ουσία εσείς δεν έχετε πλαίσιο. Αυτό είναι κάτι που θα το αναλύσω στη συνέχεια. Προσπαθείτε να χρεώσετε το ΠΑΣΟΚ με όσα ακούγονται από τους συνεργαζόμενους με το ΠΑΣΟΚ, που έχουν τη δυνατότητα και την άνεση να εκφράσουν τις δικές τους απόψεις. Αυτό όμως δεν σημαίνει ότι το ΠΑΣΟΚ δεν έχει δικές του απόψεις. Επειδή ακριβώς το ΠΑΣΟΚ έχει δικές του απόψεις, γι’ αυτό δηλώνει εδώ περίτρανα και με κάθε έμφαση ότι θα καταψηφίσει, θα καταργήσει αυτές τις συγκεκριμένες διατάξεις. Και αυτό το αγνοείτε. 
      Λείπει βέβαια ο κύριος Υπουργός και θα ήθελα να είναι εδώ στη συγκεκριμένη στιγμή να του πω ότι, χρησιμοποιώντας τις φράσεις του Ελευθερίου Βενιζέλου, τις οποίες χρησιμοποίησε για την παράταξή σας, τη Δεξιά δηλαδή, δεν κάνει τίποτα. Στην ουσία επιβεβαιώνει αυτό που ισχύει και σήμερα. Γιατί τους χαρακτηρισμούς το ΠΑΣΟΚ τους επιστρέφει -και το ξέρετε πάρα πολύ καλά- γιατί έτσι πρέπει να κάνει και έτσι είναι στην πραγματικότητα. 
      Μίλησε επίσης ο κύριος Υπουργός πριν από λίγο για στασιμότητα. Στασιμότητα πού, όταν όλα τα στοιχεία δείχνουν –είτε του ευρωπαϊκού είτε του παγκόσμιου παρατηρητηρίου- ότι υπάρχει μείωση της επιχειρηματικότητας από το 6,8% στο 5,8% το 2004, ότι υπάρχει υποχώρηση του δείκτη οικονομικού κλίματος και ο δείκτης επιχειρηματικών προσδοκιών στη βιομηχανία είναι στις ενενήντα δύο μονάδες, που είναι ο χαμηλότερος τα τελευταία χρόνια;
      Αυτό δείχνει την κατάσταση την οποία εσείς έχετε δημιουργήσει. Και είχαμε φέρει εμείς  στασιμότητα, με τους υψηλούς δείκτες ανάπτυξης; Κάθε άλλο.
      Όσον αφορά δε τη χρεοκοπία, για την οποία θέλετε να μιλάτε, τώρα αποδεικνύεται στην πράξη ποιοι χρεοκοπούν τη χώρα. Διότι έρχεστε, κύριε Υπουργέ, ως Κυβέρνηση και χρεώνετε τη χώρα, γιατί έχετε αδυναμία να εισπράξετε τα έσοδα του κράτους, με αποτέλεσμα να έχουμε συσσώρευση χρεών αντί να έχουμε αυτό που θα έπρεπε να έχουμε, δηλαδή την κανονική είσπραξη των εσόδων και την κάλυψη του προϋπολογισμού, όπως προβλέπεται.
      Για το σχέδιο νόμου εκείνο που πρέπει να πούμε είναι το εξής.  Το λέτε μεταρρυθμιστικό. Και τι εννοείτε με το «μεταρρυθμιστικό»; Ότι δήθεν βάλατε ένα πλαίσιο. Τι είναι το πλαίσιο; Πλαίσιο είναι να έχεις τη δυνατότητα να το αλλάξεις, να το πας πάνω, να το πας κάτω. Έχει εύρος το πλαίσιο, έχει αρχή, τέλος. Εσείς βάλατε μόνο ένα σημείο, ένα στοιχείο, ότι θα φθάσει μέχρι τις εννέα η ώρα το βράδυ το ωράριο. Από εκεί και πέρα, σε κανέναν δεν δίνεται η δυνατότητα, ούτε στις νομαρχιακές αυτοδιοικήσεις ούτε σε κανέναν, να αλλάξουν αυτό που εσείς θεωρείτε πλαίσιο. Δηλαδή στην ουσία είναι «αποφασίζομεν και διατάσσομεν» και από εκεί και πέρα τίποτε άλλο. Αυτό είναι το πλαίσιο, το οποίο υπερηφανεύεστε ότι φέρατε εδώ;
      Και βέβαια πρέπει να πούμε και κάτι άλλο, ότι στην πράξη, αντί να μπορείς να έχεις τη δυνατότητα να αυξήσεις ή να μειώσεις, θα έπρεπε να έχεις άλλες δυνατότητες. Ανάλογα με τις τοπικές συνθήκες, ανάλογα με το ποιες είναι οι πραγματικές ανάγκες σε κάθε συγκεκριμένη περιοχή, αν είναι τουριστική περιοχή ή οτιδήποτε άλλο, να έχει τη δυνατότητα η τοπική κοινωνία να προσδιορίζει μέσα σε ένα γενικότερο πλαίσιο ποιο είναι το ωράριο που την εξυπηρετεί. Και δεν εξυπηρετεί μόνο τους πολίτες, αλλά εξυπηρετεί, ενδεχόμενα, και τα συμφέροντα μιας ουσιαστικής ανάπτυξης της ευρύτερης περιοχής και της χώρας. Αυτό το αγνοείτε, κύριοι Υπουργοί, και γι’ αυτό ακριβώς φέρνετε εδώ ένα σχέδιο νόμου, το οποίο είναι οπισθοδρομικό και δεν δημιουργεί καμία ανάπτυξη. 
      Βέβαια στο σχέδιο νόμου περιλαμβάνονται και άλλα πράγματα που έχουν να κάνουν με την επαναφορά του ν. 3190/2003, χωρίς όμως να το αναφέρετε, γιατί στα πλαίσια της δήθεν μεγάλης μεταρρύθμισης που δημιουργείτε, θέλετε να επαναφέρετε διατάξεις, που το ΠΑΣΟΚ είχε ψηφίσει, ως δικές σας, για να δείξετε ότι κάτι κάνετε. Όμως στην ουσία δεν κάνετε τίποτα περισσότερο. Και βέβαια αποδεικνύεται και από έναν άλλο λόγο επίσης: ότι εδώ φέρνετε ρύθμιση για τη Ρυθμιστική Αρχή Ενέργειας (ΡΑΕ), που είναι ακριβώς στην ίδια λογική με τη ρύθμιση που φέρατε για την ΕΕΤΤ, για την Εθνική Επιτροπή Τηλεπικοινωνιών και Ταχυδρομείων. Είναι στην κατεύθυνση του να μην είναι αυτές πλέον ανεξάρτητες αρχές, αλλά να είναι ελεγχόμενες αρχές, πέρα και έξω από κάθε δεοντολογία.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Στρατάκη.
      Το λόγο έχει η κ. Σοφία Καλαντζάκου. 
      ΝΙΚΟΛΑΟΣ ΓΚΑΤΖΗΣ: Μέχρι τι ώρα θα πάμε, κύριε Πρόεδρε; Είναι καμιά τριανταριά ομιλητές ακόμη.
      ΠΡΟΕΔΡΕΥΩΝ (Γεώργιος Σούρλας): Προβλέπεται ότι η συνεδρίαση θα ολοκληρωθεί μετά από τις 14.30-17.00΄, πέντε η ώρα.
      ΑΠΟΣΤΟΛΟΣ –ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Προηγουμένως, κύριε Πρόεδρε, είχατε πει ότι θα ολοκληρωθεί στις 15.00΄ η ώρα. Τώρα λέτε ότι θα πάει στις 16.30΄; Το αποφασίσατε;
      ΠΡΟΕΔΡΕΥΩΝ (Γεώργιος Σούρλας): Όχι, δεν το αποφασίσαμε. Υπολογίζοντας τους εγγεγραμμένους Βουλευτές που θα μιλήσουν και το χρόνο που απαιτείται, φαίνεται ότι η συνεδρίαση θα ολοκληρωθεί μετά από τις 16.30΄-15.00΄ η ώρα το απόγευμα. Εξαρτάται κι από σας όμως. Αν τηρείτε το εξάλεπτο και δεν δευτερολογήσετε, θα τελειώσει  και συντομότερα.
      Ορίστε, κυρία Καλαντζάκου, έχετε το λόγο.
      ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, προτού πω οτιδήποτε άλλο, θα ήθελα να διευκρινίσω και να μας διευκρινίσει και ο ίδιος ο Υπουργός εδώ ότι αυτό το νέο πανελλαδικό πλαίσιο ωραρίου δεν επηρεάζει τα φαρμακεία. Επηρεάζονται, κύριε Υπουργέ, τα φαρμακεία; Διότι μας ρωτούν. 
       ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι. Είναι άλλος ο νόμος που διέπει το ωράριο των φαρμακείων και δεν περιλαμβάνονται εδώ.
      ΣΟΦΙΑ ΚΑΛΑΝΤΖΑΚΟΥ: Ωραία. 
      Να σας ζητήσω και μια διευκρίνιση στο άρθρο 12. Όταν λέτε «εργοδοτικές οργανώσεις» εννοείτε τους εμπορικούς συλλόγους; Μπορείτε να μας το διευκρινίσετε; Γιατί και γι’ αυτό γίνεται συζήτηση.
      Ένα λεπτό, κύριε Πρόεδρε, την ανοχή σας, για να δοθούν διευκρινίσεις.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Διευκρινίζω και στο μικρόφωνο, για να καταγραφούν στα Πρακτικά σαφέστερα.
      ΣΟΦΙΑ ΚΑΛΑΝΤΖΑΚΟΥ: Ευχαριστώ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πρώτον, το ωράριο αυτό δεν αφορά τα φαρμακεία, που διέπονται από άλλο νόμο. Είναι σαφές αυτό και αναφέρεται ο συγκεκριμένος νόμος, που δεν περιλαμβάνει τα φαρμακεία.
      Και, δεύτερον, προφανώς στις εργοδοτικές οργανώσεις περιλαμβάνονται οι εμπορικοί σύλλογοι. Είναι οι κατ’ εξοχήν αρμόδιοι. Εάν υπάρχουν και άλλοι, ζητά και από άλλους. Αλλά ασφαλώς ζητάει από τους εμπορικούς συλλόγους.
      ΣΟΦΙΑ ΚΑΛΑΝΤΖΑΚΟΥ: Ευχαριστώ, κύριε Υπουργέ, γι’ αυτές τις διευκρινίσεις.
       Θα ήθελα λοιπόν με την ευκαιρία αυτού του νομοσχεδίου να πω μερικές σκέψεις γύρω από το πώς βλέπω το εμπόριο γενικότερα και ειδικότερα αυτό το νομοσχέδιο. Όσα χρόνια πολιτεύομαι, και πολύ πριν πολιτευθώ εγώ, οι έμποροι είχαν συγκεκριμένα αιτήματα που αφορούσαν: ένα σταθερό φορολογικό περιβάλλον, την επιδότησή τους από κοινοτικά πλαίσια στήριξης.
      Ζητούσαν να υπάρξουν ρυθμίσεις για το λιανεμπόριο, για το παραεμπόριο, για την εμποροπανήγυρη. Ζητούσαν να παρθούν μέτρα για καλύτερο έλεγχο του παραεμπορίου. Ζητούσαν να παρθούν μέτρα για την τεράστια εισαγωγή και πολλές φορές λαθραία εισαγωγή κινεζικών προϊόντων.
      Συνεπώς, για να είμαστε αντικειμενικοί και δίκαιοι, παρ’όλο που όλη η κριτική και η αντιπαράθεση έχει επικεντρωθεί στο ωράριο, θα δείτε ότι πάρα πολλά απ’ αυτά τα μέτρα αυτού του νομοσχεδίου πραγματικά στηρίζουν τους εμπόρους. Απαντούμε δηλαδή σε θέματα τα οποία οι ίδιοι είχαν θέσει και για τα οποία οι ίδιοι ήθελαν λύσεις. Το θέμα του ωραρίου έχει υπερκαλύψει βέβαια όλες αυτές τις διατάξεις, οι οποίες είναι θετικές και υπάρχουν κάποιοι που αντιδρούν πάρα πολύ σθεναρά. 
      Θα ήθελα όμως να μιλήσουμε λίγο για το τι σημαίνει να ψωνίζουμε, να αγοράζουμε, να είμαστε καταναλωτές, διότι δεν έχω ακούσει να αναφερθούμε σ’ αυτό. Όταν κάποιος πηγαίνει στα μαγαζιά για να αγοράσει κάτι ή πηγαίνει για να αγοράσει κάποια είδη πρώτης ανάγκης, όπως είναι τα τρόφιμα, τα φάρμακα, ή στη συνέχεια ψωνίζει όχι τόσο πολύ γιατί είναι τα αγαθά της πρώτης χρήσης, τα αγαθά που χρειάζεται για την επιβίωσή του, αλλά από αρχαιοτάτων χρόνων η επίσκεψη στα καταστήματα αποτελούσε και έναν τρόπο αυτοπροσδιορισμού, έναν τρόπο κοινωνικής συνεύρεσης. Αποτελεί δηλαδή ένα κομμάτι του τι κάνουν οι πολίτες όλου του κόσμου, μια τάση κοινωνικής συμπεριφοράς. Για ποιο λόγο το λέω αυτό; Το λέω γιατί δείχνει επίσης και μια τάση διασκέδασης. 
      Θα σας δώσω και ένα χαρακτηριστικό νούμερο για να καταλάβετε για τι συζητάμε, για το σύγχρονο καταναλωτή. Το 1998 σύμφωνα με κάποια στοιχεία που έχω βρει στο διαδίκτυο η ιδιωτική και δημόσια κατανάλωση έφθανε τα είκοσι τέσσερα τρισεκατομμύρια (24.000.000.000.000) δολάρια. Αυτός ο αριθμός διπλασιάστηκε από το 1975 και είναι έξι φορές μεγαλύτερος από το 1950. 
      Με άλλα λόγια θέλω να πω ότι αυτό που λέμε πλέον «καταναλωτική ζωή», «καταναλωτική συνήθεια» έχει μπει  μέσα στη ζωή μας και πρέπει να καταλάβουμε τι ακριβώς εξυπηρετεί το εμπόριο, να πούμε δηλαδή ποιες είναι αυτές οι αλλαγές, άρα και ποιες τροποποιήσεις πρέπει να γίνουν για να ανταποκριθούμε σε αυτήν τη νέα ανάγκη.
      Είναι αλήθεια –και δεν νομίζω ότι είναι ένα απλό πολιτικό επιχείρημα, γιατί πολλές φορές τις γυναίκες τις βγάζουμε στη συζήτηση, κύριε Πρόεδρε, όταν θέλουμε κάτι να δικαιολογήσουμε- ότι οι γυναίκες εργάζονται και είναι γεγονός ότι οι γυναίκες εργάζονται πάρα πολλές ώρες- γιατί έχουμε πάρα πολλές συναδέλφους εδώ που ξέρουν- ότι τρέχουν την τελευταία στιγμή για να μπορούν να επισκεφθούν τα καταστήματα, για να μπορούν να αγοράσουν ό,τι χρειάζονται –είδη πρώτης ανάγκης και όχι μόνο- για το σπίτι τους. Πρέπει να απαντήσουμε και σε αυτήν την ανάγκη που έχει δημιουργηθεί στην κοινωνία.
      Είναι επίσης γνωστό –και δεν είναι ένα απλό πολιτικό επιχείρημα- ότι οι τουρίστες εκτός από όλα τα άλλα πράγματα που κάνουν ψωνίζουν, γιατί και ο τουρισμός βασίζεται και στην επίσκεψη στα πολιτιστικά μνημεία αλλά βασίζεται πάρα πολύ και στην κατανάλωση. Γι’ αυτό και λένε και καταλαβαίνουν όλοι ότι στις τουριστικές περιοχές ιδιαίτερα υπάρχει ανάγκη τα καταστήματα να είναι ανοικτά πολύ περισσότερες ώρες. Εάν δεν συνέφερε τους εμπόρους, θα ήθελαν να είναι ανοικτά τα καταστήματα; Είναι και αυτό ένα μέρος της σύγχρονης κοινωνίας. Μας αρέσει–δεν μας αρέσει, αυτή είναι η κατάσταση.
      Το άλλο θέμα που θα ήθελα να αναφέρω είναι ότι υπάρχει πράγματι ένας φόβος και ο λόγος που υπάρχουν τόσες μεγάλες αντιδράσεις είναι γιατί πιστεύω ότι είμαστε φοβικοί σαν κοινωνία. Είμαστε φοβικοί γιατί αλλάζουν τα πράγματα ραγδαία. Είμαστε φοβικοί διότι δεν έχει καλλιεργηθεί ποτέ τελικά στην Ελλάδα, παρ’ όλο που οι κοινωνικοί εταίροι συζητούν μεταξύ τους, ένα κλίμα εμπιστοσύνης ανάμεσα σε εργοδότες και εργαζόμενους, όπου ο εργαζόμενος θέλει να στηρίξει την επιχείρηση με κάθε τρόπο, γιατί ξέρει ότι από την επιχείρηση αυτή ζει αυτός και η οικογένειά του, αλλά και όπου είμαστε σίγουροι ότι ο εργοδότης δεν ψάχνει ευκαιρία να εκμεταλλευθεί τον εργαζόμενο. Αυτό είναι κάτι το οποίο πρέπει να το καταπολεμήσουμε.
      Θα ήθελα να πω ότι αυτή η μάχη που γίνεται ανάμεσα στις μικρομεσαίες επιχειρήσεις και τα πολυκαταστήματα είναι μια πραγματική μάχη και πρέπει να επιτευχθεί ισορροπία. Δεν μπορεί να υπάρχουν κρατικές πριμοδοτήσεις, επιχορηγήσεις και στήριξη όλων των πολιτών, όλων των κατηγοριών και με βάση τα σημερινά φορολογικά δεδομένα της χώρας. Δεν μπορεί όλοι σε αυτήν τη χώρα να επιδοτούνται.
      Θα υπάρχει μάχη ανάμεσα στο πολυκατάστημα και τη μικρομεσαία επιχείρηση. Πιστεύω ότι η μικρομεσαία επιχείρηση βρίσκει καθημερινά το ρυθμό της και το δρόμο της, όταν καταλάβει ότι και αυτή πρέπει να αλλάξει, όχι να γίνει πολυκατάστημα, αλλά να καταλάβει το γιατί ένας καταναλωτής επιλέγει το μικρό κατάστημα για να κάνει τα ψώνια του, σε αντίθεση με ένα απρόσωπο περιβάλλον, όπου δεν είναι εξασφαλισμένη απαραίτητα η ποιότητα και σίγουρα δεν είναι εξασφαλισμένο το σέρβις και η υπηρεσία που περιμένουν οι πολίτες.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ο υπερπροστατευτισμός, κυρίες και κύριοι συνάδελφοι, ανεξάρτητα του τι πιστεύουμε πολιτικά, δεν βοηθά την ανάπτυξη. Αυτό το πράγμα έχει αποδειχθεί. Πιστεύω ότι είναι μία χρυσή ευκαιρία για να πούμε δύο αλήθειες, ότι δηλαδή με αυτό το νομοσχέδιο επιχειρείται μία προσπάθεια αναζωπύρωσης της οικονομίας και όλα αυτά τα μέτρα θα φανούν εκ του αποτελέσματος αν αποδίδουν. Το να μην κάνεις τίποτα δεν οδηγεί σε ανάπτυξη. Το να γυρνάς πίσω δεν οδηγεί σε ανάπτυξη. Το να παίρνεις μέτρα με τα οποία πιστεύεις –κατά κοινή ομολογία και με βάση τις οικονομικές θεωρίες που έχουν επικρατήσει παγκοσμίως- ότι θα μπορέσεις να δώσεις περισσότερες ευκαιρίες στους Έλληνες πολίτες, αυτό είναι ένα βήμα προς τα μπρος. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Δεν θίγονται εργαζόμενοι, ούτε το οκτάωρο των εργαζομένων και όποιος εργοδότης σκεφθεί να αξιοποιήσει αυτές τις διατάξεις για να εκμεταλλευθεί τον εργαζόμενο, πρέπει να ξέρει ότι υπάρχει δυνατό ακόμα κράτος και μία κυβέρνηση που θα προβεί –και προβαίνει ήδη- σε τακτικούς ελέγχους, ώστε να μη γυρίσουμε σε εποχές στις αρχές του 20ού αιώνα, όπου αναγκάστηκαν και δόθηκαν τόσο μεγάλες ταξικές μάχες, οι οποίες πιστεύω ότι δεν χρειάζονται πια για να μπορέσουν οι απλοί άνθρωποι να κατακτήσουν βασικά δικαιώματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ την κ. Καλαντζάκου.
      Η κ. Τόνια Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, κυρίες και κύριοι συνάδελφοι, η Κυβέρνηση επιχειρεί να μας πείσει ότι το νομοσχέδιο για το λιανεμπόριο και για το ωράριο των καταστημάτων έρχεται να συμβάλει και να συνεχίσει το δήθεν μεταρρυθμιστικό σχέδιο της Κυβέρνησης που θα ενισχύσει την ανταγωνιστικότητα της ελληνικής οικονομίας, που θα αυξήσει την απασχόληση και θα ενισχύσει επίσης την κοινωνική συνοχή.
      Δυστυχώς, μόνο αυτό δεν επιτυγχάνει αυτό το νομοσχέδιο. Είναι ένα ακόμα νομοσχέδιο –όπως και άλλα νομοθετήματα που έρχονται στη Βουλή- που αποδεικνύει πλέον ξεκάθαρα, παρά την προοδευτική ρητορεία και του Πρωθυπουργού κ. Καραμανλή αλλά και άλλων στελεχών της Κυβέρνησης, το πραγματικό πρόσωπο της Κυβέρνησης.
      Νομοθετούμε, ιδίως το τελευταίο διάστημα, πολιτικές βαθύτατα ταξικές, βαθύτατα συντηρητικές και αναχρονιστικές. Το κόστος όλων αυτών των επιλογών είναι μονόπλευρο, όλα εις βάρος των εργαζομένων. Θα αλλάξουμε την ελληνική οικονομία, αλλά μόνο εις βάρος των εργαζομένων, των μικρών εμπόρων και επαγγελματιών. 
      Είναι πολιτικές που δεν σέβονται πλέον το θεσμό της Τοπικής Αυτοδιοίκησης, πολιτικές που δεν είναι προϊόν κοινωνικής διαβούλευσης. Αντίθετα, είναι πολιτικές με αυταρχικές λογικές που θυμίζουν σε όλον τον ελληνικό λαό την περίοδο 1990-1993. Μέσω αυτών των πολιτικών, αποδοκιμάστηκαν σύντομα και έγιναν μία παρένθεση στην πολιτική ζωή του τόπου.
      Βέβαια, είναι ξεκάθαρο στην ελληνική κοινωνία, κύριε Υπουργέ, ότι φοβάστε αυτές τις πολιτικές σας επιλογές και είναι ξεκάθαρο με τον τρόπο που τις νομοθετείτε. Μέσα στην καρδιά του καλοκαιριού, δηλαδή, φέρνετε όλο αυτό το μεγάλο μεταρρυθμιστικό σας σχέδιο που έχει πλειοψηφία στην ελληνική κοινωνία και είτε είναι το νομοσχέδιο για το ασφαλιστικό είτε για τις εργασιακές σχέσεις είτε για το ωράριο. Μ’ αυτόν τον τρόπο, δείχνετε ότι οι πολιτικές σας είναι μειοψηφικές. 
      Ακόμη, ακούμε το Γενικό Γραμματέα του κόμματός σας να απειλεί με εκλογές. Και κατανοεί όλη η ελληνική κοινωνία ότι δεν απειλεί τα κόμματα της Αντιπολίτευσης. Επιχειρεί μ’ αυτόν τον τρόπο να σιγήσουν στελέχη τα της παράταξής σας, είτε στους κοινωνικούς χώρους είτε στη Βουλή, για να μην υπάρχουν αντιδράσεις και να περνάτε προς τα έξω μία εικόνα συνοχής.
      Κύριε Υπουργέ και χθες και σήμερα κατηγορείτε το ΠΑΣΟΚ ότι είναι ένα κόμμα αναχρονιστικό, είναι ένα κόμμα αγκυλωμένο στο παρελθόν και προσπαθείτε με τα λεγόμενά σας να δείξετε ότι το παλιό είναι το ΠΑΣΟΚ και το σύγχρονο η Νέα Δημοκρατία.
      Να δούμε ποιο ήταν το παλιό. Το ΠΑΣΟΚ συνειδητοποίησε τις ανάγκες της εποχής στη δεκαετία του ’90, μετά από ουσιαστική κοινωνική διαβούλευση δημιούργησε μία κοινωνική συμμαχία, θα έλεγα, και υπήρξε μια εθνική συμφωνία με όλους τους κοινωνικούς εταίρους, που εφαρμόστηκε και εφαρμόζεται μέχρι σήμερα με πολύ μεγάλη επιτυχία. 
      Έτσι, υπήρχε ισορροπία και μεταξύ της αγοράς και του καταναλωτή και μεταξύ της μικρομεσαίας επιχείρησης και των εργαζομένων -και βέβαια με τη συμμετοχή της Τοπικής Αυτοδιοίκησης- μια συμφωνία που ακόμα και τώρα όλες οι παραγωγικές και κοινωνικές δυνάμεις ζητούν να παραμείνει κατ’ αυτόν τον τρόπο. Αυτό είναι το παλιό.
      Να δούμε τι είναι το σύγχρονο. Το σύγχρονο, κατά τη δική σας άποψη, είναι να είναι αντίθετοι όλοι οι φορείς –και θα τους ονοματίσω- είτε είναι οι μικρομεσαίοι είτε είναι οι έμποροι είτε είναι οι καταναλωτές είτε είναι η αυτοδιοίκηση είτε είναι το ΣΕΣΜΕ  και φυσικά η ΟΚΕ…
      ΝΙΚΟΛΑΟΣ ΓΚΑΤΖΗΣ: Και οι εργαζόμενοι. 
      ΤΟΝΙΑ ΑΝΤΩΝΙΟΥ: Και οι εργαζόμενοι. 
      Η ΟΚΕ είναι ένας θεσμός σύγχρονος, που τον θεσμοθέτησε το ΠΑΣΟΚ, είναι πλέον στο Σύνταγμά μας, πρέπει να έχουμε την άποψή του στην ελληνική Βουλή και σε άλλα νομοσχέδια. Όμως η άποψη της ΟΚΕ δεν έχει έρθει. Γιατί στο τέλος θυμάστε την ΟΚΕ. Και βέβαια, εκεί που συμμετέχουν όλοι οι φορείς, είδαμε ότι διαφωνούν και πάλι δεν εισακούστηκε η άποψή τους. Τελικά, μπορείτε να μας πείτε, αν αυτό το μοντέλο είναι το σύγχρονο; Ο αυταρχισμός και η αλαζονεία είναι το σύγχρονο; 
      Διότι είπατε πριν, κύριε Υπουργέ, ότι υπάρχει η πρόοδος και η συντήρηση, η στασιμότητα και η κινητικότητα. Δηλαδή όλες αυτές οι παραγωγικές δυνάμεις είναι στάσιμες; Δεν αντιλαμβάνονται την πραγματικότητα; Δεν μπορούν να αντιληφθούν την ελληνική οικονομία και αγορά; Δεν ζουν στο ευρωπαϊκό πλαίσιο; 
      Κατά την άποψή σας, ο μόνος που το αντιλαμβάνεται σ’ αυτήν τη χώρα είναι το Υπουργείο Ανάπτυξης και η Κυβέρνηση της Νέας Δημοκρατίας. Δηλαδή η πλειοψηφία της ελληνικής κοινωνίας ζει αλλού.
      Νομίζω, κύριε Υπουργέ, ότι εσείς έχετε φτιάξει το δικό σας παραμύθι και ζείτε μέσα εκεί. Έχετε φτιάξει τη δική σας εικονική πραγματικότητα και ζείτε μέσα εκεί. 
      Και επειδή ο κ. Σιούφας εκλέγεται στην Καρδίτσα, σε ένα νομό της ελληνικής επαρχίας, σε έναν αγροτικό νομό, γνωρίζει πάρα πολύ καλά ότι η ελληνική επαρχία έχει πάρα πολύ σοβαρά προβλήματα. Έχει πολύ σοβαρά οικονομικά προβλήματα που δημιουργούν και σοβαρά κοινωνικά προβλήματα. Επίσης γνωρίζει πολύ καλά ο κύριος Υπουργός ότι όλα αυτά τα μέτρα, τα οποία έρχεται να πάρει η Κυβέρνηση, θα δημιουργήσουν τεράστιο πρόβλημα κοινωνικής συνοχής στην ελληνική περιφέρεια. 
      Να μας πει η Νέα Δημοκρατία τι μέτρα έχει πάρει για την ελληνική περιφέρεια. Αυτήν τη στιγμή οι αγροτικοί νομοί έχουν τεράστιο πρόβλημα, το εισόδημα των αγροτών έχει μειωθεί, έργα δεν πραγματοποιούνται, η αγορά περνά ήδη κρίση και έρχεστε και λέτε στους εμπόρους και στους μικροεπαγγελματίες και άλλες ώρες λειτουργίας παραπάνω. Και ότι μ’ αυτόν τον τρόπο θα αυξηθεί ο τζίρος. Ενώ είναι γνωστό ότι χρήματα δεν υπάρχουν. 
      Νομίζω ότι θα πρέπει να ζείτε σε άλλη χώρα, αν δεν ξέρετε ποια είναι η οικονομική κατάσταση σήμερα. Λέτε ότι λόγω των πολιτικών σας θα δημιουργηθούν νέες θέσεις εργασίας, όταν ξέρετε ότι αυτήν τη στιγμή οι ακάλυπτες επιταγές είναι πάρα πολλές, ότι τα νοικοκυριά ζουν με μεγάλα δάνεια από τις τράπεζες. Και έρχεστε και λέτε εσείς σ’ αυτόν τον έμπορο, τον επαγγελματία της επαρχίας ότι θα μπορεί να επιβιώσει στο νέο ανταγωνιστικό περιβάλλον, το οποίο εσείς δημιουργείτε υπέρ των μεγάλων καταστημάτων.
      Θα ήθελα να μας πει ο κύριος Υπουργός, πώς θα αντιμετωπίσουν αυτά τα προβλήματα στην ελληνική περιφέρεια. Διότι τουλάχιστον στο νομό μου όλοι οι φορείς ζήτησαν από τους Βουλευτές να πάρουν θέση κατά αυτού του νομοσχεδίου. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία συνάδελφε.
      ΤΟΝΙΑ ΑΝΤΩΝΙΟΥ: Πρέπει να σας πω –και κλείνω, κύριε Πρόεδρε- ότι στη Λαμία, η οποία είναι μία πόλη που το καλοκαίρι δεν είναι τουριστική, όλοι οι φορείς, μαζί με το νομάρχη, έχουν συμφωνήσει και όλες τις Δευτέρες τον Ιούλιο και τον Αύγουστο είναι κλειστά τα μαγαζιά. 
      Γιατί η μεγάλη διαφορά, όπως είπε και η κ. Διαμαντοπούλου, μεταξύ της Νέας Δημοκρατίας και του ΠΑΣΟΚ είναι, πέρα από επαγγελματίες ή καταναλωτές ή πελάτες, ότι υπάρχει στον πυρήνα της δικής μας πολιτικής ο άνθρωπος με όποια επαγγελματική δραστηριότητα κι αν έχει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Αντωνίου.
      ΤΟΝΙΑ ΑΝΤΩΝΙΟΥ: Γι’ αυτόν το λόγο το ΠΑΣΟΚ καταψηφίζει το νομοσχέδιο και, όπως είπε ο εισηγητής μας, εμείς, όταν έρθουμε στην Κυβέρνηση, αυτό το νομοσχέδιο θα το αποσύρουμε και θα προχωρήσουμε ξανά στο μέλλον σε κοινωνική συμφωνία.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, μένουν ακόμα να μιλήσουν δεκαοκτώ συνάδελφοι επί της αρχής, εννέα συνάδελφοι επί της πρώτης ενότητας και έχουμε και την άλλη ενότητα. Η πρόταση του Προεδρείου είναι να εξαντλήσουμε τον κατάλογο επί της αρχής. 
      ΙΟΡΔΑΝΗΣ ΤΖΑΜΤΖΗΣ: Σήμερα; Τώρα;
      ΠΡΟΕΔΡΕΥΩΝ (Σωτήρης Χατζηγάκης): Σήμερα. Όταν λέμε σήμερα, εννοούμε τώρα. Έχουμε εννιά εγγεγραμμένους επί της πρώτης ενότητας των άρθρων. Αύριο αναγκαστικά θα κάνουμε και τις δύο ενότητες μαζί. Όμως, αύριο θα εγγραφούν και άλλοι ομιλητές και, επομένως, οι εννιά θα γίνουν περισσότεροι. Αυτή είναι η πρόταση του Προεδρείου.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρωτόπαπα, έχετε το λόγο.
      ΧΡΗΣΤΟΣ ΠΡΩΤΟΠΑΠΑΣ: Η δική μας πρόταση είναι να γίνει η ψηφοφορία για όλα μαζί τα άρθρα στο τέλος. Αν θέλετε και εσείς να γίνει για όλα μαζί τα άρθρα η ψηφοφορία στο τέλος, τότε προτείνουμε να μη γίνει η ψηφοφορία σήμερα, αλλά να συνεχίσουμε μέχρι τις 16.00΄, να διακόψουμε και με κλειστό πλέον τον κατάλογο να πάμε και αύριο.
      ΠΡΟΕΔΡΕΥΩΝ (Σωτήρης Χατζηγάκης): Ούτως ή άλλως η ψηφοφορία θα γίνει αύριο. Σήμερα, όμως, πρέπει να τελειώσει ο κατάλογος των εγγεγραμμένων επί της αρχής. 
      ΧΡΗΣΤΟΣ ΠΡΩΤΟΠΑΠΑΣ: Ναι, κύριε Πρόεδρε, αλλά για να τελειώσει ο κατάλογος επί της αρχής θέλουμε δυόμισι ώρες.
      ΠΡΟΕΔΡΕΥΩΝ (Σωτήρης Χατζηγάκης): Ναι, δυόμισι ώρες.
      ΧΡΗΣΤΟΣ ΠΡΩΤΟΠΑΠΑΣ: Δεν είναι απλό, κύριε Πρόεδρε.
      ΙΟΡΔΑΝΗΣ ΤΖΑΜΤΖΗΣ: Πώς θα αντέξουμε, κύριε Πρόεδρε;
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, υπάρχουν διαμαρτυρίες από όλους τους συναδέλφους. Εγώ προτείνω να πάμε μέχρι τις 16.00΄ σήμερα, να μιλήσουν όσοι προλάβουν, να έχουμε διακοπή χωρίς καμία ψηφοφορία και επανάληψη αύριο με συνέχεια του καταλόγου.
      ΙΟΡΔΑΝΗΣ ΤΖΑΜΤΖΗΣ: Έτσι.
      ΠΡΟΕΔΡΕΥΩΝ (Σωτήρης Χατζηγάκης): Πρέπει να έχετε υπ’όψιν σας, κύριε Πρωτόπαπα, ότι αύριο θα γραφτούν και άλλοι ομιλητές.
      ΧΡΗΣΤΟΣ ΠΡΩΤΟΠΑΠΑΣ: Ας μη γραφτούν, κύριε Πρόεδρε.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Διαμαντοπούλου, έχετε το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, έχετε δίκιο ότι θα γραφτούν και άλλοι. Όμως, το ενδιαφέρον κομμάτι του νομοσχέδιου που είχε τους πολλούς ομιλητές ήταν αυτό που είχε και το θέμα του ωραρίου. Νομίζω ότι όλοι συμφωνούμε να πάμε μέχρι τις 16.00΄, να συνεχίσει ο κατάλογος ως έχει και να προστεθούν όσοι είναι αύριο που λογικά θα είναι μειωμένο το ενδιαφέρον σε σχέση με σήμερα.
      ΧΡΗΣΤΟΣ ΠΡΩΤΟΠΑΠΑΣ: Πολύ πιο μειωμένο.
      ΑΝΝΑ ΔΙΑΜΑΝΤΟΠΟΥΛΟΥ: Τα υπόλοιπα δεκαπέντε άρθρα είναι σημαντικά, αλλά δεν υπάρχουν τόσες μεγάλες αντιθέσεις. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, συμφωνούμε εμείς να πάμε σήμερα μέχρι τις 16.00΄. Δεν είναι ανάγκη να κάνουμε σήμερα ψηφοφορία, γιατί ενδεχομένως το ΠΑΣΟΚ θα υποβάλει πρόταση ονομαστικής ψηφοφορίας. Με αυτήν την πρόταση που κάνει, διευκολύνει να συνεχίσει η συζήτηση και επί των άλλων άρθρων, χωρίς να έχουμε διακοπή. Από αυτήν την άποψη μας βολεύει όλους και, εν πάση περιπτώσει, υπάρχει και η ανθρώπινη κούραση. Οι αντοχές έχουν εξαντληθεί πια. Είμαστε εδώ συνέχεια από το πρωί. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ας μιλούν τόσο πολύ οι Υπουργοί.
      ΠΡΟΕΔΡΕΥΩΝ (Σωτήρης Χατζηγάκης): Όλοι μιλάνε, κύριε Τσοχατζόπουλε. Προς όλους δείχνουμε μεγάλη ανοχή. Προηγουμένως η κυρία συνάδελφος μίλησε οκτώ λεπτά. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εμάς μας αφήνετε απ’ έξω.
      ΠΡΟΕΔΡΕΥΩΝ (Σωτήρης Χατζηγάκης): Όλοι μιλούν και έχουμε μία ανοχή στο δημοκρατικό διάλογο και στην ελευθερία του λόγου. Από εκεί και πέρα, εξαρτάται από τους ίδιους τους συναδέλφους.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, νομίζω ότι έχει γίνει σαφές και η Αξιωματική Αντιπολίτευση έχει πει ότι θα ζητήσει ονομαστική ψηφοφορία. Είχαμε συνεννοηθεί χθες να συζητήσουμε τα άρθρα μέχρι και το άρθρο 15 και, εάν ζητηθεί ονομαστική ψηφοφορία κατά την πρώτη ενότητα, να γίνει σήμερα και ενδεχομένως να μεταφερθεί για αύριο. Εάν όμως αυτό το πράγμα γίνει αύριο, τότε την Παρασκευή που υπάρχει συνεδρίαση…
      ΠΡΟΕΔΡΕΥΩΝ (Σωτήρης Χατζηγάκης): Υπάρχει, αλλά έχουμε κοινοβουλευτικό έλεγχο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τότε αυτό θα δημιουργήσει μεγαλύτερο πρόβλημα στους συναδέλφους της επαρχίας που αύριο θέλουν να φύγουν νωρίτερα. Λέτε ότι θέλετε να διευκολύνετε τους συναδέλφους, διότι υπάρχει κούραση και εγώ δεν έχω καμία αντίρρηση. Εγώ εδώ θα είμαι, αλλά πιστεύω…
       ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, είναι υποχρεωτική η παρουσία των συναδέλφων την Παρασκευή.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Απλώς πιστεύω ότι οι συνάδελφοι θα έχουν πολύ μεγαλύτερο πρόβλημα αν αύριο, Πέμπτη, τους κρατήσετε εδώ για την ονομαστική ψηφοφορία τη στιγμή κατά την οποία θα μπορούσαμε να τελειώσουμε σήμερα όσο και αν τραβήξει και να ζητηθεί ονομαστική ψηφοφορία αύριο το πρωί. Εμένα δεν με αφορά το θέμα και δεν το λέω για εμένα, αλλά φοβούμαι ότι οι συνάδελφοι θα έχουν μεγαλύτερη δυσκολία.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα είχε δίκιο ο κύριος Υπουργός, εάν την Παρασκευή η συνεδρίαση δεν είναι με υποχρεωτική παρουσία των συναδέλφων. Νομίζω ότι είναι η παρουσία των συναδέλφων, λόγω Τμήματος υποχρεωτική την Παρασκευή.
      ΠΡΟΕΔΡΕΥΩΝ (Σωτήρης Χατζηγάκης): Είναι κοινοβουλευτικός έλεγχος. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ξεκινήσαμε τη συνεδρίαση στις 11.00΄ η ώρα. Μπορούμε να παραμείνουμε εδώ μέχρι να τελειώσει όλος ο κατάλογος των ομιλητών σήμερα, για να είναι περισσότερος ευχερής ο χρόνος αύριο. 
      ΧΡΗΣΤΟΣ ΠΡΩΤΟΠΑΠΑΣ:  Είναι αμαρτία να τραβήξουμε μέχρι το βράδυ. Να αποδεχθώ την πρόταση του κ. Παπαθανασίου για να διευκολύνω. Να πάμε μέχρι τις 16.00΄. Στις 16.00΄ να γίνει ψηφοφορία –θα βάλουμε βέβαια πρόταση- επί των πρώτων 15 άρθρων. Να πάει η ονομαστική για αύριο και να συνεχιστεί η συζήτηση αύριο για τα υπόλοιπα άρθρα μετά το 15. Ισχύοντος του καταλόγου, αλλά προς Θεού μέχρι τις 16.00΄. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, εδώ πρέπει να ξεκαθαρίσουμε ένα πράγμα. Οι ομιλητές οι οποίοι έχουν γραφεί επί των άρθρων και δεν μίλησαν επί της αρχής, θα αδικηθούν, διότι αύριο θα πρέπει να μιλήσουν επί των τριάντα άρθρων. 
      ΧΡΗΣΤΟΣ ΠΡΩΤΟΠΑΠΑΣ: Και ποιο είναι το πρόβλημά σας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν υπάρχει πρόβλημα; Γιατί προηγουμένως ακούσατε τον κ. Φλωρίδη να λέει ότι περιορίζεται ο χρόνος. Μπορούμε να παραμείνουμε εδώ να συζητήσουμε όσο θέλετε. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, να βρούμε μία σολωμόντια λύση. 
      Η πρόταση την οποία έκανε ο Υφυπουργός κ. Παπαθανασίου είναι μέχρι τις 16.00΄ να μιλήσουν όσοι είναι να μιλήσουν και να τεθεί η πρόταση ονομαστικής ψηφοφορίας. Και αύριο να αρχίσουμε με την πρόταση ονομαστικής ψηφοφορίας. Και στη συνέχεια να μιλήσουν όλοι οι άλλοι. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Κανένα πρόβλημα.
      ΠΡΟΕΔΡΕΥΩΝ (Σωτήρης Χατζηγάκης): Συμφωνούμε όλοι.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Λοιπόν μέχρι τις 16.00΄ πάει ο κατάλογος, καταθέτετε την πρόταση ονομαστικής ψηφοφορίας, αύριο αρχίζουμε όπως και σήμερα με την πρόταση ονομαστικής ψηφοφορίας και συνεχίζει ο κατάλογος μέχρι τέλους. 
      ΝΙΚΟΛΑΟΣ ΓΚΑΤΖΗΣ: Να αρχίσουμε λίγο νωρίς αύριο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, δεν είναι κακή η πρόταση του κ. Γκατζή, να αρχίσουμε στις 10.00΄ αντί στις 10.30΄.
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ. Δεν είναι λάστιχο η Βουλή! Έχει βγει ημερησία διάταξη, υπάρχουν επίκαιρες ερωτήσεις. Δεν μπορούμε στις 15.00΄ ή ώρα να προσδιορίζουμε και να λέμε αύριο στις 10.00΄ αντί στις 10.30΄. Στις 10.30΄λοιπόν, δε χάθηκε ο κόσμος. 
      Επομένως, συνοψίζοντας, στις 16.00΄ η ώρα τελειώνουμε, κατατίθεται πρόταση ονομαστικής ψηφοφορίας και αρχίζουμε αύριο με την πρόταση ονομαστικής ψηφοφορίας και συνεχίζουμε. 
      Ο κ. Ιωάννης Βλατής έχει το λόγο.
      Και προσπαθήστε, κύριοι συνάδελφοι, παράκληση, να είστε στα έξι λεπτά για να μπορέσουν να μιλήσουν όσο το δυνατόν περισσότεροι συνάδελφοι. 
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, χρειάστηκε τελικά μια μακρά συζήτηση για να παραδεχθεί ο κύριος Υπουργός ότι η μεγάλη μεταρρύθμιση για την οποία ξεκίνησε και μας χαρακτήρισε –την Αντιπολίτευση- ως το βραδυπορούν τμήμα του ελληνικού έθνους, επειδή αντιδρούμε στη μεγάλη μεταρρύθμιση, τελικά είναι τρία άρθρα. Είναι τα πανηγύρια, είναι η διευθέτηση του ωραρίου και είναι και η διευκόλυνση των πολυκαταστημάτων στους όρους ίδρυσής τους.
      Επειδή δεν θέλω να πιστέψω και ελπίζω και να μην πιστέψει ποτέ ο ελληνικός λαός ότι έχουμε μια Κυβέρνηση για τα πανηγύρια, νομίζω ότι ο στόχος τελικά είναι το ωράριο και τα πολυκαταστήματα. 
      Τελικά, μία – μία οι μάσκες που κοσμούσαν το πρόσωπο της Νέας Δημοκρατίας μέχρι τις 7 Μαρτίου 2004, πέφτουν. Η επανίδρυση του κράτους, έγινε ίδρυση της αγροφυλακής, το ΑΣΕΠ κάθε μέρα μπαίνει και πιο βαθιά στη γωνία, οι προσλήψεις προσωπικού από το παράθυρο αυξάνονται με γεωμετρική πρόοδο και η αναξιοκρατία στο δημόσιο τομέα καλά κρατεί. Το κόμμα του μεσαίου χώρου προεκλογικά ξαφνικά έγινε κόμμα διευθέτησης συμφερόντων των ολίγων. Το πολιτικό σκηνικό βέβαια γνωστό. Βαφτίζουμε το κρέας ψάρι. Επενδύουμε, δηλαδή, τις νομοθετικές ρυθμίσεις με το μανδύα των μεταρρυθμίσεων. Αυτό μετράει επικοινωνιακά και ο κύριος Υπουργός γνωρίζει πάρα πολύ καλά, είναι δεινός ομιλητής και ξέρει πολύ καλά τα επικοινωνιακά κόλπα και κατακαλόκαιρο, όταν οι εργαζόμενοι, ο λαός, δεν μπορούν να αντιδράσουν, κάνουμε τη δουλειά μας. 
      Αυτή είναι η πολιτική εξήγηση για το πακέτο ρυθμίσεων. Γιατί πρόκειται για το ίδιο πακέτο και για τα δύο νομοσχέδια, το νομοσχέδιο για το ωράριο και το νομοσχέδιο της επόμενης εβδομάδας για τα εργασιακά σχέδια. Ποιος είναι ο κοινός παρονομαστής; Μα, η εξυπηρέτηση των συμφερόντων των λίγων, των εθνικών ή υπερεθνικών μεγάλων επιχειρήσεων. Οι μικρές και μεσαίες επιχειρήσεις, κυρίες και κύριοι συνάδελφοι, η ραχοκοκαλιά της ελληνικής οικονομίας, αφήνονται στην τύχη τους, αφήνονται να συρρικνωθούν ακόμα περισσότερο, να εμπλουτίσουν τελικά το πελατολόγιο της ανεργίας. 
      Χθες ο Υπουργός αισθάνθηκε την ανάγκη να απολογηθεί για τα έργα και τις ημέρες της κυβέρνησης και μας είπε ότι θα μειωθεί κατά 10% σε τρία χρόνια η φορολόγηση των εταιρειών. Μας είπε πως είμαστε πλέον ευτυχείς, γιατί ένα νέο καθεστώς αδειοδότησης των επιχειρήσεων, αυτό που ψηφίσαμε πριν από λίγους μήνες, έλυσε όλα τα προβλήματα. Βέβαια, δεν μας είπε ότι το νέο καθεστώς αδειοδότησης ούτε λειτουργεί ακόμα, ούτε πρόκειται να λειτουργήσει ούτε τι προβλήματα θα λύσει. Θα το δούμε στο μέλλον. Η ευτυχία μας αναβάλλεται. Επίσης, δεν είπε ότι καταργήθηκε το αφορολόγητο του αποθεματικού των επιχειρήσεων, δηλαδή του βασικού οικονομικού εργαλείου για τις επενδύσεις. Μειώνουμε τη φορολογία αυτών που τσεπώνουμε, αλλά φορολογούμε αυτά τα οποία θα χρησιμοποιήσουμε για επενδύσεις. 
      Δυστυχώς η Κυβέρνηση βλέπει την ανταγωνιστικότητα μόνο με το ένα μάτι. Γι’ αυτό και ο μονόδρομός της είναι χαραγμένος. Είναι οι εργαζόμενοι. Δουλέψτε περισσότερο και πληρωθείτε λιγότερο. Εκεί οδηγεί και η απελευθέρωση του ωραρίου ή η διεύρυνση, όπως θέλετε, ονομάστε την. Εκεί οδηγεί η εξομοίωση του ωραρίου στην Αθήνα ή στην Κοζάνη ή στη Δράμα ή στη Ρόδο. 
      Μας λέει η Κυβέρνηση ότι θα αυξηθεί ο τζίρος λόγω του αυξημένου ωραρίου λειτουργίας των καταστημάτων. Μα ο τζίρος, κύριοι συνάδελφοι, αυξάνεται, όταν κυκλοφορεί χρήμα και σήμερα δυστυχώς στην αγορά δεν κυκλοφορεί χρήμα. Και δεν κυκλοφορεί χρήμα, γιατί η ακρίβεια καλπάζει και η Κυβέρνηση δεν μπορεί ή δεν θέλει να την ελέγξει. Και δεν κυκλοφορεί χρήμα, γιατί τα έργα έχουν τελματώσει, γιατί το Γ΄  Κοινοτικό Πλαίσιο Στήριξης βρίσκεται σε ακινησία. Και την προηγούμενη εβδομάδα, στην Επιτροπή Παρακολούθησης, ο εκπρόσωπος της Ευρωπαϊκής Ένωσης σας χτύπησε το καμπανάκι και σας είπε ότι μπαίνετε στην κόλαση του «ν+2» και όποιος μπει σ’ αυτήν την κόλαση, δύσκολα βγαίνει. Μπήκαμε, λοιπόν, σ’ αυτήν την κόλαση και γι’ αυτό δεν κυκλοφορεί χρήμα στην αγορά. 
      Και κάθε μέρα που περνάει, η ελληνική κοινωνία οδηγείται σε περισσότερη απαισιοδοξία –αυτό λένε οι μετρήσεις- σε περισσότερη ανασφάλεια, σε περισσότερη εσωστρέφεια. Αυτά δεν σας απασχολούν, αλλά σας απασχολεί η διευκόλυνση της επέκτασης των μεγάλων εμπορικών συμφερόντων σε όλη τη χώρα. Αυτό λέει το άρθρο 10, κύριοι συνάδελφοι, που αυξάνει τα τετραγωνικά που χρειάζονται αδειοδότηση, από χίλια σε χίλια πεντακόσια. Και μάλιστα μας έβαλε και μια τροποποίηση ο κύριος Υπουργός και λέει για εκατό μέτρα απόσταση από τα άλλα καταστήματα. Δηλαδή, βάζουμε ένα πάρκινγκ στη μέση εκατό μέτρων και από την άλλη πλευρά στήνουμε άλλο ένα πολυκατάστημα του ίδιου ομίλου ή της ίδιας επιχείρησης. 
      Όμως, κύριοι συνάδελφοι και τελειώνω, κύριε Πρόεδρε, δεν μπορούν να κοροϊδεύουν τον κόσμο επ’ άπειρον.  Και επειδή ο κύριος Υφυπουργός, ο κ. Παπαθανασίου, χρησιμοποίησε προσβλητικούς όρους –και μ’ αυτό θέλω να κλείσω- νωρίτερα στην παρέμβασή του –δεν ξέρω γιατί θύμωσε- και είπε ότι δεν γνωρίζουμε ελληνικά, εγώ διαβάζοντας τις απόψεις όλων των φορέων της περιοχής μου, του Επιμελητηρίου Κοζάνης, του Εμπορικού Συλλόγου της Κοζάνης, της Ομοσπονδίας Επαγγελματιών της Κοζάνης, της Κεντρικής Ένωσης Επιμελητηρίων, είδα ότι σας λένε ευθαρσώς και ευθέως να αποσύρετε αυτόν το νόμο. 
      Εκείνο που δεν  μπόρεσα να διαβάσω, είναι τι λέει ο καταναλωτής. Λέτε ότι το θέλουν οι καταναλωτές. Ποιοι; Γενικώς οι καταναλωτές; Δεν βρήκα ένα τέτοιο κείμενο. Άλλωστε τους καταναλωτές δεν τους ρωτήσατε, όταν αυξάνατε το ΦΠΑ κατά μια μονάδα. Δεν μπορούμε, λοιπόν, να χρησιμοποιούμε άλλα μέτρα και άλλα σταθμά. Ας τους ρωτούσατε και τότε. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
      Ο κ. Κεγκέρογλου έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η Κυβέρνηση της Νέας Δημοκρατίας, μετά την δεκαεξάμηνη πολιτική περιπλάνησή της χωρίς στόχους και σχέδιο, οδήγησε τη χώρα σε πολλαπλά αδιέξοδα. Η αδιαφανής απογραφή μάς οδήγησε στην επιτήρηση και στα σκληρά φοροεισπραχτικά μέτρα.  Οι εικονικές μάχες, με το άδοξο τέλος, δημιούργησαν στην Ευρωπαϊκή Ένωση ένα αρνητικό κλίμα για τη χώρα. 
      Αλλά μήπως και στο εσωτερικό τα πράγματα είναι καλύτερα; Το οικονομικό περιβάλλον που διαμορφώνεται, συνεχώς χειροτερεύει. Η αβεβαιότητα και η απαισιοδοξία καταλαμβάνουν καθημερινά τους ΄Ελληνες και τις Ελληνίδες. 
      Κύριε Υπουργέ, με το φορολογικό νόμο ενισχύσατε με ένα δισεκατομμύριο τις μεγάλες επιχειρήσεις και τις τράπεζες. Φορτώσατε στη συνέχεια το ΙΚΑ με 9.000.000.000 και ελαφρύνατε ορισμένες τράπεζες, οι οποίες στη συνέχεια ανακοίνωσαν τα υπερκέρδη τους. Με την αύξηση των έμμεσων φόρων και την αύξηση του ΦΠΑ, επιβαρύνετε τα χαμηλά εισοδήματα και με την εισοδηματική πολιτική που ακολουθείτε ουσιαστικά μειώνετε το εισόδημα των εργαζομένων. 
      Για το αγροτικό εισόδημα, ούτε λόγος. Μείωση 40% και πλέον. Και η απώλεια των αγροτικών ενισχύσεων από την Ευρωπαϊκή Ένωση, άρχισε με την απουσία από τις διαπραγματεύσεις ακόμα και  υπαλλήλων. Πρόσφατα χάσαμε ποσοστό των επιδοτήσεων για τη σουλτανίνα, ενώ προεκλογικά είχατε υποσχεθεί ότι ο ίδιος ο Πρωθυπουργός θα ηγείτο της διαπραγματευτικής προσπάθειας στην Ευρωπαϊκή Ένωση. 
      Οι ασήμαντες ονομαστικές αυξήσεις στους συνταξιούχους ισοδυναμούν με μείωση των πραγματικών συντάξεων και τα επιδόματα, ακόμα και των ανέργων, δεν γλίτωσαν από τη νέα διακυβέρνηση. Όλα αυτά έχουν σαν αποτέλεσμα τη μείωση της αγοραστικής δύναμης των καταναλωτών, που οδηγεί στο ψαλίδισμα των οικογενειακών προϋπολογισμών, που οδηγεί στην τροφοδότηση της ακρίβειας, στην έλλειψη ρευστότητας στην αγορά, στην ύφεση και κατά συνέπεια στη μείωση των θέσεων εργασίας. Η δραματική αύξηση των ακάλυπτων επιταγών και η μείωση του κύκλου εργασιών σε πολλούς κλάδους είναι ενδεικτικά παραδείγματα της κατάστασης της αγοράς. 
      Η Κυβέρνηση, αντί να προχωρήσει με συγκεκριμένο σχέδιο και πρωτοβουλίες στην αναζωογόνηση της αγοράς, στην αλλαγή του κλίματος, στην τόνωση της ζήτησης, στην ενίσχυση των καταναλωτών, στη στήριξη των μικρομεσαίων, στην ενίσχυση της εμπορίας των αγροτικών προϊόντων, τηρεί πιστά ορισμένες κρυφές δεσμεύσεις, που φαίνεται ότι έχει, που ωφελούν μόνο το μεγάλο εισαγωγικό κεφάλαιο, τους μεγαλοβιομήχανους και τα υπερκέρδη των τραπεζών. Αποτελούν πραγματικά όλοι αυτοί το οικονομικό «ρετιρέ» στη χώρα μας, που λειτουργεί σε βάρος των μικρών και μεσαίων επιχειρήσεων, των εργαζομένων και των αγροτών. 
      Κύριε Υπουργέ, αποτύχατε για δεκαέξι μήνες να βελτιώσετε το επενδυτικό κλίμα στη χώρα. Ο πολυδιαφημισμένος αναπτυξιακός νόμος ακόμα δεν κατάφερε να απορροφήσει ούτε ένα ευρώ. Μόλις χθες υπογράφηκε η κοινή υπουργική απόφαση για τα επενδυτικά σχέδια παραγωγής και μεταποίησης αγροτικών προϊόντων. Θα καταθέσω το σχετικό έγγραφο, κύριε Πρόεδρε. 
      Η περίφημη απλοποίηση των διαδικασιών ίδρυσης των επιχειρήσεων οδήγησε σε αύξηση των δικαιολογητικών. Διαφημίζετε την ένταξη των εμπορικών επιχειρήσεων στο επιχειρησιακό πρόγραμμα ανταγωνιστικότητας που είναι έργο του ΠΑΣΟΚ. Και εξαιρέσατε μια σειρά εμπορικών επιχειρήσεων και επιχειρήσεων παροχής υπηρεσιών. Σας καταθέτω το έγγραφο με δεκαεπτά κατηγορίες εμπορικών επιχειρήσεων, που εξαιρούνται από το ΕΠΑΝ. 
      (Στο σημείο αυτό ο Βουλευτής κ. Βασίλειος Κεγκέρογλου  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Καταργήσατε τη δυνατότητα για αφορολόγητο αποθεματικό 35%, που αποτελούσε σημαντική φορολογική ελάφρυνση και ισχυρό κίνητρο για επενδύσεις. Επαίρεστε για το Ταμείο Εγγυοδοσίας και δεν αναφέρετε πουθενά ότι είναι έργο του ΠΑΣΟΚ. 
      Προπαγανδίζετε μια σειρά ενέργειες, στις οποίες προτίθεστε να προβείτε στο μέλλον. Η απόδραση και η φυγή από τη δεινή πραγματικότητα που δημιουργήσατε και η προβολή ιδανικών και εικονικών καταστάσεων, είναι η καθημερινή πολιτική σας ενασχόληση. Βαφτίζετε μεταρρυθμίσεις όλες τις αντιδραστικές αλλαγές, που εξυπηρετούν τα πραγματικά οικονομικά «ρετιρέ». Για να αποπροσανατολίσετε τους πολίτες, προσπαθείτε να στρέψετε τον ένα εργαζόμενο εναντίον του άλλου, τη μια κοινωνική ομάδα εναντίον της άλλης.
      Για το ωράριο των καταστημάτων, για το οποίο υπάρχει κοινωνική συμφωνία από το 1997, προχωρείτε μονομερώς στην ανατροπή της, έχοντας απέναντί σας τους εργαζόμενους, τους εμπόρους, τους βιοτέχνες, όλες τις τοπικές κοινωνίες.
      Κι εδώ οφείλω να επισημάνω την προσπάθεια διαστρέβλωσης και τη συστηματική παραποίηση των θέσεων –κυρίως των εργαζομένων- από τον κ. Παπαθανασίου προσωπικά, πρακτική όμως που δεν ξενίζει, γιατί χαρακτηρίζει τη γενικότερη συμπεριφορά των κυβερνητικών στελεχών.
      Η απελευθέρωση του ωραρίου, η απελευθέρωση της ίδρυσης πολυκαταστημάτων λιανικού εμπορίου και η απορύθμιση των εργασιακών σχέσεων, που έρχεται, έχουν ως αποτέλεσμα και κοινό στόχο την ανακατανομή του μεριδίου της αγοράς υπέρ των πολυκαταστημάτων και των μεγάλων αλυσίδων. 
      Θα επικρατήσουν ολιγοπωλιακές καταστάσεις που, σε συνδυασμό με τον αθέμιτο ανταγωνισμό, θα οδηγήσουν στο σταδιακό κλείσιμο των μικρών και μεσαίων επιχειρήσεων και στη μείωση των θέσεων εργασίας. Τότε οι καταναλωτές θα έρθουν απέναντι σε μια νέας μορφής ακρίβεια.
      Σήμερα η Κυβέρνηση υπόσχεται στις μικρές και μεσαίες επιχειρήσεις ότι θα αυξηθεί το μερίδιό τους στην αγορά εις βάρος του υπαίθριου εμπορίου. Στους δε καταναλωτές, υπόσχεται απεριόριστες ώρες που θα μπορούν να ψωνίζουν, χωρίς να ενδιαφέρεται για την ενίσχυση του εισοδήματός τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από τα επιχειρήματα του κυρίου Υπουργού, υπάρχουν δύο στα οποία θα ήθελα να αναφερθώ, μια και ο χρόνος είναι λίγος. Το ένα αφορά το ενιαίο του ωραρίου που νομοθετεί και το δεύτερο την αύξηση της παραγωγής.
      Όσον αφορά το ενιαίο ωράριο, όλοι γνωρίζουμε ότι σήμερα μπορεί να έχουμε πενήντα τέσσερα ωράρια, όμως έχουν αρχή και τέλος. Με τη νομοθετική ρύθμιση, δημιουργούνται πλέον των πενήντα τεσσάρων ωραρίων, γιατί κάθε γειτονιά θα έχει το ωράριό της και μάλιστα απελευθερωμένο. Απορώ πώς ένας άνθρωπος λογικός κατά τα άλλα, μπορεί να υποστηρίζει ότι αυτό το ωράριο είναι ενιαίο για όλη τη χώρα, όταν θα μπορεί να είναι απελευθερωμένο σε κάθε γειτονιά και σε κάθε νομό.
      Το δεύτερο επιχείρημα αφορά –λέει- την αύξηση της παραγωγής. Μόλις προηγουμένως πήρε το λόγο ο κ. Σιούφας και μίλησε για την αύξηση της παραγωγής. Δεν γνωρίζει ο κ. Σιούφας ότι η παραγωγή, η μεταποίηση δεν υπόκεινται ούτε στο προχθεσινό ούτε στο χθεσινό ούτε στο σημερινό ούτε στο ωράριο που εισηγείται, αλλά ότι είναι ελεύθερο το ωράριο στη μεταποίηση; 
      Κυρίες και κύριοι συνάδελφοι, για τη διαδικασία ίδρυσης των πολυκαταστημάτων λιανικού εμπορίου, η Κυβέρνηση…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κύριε συνάδελφε. Πρέπει να μιλήσουν και άλλοι συνάδελφοι.
      ΒΑΣΙΛΕΙΟΣ ΚΕΓΚΕΡΟΓΛΟΥ: Θα κλείσω, κύριε Πρόεδρε. Ήμουν, όμως, εγγεγραμμένος και για τα άρθρα και μας παρακάλεσε η κυρία Πρόεδρος…
      ΠΡΟΕΔΡΕΥΩΝ (Σωτήρης Χατζηγάκης): Θα μιλήσετε και αύριο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Όχι, κύριε Πρόεδρε. Σβηστήκαμε σήμερα από τα άρθρα.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε για την οικονομία του χρόνου και για τους άλλους συναδέλφους.
      ΒΑΣΙΛΕΙΟΣ ΚΕΓΚΕΡΟΓΛΟΥ: Είπε η κυρία Πρόεδρος ότι θα υπάρξει λίγη ανοχή.
      ΠΡΟΕΔΡΕΥΩΝ (Σωτήρης Χατζηγάκης): Όχι, όμως, πολύ ανοχή. Η λίγη είναι εντάξει.
      ΒΑΣΙΛΕΙΟΣ ΚΕΓΚΕΡΟΓΛΟΥ: Αντί να επεκταθούν οι διατάξεις του 2323 για την ίδρυση των πολυκαταστημάτων σε περιοχές που σήμερα δεν ισχύουν, αυτά ουσιαστικά ελευθερώνονται και εκεί όπου σήμερα υπάρχει διάταξη. Επιπλέον, επιτρέπεται η ίδρυση αλυσίδων στην ίδια πόλη χωρίς άδεια. Και προσπαθούν όλα αυτά να τα παρουσιάσουν ως ρύθμιση του θέματος.
      Για το Ηράκλειο παραδείγματος χάρη, που είδα το θέμα, ενώ χρειαζόταν άδεια από δύο χιλιάδες τετραγωνικά και πάνω, τώρα θα χρειάζεται από δυόμισι χιλιάδες τετραγωνικά και πάνω. Και αυτή, την άδεια όπως είναι γνωστό, θα τη δίδει από τώρα και στο εξής η γραμματέας του περιφερειάρχη.
      Με το νομοσχέδιο αυτό υποβαθμίζει η Κυβέρνηση τον αναπτυξιακό και διοικητικό ρόλο της περιφέρειας. Τη βάζει να ασχολείται με τις γραμμογραφήσεις και τις θέσεις, όπου θα είναι οι πωλητές λαϊκών αγορών.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ολοκληρώνω, κύριε Πρόεδρε.
      Γίνεται πλέον ξεκάθαρο ότι η Κυβέρνηση έχει πάρει οριστικό διαζύγιο, όχι μόνο από τις προεκλογικές υποσχέσεις, αλλά και από το προσωπείο με το κοινωνικό κέντρο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ακούσαμε τους συναδέλφους της Αξιωματικής Αντιπολίτευσης να ασκούν κριτική για άλλη μια φορά, προσποιούμενοι απώλεια μνήμης για τα παρελθοντικά τους πεπραγμένα και αποκηρύσσοντας την κυβερνητική τους δράση.
      Ακούσαμε για την κόλαση του «ν+2».
      Δεν θα ήθελα να μπω σ’ αυτό, αλλά προκλήθηκα. Η κόλαση του «ν+2» απεφεύχθη. Εσείς είχατε οδηγήσει σε τελμάτωση και στον κίνδυνο να χαθούν χρήματα από το Γ΄ Κοινοτικό Πλαίσιο Στήριξης. Εμείς βγήκαμε από αυτό το αδιέξοδο. Τα λάθη και οι παραλείψεις σας, οδήγησαν τη χώρα να χάσει κοινοτικά κονδύλια. Και ήρθε αυτή η Κυβέρνηση να ρυθμίσει όσο το δυνατόν χαμηλότερα το ποσό αυτό. Δεν το ενθυμείσθε; Εσείς ξεκινάτε την πορεία σας από τις 7 του Μάρτη του 2004, σαν να μην κυβερνήσατε ποτέ, σαν το ΠΑΣΟΚ να ιδρύθηκε στις 7 του Μάρτη του 2004, όπου τότε ανακαλύψατε ότι είναι φτωχότεροι οι Έλληνες. Βέβαια δικαιολογήστε, γιατί είστε ακόμη σε ρυθμούς γυμναστικής, εσωτερικής ανασυγκρότησης.
      Κυρίες και κύριοι συνάδελφοι, η κοινωνική και οικονομική εξέλιξη επιβάλλει τη δημιουργία νέων κανόνων και συμπεριφορών και στο εμπόριο. Γνώμονας είναι πάντα το γενικότερο συμφέρον, με επικέντρωση στον καταναλωτή, τον πολίτη, τον έμπορο και βεβαίως τον εργαζόμενο, τον παραγωγό, το βιοτέχνη και το βιομήχανο. 
      Η Κυβέρνηση άκουσε όλες τις απόψεις και σύνθεσε τις απόψεις της κοινωνίας, των παραγωγικών και των κοινωνικών εταίρων. Ο αντικειμενικός σκοπός του παρόντος νομοσχεδίου που βάζει κανόνες για το εμπόριο του αύριο, είναι να δοθούν σε όλους τους παράγοντες του εμπορίου, του παραγωγικού ιστού της χώρας, αλλά και των καταναλωτών, οι δυνάμεις και οι ευκαιρίες, για να λειτουργήσουν με τρόπο σωστό, σύγχρονο και αποδοτικό, εύρυθμο και με κανόνες.
      Η εμπορική μεταρρύθμιση αφορά πολύ περισσότερα πράγματα από το ωράριο, όπου ατυχώς η Αξιωματική Αντιπολίτευση εστιάζει την κάθε μορφής κριτική της, μαζί με ορισμένες πλευρές που αντιδρούν σ’ αυτό το νομοθέτημα. Βέβαια ξεχνά πως το εμπόριο χρηματοδοτείται για πρώτη φορά από το Γ΄ Κοινοτικό Πλαίσιο Στήριξης με δράσεις ύψους περίπου 200.000.000 ευρώ και πως οι επαγγελματίες θα έχουν για πρώτη φορά το δικαίωμα να κάνουν αιτήσεις και να διεκδικήσουν προγράμματα ύψους 200.000.000 ευρώ. Ξεχνά ότι μέσα σε τρία χρόνια θα μειωθεί ο συντελεστής φορολογίας κατά δέκα ποσοστιαίες μονάδες. Ξεχνά ότι πλέον τα επενδυτικά σχέδια, με βάση το νέο αναπτυξιακό νόμο, επιδοτούνται μέχρι και 55%. Ξεχνά ότι μέχρι σήμερα έχουν υποβληθεί διακόσιες εξήντα τρεις αιτήσεις επενδυτικών σχεδίων, ύψους 645.000.000 ευρώ. 
      Ξεχνά ακόμη ότι γίνεται μία μεγάλη διαβούλευση για το νέο νόμο σχετικά με την αδειοδότηση των εμπορικών επιχειρήσεων. Ετοιμάζεται ο νέος νόμος για τη νομοθεσία των Επιμελητηρίων και για το Γενικό Εμπορικό Μητρώο. Ψηφίστηκε και έγινε νόμος του κράτους η αναμόρφωση της Επιτροπής Ανταγωνισμού.
      Έρχομαι τώρα στο παρόν νομοσχέδιο, όπου ρυθμίζουμε τα θέματα του υπαιθρίου εμπορίου, δημιουργούμε συνθήκες ουσιαστικής εποπτείας και ελέγχου, βάζουμε τάξη και διαφάνεια στο υπαίθριο και στάσιμο πλανόδιο εμπόριο, ρυθμίζουμε θέματα λαϊκών αγορών, παζαριών και εμποροπανηγύρεων. Γίνεται μια ολοκληρωμένη καταγραφή των χονδρεμπόρων. Εισάγουμε ένα νέο σύστημα εκπτώσεων, ώστε να έχουμε λογικές τιμές δέκα μήνες και πραγματικές εκπτώσεις δύο μήνες.
      Εμπορική χωροταξία: Υπάρχει λήθη, μου φαίνεται. Υπήρχε ένα πλαίσιο, το οποίο αποδείχθηκε ότι δεν ήταν αποδοτικό, μόνοι σας αναφερθήκατε σ’ αυτό. Η χώρα γέμισε από πολυκαταστήματα και σούπερ-μάρκετ και αυτά έρχεστε σήμερα και τα καταγγέλλετε. Μα, εσείς κυβερνούσατε, εσείς δώσατε το δικαίωμα. Εμείς ερχόμαστε, βάζουμε ένα νέο πλαίσιο και το κάνουμε καλύτερο. Αν έχετε άποψη, καταθέστε τη.
      Ερχόμαστε και καταργούμε τη ρύθμιση, που δεν επέτρεπε πωλήσεις κάτω του τιμολογιακού κόστους και έτσι δεν μεταφέρονταν οι εκπτώσεις αυτές στον καταναλωτή. 
      Και ερχόμαστε στο επίμαχο και κεντρικό θέμα της συζήτησης, που αναδεικνύεται από όλο το νομοσχέδιο, το οποίο ρυθμίζει πάρα πολλές απαιτήσεις του παρελθόντος. Το θέμα αυτό είναι το ωράριο. Τίθεται το πλαίσιο του ελαχίστου ενιαίου ωραρίου σε όλη τη χώρα. Βεβαίως, ανάλογα με τις τοπικές συνθήκες, οι νομάρχες μπορούν να διευρύνουν το ωράριο και οι εμπορικοί σύλλογοι μπορούν να συνιστούν διαφορετικό ωράριο. Οι εμπορικοί σύλλογοι μπορούν να αναλάβουν να πείσουν τα μέλη τους να κανονίσουν διαφορετικό ωράριο, μικρότερο και αυτό να τηρηθεί. Δεν το απαγορεύει κανείς, αλλά δεν μπορούν να το επιβάλλουν σε όλους και αυτός που θέλει να δουλέψει μέχρι τις 8.00΄ ή τις 9.00΄ να τιμωρείται.  Δεν θα τιμωρείται.
      Επανερχόμενος σ’ αυτό, θέλω να σας πω ότι, εφόσον οι εμπορικοί σύλλογοι έχουν μαζί τους όλους τους εμπόρους, όλο τον εμπορικό κόσμο και συμφωνούν να έχουν το ωράριο το οποίο εκείνοι προτείνουν, τους πείθουν και εφαρμόζουν αυτό το ωράριο. Εδώ δεν τίθεται κανένα θέμα. Δεν πρόκειται κανείς να τους επιβάλλει να ανοίξουν. Έχουν ισχυρά επιχειρήματα; Αντιτίθενται στο ωράριο; Εφαρμόστε το ωράριο, το οποίο θέλετε. Πείστε τους εμπόρους, αφού λέτε ότι τους έχετε μαζί σας. Δεν τους το απαγορεύει κανείς. 
      Κυρίες και κύριοι συνάδελφοι, η Κυβέρνηση –και αυτή είναι η πραγματικότητα- καθορίζει για την αγορά μία διαρκέστερη σχέση μεταξύ καταναλωτών, εμπόρων και παραγωγών. Δεν είναι μόνο το ωράριο. Υπάρχουν άλλα δεκατέσσερα θεσμικά μέτρα που επιλύουν προβλήματα, που δεν αντιμετωπίστηκαν τα τελευταία πενήντα χρόνια. Επίσης, υπάρχουν συγχρόνως και άλλες δράσεις που διευκολύνουν τους πολίτες, τον καταναλωτή, τους εμπόρους και όλους τους εμπλεκόμενους φορείς. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Το λόγο έχει ο κ. Τόγιας.
      ΒΑΣΙΛΕΙΟΣ ΤΟΓΙΑΣ: Κύριε Πρόεδρε, κυρίες και κύριοι συνάδελφοι, άκουσα πριν από λίγο, σε μία παρέμβασή του, τον κ. Σιούφα να αναρωτιέται ή να κάνει επίκληση στη νοημοσύνη μας, στην κρίση μας και να λέει: «Μα, επιτέλους, όταν δεν κάναμε κάτι, μας κατηγορούσαμε για αδράνεια και απραξία. Τώρα που επιτέλους» -υπονόησε- «αρχίζουμε και παίρνουμε πρωτοβουλίες, κάνουμε μερικές ρυθμίσεις, μερικές παρεμβάσεις, μας λέτε «Πάρτε τα πίσω» και ότι όταν έρθετε στην κυβέρνηση, θα τα καταργήσετε». 
      Είναι αλήθεια ότι το δίλημμα είναι υπαρκτό. Κύριοι της Κυβέρνησης, κύριε Υπουργέ, είναι αλήθεια ότι με αυτά που κάνετε τον τελευταίο καιρό, θα μας κάνετε να αναπολούμε την περίοδο της ακυβερνησίας, της απραξίας και της αδράνειάς σας. Είναι αλήθεια ότι, αν είναι μ’ αυτά που κάνετε τον τελευταίο καιρό να καταστρέφετε και να απορυθμίζετε, θα μας κάνετε να πούμε καλύτερα: «Μην κάνετε τίποτα. Μην ασχολείστε με τίποτα», γιατί όλες οι παρεμβάσεις και όλες οι ρυθμίσεις του τελευταίου διαστήματος έχουν ένα μόνο στόχο: την απορύθμιση, την καταστροφή και τη σύγκρουση. 
      Εδώ έχουμε μία κλασική περίπτωση εφαρμογής αυτής της πολιτικής. Προτείνετε μια νομοθετική ρύθμιση για το ωράριο, που είναι μια πολιτική επιλογή που αφορά εκατοντάδες χιλιάδες επιχειρήσεις. Το 92% των επιχειρήσεων μας έχει κάτω από πέντε εργαζόμενους. Προτείνετε νέα ρύθμιση, που στοιχειωδώς θα έπρεπε να είχε ως βασική της προϋπόθεση τη συναίνεση, γιατί εδώ μιλάμε για τον ευαίσθητο χώρο της αγοράς με πολλαπλές διασυνδέσεις. Θα έπρεπε να είχατε τη συναίνεση των μικρομεσαίων επιχειρήσεων, των εμπόρων, των εργαζομένων, των καταναλωτών, της Τοπικής Αυτοδιοίκησης. 
      Ποιος παράγοντας είναι αυτός που συναινεί στην πολιτική σας; Απολύτως κανένας. Η πολιτική σας χωρίς συναίνεση, είναι συγκρουσιακή και απροκάλυπτη και αυτό, αν δεν είναι κλασική περίπτωση κρατικού αυταρχισμού και βίαιης παρέμβασης ιδιαίτερα στο ευαίσθητο πεδίο της αγοράς, τότε οι λέξεις έχουν χάσει τη σημασία τους. Είναι κλασική περίπτωση κρατικού αυταρχισμού και κλασική περίπτωση άρνησης και ακύρωσης οποιασδήποτε έννοιας συναίνεσης.
      Γιατί το κάνετε αυτό; Υποτίθεται ότι έχετε την απόλυτη γνώση και το κάνετε για το καλό των μικρομεσαίων επιχειρήσεων, για το καλό των εμπόρων, για το καλό σας δηλαδή. Μα, επιτέλους, όταν ξεκίνησε η συζήτηση και υπήρχε στον ορίζοντα το θέμα της αλλαγής του ωραρίου και η διεύρυνσή του, ξέρετε, κύριε Υπουργέ, ότι πρώτα απ’ όλα οι εμπορικοί σύλλογοι σε όλη τη χώρα με δική τους πρωτοβουλία εξέφραζαν την αγωνία τους και είπαν το εξής απλό: «Μα, εμείς δεν αντέχουμε. Η αγορά στενάζει, δεν υπάρχει χρήμα». Έλλειψη χρημάτων, στασιμότητα εμπορίου. Αυτή είναι η πραγματικότητά μας τώρα.
      Γιατί μας επιβαρύνετε σ’ αυτήν τη δύσκολη κατάσταση, σ’ αυτήν τη δύσκολη συγκυρία με κάτι που δεν μπορούμε να το αντέξουμε; Εσείς, δηλαδή, θεωρείτε ότι οι εμπορικοί σύλλογοι δεν γνωρίζουν το συμφέρον τους; Το εξυπηρετείτε εσείς καλύτερα από εκείνους, που μάχονται με αγωνία για τα συμφέροντά τους σε μια δύσκολη καθημερινότητα; 
      Πρέπει να καταλάβετε ότι η επέκταση του ωραρίου προέκυψε από την ίδια την αγωνία των εμπορικών συλλόγων. Απλά προσθέτει κόστη σε μια εποχή, που δεν μπορούν να προστεθούν αντίστοιχοι τζίροι. Θα μεταφέρει απλώς πελατεία σε συγκεκριμένα καταστήματα που θα έχουν τη δυνατότητα να πληρώσουν, να κρατήσουν χαμηλά τα κόστη, να επιμερίσουν το κόστος με οικονομίες κλίμακας, να παραβιάσουν την εργατική νομοθεσία με τον ένα ή με τον άλλο τρόπο, χωρίς να αυξήσουν τις θέσεις εργασίας. Αυτή θα είναι η μοιραία εξέλιξη. 
      Στην αγωνία των μικρομεσαίων επιχειρήσεων, απαντάτε με αυταρχισμό και με βίαιη αναπροσαρμογή σε όλα τα επίπεδα. Αυτή η πολιτική σας θα έχει μοιραίες συνέπειες. Έχετε συζητήσει ποτέ με τους μικρομεσαίους; Έχετε βιώσει την αγωνία τους σε όλες τις παραμέτρους της; Δεν λένε απλώς ότι σ’ αυτές τις συνθήκες τους επιβαρύνετε και δεν μπορούν να αντέξουν. Λένε ότι η διεύρυνση του ωραρίου θα τους επιβαρύνει το λειτουργικό κόστος. Δεν θα μπορέσουν να αντέξουν σ’ έναν ανταγωνισμό, που θα εξυπηρετεί προφανώς τα συμφέροντα των λίγων. 
      Ειλικρινά, όταν ξεκίνησε ο διάλογος, εμένα με εντυπωσίασε η πρωτοβουλία και η αγωνία των τοπικών εμπορικών συλλόγων της εκλογικής μου περιφέρειας, του εμπορικού συλλόγου της Λιβαδειάς και του εμπορικού συλλόγου της Θήβας. Είμαστε σ’ ένα μικρό μέρος και όλοι γνωριζόμαστε. Αν και είναι καλό αυτό να αποφεύγεται, σας πληροφορώ ότι η πολιτική τους ταυτότητα προσεγγίζει το χώρο σας. Η δριμύτητα της αντίδρασής τους ενάντια στην πολιτική σας, είναι εντυπωσιακή. Είναι πλήρης άρνηση. Σας κατηγορούν ότι δεν έχετε επαφή με την πραγματικότητα των μικρομεσαίων επιχειρήσεων και με τις ανάγκες των καταναλωτών. Ο ένας σύλλογος, της Λιβαδειάς, καλεί τους Βουλευτές σε συμπαράσταση με οποιονδήποτε τρόπο και σε δυναμική παρέμβαση ενάντια στις ρυθμίσεις σας.  Ο άλλος σύλλογος, της Θήβας, σας καλεί με επίσημη ανακοίνωση να απαντήσετε αν θα πρέπει να αναγράφονται οι μέτοχοι των εταιρειών που εξυπηρετούνται με τις ρυθμίσεις αυτές, για να γνωρίζει ο κόσμος ποια συμφέροντα κρύβονται πίσω απ’ αυτές τις αποφάσεις. 
      Νομίζω ότι αυτή η κατάσταση αφορά το σύνολο της Ελλάδας. Δεν είχατε κανέναν παράγοντα που να συναινεί. Φέρατε μια ρύθμιση σε βάρος των καταναλωτών. Επομένως εσείς είστε εκείνοι που πρέπει να απολογηθείτε για το ποιων συμφέροντα και γιατί τα εξυπηρετείτε. Μέχρι τώρα σ’ αυτό το ερώτημα δεν έχετε απαντήσει. Πάντως δεν εξυπηρετείτε τα συμφέροντα των μικρομεσαίων ούτε τα συμφέροντα των καταναλωτών ούτε τα συμφέροντα των εργαζομένων. 
      Είναι αυτονόητη η άρνησή μας να ψηφίσουμε το νομοσχέδιο. Πρέπει να συντονιζόμαστε με το αίσθημα της κοινωνίας, των εμπορικών συλλόγων και των εργαζομένων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Δημόσιας Τάξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Δικαιοσύνης, Περιβάλλοντος, Χωροταξίας και Δημοσίων Έργων, Επικρατείας και Μεταφορών και Επικοινωνιών, κατέθεσαν σχέδιο νόμου: «Κέντρο Μελετών Ασφάλειας (ΚΕ.ΜΕ.Α.) και άλλες διατάξεις».
      Παραπέμπεται στην αρμόδια Διαρκή Επιτροπή. 
      Ο κ. Φλωρίδης έχει το λόγο. 
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, άκουσα τις προηγούμενες ημέρες τους Υπουργούς της Νέας Δημοκρατίας, καθώς και τον εκπρόσωπο ενός φορέα, ενός επιμελητηρίου, στην Αθήνα, να εξυμνούν το πρότυπο του περιπτέρου. Άκουσα ένα γνωστό στέλεχος της Νέας Δημοκρατίας να λέει ότι το πρότυπο είναι ο περιπτεράς ο οποίος μπαίνει στο περίπτερο –κατά λέξη τον άκουγα να το λέει και δεν πίστευα στα αυτιά μου- στις 6 η ώρα το πρωί και τελειώνει στις 2 μετά τα μεσάνυχτα. Αυτό είναι το πετυχημένο πρότυπο που διαλαλούσε από τα ερτζιανά και αυτό το πρότυπο προβάλλει σήμερα αυτή η Κυβέρνηση. 
      Είκοσι ώρες δουλειάς τη μέρα και τέσσερις ώρες ξεκούραση, αν μπορεί έτσι κάποιος να ξεκουραστεί.
      Ζούμε, λοιπόν, στην Ελλάδα ημέρες περιπτέρου, την ιδεολογία και το όραμα του περιπτερά, του συμπαθούς περιπτερά. Αυτό είναι λογικό για μια Κυβέρνηση, η οποία παρέλαβε –να μιλήσω με όρους εμπορικούς- μία χώρα «γωνιακό σούπερ μάρκετ», στην Ευρώπη και την κατάντησε σε δεκαεπτά μήνες μέσα «βαλκανικό περίπτερο». Είναι λογικό, λοιπόν, να κινείται σ’ αυτήν τη λογική, γιατί είναι μια Κυβέρνηση -περίπτερο.
      Όμως, πέρα από τις στατιστικές, πέρα από τις έρευνες, πέρα από τις αναλύσεις, με την απλή λογική και την εμπειρία που έχουμε όλοι μας, τι θα σημάνει αυτή η αλλαγή για τη ζωή εξακοσίων χιλιάδων  ανθρώπων, δηλαδή εξακοσίων χιλιάδων οικογενειών, που λειτουργούν μόνοι τους τα καταστήματά τους, που δεν έχουν εργαζομένους; Αυτοί οι άνθρωποι σήμερα έχουν δική τους τη Δευτέρα το απόγευμα, την Τετάρτη το απόγευμα, το Σάββατο το απόγευμα και την Κυριακή. 
      Σ’ αυτούς, λοιπόν, λέτε ότι για να μπορέσουν να επιβιώσουν στοιχειωδώς σε μια αγορά ζούγκλα, που δέχεται την πίεση των μεγάλων καταστημάτων και συμφερόντων, θα πρέπει να εγκατασταθούν στα μαγαζιά τους από τις οκτώ το πρωί μέχρι τις εννέα το βράδυ κάθε μέρα. Αυτοί, για σας, δεν έχουν δικές τους ανάγκες, δεν έχουν σπίτια, δεν έχουν οικογένειες, δεν έχουν παιδιά που πρέπει να τα φροντίσουν, να μιλήσουν μαζί τους, να συζητήσουν, μέσα σ’ αυτήν την κοινωνική δυσκολία για το πώς μπορούν να κρατηθούν μέσα σε ανεκτά πλαίσια και να μην ξεφύγουν. Για σας αυτοί δεν υπάρχουν. Αυτοί είναι απλοί αριθμοί, οι οποίοι για να επιβιώσουν, πρέπει να δεχθούν την ιδεολογία του περιπτερά. 
      Το ερώτημα είναι, αγαπητοί συνάδελφοι της Κυβέρνησης, πόσα  γραμμάτια έχετε υπογράψει προεκλογικά, που πρέπει να ξοφλήσετε. Γιατί δεν είναι μόνο τα μεγάλα ψέματα που είπατε στον κόσμο. Ήρθατε στην Κυβέρνηση μέσα από μία πλούσια κοινωνική ατζέντα. Δεν υπήρχε κοινωνική ομάδα στην οποία να μην υποσχεθήκατε τα πάντα, περισσότερα ακόμα και από αυτά που φαντάζονταν η ίδια. Και σήμερα τα πράγματα αντιστρέφονται. Σήμερα κινείσθε μόνο προς τους λίγους, κινείσθε μόνο και συνειδητά προς τα μεγάλα συμφέροντα, μόνο προς τα μεγάλα πολυεθνικά υπερκαταστήματα.
      Αυτές τις μέρες στην Ελλάδα ζούμε και μέρες Ελευθερίου Βενιζέλου. Ποιος να το φανταζόταν! Ο κ. Σιούφας μας υπενθύμισε μια φράση του Βενιζέλου -του άρεσε και την επαναλαμβάνει- για το πλέον βραδυπορούν τμήμα του έθνους. Αλλά ξέχασε να μας πει σε ποιον την απηύθυνε αυτήν τη φράση ο Βενιζέλος. Στην παράταξή του την απηύθυνε, όταν την είπε τότε, στο Λαϊκό Κόμμα, του οποίου κληρονόμος είναι η Νέα Δημοκρατία, μέσα από την ιστορία του Συναγερμού και της ΕΡΕ στη συνέχεια.
      Όταν ο Βενιζέλος διπλασίασε την Ελλάδα, την Ελλάδα των μεγάλων οριζόντων -όπως οδηγήσαμε εμείς στη συνέχεια την Ελλάδα στην Ευρώπη και στο κέντρο της Ευρώπης- το Λαϊκό Κόμμα τότε ήταν αυτό που το πολεμούσε με την έννοια της μικράς, φτωχής πλην «εντίμου» Ελλάδος. Και σήμερα αυτή είναι η Ελλάδα, η Ελλάδα του περιπτέρου. 
      Δεν αντέχετε τις μεγάλες συγκρίσεις. Δεν αντέχετε τις μεγάλες αναμετρήσεις. Δεν αντέχετε τις μεγάλες προκλήσεις. Να συρρικνωθούμε όλοι εδώ, μικροί περιπτεράδες, απέναντι σ’ έναν κόσμο που εξελίσσεται, γιατί δεν μπορείτε να αντιληφθείτε τα μηνύματα των καιρών. 
      Ταυτόχρονα, επιτέλους αποτυπώνεται το βασικό συστατικό της ιδεολογίας σας σ’ αυτά τα νομοσχέδια και σ’ αυτό που συζητούμε τώρα, αλλά και στο εργασιακό που ήρθε στην επιτροπή. Η ιδεολογία σας συμπυκνώνεται στο ότι είσθε η Κυβέρνηση των προθύμων, απέναντι σ’ εκείνους που κάτω από τη σκληρή μπότα της δύναμής τους θέλουν να υποτάξουν την κοινωνία. Δεν ανήκετε σ’ εκείνους -και δεν θα μπορούσατε ποτέ λόγω ιδεολογίας- που θέλουν την κοινωνική συνεννόηση, που θέλουν η κοινωνία να κάνει βήματα προς το μέλλον μέσα από την αμοιβαία υποχώρηση όλων, έτσι ώστε να μη γίνουμε ζούγκλα. 
      Είχαμε και την υποκριτική επίσκεψη στον Άη Στράτη. Την ώρα, δηλαδή, που στρέφετε όλους εναντίον όλων στην Ελλάδα, ο κ. Καραμανλής πήγε στον Άη Στράτη και είπε ότι από εκεί πέρασαν κάποτε άνθρωποι, οι οποίοι διώχθηκαν. Ξέχασε, όμως, να μας πει το όνομα του Πρωθυπουργού επί των ημερών του οποίου διώχθηκαν αυτοί που πήγαν στον Άη Στράτη.
      Θα είχε μεγάλο ενδιαφέρον να το μάθουμε, όπως επίσης και να μάθουμε πότε έφυγαν οι τελευταίοι από τον ΄Αη Στράτη και ποιοι ήταν τότε επάνω. 
      Αλλά ο σύγχρονος ΄Αη Στράτης, αγαπητοί συνάδελφοι, είναι η νέα φτώχεια που φέρνετε στην Ελλάδα με όλα αυτά τα οποία κάνετε. Ο σύγχρονος ΄Αη Στράτης είναι ο νέος κοινωνικός διχασμός, κατά τον οποίο ονομάζετε τους εργαζόμενους των 1.000 και 1.200 ευρώ, «ρετιρέ», θέλοντας να στρέψετε εναντίον τους όλους τους υπόλοιπους εργαζόμενους, που αμείβονται με 700 και 800 ευρώ, γιατί στο μυαλό το δικό σας δεν υπάρχει ποτέ η σκέψη ότι θα έπρεπε να εργαστείτε, έτσι ώστε αυτοί που παίρνουν τα 700 και 800 ευρώ να πάρουν και αυτοί τα 1.200 ευρώ. 
      Στρέφετε τους εμπόρους εναντίον των άλλων εργαζομένων. Τελικά, όλα τα κομμάτια της κοινωνίας εναντίον των υπολοίπων. Αυτός είναι ο σύγχρονος ΄Αη Στράτης και κανένα προσκύνημα υποκριτικό στο νησί ΄Αη Στράτης δεν πρόκειται να καλύψει όλες αυτές τις πολιτικές, οι οποίες έχουν αυτήν τη συγκεκριμένη κατεύθυνση. 
      Στην πραγματικότητα συνεχίζετε, γιατί είστε οι ίδιοι, ακριβώς οι ίδιοι! Ο κ. Σιούφας λείπει, αλλά συνεχίζετε την πολιτική που αφήσατε το 1993, όταν ο λαός ανέτρεψε την κυβέρνηση του κυρίου Μητσοτάκη και της Νέας Δημοκρατίας. Πιάσατε ξανά το νήμα από εκεί, μέσα από την αποδιάρθρωση των εργασιακών σχέσεων, μέσα από μία συστηματική επίθεση στα δικαιώματα των εργαζομένων, μέσα από την υπονόμευση του βιοτικού επιπέδου και, τελικά, μέσα από τη διάσπαση της κοινωνικής συνοχής, στην οποία πιστεύουν όλα τα συντηρητικά κόμματα στον κόσμο.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κύριε Φλωρίδη.
      ΓΕΩΡΓΙΟΣ ΦΛΩΡΙΔΗΣ: Τελειώνω αμέσως, κύριε Πρόεδρε.
      Μ’ αυτήν την έννοια, είναι σίγουρο ότι η Κυβέρνησή σας μπορεί να χαίρεται αυτές τις ημέρες του περιπτέρου, αλλά πολύ σύντομα θα βρει μπροστά της τον ελληνικό λαό, που έμαθε τα προηγούμενα χρόνια να κατακτά μεγάλους στόχους και που δεν μπορεί να εννοήσει ότι η χώρα θα γυρίσει πίσω, επειδή έτσι το θέλει μία νεοσυντηρητική κυβέρνηση στην Ελλάδα. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Φλωρίδη.
      Το λόγο έχει ο κ. Τζαμτζής. 
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κυρίες και κύριοι συνάδελφοι, από τον προλαλήσαντα συνάδελφο μόνο θέσεις και προτάσεις πάνω στο νομοσχέδιο που συζητάμε, δεν άκουσα. Και επειδή ειπώθηκαν πολλά για το νομοσχέδιο –μάλιστα ο αρμόδιος Υπουργός και ο Υφυπουργός ήταν τόσο ξεκάθαροι και τόσο κατανοητοί για όλα αυτά τα οποία περιέχει σήμερα αυτό το νομοσχέδιο, αυτή η νομοθετική ρύθμιση- θα ήθελα να δώσω στον προλαλήσαντα συνάδελφο και σε πολλούς άλλους συναδέλφους από την Αξιωματική Αντιπολίτευση κάποιες απαντήσεις.
      Κυρίες και κύριοι συνάδελφοι, το μόνο που κάνετε, είναι μία στείρα αντιπαράθεση. Δεν έχετε πρόταση και, βεβαίως, προσπαθείτε μέσα από κραυγές ο καθένας να περάσει την προσωπική του άποψη.
      Ουσιαστικά σαν Αξιωματική Αντιπολίτευση παρουσιάζεστε με τρεις γραμμές. Άλλα λέει ο εισηγητής, άλλα ο Κοινοβουλευτικός Εκπρόσωπος και φυσικά άλλα είπαν ο κ. Μάνος και ο κ. Ανδριανόπουλος, οι οποίοι συνεργάζονται, εκλέχθηκαν μαζί σας και βεβαίως έχουν ξεκάθαρη άποψη.
      Όμως, με τα όσα κάνετε και όσα δεν κάνατε κατά το παρελθόν, ο λαός σάς έστειλε στα έδρανα της Αντιπολίτευσης. Υποστηρίζετε και προσπαθείτε να περάσετε τη νοοτροπία της ήσσονος προσπάθειας. Μιλήσατε για περίπτερα, για ιδεολογία περιπτέρου, για τη ρήση του Βενιζέλου, αλλά θα πρέπει να αντιληφθείτε ότι η ρήση του Βενιζέλου πλέον αφορά εσάς. Είστε όντως το βραδυπορούν τμήμα της χώρας.
      Ζητάτε με λιγότερη δουλειά να υπάρχει μεγαλύτερη απόδοση, να υπάρχουν περισσότερα λεφτά. Ο λαός σάς έστειλε στην Αντιπολίτευση, γιατί πραγματικά δεν κάνατε πολλά πράγματα. Είπατε πολλά ψέματα και γι’ αυτό θα πρέπει να πάψετε να λέτε ψέματα στον ελληνικό λαό.
      Τολμάτε να μιλάτε εσείς για μια «κυβέρνηση προθύμων»; Εσείς, η κυβέρνηση του «Yes, men»; Αν είναι δυνατόν! 
      Επιπλέον, θέλω να αναφερθώ πολύ σύντομα στον ΄Αη-Στράτη, γιατί κάνετε πραγματικά μια πολύ μεγάλη προσπάθεια να πολώσετε τα πράγματα. Προσπαθείτε να πολώσετε τα πράγματα, για να συγκρατήσετε την κατάσταση μέσα στην παράταξή σας. Αυτά τα προβλήματα που αντιμετωπίζετε, κυρίες και κύριοι συνάδελφοι της Αξιωματικής Αντιπολίτευσης, θα περάσει πολύς καιρός για να τα ξεπεράσετε. Δεν ξέρω αν θα τα ξεπεράσετε. Δεν ξέρω, ειλικρινά, αν θα μπορέσετε να γεφυρώσετε μεταξύ σας τις θέσεις και τις διάφορες προτάσεις. Όμως, πάψτε να καπηλεύεστε τα πάντα!
      Εγώ θέλω, ειλικρινά, να ρωτήσω και τον αγαπητό συνάδελφο κ. Φλωρίδη, αλλά και εσάς ως παράταξη το εξής: Πήγατε ποτέ εσείς στον ΄Αη-Στράτη; Ξεκινήσατε να φτιάξετε εσείς Μουσείο Δημοκρατίας στον ΄Αη-Στράτη; Εμείς σεβόμαστε την ιστορία του τόπου και, βεβαίως, θέλουμε να υπάρξει πλέον δημοκρατία. Θέλουμε να υπάρξει πλέον λήθη. Θέλουμε να υπάρξει πλέον ένας λαός, ο οποίος θα προχωρήσει μπροστά ενωμένος, για να μπορέσει να αντιμετωπίσει τον 21ο αιώνα. Εσείς, όμως, δεν έχετε το δικαίωμα σε καμία περίπτωση να μιλάτε για «υποκριτικά προσκυνήματα» στον ΄Αη-Στράτη. 
      Κυρίες και κύριοι συνάδελφοι, δεν έχετε το δικαίωμα, διότι έχουμε πολλά ράμματα για τη γούνα σας! Στο τέλος-τέλος, εμείς είμαστε η παράταξη που ψηφίστηκε από τον ελληνικό λαό και όχι από ελληνοποιηθέντες! Θα πρέπει να προσέχετε πολύ καλά τι λέτε μέσα σ’  αυτήν την Αίθουσα, γιατί πολλές φορές τα έχουμε πει σ’ αυτήν την Αίθουσα. 
      Το νομοσχέδιο αυτό καθιερώνει ένα σύστημα αρχών και κανόνων εξυγίανσης της λειτουργίας του εμπορίου και της αγοράς και ελέγχου όλων αυτών των δραστηριοτήτων με κανόνες διαφάνειας, ισονομίας, κοινωνικής ευαισθησίας και αρχών ανάπτυξης. 
      Πολλές φορές σας έχουμε ακούσει κατά το παρελθόν να μιλάτε για παραεμπόριο. Πολλές φορές σας έχουμε ακούσει να μιλάτε για προβλήματα και για στρεβλώσεις. Αυτό το νομοσχέδιο δίνει πραγματικά λύσεις σ’ αυτά τα προβλήματα. 
      Εμείς, κυρίες και  κύριοι συνάδελφοι, μέσα στα πλαίσια των μέτρων και των μεταρρυθμιστικών παρεμβάσεων της Κυβέρνησης για τη στήριξη και τον εκσυγχρονισμό του εμπορίου, στηρίζουμε αυτήν την προσπάθεια και γι’ αυτό έχουμε φέρει αυτό το σχέδιο νόμου. Στηρίζουμε τις επιχειρήσεις της περιφέρειας με κάθε τρόπο, με το Γ΄ Κοινοτικό Πλαίσιο Στήριξης, μέσα από τη χρηματοδότηση τριών χιλιάδων επιχειρήσεων. Μειώνουμε τους συντελεστές φορολόγησης στις εταιρείες. Με τον αναπτυξιακό νόμο επιχορηγούνται επενδυτικά σχέδια. Ψηφίστηκε η αναμόρφωση της Επιτροπής Ανταγωνισμού, γιατί ο υγιής ανταγωνισμός σημαίνει υγιή λειτουργία της αγοράς. Ιδρύεται με το νομοσχέδιο αυτό το Εθνικό Συμβούλιο Ηλεκτρονικού Εμπορίου. Μπαίνει μια τάξη στο υπαίθριο και πλανόδιο εμπόριο. 
      Εσείς μέχρι σήμερα, λειτουργώντας κομματικά, ενώ διαπιστώνατε παραβάσεις, δεν δίνατε σημασία και φυσικά δεν επιβάλατε ποινές ούτε πρόστιμα. Το ΠΑΣΟΚ, όμως, ουσιαστικά, παρά το γεγονός ότι περνούν δεκάδες διατάξεις μ’ αυτό το νομοσχέδιο και επιλύονται χρονίζοντα προβλήματα του κλάδου, μένει μόνο στο ωράριο λειτουργίας. Όλα τα υπόλοιπα άρθρα περνούν έτσι. 
      Ζητούσατε μάλιστα το διάστημα αυτό -επειδή πολύς λόγος έγινε- εσείς, οι Βουλευτές, από τους εμπορικούς συλλόγους να ξεσηκωθούν για το ωράριο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, σήμερα έχουμε ουσιαστικά στη χώρα πενήντα τέσσερα διαφορετικά ωράρια λειτουργίας. Στη Σκύδρα, στην πόλη που μένω, τα μαγαζιά κλείνουν στις οκτώμισι και όχι στις οκτώ. Έχουν, δηλαδή, το δικό τους ωράριο. Οι νομάρχες μπορούσαν να το μικραίνουν και, επίσης, την όποια απόφαση των εμπορικών συλλόγων, να την κάνουν υποχρεωτική για όλους. Όποιος ήθελε να δουλέψει παραπάνω, πλήρωνε πρόστιμο και οδηγούνταν στον εισαγγελέα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
      ΙΟΡΔΑΝΗΣ ΤΖΑΜΤΖΗΣ: Κλείνω, κύριε Πρόεδρε. Μόνο μια κουβέντα. 
      Τι λέμε σήμερα; Σήμερα λέμε ότι δεν ποινικοποιείται ουσιαστικά, δεν διώκεται αυτός που θέλει να δουλέψει. 
      Τόνισα από την αρχή ότι είστε η παράταξη της ήσσονος προσπάθειας. Εμείς, λοιπόν, σ’ αυτόν που θέλει να δουλέψει, του δίνουμε τη δυνατότητα και βεβαίως επιδιώκουμε την αύξηση του τζίρου, επιδιώκουμε νέες θέσεις εργασίας, επιδιώκουμε την εξυπηρέτηση του πολίτη και φυσικά μειωμένες τιμές μέσα από τον ανταγωνισμό. Γι’ αυτό και ψηφίζουμε το νομοσχέδιο αυτό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζαμτζή. 
      Τελευταίος ομιλητής της σημερινής μας συνεδρίασης είναι ο κ. Χρήστος Παπουτσής, ο οποίος έχει και το λόγο. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θα μου επιτρέψετε να διαβάσω τρία σχόλια. 
       Πρώτο σχόλιο: Το εμπορικό κατάστημα που ανήκει σ’ ένα άτομο, δεν έχει τις ίδιες πιθανότητες μ’ ένα πολυκατάστημα, ώστε να εγγυηθεί έναν υψηλό αριθμό ωρών λειτουργίας σε ημερήσια και εβδομαδιαία βάση. 
      Δεύτερο σχόλιο: Μία αύξηση των ωρών λειτουργίας των καταστημάτων οδηγεί σε μία κατάσταση, κατά την οποία οι ίδιοι οι επιχειρηματίες θα υποχρεώνονται να εργάζονται ακόμη περισσότερο και για περισσότερες ώρες, δεδομένου ότι το κόστος πρόσληψης επιπλέον προσωπικού είναι πολύ υψηλό. Οι επιπλέον ώρες λειτουργίας αυξάνουν ακόμη τα ποικίλα έξοδα της επιχείρησης, θέρμανση, κλιματισμός, ηλεκτρικό και φυσικά το κόστος του ανθρώπινου δυναμικού. Η εμπειρία δείχνει ακόμη ότι η αύξηση των ωρών λειτουργίας των καταστημάτων οδηγεί τους εργαζομένους σε περισσότερες θέσεις ημιαπασχόλησης. Και επιπλέον, η αύξηση των ωρών λειτουργίας των καταστημάτων δεν οδηγεί σε περισσότερη κατανάλωση και, επομένως, δεν οδηγεί σε οικονομική ανάπτυξη. 
      Τρίτο σχόλιο: Οι μικρές επιχειρήσεις και τα μικρά καταστήματα παίζουν σημαντικό ρόλο στην κατεύθυνση της κοινωνικής συνοχής. Διατηρούν τις πόλεις και τα χωριά ζωντανά και ελκυστικά. 
      Τελευταίο σχόλιο: Η Ευρωπαϊκή Επιτροπή έχει προτείνει να γίνει αξιολόγηση του επιχειρησιακού αντίκτυπου ως η καλύτερη πρακτική πριν την εισαγωγή οποιουδήποτε νόμου σε ευρωπαϊκό και εθνικό επίπεδο. 
      Αυτές είναι παρατηρήσεις, είναι σχόλια, που περιλαμβάνονται στην επιστολή την οποία απέστειλε προς τον Πρωθυπουργό κ. Καραμανλή ο Γενικός Γραμματέας της UEAPME κ. Χάνς Βέρνερ Μίλερ. Η UEAPME, για όσους δεν γνωρίζουν, είναι η ευρωπαϊκή ένωση των μικρομεσαίων επιχειρήσεων, μια ένωση, η οποία εκπροσωπεί έντεκα εκατομμύρια επιχειρήσεις στην Ευρωπαϊκή Ένωση και πενήντα εκατομμύρια εργαζομένους σ’ αυτές τις επιχειρήσεις. 
      Το λέω αυτό και το καταθέτω στα Πρακτικά, γιατί η Κυβέρνηση και ο κ. Καραμανλής προφανώς ούτε κατάλαβε ούτε είδε ούτε γνωρίζει την εμπειρία αυτή.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Και βεβαίως, δεν κατάλαβε ούτε και γνωρίζει την προτροπή της Ευρωπαϊκής Επιτροπής, η οποία έχει γίνει αποδεκτή και από το Συμβούλιο Υπουργών, όταν υιοθετήθηκε η πράσινη βίβλος για το εμπόριο και αργότερα η λευκή βίβλος για το εμπόριο, δηλαδή ότι πριν από κάθε μέτρο που νομοθετείται σε εθνικό επίπεδο, θα πρέπει να υπάρχει έκθεση, όπου να επισημαίνεται ο αντίκτυπος στις πολύ μικρές επιχειρήσεις. Αυτό ζητήσαμε επί δύο μέρες, αυτό ζητούμε και στην επιτροπή, αυτό ζητούμε συνεχώς και η απάντηση ποια είναι; Δεν υπάρχει έκθεση φυσικά, δεν υπάρχει τέτοια μελέτη. Ποια είναι η απάντηση; Η ενημέρωση για το τι γίνεται στα υπόλοιπα κράτη-μέλη της Ευρωπαϊκής Ένωσης. Είναι λειψή, όμως, η ενημέρωση. 
      Αναφέρθηκε πολλές φορές ο κύριος Υπουργός στην Ισπανία, αλλά ξέχασε να μας πει ότι η Ισπανία βρίσκει ήδη τον αρνητικό αντίκτυπο της εφαρμογής του μεγάλου, του διευρυμένου, του απελευθερωμένου ωραρίου και μελετά την αλλαγή των νόμων, προκειμένου να υπάρχουν όρια και πλαίσια ιδιαίτερα για την προστασία των μικρών επιχειρήσεων. 
      Ο κ. Παπαθανασίου τώρα, ο κύριος Υφυπουργός –όχι ο κύριος Υπουργός, γιατί δεν όφειλε να το γνωρίζει- ανέλαβε το δυσχερές πραγματικά καθήκον να απαξιώσει στην Αίθουσα αυτή την έκθεση του Ευρωπαϊκού Παρατηρητηρίου, στην οποία αναφέρθηκαν πολλοί συνάδελφοι. Το λέω, δυστυχώς, γιατί ο κ. Παπαθανασίου το γνωρίζει. Εδώ κάνει πως δεν γνωρίζει. Γιατί γνωρίζει ότι αυτή η έκθεση του Ευρωπαϊκού Παρατηρητηρίου είναι του 2000, είναι η έκτη έκθεση του Ευρωπαϊκού Παρατηρητηρίου, ενός θεσμού ο οποίος λειτουργεί δεκαπέντε χρόνια στην Ευρωπαϊκή Ένωση και ο ίδιος έχει συμμετάσχει, λόγω της προτέρας ιδιότητάς του, σε τέτοιες διαβουλεύσεις του Ευρωπαϊκού Παρατηρητηρίου. Θεωρείται αυτό το Παρατηρητήριο και αυτή η έκθεση, μία βασική έκθεση από την οποία αντλούν πληροφορίες, συμπεράσματα και εμπειρίες όλες οι κυβερνήσεις των κρατών-μελών και η Ευρωπαϊκή Επιτροπή για τη νομοθετική της πρωτοβουλία). 
      Παρεμπιπτόντως, ο κ. Παπαθανασίου γνωρίζει, όπως γνωρίζει και ο κ. Φώλιας, ότι αυτή η έκθεση ειδικά είχε ζητηθεί από την Ευρωπαϊκή Επιτροπή κατά την περίοδο που εγώ ήμουν ο αρμόδιος Επίτροπος για τις επιχειρήσεις, προκειμένου ακριβώς να διαπιστωθεί η σύγχυση, η οποία υπήρχε σε ολόκληρη την Ευρωπαϊκή Ένωση από την εφαρμογή του διευρυμένου ωραρίου, εάν πράγματι υπάρχουν επιπτώσεις ή όχι. Αυτή είναι η αλήθεια. Όμως και εδώ έχουμε παραπληροφόρηση και ψέματα.
      Ο κ. Σιούφας, ο Υπουργός Ανάπτυξης, ο οποίος γνωρίζει πάρα πολύ καλά την εκτίμηση, την οποία του τρέφω προσωπικά, φέρεται ως ο «πατέρας», ο εμπνευστής της ορολογίας «η νέα διακυβέρνηση της Νέας Δημοκρατίας». Και συνηθίζει, αρέσκεται να τη χρησιμοποιεί συχνά. Ελάτε, όμως, που η λεγόμενη «νέα διακυβέρνηση της Νέας Δημοκρατίας» είναι στην πραγματικότητα μια δεξιά, παλιομοδίτικη και αυταρχική διακυβέρνηση. Και η Κυβέρνηση της Νέας Δημοκρατίας είναι μια κυβέρνηση που στερείται οράματος και κοινωνικής ευαισθησίας.
      Προσέξτε, κύριοι συνάδελφοι, τις λεγόμενες «μεταρρυθμίσεις της εβδομάδας». Ποιες είναι; Το ωράριο και οι εργασιακές σχέσεις. Στην πραγματικότητα πρόκειται περί διευθετήσεων. Πρόκειται περί διευθετήσεων, με στόχευση ενάντια στις μικρές και μεσαίες επιχειρήσεις, ενάντια στους αυτοαπασχολούμενους, ενάντια στις οικογενειακές επιχειρήσεις, ενάντια στους εργαζόμενους του ιδιωτικού τομέα, οι οποίοι δέχονται ολομέτωπη επίθεση.
      Γιατί γίνεται αυτό και γιατί οξύνονται οι δευτερογενείς αντιθέσεις και προσπαθούμε να στρέψουμε διάφορες κοινωνικές ομάδες τη μία εναντίον της άλλης; Είναι για να καλύπτεται η παταγώδης χρεοκοπία της κυβερνητικής πολιτικής στο σύνολο της οικονομίας της χώρας.
      Ποιο είναι το έργο της δεκαοκτάμηνης «νέας διακυβέρνησης της Νέας Δημοκρατίας»; Και λέω «νέας διακυβέρνησης της Νέας Δημοκρατίας», γιατί υπήρχε και η προηγούμενη. Υπήρχε η διακυβέρνηση της περιόδου 1990-1993, που καλά κάνει και την ξεχνάει, όπως θέλει να την ξεχάσει όλος ο ελληνικός λαός, αλλά υπήρχε και η πριν το 1981 διακυβέρνηση της Νέας Δημοκρατίας.
      Ποιο είναι, όμως, το αποτέλεσμα της τωρινής διακυβέρνησης; Η ύφεση στην οικονομική δραστηριότητα, η μείωση των εσόδων του κράτους, ο υπερδανεισμός των νοικοκυριών και των επιχειρήσεων, η ανεργία, η μείωση του ρυθμού ανάπτυξης, η αβεβαιότητα στον εμπορικό κόσμο, η ακρίβεια στην αγορά, η γενικευμένη ανασφάλεια στην κοινωνία.
      Τελειώνω, κύριε Πρόεδρε, με μια παρατήρηση, γιατί νομίζω ότι χρειάζεται στην Αίθουσα αυτή μία απάντηση και προς την Κυβέρνηση, αλλά και σε όσους άλλους υποστηρίζουν εντός και εκτός της Αιθούσης την πρόταση για την πλήρη απελευθέρωση του ωραρίου.
      Το διευρυμένο ωράριο και η πλήρης απελευθέρωση του ωραρίου σε μια χώρα όπως η Ελλάδα –γιατί μην ξεχνάμε ότι μιλάμε για την Ελλάδα- με τις συγκεκριμένες οικονομικές διαρθρώσεις που υπάρχουν, με τις οικονομίες κλίμακας που διαμορφώνονται και με τις δεδομένες οικονομικές προοπτικές, που έχουν προφανές αποτέλεσμα για την κοινωνία, έχουν πολύ συγκεκριμένα αποτελέσματα.
      Έχει, δηλαδή, ως αποτέλεσμα την αναγκαστική μετακύλιση του κόστους στους καταναλωτές με αύξηση των τιμών, τη μείωση του ανταγωνισμού, τη σημαντική μείωση των αυτοαπασχολούμενων, το κλείσιμο ενός μεγάλου αριθμού μικρομεσαίων επιχειρήσεων, τη μείωση τόσο της πλήρους όσο και της μερικής απασχόλησης, την αύξηση της ανεργίας.
      Υπάρχει κανείς από την Κυβέρνηση που μπορεί να υποστηρίξει το αντίθετο; Υπάρχει κανείς από την Κυβέρνηση που μπορεί να υποστηρίξει ότι θα έχουμε διαφορετικό αποτέλεσμα; Να το ακούσουμε, για να το καταλάβουμε.
      Και παρακαλώ πάρα πολύ –επειδή αναφέρθηκε χθές και ο κύριος Υπουργός σ’ αυτό- εάν υποστηρίζει κάποιος ότι θα έχει τέτοιο αποτέλεσμα, θα ήταν πραγματικά πολύ ενδιαφέρον για όλες τις οικονομικές σχολές όλου του κόσμου να το στείλουμε, να το μελετήσουν, για να δημιουργήσουν μια νέα οικονομική θεωρία, την οικονομική θεωρία που λέει ότι αυξάνεται η ανάπτυξη εκεί που αυξάνεται η φτώχεια, την οικονομική θεωρία που λέει ότι αυξάνονται η λειτουργία και οι δυνατότητες των επιχειρήσεων εκεί που υπάρχει στενότητα στην αγορά, εκεί που υπάρχει μεγάλη ακρίβεια, εκεί που οι καταναλωτές ζουν με την αβεβαιότητα και την αγωνία για το αύριο.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπουτσή.
      Το λόγο έχει ο Υφυπουργός κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχήν θα ήθελα να καταθέσω την ερμηνευτική δήλωση που ανέφερα πριν, με αφορμή την ομιλία της κ. Καλαντζάκου, όσον αφορά το ωράριο των φαρμακείων, δηλαδή ότι οι διατάξεις του άρθρου αυτού δεν θίγουν τις διατάξεις του άρθρου 22 του ν. 1483/1984 που διέπουν το ωράριο λειτουργίας των φαρμακείων, καθώς επίσης και τις συνδικαλιστικές οργανώσεις των εργαζομένων και των εργοδοτών, όπως αυτές ορίζονται στις διατάξεις των άρθρων 3 και 6 του ν. 1876/1990. Και βεβαίως οι φορείς των εργοδοτών είναι και οι εμπορικοί σύλλογοι και η Ομοσπονδία Επαγγελματιών και Βιοτεχνών και οι λοιποί. 
      Αυτή είναι μία ερμηνευτική δήλωση, την οποία καταθέτω στα Πρακτικά.
      (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά της Βουλής την προαναφερθείσα ερμηνευτική δήλωση, η οποία έχει ως εξής: 
      «ΕΡΜΗΝΕΥΤΙΚΕΣ ΔΗΛΩΣΕΙΣ
      Στο άρθρο 12 κατατίθενται ερμηνευτικές δηλώσεις ως εξής:
      «Οι διατάξεις του άρθρου 12 του σχεδίου νόμου δεν θίγουν τις διατάξεις του άρθρου 22 του ν. 1483/1984 (ΦΕΚ 153 Α), που διέπουν το ωράριο λειτουργίας των φαρμακείων.
      «Οι συνδικαλιστικές οργανώσεις των εργαζομένων και των εργοδοτών, όπως ορίζονται στις διατάξεις των άρθρων 3 και 6 του ν. 1876/1990 (ΦΕΚ 27 Α). Ειδικώς, καθόσον αφορά στους φορείς των εργοδοτών, αυτοί είναι και οι οικείοι Εμπορικοί Σύλλογοι, η Ομοσπονδία Επαγγελματιών και Βιοτεχνών και λοιποί.»»)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τώρα θα ήθελα να κάνω δύο διορθώσεις. Στο χαρτί που σας διανεμήθηκε σήμερα το πρωί με τις παρατηρήσεις, λέμε: «Στο πρώτο εδάφιο της παραγράφου 5 η φράση «και στις Νομαρχιακές Αυτοδιοικήσεις» αντικαθίστανται από τη φράση «στις Νομαρχιακές Αυτοδιοικήσεις και στους Δήμους». Δεν είναι, όμως, το πρώτο εδάφιο της παραγράφου 5, είναι το πρώτο εδάφιο της παραγράφου 4. Είναι στη σελίδα 2 του χαρτιού που μοιράστηκε σήμερα το πρωί. 
      Επίσης, θα σας θυμίσω ότι στην επιτροπή είχε τυπωθεί κατά λάθος δύο φορές μία ολόκληρη παράγραφος του άρθρου 4. Στην επιτροπή είχαμε πει ότι «διαγράφεται η 7», «επαναλαμβάνεται η 5» και κατά την αντιγραφή έγινε ένα λάθος, το οποίο βρέθηκε τώρα. 
      Στο άρθρο 4 –θα το καταθέσω στα Πρακτικά- αναριθμούνται οι παράγραφοι 5 και 6 και δια της αντιμεταθέσεως αυτών, η παράγραφος 5 καθίσταται παράγραφος 6 και η παράγραφος 6 καθίσταται παράγραφος 5. 
      Με την αλλαγή αυτή, το τελευταίο εδάφιο της νέας παραγράφου 6 αναδιατυπώνεται ως εξής: «Όλες οι κληρώσεις διενεργούνται δημοσίως την ίδια ημέρα από τις επιτροπές που προβλέπονται στις παραγράφους 4 και 5 του παρόντος άρθρου». 
      Καταθέτω τη διόρθωση στα Πρακτικά.
      
       (Στο σημείο αυτό ο Υφυπουργός Ανάπτυξης κ. Ιωάννης Παπαθανασίου καταθέτει για τα Πρακτικά την προαναφερθείσα  διόρθωση στο άρθρο 4, η οποία έχει ως εξής:
      «Στο άρθρο 4
      αναριθμούνται οι παράγραφοι 5 και 6  και δια της αντιμεταθέσεως αυτών η παράγραφος 5 καθίσταται παράγραφος 6 και η παράγραφος 6 καθίσταται παράγραφος 5.
      Το τελευταίο εδάφιο της νέας παραγράφου 6 αναδιατυπώνεται ως εξής:
      «Όλες οι κληρώσεις διενεργούνται δημοσίως την ίδια μέρα από τις επιτροπές που προβλέπονται στις παραγράφους 4 και 5 του παρόντος άρθρου».»)
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της ενότητας των άρθρων 1 έως 15 και θα γίνει η ψήφισή τους χωριστά.
      Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό,  όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό,  όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το άρθρο 6 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8, όπως τροποποιήθηκε από τον κύριο Υπουργό, έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10, όπως τροποποιήθηκε από τον κύριο Υπουργό, έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό ως έχει  κατά πλειοψηφία.
      Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας στο άρθρο 12 του σχεδίου νόμου του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς – Θέματα Υπουργείου Ανάπτυξης», της οποία το κείμενο έχει ως εξής:
                                                                    «Αθήνα 20 Ιουλίου 2005
      Προς: Την κα Πρόεδρο
              της Βουλής των Ελλήνων
      
      ΑΙΤΗΣΗ
      ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί του άρθρου 12 του σχεδίου νόμου, του  Υπουργείου Ανάπτυξης «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς –Θέματα Υπουργείου Ανάπτυξης»
      
      Οι Βουλευτές
      Άννα Διαμαντοπούλου
      Ροδούλα Ζήση
      Χρήστος Πρωτόπαπας
      Βλατής Ιωάννης
      Βασίλης Κεγκέρογλου
      Αντωνίου Αντωνία
      Χριστοφιλοπούλου Παρασκευή
      Φλωρίδης Γιώργος»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Η κ. Άννα Διαμαντοπούλου. Παρούσα.
      Η κ. Ροδούλα Ζήση. Παρούσα.
      Ο κ. Χρήστος Πρωτόπαπας. Παρών.
      Ο κ. Ιωάννης Βλατής. Παρών.
      Ο κ. Βασίλης Κεγκέρογλου. Παρών.
      Η κ. Αντωνία Αντωνίου. Παρούσα.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
      (ΔΙΑΚΟΠΗ)
      
      
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Επαναλαμβάνεται η διακοπείσα συνεδρίαση.
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, θα λύσει τη συνεδρίαση για αύριο ημέρα Πέμπτη 21 Ιουλίου 2005 και ώρα 10.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς – Θέματα Υπουργείου Ανάπτυξης», σύμφωνα με την ημερήσια διάταξη που έχει διανεμηθεί. 
      Λύεται η συνεδρίαση.
      Ώρα λήξης 16.14΄.
      
      Η ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 20/7/05                 ΣΕΛ.4

