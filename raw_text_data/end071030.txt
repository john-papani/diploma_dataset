ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΘ΄
Τρίτη 30 Οκτωβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών. σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών. σελ. 
2. Απαντήσεις Υπουργών σε ερωτήσεις Βουλευτών. σελ. 

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.  Α.Ε.) και λοιπές ασφαλιστικές και οργανωτικές διατάξεις». σελ. 
2. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις». σελ. 
3. Κατάθεση σχεδίου νόμου.
Ο Πρωθυπουργός και οι Υπουργοί Οικονομίας και Οικονομικών, Εσωτερικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών, Εμπορικής Ναυτιλίας, Αιγαίου και Νησιωτικής Πολιτικής, Μακεδονίας-Θράκης και Επικρατείας, κατέθεσαν σχέδιο νόμου: « «Κοινωνικές παροχές και οικονομικές ενισχύσεις στους πληγέντες από τις πυρκαγιές»». σελ.

4. Κατάθεση Εκθέσεων Διαρκών Επιτροπών.
Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εθνικής Άμυνας:
i. “Κύρωση Μνημονίου Κατανόησης Europa μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας, και του Ηνωμένου Βασιλείου της Μεγάλης Βρετανίας και Β. Ιρλανδίας σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)». σελ.
ii. «Κύρωση Διευθέτησης Συνεργασίας European Research Arrangement No1 (ERG no1), μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας που αφορά σχέδια συνεργασίας στην έρευνα και τεχνολογία σε θέματα άμυνας». σελ. 
iii) «Κύρωση της Τεχνικής Διευθέτησης Συνεργασίας, μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS)  για την παρακολούθηση, την αναγνώριση και την παρατήρηση». σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ. σελ.
ΒΑΡΒΑΡΙΓΟΣ Δ. σελ.
ΒΕΡΕΛΗΣ Χ. σελ.
ΒΟΛΟΥΔΑΚΗΣ Μ. σελ.
ΒΟΡΙΔΗΣ Μ. σελ.
ΓΕΙΤΟΝΑΣ Κ. σελ.
ΔΡΑΓΑΣΑΚΗΣ Ι. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΡΑΤΖΑΦΕΡΗΣ Γ. σελ.
ΚΟΥΣΕΛΑΣ Δ. σελ.
ΚΟΥΤΜΕΡΙΔΗΣ Ε. σελ.
ΜΗΤΣΟΤΑΚΗΣ Κ. σελ.
ΜΠΕΖΑΣ Α. σελ.
ΠΑΓΚΑΛΟΣ Θ. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΚΩΝΣΤΑΝΤΙΝΟΥ Γ. σελ.
ΠΟΛΑΤΙΔΗΣ Η. σελ.
ΡΕΓΚΟΥΖΑΣ Α. σελ.
ΣΑΜΠΑΖΙΩΤΗΣ Δ. σελ.
ΣΓΟΥΡΙΔΗΣ Π. σελ.
ΣΤΑΪΚΟΥΡΑΣ Χ. σελ.
ΣΤΡΑΤΑΚΗΣ Ε. σελ.
ΤΖΑΚΡΗ Θ. σελ.
ΦΙΛΙΝΗ Α. σελ.
ΧΑΛΚΙΔΗΣ Μ. σελ.



      
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΘ΄
      Τρίτη 30 Οκτωβρίου 2007
      
      Αθήνα, σήμερα στις 30 Οκτωβρίου 2007, ημέρα Τρίτη και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα κ. Χρήστο Σταϊκούρα, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής B’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμαρχος Μοσχάτου ζητεί στην παραλιακή ζώνη Μοσχάτου να μην επιτραπεί  η εγκατάσταση και λειτουργία τσίρκου.
2) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία το Σωματείο Συνταξιούχων Τ.Ε.Β.Ε. – Ο.Α.Ε.Ε. Νομού Θεσσαλονίκης, ζητεί να μην αυξηθούν τα όρια ηλικίας για συνταξιοδότηση κ.λπ..
3) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι: Δήμαρχος και Έπαρχος Θήρας και Πρόεδρος της Κοινότητας Οίας και Πρόεδρος του Δημοτικού Λιμενικού Ταμείου Θήρας Νομού Κυκλάδων, ζητούν την άμεση απομάκρυνση του ναυαγίου του κρουαζιερόπλοιου «SEA DIAMOND», την απορρύπανση της περιοχής της Καλδέρας κ.λπ..
4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο κ. Δενδής Σταμάτιος, κάτοικος της Σκοπέλου, προτείνει μέτρα για την προστασία των δασών του νησιού.
5) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία η Πανελλήνια Ένωση Εποχικών και Εθελοντών Πυροσβεστών ζητεί την παράταση των συμβάσεων εργασίας των πυροσβεστών του Νομού Ηλείας.
6) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στις ελλείψεις προσωπικού της Δ/νσης Αγροτικής Ανάπτυξης Ηλείας.
7) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ένωση Φαρμακοποιών Νοσηλευτικών Ιδρυμάτων, ζητεί την ένταξη των Νοσοκομειακών Φαρμακοποιών Ε.Σ.Υ. στο ειδικό μισθολόγιο των ιατρών Ε.Σ.Υ..
8) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Αντιπυρηνικό Παρατηρητήριο Μεσογείου, ζητεί την αποτροπή εγκατάστασης πυρηνικών αντιδραστήρων στην Αλβανία.
9) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Παμποντιακός Σύλλογος «η ΑΡΓΩ», ζητεί την απελευθέρωση και απόδοση καταπατημένου ακινήτου στο Σοχούμι της Αμπχαζίας.
10) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία, ζητεί τη μείωση του συντελεστή Φ.Π.Α. σε βασικά αγαθά, που προορίζονται για άτομα με αναπηρία.
11) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία, ζητεί την προσβασιμότητα εκπροσώπων των ατόμων με αναπηρία, σε όλες τις φάσεις υλοποίησης των επιχειρησιακών προγραμμάτων.
12) Ο Βουλευτής Νομού Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  η Ένωση Συνεταιριστικών Τραπεζών Ελλάδος, ζητεί την αύξηση των προαιρετικών μερίδων, που μπορούν να εγγραφούν συνέταιροι σε αστικούς πιστωτικούς συνεταιρισμούς.
13) Ο Βουλευτής Νομού Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  ο Δήμαρχος Πελασγίας Νομού Φθιώτιδας, ζητεί οικονομική ενίσχυση για την αποκατάσταση των ζημιών από τη θεομηνία  της 11ης Οκτωβρίου, που υπέστησαν τα Δημοτικά Διαμερίσματα Πελασγίας και Μύλων.
14) Ο Βουλευτής Νομού Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι Δήμοι Ξυνιάδας, Θεσσαλιώτιδας και Δομοκού Φθιώτιδας, ζητούν την αποδέσμευση της βιομηχανικής ντομάτας κ.λπ..
15) Ο Βουλευτής Νομού Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πρόεδρος του Δ.Δ. Ανθήλης του Δήμου Λαμιέων Φθιώτιδας, ζητεί την κατασκευή αρδευτικών έργων στην περιοχή κ.λπ..
16) Ο Βουλευτής Νομού Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Αγροτικός Συνεταιρισμός Μανταμάδου Λέσβου, ζητεί την επιδότηση κατά 50% των ζωοτροφών.
17) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Επαγγελματικός Αλιευτικός Σύλλογος Ν. Κουτάλης Λέσβου, ζητεί να επιτραπεί το ψάρεμα με στατικό δίχτυ και παραγάδι.
18) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Επαγγελματικός Σύλλογος Αλιέων Ιτέας «Ο Άγιος Μηνάς», ζητεί τη μη εφαρμογή της διάταξης της παραγράφου 1 του άρθρου 6 ν. 3050/02 για τους κυρίους μικρών αλιευτικών σκαφών.
19) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο διοικητής του Γενικού Νοσοκομείου Άμφισσας, ζητεί την πρόσληψη επίκουρου παιδιάτρου για τη στελέχωση του παιδιατρικού τμήματος του νοσοκομείου.
20) Οι Βουλευτές Νομού Ευβοίας και Β’ Πειραιώς κ. ΓΕΩΡΓΙΟΣ ΜΑΡΙΝΟΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Εξωραϊστικός και Φιλοδασικός Σύλλογος Μυλακίου Αλιβερίου Εύβοιας,  ζητεί να ακυρωθεί η μελέτη περιβαλλοντικών επιπτώσεων που έχει υποβληθεί από την Α.Γ.Ε.Τ. Ηρακλής και αφορά στην καύση σκουπιδιών πλησίον κατοικημένης περιοχής.
21) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Εργατοτεχνιτών Γούνας, Δέρματος, Ιματισμού και Κλωστοϋφαντουργίας Νομού Καστοριάς, ζητεί τη λήψη μέτρων για τη στήριξη των ανέργων γουνεργατών.
22) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας στο οποίο επισημαίνεται η επιτακτική ανάγκη διαμόρφωσης νέων αιθουσών στο Τ.Ε.Ι. Αιγίου Αχαΐας.
23) Ο Βουλευτής Λάρισας κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά με την οποία ο Δήμος Κοιλάδος Λάρισας, ζητεί την οικονομική ενίσχυση των βαμβακοπαραγωγών της περιοχής του, που οι καλλιέργειές τους επλήγησαν από αντίξοα καιρικά φαινόμενα.
24) Ο Βουλευτής Λάρισας κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά με την οποία ο Δήμος Νίκαιας Λάρισας, ζητεί την οικονομική ενίσχυση των αγροτών της περιοχής του, που οι καλλιέργειές τους επλήγησαν από άστατα καιρικά φαινόμενα.
25) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Βαρθολομιού Ηλείας, ζητεί να χαρακτηρισθεί η περιοχή του, ως πυρόπληκτη.
26) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Κάστρου – Κυλλήνης Ηλείας, ζητεί να ενταχθεί στην πυρόπληκτη ζώνη του Νομού Ηλείας.
27) Η Βουλευτής Πέλλας κ. ΠΑΡΘΕΝΑ ΘΕΟΔΩΡΙΔΟΥ – ΦΟΥΝΤΟΥΚΙΔΟΥ κατέθεσε αναφορά με την οποία ο Νομάρχης Πέλλας, ζητεί τη λήψη μέτρων στήριξης των κτηνοτρόφων του Νομού Πέλλας.
28) Η Βουλευτής Πέλλας κ. ΠΑΡΘΕΝΑ ΘΕΟΔΩΡΙΔΟΥ -  ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος «ΚΟΜΑΝΤΟΣ 74», ζητεί την ηθική και υλική αποκατάσταση των μελών του.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου, ζητεί να του διατεθεί από την κτηματική υπηρεσία οικόπεδο στην περιοχή του λιμένα Αγίου Νικολάου.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλεται, πως στα πλαίσια άσκησης του ΝΑΤΟ τουρκικά αεροπλάνα ανέλαβαν τη φύλαξη περιοχών του Αιγαίου.
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επίσπευση των διαδικασιών για τη δημιουργία κοινωνικού ξενώνα φιλοξενίας για καρκινοπαθείς.
32) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία ο Ενιαίος Σύλλογος Υποχρεωτικά Μεταταγμένων Υπαλλήλων και Υπαλλήλων Ν.Α. Ηρακλείου, ζητεί την ικανοποίηση εργασιακών και οικονομικών αιτημάτων των μελών του.
33) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία ο Σύλλογος Ειδικευόμενων και Υπεράριθμων Ιατρών Γ.Ν. Ηρακλείου «ΒΕΝΙΖΕΛΕΙΟ – ΠΑΝΑΝΕΙΟ», ζητεί την επαναφορά του θεσμού των υπεραρίθμων ιατρών και την επαναπρόσληψή τους.
34) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία το Επιμελητήριο Ηρακλείου και η Ομοσπονδία Επαγγελματιών – Βιοτεχνών και Εμπόρων Νομού Ηρακλείου, ζητούν να μην αυξηθούν οι συντελεστές του Φ.Π.Α..
35) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε δημοσίευμα εφημερίδας στο οποίο ζητείται η διάσωση των τοιχογραφιών του Βυζαντινού Ιερού Ναού της Υπαπαντής , στο λόφο Αλκάθους Αττικής.
36) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία η «Αχαρνέων Φιλική – Συνένωσις των Απανταχού της γης Αχαρνέων», ζητεί την οικονομική κάλυψη των εξόδων του μουσείου Αχαρνών και τη διασφάλιση των εκθεμάτων του.
37) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο κ. Σπυρίδων Μπερδελής, ζητεί τη χρηματοδότηση της δημιουργίας Λαογραφικού Μουσείου στα Μέγαρα Αττικής.
38) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Ερυθρών Αττικής, ζητεί να του παραχωρήσει το Υπουργείο Εθνικής ΄Αμυνας δεκαπέντε στρέμματα από το χώρο της παλαιάς στρατιωτικής μονάδας, προκειμένου να δημιουργήσει δασικό χωριό.
39) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Μεγαρέων Αττικής, ζητεί να του παραχωρηθεί ή πωληθεί το ΑΒΚ 2700 δημόσιο ακίνητο.
40) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Καρακατσάνης Χαράλαμπος, συνταξιούχος του Ο.Γ.Α., ζητεί να συνταξιοδοτηθεί και από το Ι.Κ.Α..
41) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αλεπίδης Νικόλαος, ζητεί να παραμένουν στην εργασία τα άτομα που έχουν συμπληρώσει το εξηκοστό έτος και τριάντα πέντε χρόνια πραγματικής υπηρεσίας, εφόσον τα ίδια το επιθυμούν.
42) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γρηγοριάδης Γεώργιος, γιατρός, ζητεί την ικανοποίηση αιτήματος.
43) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παπαδόπουλος Ιωάννης, ζητεί τη μετάταξή του, με την ιδιότητα του πολύτεκνου.
44) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Παλαιών Ελευθεροχωριτών «ΤΟ ΑΓΙΟ ΠΝΕΥΜΑ», ζητεί να παραχωρηθούν στα μέλη του τα ακίνητα της περιοχής Ελευθεροχωρίου Νομού Πέλλας.
45) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μαλιούφας Απόστολος, εργαζόμενος στην Τεχνική Υπηρεσία του Δήμου Σκύδρας, ζητεί τη μονιμοποίησή του.
46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών, διαμαρτύρεται για το ενδεχόμενο αύξησης των συντελεστών του Φ.Π.Α..
47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία, ζητεί την αύξηση των κονδυλίων για τους τομείς υγείας, πρόνοιας και παιδείας των ατόμων με ειδικές ανάγκες.
48) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Σωματείο Εργαζομένων στις Συνεταιριστικές Οργανώσεις Νομού Ιωαννίνων, ζητεί τη συνέχιση λειτουργίας της Ένωσης Αγροτικών Συνεταιρισμών Πωγωνίου.
49) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται να χαρακτηριστεί ο Δήμος Βαρθολομιού, σαν  πυρόπληκτη περιοχή.
50) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία μαζικοί φορείς του Δημοτικού Διαμερίσματος Λάσδικα του Δήμου Φολόης Νομού Ηλείας, ζητεί τη χορήγηση πίστωσης για την ολοκλήρωση κοινωφελών έργων.
51) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Σύλλογος Πασχόντων από Μεσογειακή Αναιμία Νομού Τρικάλων, ζητεί την αύξηση του επιδόματος πρόνοιας που λαμβάνουν οι θαλασσαιμικοί.
52) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Αργολική Κοινοπραξία Αγροτικών Συνεταιρισμών «ΗΛΙΟΣ», ζητεί να δοθεί δικαίωμα στρεμματικής ενίσχυσης για τα εσπεριδοειδή σε όλους τους παραγωγούς, ανεξάρτητα από την ποσότητα που παραδίδουν στην μεταποίηση.
53) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Ιατρικός Σύλλογος Πύργου – Ολυμπίας,  ζητεί την απαλλαγή των πυροπαθών ασφαλισμένων του Νομού Ηλείας από την εισφορά που καταβάλλουν για την αγορά φαρμάκων.
54) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Ιατρικός Σύλλογος Πύργου – Ολυμπίας,  ζητεί την απαλλαγή των πυροπαθών ασφαλισμένων του Νομού Ηλείας από την εισφορά που καταβάλλουν για την αγορά φαρμάκων.
55) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Πρόεδρος του Ν.Π.Δ.Δ. «Παιδικοί Σταθμοί Δήμου Πύργου», ζητεί επιχορήγηση για τη στέγαση των δημοτικών παιδικών σταθμών.
56) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Αγροτικός Οινοποιητικός Συνεταιρισμός Τυρνάβου «ΟΙΝΟΠΟΙΕΙΟ ΤΥΡΝΑΒΟΥ», ζητεί την οικονομική ενίσχυση των αμπελοκαλλιεργητών της περιοχής για τις ζημιές που υπέστησαν εξαιτίας των δυσμενών καιρικών συνθηκών.
57) Ο Βουλευτής Β’ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία η Επιτροπή Πολυτέκνων των Εργαζομένων Εμπορικής Τράπεζας καταγγέλλει τη μη εφαρμογή του πρακτικού συμφωνίας υλοποίησης επιχειρησιακών συλλογικών συμβάσεων, που υπεγράφησαν ανάμεσα στον Σύλλογο Εργαζομένων και στη Διοίκηση της Εμπορικής Τράπεζας και το οποίο προέβλεπε την πρόσληψη εκατόν εβδομήντα ατόμων, παιδιών πολυτέκνων συναδέλφων.
     
     
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 831/17-10-07 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 85/29-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
    «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
    Προκειμένου να κατασκευασθεί το τμήμα από τον ισόπεδο κόμβο Αγίας Βαρβάρας έως τον Κραυσίδωνα ώστε να ολοκληρωθεί πλήρως η Παράκαμψη Βόλου από τον Ανισόπεδο Κόμβο Λάρισας έως Γορίτσα (αρχή της κατασκευαζόμενης εργολαβίας Γορίτσα-Αγριά, το ΥΠΕΧΩΔΕ εδημοπράτησε στις 03-04-2007 την εργολαβία «Ολοκλήρωση έργων Παράκαμψης Βόλου από Α.Κ. Λάρισας έως Γορίτσα», προϋπολογισμού 11.000.000 ευρώ με χρηματοδότηση από εθνικούς πόρους.
    Η υπογραφή της σύμβασης εκτέλεσης έργου έγινε στις 08-08-2007 και η συμβατική προθεσμία περάτωσης του συνόλου του έργου ανέρχεται σε 18 μήνες ενώ ειδικά για το τμήμα από Ι.Κ. Αγίας Βαρβάρας έως Κραυσίδωνα προβλέπεται αποκλειστική προθεσμία πλήρους ολοκλήρωσης του εντός 7 μηνών καθώς και πρόβλεψη καταβολής πριμ σε περίπτωση ενωρίτερης περάτωσης.
    Μετά την εγκατάσταση του Αναδόχου, η τοπική ΙΓ΄ Εφορία Προϊστορικών και Κλασσικών Αρχαιοτήτων Βόλου απαγόρευσε κατηγορηματικά την έναρξη οποιωνδήποτε εργασιών στην περιοχή του αρχαιολογικού τάφου εάν δεν προηγηθούν εργασίες υποστήριξής του, οι οποίες θα πρέπει να συνοδεύονται από αντίστοιχη εγκεκριμένη μελέτη της αρμόδιας Διεύθυνσης Αναστήλωσης Αρχαίων Μνημείων (ΔΑΑΜ) του ΥΠΠΟ.
    Η παραπάνω απαίτηση έθετε νέα δεδομένα που δεν προϋπήρχαν της δημοπράτησης του έργου, με συνέπεια να επέλθει η αναπόφευκτη καθυστέρηση ανάπτυξης των εργασιών στο τμήμα Ι.Κ. Αγίας Βαρβάρας-Κραυσίδωνα.
    Επειδή τα διαθέσιμα χρονικά περιθώρια για την επίλυση και τακτοποίηση του παραπάνω απρόβλεπτου γεγονότος είναι άκρως περιορισμένα, το ΥΠΕΧΩΔΕ πρόκρινε ως τον πλέον ενδεδειγμένο τρόπο αντιμετώπισής του, τη σύνταξη της μελέτης και εκτέλεσης των σχετικών εργασιών υποστύλωσης ως απολογιστικών εργασιών της εγκατεστημένης εργολαβίας.
    Για το λόγο αυτόν είχαν δρομολογηθεί οι διαδικασίες και είχαν δοθεί οι σχετικές εντολές προς τον Ανάδοχο και μέσω αυτού προς τον Μελετητή.
    Σήμερα η μελέτη υποστύλωσης έχει εκπονηθεί από τον μελετητή και έχει εγκριθεί από τη ΔΑΑΜ του ΥΠΠΟ με αποτέλεσμα οι εργασίες στερέωσης του αρχαιολογικού μνημείου να έχουν ξεκινήσει από τον εγκατεστημένο Ανάδοχο. Με την προϋπόθεση της μη καθυστέρησης λόγω άλλων εμπλοκών της Αρχαιολογίας, το έργο θα ολοκληρωθεί εντός του προβλεπόμενου συμβατικού χρόνου από τη στιγμή που η Αρχαιολογία θα δώσει την άδεια στον Ανάδοχο να ξεκινήσει τις εργασίες.
    Ο Υφυπουργός
    Θ. ΞΑΝΘΟΠΟΥΛΟΣ»
     2. Στην με αριθμό 81/1-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 59301/23-10-07 έγγραφο από τον Υφυπουργό Εσωτερικών η ακόλουθη απάντηση:
    «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε ότι το επαρχιακό δίκτυο του Νομού Θεσσαλονίκης του οποίου την αρμοδιότητα συντήρησης έχει η Νομαρχιακή Αυτοδιοίκηση Θεσσαλονίκης αποτελείται από δίκτυο 33 αξόνων που καθορίστηκαν με την υπ' αριθμ. 6297/27-8-2007 απόφαση του Γενικού Γραμματέα Περιφέρειας Κεντρικής Μακεδονίας.
    Η Νομαρχιακή Αυτοδιοίκηση συντηρεί το επαρχιακό δίκτυο, συνολικού μήκους 700 χλμ, με ασφαλτοστρώσεις, φθαρμένων τμημάτων, σε μεγάλα και μικρά τμήματα και με βελτιώσεις γεωμετρικών χαρακτηριστικών. Κατά τα έτη 2002 2007 έγιναν έργα στα τμήματα:
    -Τμήμα Θεσσαλονίκης - Ωραιοκάστρου 
    -Τμήμα Στεφάνια - Όρια Ν. Κιλκίς 
    -Τμήμα Καρτερών-Δήμου Ασσήροου 
    -Τμήμα Πέντε Βρυσών-Δήμου Βερτίσκου 
    -Τμήμα Βρασνών- Αρέθουσας
    -Τμήμα Πλαγιαρίου-Επανωμής
    -Τμήμα Μαχανιώνας -Πλαγιαρίου
    Στο υπόλοιπο επαρχιακό και δημοτικό οδικό οδών γίνονται συντηρήσεις από τη Ν.Α. Θεσσαλονίκης και από τους ΟΤΑ.
    Οι συντηρήσεις από τη Νομαρχιακή Αυτοδιοίκηση χρηματοδοτούνται κατά τα έτη 2006 -2007 από τον τακτικό προϋπολογισμό 2006-2007 (2.050.000,00 ευρώ). το πρόγραμμα ανταποδοτικών τελών 2006-2007 (800.000,00 ευρώ), την ενίσχυση ΤΕΟ/ΥΠΕΧΩΔΕ 2006-2007 (1.000.000,00 ευρώ), το Υπουργείο Μακεδονίας Θράκης για συντήρηση επαρχιακού δικτύου (100.000,00 ευρώ), τους Κεντρικούς Αυτοτελείς Πόρους (ΚΑΠ) και από έκτακτες επιχορηγήσεις από το Υπουργείο μας.
    Τα κριτήρια κατανομής των Κεντρικών Αυτοτελών Πόρων που προορίζονται για την κάλυψη επενδυτικών δαπανών των Νομαρχιακών Αυτοδιοικήσεων, συμπεριλαμβανομένων και αυτών που αφορούν στην κατασκευή, βελτίωση και συντήρηση του οδικού δικτύου τους, προσδιορίζονται επακριβώς από το νόμο, οι δε συντελεστές βαρύτητας υπολογισμού αυτών καθορίζονται με Κοινή Υπουργική Απόφαση, η οποία εκδίδεται ύστερα από πρόταση της ΕΝΑΕ.
    Με όμοια απόφαση και με την ίδια διαδικασία κατανέμονται οι Κεντρικοί Αυτοτελείς Πόροι που προορίζονται ειδικά προς κάλυψη δαπανών βελτίωσης συντήρησης και αποκατάστασης των Νομαρχιακών Αυτοδιοικήσεων, οι οποίοι προβλέφθηκαν για πρώτη φορά με το Ν. 3345/05 και αποτελούν επιπλέον πιστώσεις πέραν των προαναφερόμενων για επενδύσεις.
    Στο πλαίσιο αυτό, η Νομαρχιακή Αυτοδιοίκηση Θεσσαλονίκης έλαβε κατά το έτος 2006 από τους Κεντρικούς Αυτοτελείς Πόρους προς κάλυψη δαπανών βελτίωσης, συντήρησης και αποκατάστασης του οδικού δικτύου της καθώς και για επενδυτικές δαπάνες, συνολικό ποσό ύψους 5.855.400,00 ευρώ (οδικό δίκτυο: 1.344.000,00 ευρώ, επενδύσεις 4.511.400,00 ευρώ), ως τακτική επιχορήγηση, ενώ έχει λάβει επιπλέον από έκτακτες επιχορηγήσεις για τους ίδιους σκοπούς συνολικό ποσό ύψους 1.600.00,00 ευρώ (οδικό δίκτυο: 750.000,00 ευρώ, επενδύσεις 850.000,00 ευρώ), έναντι ποσού 2.905.939,00 ευρώ (οδικό δίκτυο: 560.000,00 ευρώ, επενδύσεις 2.345.939,00 ευρώ), που έλαβε ως τακτική επιχορήγηση και ποσού 700.000,00,00 ως έκτακτη επιχορήγηση το έτος 2005 και ποσού 311.879,00 ευρώ το οποίο έλαβε για επενδύσεις κατά το έτος 2004.
    Επίσης σας ενημερώνουμε ότι βάσει της Α.Π. 13942/9-3-2007 (ΦΕΚ 333 Β') Κοινής Υπουργικής Απόφασης, και της με Α.Π 16994/22-3-2007 απόφασής μας, το τρέχον έτος θα αποδοθεί από τους Κεντρικούς Αυτοτελείς Πόρους, συνολικό ποσό ύψους 6.920.000,00 ευρώ, ως τακτική επιχορήγηση στη Νομαρχιακή Αυτοδιοίκηση Θεσσαλονίκης, για τους ανωτέρω σκοπούς (οδικό δίκτυο: 1.506.000,00 ευρώ, επενδύσεις 5.414.000,00 ευρώ).
    Επιπρόσθετα το Υπουργείο μας χρηματοδότησε τη Νομαρχιακή Αυτοδιοίκηση Θεσσαλονίκης, από τη ΣΑΕ055, για την αντιμετώπιση ζημιών από θεομηνίες με ποσό 200.000,00 ευρώ το έτος 2005, 200.000,00 ευρώ το 2006 και 1.080.000,00 ευρώ το έτος 2007. Δεδομένου ότι η Νομαρχιακή Αυτοδιοίκηση έχει σύμφωνα με το Σύνταγμα διοικητική και οικονομική αυτοτέλεια μπορεί να προβεί στην αξιοποίηση των πόρων κατά την κρίση της.
    Πέραν των ανωτέρω οι Δήμοι του Νομού Θεσσαλονίκης έχουν εντάξει και υλοποιούν δημοτικά και διαδημοτικά έργα στο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ» που αφορούν σε ασφαλτοστρώσεις οδών, βελτίωση οδικού δικτύου, δημοτική και εσωτερική οδοποιία προϋπολογισμού 28.191.066,45 ευρώ.
    Για τα λοιπά θέματα αρμόδιο να απαντήσει είναι το συνερωτώμενο Υπουργείο ΠΕΧΩΔΕ.
    Ο Υφυπουργός
    ΘΑΝ. ΝΑΚΟΣ»
   3. Στην με αριθμό 336/5-10-07 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 90022/26681/442/23-10-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
   «Απαντώντας στη με ΑΠ 336/5.10.07 ερώτηση, που κατέθεσε στη Βουλή των Ελλήνων η Βουλευτής κα Θεοδώρα Τζάκρη, σχετικά με το αίτημα για νομοθετική ρύθμιση έτσι ώστε ο χήρος πατέρας τριών ή και περισσοτέρων τέκνων να λαμβάνει την πολυτεκνική σύνταξη της θανούσης συζύγου, με τις ίδιες προϋποθέσεις, χωρίς δηλ. να εξετάζεται η ενηλικίωση των παιδιών, σας γνωρίζουμε ότι για το θέμα αυτό δεν είναι αρμόδιο το Υπουργείο Απασχόλησης και Κοιν. Προστασίας.
   Σύμφωνα με τις διατάξεις του ν. 1892/90 και της ΓιΑ/440/91, Κοινής Υπουργικής Απόφασης των Υπουργών Εθνικής Οικονομίας και Οικονομικών και Υγείας Πρόνοιας και Κοινωνικών Ασφαλίσεων, αρμόδιο να εξετάσει το θέμα είναι το Υπουργείο Υγείας και Κοινωνικής Αλληλεγγύης, ο δε ΟΓΑ είναι αποκλειστικά και μόνο ο εντολοδόχος για την καταβολή των παροχών αυτών.
   Ως εκ τούτου διαβιβάζεται λόγω αρμοδιότητας η σχετική Αναφορά στο Υπουργείο Υγείας & Κοινωνικής Αλληλεγγύης, το οποίο παρακαλείται να εξετάσει το θέμα και να απαντήσει σχετικά.
Ο Υπουργός
ΒΑΣΙΛΕΙΟΣ Ν. ΜΑΓΓΙΝΑΣ»
	4. Στην με αριθμό 474/9-10-07 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 113008/ΙΗ/23-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 474/9-10-07, την οποία κατέθεσε ο Βουλευτής κ. Απόστολος Κατσιφάρας σχετικά με την «Επανεξέταση των κριτηρίων μετεγγραφών φοιτητών Πανεπιστημίων και σπουδαστών ΤΕΙ του εσωτερικού», σας γνωρίζουμε τα ακόλουθα:
      Βάσει των διατάξεων του Ν. 3282/2004 (ΦΕΚ 208 τ.Α') όπως ισχύει σήμερα, πολύτεκνοι γονείς, τέκνα πολυτέκνων και πολυμελών οικογενειών δικαιούνται να μετεγγραφούν χωρίς ποσοτικό περιορισμό σε τμήμα αντίστοιχο του τμήματος εισαγωγής.
      Επιπλέον, οι οικογένειες με δύο παιδιά δικαιούνται μετεγγραφής για οικονομικούς λόγους, εφόσον πληρούνται οι προϋποθέσεις της αντιστοιχίας τμήματος, επιτυχίας σε όλα τα μαθήματα των δύο πρώτων εξαμήνων και έχουν οικογενειακό εισόδημα κάτω των 35.000,00 € κατά μέσο όρο την τελευταία τριετία.
      Τέλος, σας πληροφορούμε ότι το ΥΠΕΠΘ δεν προτίθεται να προβεί στην τροποποίηση των ισχυουσών περί μετεγγραφών διατάξεων.
Ο Υφυπουργός
ΣΠΥΡΙΔΩΝ ΤΑΛΙΑΔΟΥΡΟΣ»
	5. Στην με αριθμό 403/8-10-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 94Β/23-10-07 έγγραφο από τον Υφυπουργό Περιβάλλοντος, Χωροταξίας και Δημοσίων ‘Εργων η ακόλουθη απάντηση:
      «Απαντώντας στο ως άνω σχετικό, σας γνωρίζουμε ότι:
      Σύμφωνα με τα αναφερόμενα στο άρθρο 3 του Π.Δ/τoς της 8-7-1993 «Τρόπος έκδοσης οικοδομικών εργασιών και έλεγχος των ανεγειρόμενων οικοδομών» στα απαιτούμενα δικαιολογητικά προκειμένου να γίνει δεκτή η αίτηση χορήγησης οικοδομικής άδειας περιλαμβάνονται και οι αναγκαίες εγκρίσεις άλλων υπηρεσιών (παρ. 1 α). Στη δε παρ. 2 του ιδίου άρθρου αναφέρεται ότι «σε περίπτωση που η αίτηση δεν συνοδεύεται από τα παραπάνω στοιχεία δεν γίνεται δεκτή και επιστρέφεται ακόμη και αν έχει πρωτοκολληθεί.
      Έχουν δοθεί οδηγίες για την απαίτηση προσκόμισης βεβαίωσης Δασαρχείου από την κεντρική υπηρεσία προς της αρμόδιες για την έκδοση οικοδομικών αδειών υπηρεσίες με εγκυκλίους όπως:
      - Ε. 56/68                      Ε3/γ/31963/24-8-1968
      - Ε.25/76                        Ε3/β/21874/28-6-1976
- Ε.4/77                          Ε2402/29-1-1977 στο σημείο (17) που αναφέρεται σε εκτός  σχεδίου δόμηση
      Μετά την ισχύ του ν. 998/1979 «περί προστασία των δασών και των δασικών εν γένει εκτάσεων της χώρας» οι προβλεπόμενες εγκρίσεις για την χορήγηση οικοδομικών αδειών χορηγούνται κατά τις διατάξεις του νόμου αυτού.
Ο Υφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ» 
	6. Στην με αριθμό 428/9-10-07 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 2/61838/12-10-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
   «Σχετικά με την με αριθμό 428/9-10-2007 ερώτηση που κατέθεσε στην Βουλή ο Βουλευτής κ. Παναγιώτης Σγουρίδης, αναφορικά με τη θέση σε εφαρμογή του νέου Πτωχευτικού Κώδικα (Ν. 3588/2007) και την κατάργηση, σύμφωνα με τις διατάξεις αυτού, των άρθρων 44 έως και 46γ του Ν. 1892/1990, επισημαίνονται τα ακόλουθα:
   Η θέσπιση του νέου Πτωχευτικού Κώδικα αποτελεί έργο ειδικής Νομοπαρασκευαστικής Επιτροπής, η οποία κατάρτισε και παρέδωσε το σχετικό σχέδιο νόμου στον Υπουργό Δικαιοσύνης, το οποίο και ψηφίστηκε στο σύνολό του από την Βουλή.
   Αναφορικά με το ζήτημα της χορήγησης παράτασης για τη διεκπεραίωση εκκρεμών αιτημάτων υπαγωγής στο άρθρο 44 του Ν.1892/1990, θα πρέπει να σημειωθεί ότι στα άρθρα του νέου Πτωχευτικού Κώδικα που ορίζουν τα σχετικά με την έναρξη της ισχύος του, δεν παρέχεται νομοθετική εξουσιοδότηση προς τον αρμόδιο Υπουργό να δώσει παράταση για τη διεκπεραίωση εκκρεμών αιτημάτων ή να καθορίσει άλλη, διαφορετική προθεσμία, πέραν της οριζόμενης στο νέο Πτωχευτικό Κώδικα.
   Ο Υφυπουργός
   ΝΙΚΟΛΑΟΣ ΛΕΓΚΑΣ»
      7. Στην με αριθμό 323/4-10-07 ερώτηση του Βουλευτή κ. Ντίνου Ρόβλια  δόθηκε με το υπ’ αριθμ. ΤΚΕ/Φ2/28144/22-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ερώτησης, με αριθμό πρωτ. 323/4-10-07, που κατέθεσε στη Βουλή ο Βουλευτής κ. Ντίνoς Pόβλιας με θέμα «Προγραμματική συμφωνία για την επιμόρφωση, αξιολόγηση κ.λπ. των δημοσίων υπαλλήλων», σας πληροφορούμε τα εξής:
      1. Η υλοποίηση της υπογραφείσας προγραμματικής συμφωνίας μεταξύ ΥΠΕΣΔΔΑ - ΕΚΔΔΑ - ΑΔΕΔΥ απαιτούσε νομοθετική κατοχύρωση. Αυτή πραγματοποιήθηκε με το άρθρο 15 του νόμου 3345/2005. Επίσης, με το άρθρο 24 του νόμου 3448/2006 (ΦΕΚ 57) προβλέφθηκε πρόσθετη εξουσιοδοτική νομοθετική ρύθμιση για τη λειτουργία του χρηματοδοτικού πρωτοκόλλου. Βάσει της ανωτέρω διάταξης, υπεγράφη η σχετική Κοινή Υπουργική Απόφαση (ΦΕΚ 1041/8/1-8-2006) με την οποία ενεργοποιήθηκε η χρηματοδότηση της προγραμματικής συμφωνίας.
      2. Η Τριμελής Διαρκής Επιτροπή Συντονισμού Δράσεων, που προβλέπεται από την παρ. 4 της προγραμματικής συμφωνίας, συνεστήθη στις 26/5/2006 αποτελούμενη από τους εξής:
      α. Τον Προϊστάμενο της Διεύθυνσης Εκπαίδευσης του Υπουργείου Εσωτερικών,
      β. Το Διευθυντή του Ινστιτούτου Επιμόρφωσης (ΙΝΕΠ) του Εθνικού Κέντρου Δημόσιας Διοίκησης και Αυτοδιοίκησης,
      γ. Τον Πρόεδρο του «Κοινωνικού Πολύκεντρου».
      2. Η Διαρκής Επιτροπή Συντονισμού Δράσεων έχει συνεδριάσει μέχρι σήμερα δυο φορές με αντικείμενο το συντονισμό των δράσεων που αναλαμβάνουν το ΕΚΔΔΑ και το «Κοινωνικό Πολύκεντρο» και οι οποίες αποτελούν αντικείμενο της Προγραμματικής Συμφωνίας, καθώς και την κατανομή των απαραίτητων πιστώσεων.
      3. Για την υλοποίηση της Προγραμματικής Συμφωνίας έχει μέχρι σήμερα υπάρξει η ακόλουθη χρηματοδότηση:
      Α. Για το έτος 2006 υπήρξε χρηματοδότηση με το ποσό του 1.000.000 ευρώ, με κατανομή 521.750 ευρώ στο «Κοινωνικό Πολύκεντρο» και 478.250 ευρώ στο ΕΚΔΔΑ.
      Β. Για το έτος 2007 προβλέφθηκε χρηματοδότηση με το ποσό του 3.962.618 ευρώ, εκ των οποίων έχει διατεθεί μέχρι σήμερα το ποσό των 700.000 ευρώ και το οποίο κατανεμήθηκε 270.000 € στο «Κοινωνικό Πολύκεντρο» και 430.000 ευρώ στο ΕΚΔΔΑ.
      4. Μέχρι σήμερα υλοποιήθηκαν οι εξής δράσεις ανά φορέα: 
      ΦΟΡΕΑΣ ΥΛΟΠΟIΗΣΗΣ: ΕΚΔΔΑ
      Από τη χρηματοδότηση έτους 2006:
      Α. Συγχρηματοδότηση του Μεταπτυχιακού Προγράμματος για Δημοσίους υπαλλήλους Πανεπιστημίου Πελοποννήσου.
      Β. Μελέτη σχεδιασμού επιμορφωτικών προγραμμάτων εισαγωγικής εκπαίδευσης.
      Γ. Δαπάνες λειτουργικής και διοικητικής υποστήριξης. Από τη χρηματοδότηση έτους 2007 προβλέπεται η υλοποίηση των εξής δράσεων:
      Α. Υπεγράφη Μνημόνιο συνεργασίας με το Πανεπιστήμιο Μακεδονίας για την ίδρυση και λειτουργία Μεταπτυχιακού Προγράμματος Σπουδών για δημοσίους υπαλλήλους, εξειδίκευσης στη Διοίκηση Ολικής Ποιότητας στη Δημόσια Διοίκηση.
      Β. Πιλοτική εφαρμογή σχεδιασμού και ανάπτυξης συστήματος αυτοδιδασκαλίας στις ξένες γλώσσες
      Γ. Ανάπτυξη και λειτουργία συστήματος διαρκούς υποστήριξης Συντονιστικής Επιτροπής Εκπαίδευσης,
      Δ. Ανάπτυξη και λειτουργία συστήματος ανίχνευσης εκπαιδευτικών αναγκών στο δημόσιο και ευρύτερο δημόσιο τομέα,
      Ε. Ανάπτυξη εκπαιδευτικού υλικού για επιμορφωτικές δράσεις που διεξάγονται με μικτά συστήματα παραδοσιακής και ηλεκτρονικής μάθησης,
      Στ. Ανάπτυξη και λειτουργία συστήματος αξιολόγησης και πιστοποίησης επιμορφωτικών δράσεων.
      ΦΟΡΕΑΣ ΥΛΟΠΟΙΗΣΗΣ «ΚΟΙΝΩΝΙΚΟ ΠΟΛΥΚΕΝΤΡΟ»
      Από τη χρηματοδότηση έτους 2006:
      α. Συγχρηματοδότηση του Μεταπτυχιακού Προγράμματος για Δημοσίους υπαλλήλους Πανεπιστημίου Πελοποννήσου.
      β. Έρευνα ανίχνευσης εκπαιδευτικών αναγκών για Δημοσίους υπαλλήλους που εκπροσωπούν εργαζόμενους στη Δημόσια Διοίκηση και υλοποιεί την δεύτερη φάση με σταθμισμένο πανελλαδικό δείγμα.
      γ. Έρευνα για το θεσμικό πλαίσιο των συλλογικών διαπραγματεύσεων (ολοκληρώνεται με ομάδα διακεκριμένων επιστημόνων)
      δ. Ημερίδα με πανελλαδική συμμετοχή για την εκπαίδευση και επιμόρφωση Δημοσίων Υπαλλήλων που εκπροσωπούν εργαζόμενους στη Δημόσια Διοίκηση, με διακεκριμένους εισηγητές από την Ελλάδα και το εξωτερικό.
      ε. Διήμερο Συνέδριο με πανελλαδική συμμετοχή και με θέμα: «Δημόσια Διοίκηση και Ηλεκτρονική διακυβέρνηση. Προκλήσεις - Επιπτώσεις».
      στ. Προγράμματα εκπαίδευσης - επιμόρφωσης Δημοσίων υπαλλήλων που εκπροσωπούν εργαζόμενους στη Δημόσια Διοίκηση.
      ζ. Προέβη στην έκδοση τόμου των πρακτικών της ημερίδας.
      η. Προέβη στον εξοπλισμό της κτιριακής του δομής - Δίκτυο ΗΝ -εργαστήριο πληροφορικής - δημιουργία Site κλπ.
      θ. Δαπάνες λειτουργικής και διοικητικής υποστήριξης του «Κοινωνικού Πολύκεντρου» .
      Από τη χρηματοδότηση έτους 2007 προβλέπονται οι εξής δράσεις:
      α. Χρηματοδότηση Μεταπτυχιακού Προγράμματος για Δημοσίους Υπαλλήλους- Πανεπιστήμιο Πελοποννήσου.
      β. Επιμορφωτικά προγράμματα Δημοσίων Υπαλλήλων που εκπροσωπούν εργαζόμενους (ξένης γλώσσας, βασικών δεξιοτήτων πληροφορικής, οργάνωσης και διοίκησης των οργανώσεών τους, αρχές και αξίες του δημοσιοϋπαλληλικού κινήματος κλπ).
      γ. Ανάπτυξη και παραγωγή εκπαιδευτικού υλικού για τα επιμορφωτικά Προγράμματα.
      δ. Έκδοση τόμου πρακτικών Συνεδρίου «Δημόσια Διοίκηση και Ηλεκτρονική διακυβέρνηση. Προκλήσεις -επιπτώσεις».
      Ε. Έκδοση τόμου μελέτης «Πλαίσιο Συλλογικών διαπραγματεύσεων στο Δημόσιο» .
      στ. Έκδοση φυλλαδίου δράσεων του «Κοινωνικού Πολύκεντρου».
      ζ. Διοργάνωση Διεθνούς Συνεδρίου - Νοέμβριος 2007 - με θέμα «Δημόσια Διοίκηση: Προστασία και ποιότητα Δημόσιων Υπηρεσιών-Διεθνείς τάσεις.» με εισηγητές διακεκριμένους επιστήμονες της Διοικητικής επιστήμης από 30 χώρες.
      η. Κάλυψη δαπανών Διοικητικής και λειτουργικής υποστήριξης.
      Ο Υφυπουργός
      ΧΡΗΣΤΟΣ ΖΩΗΣ»
      8. Στην με αριθμό 76/1-10-07 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 59293/23-10-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε ότι από το Πρόγραμμα ΣΑΤΑ και τη ΣΑΕ 055 ενισχύονται οι ΟΤΑ α΄- β΄ βαθμού για την αντιμετώπιση εκτάκτων αναγκών από επικίνδυνα καιρικά φαινόμενα, την πυροπροστασία των δασών, των αντιπλημμυρικών έργων κ.λπ..
      Στο πλαίσιο αυτό, χορηγήθηκε για το έτος 2007 στο Νομό Αχαΐας πίστωση ύψους 4.049.000,00€ για τη λήψη αντίστοιχων μέτρων.
      Επίσης σας ενημερώνουμε ότι στην ΣΑΕΠ 401 του προγράμματος Δημοσίων Επενδύσεων με τίτλο «Επείγουσες εργασίες κατασκευής αντιδιαβρωτικών/ αντιπλημμυρικών έργων για την άμεση αντιμετώπιση των συνεπειών των πυρκαγιών έτους 2007 στο νομό Αχαΐας », η Περιφέρεια Δυτικής Ελλάδος έχει εντάξει τα εξής έργα:
      - Το έργο «Επείγοντα αντιπλημμυρικά έργα στο χείμαρρο Σελινούντα στην περιοχή της γέφυρας του ΟΣΕ, προϋπολογισμού 800.000,00 ευρώ, όπου φορέας διαχείρισης είναι η Ν.Α. Αχαΐας, το οποίο και εκτελείται.
      - Το έργο «Αντιπλημμυρικά έργα για πρόληψη περαιτέρω καταστροφών στα Δ.Δ. Κερύνειας, Καθολικού Διακοπτού, προϋπολογισμού 300.000,00 ευρώ, με φορέα υλοποίησης τον Δήμο Διακοπτού.
      -Το έργο «Αντιπλημμυρικά έργα για πρόληψη περαιτέρω φυσικών καταστροφών στα Δ.Δ. Μαμουσιά και Νικολαίϊκων Δήμου Διακοπτού, προϋπολογισμού 300.000,OO€, με φορέα υλοποίησης τον Δήμο Διακοπτού.
      - Επείγοντα Αντιδιαβρωτικά έργα, προϋπολογισμού 500.000,00 ευρώ, με φορέα υλοποίησης το Δασαρχείο Αιγίου.
      Κατά τα λοιπά, αρμόδια να απαντήσουν είναι τα συνερωτώμενα Υπουργεία Οικονομίας & Οικονομικών, Αγροτικής Ανάπτυξης & Τροφίμων, καθώς και τα Υπουργεία ΠΕ.ΧΩ.ΔΕ. και Υγείας & Κοινωνικής Αλληλεγγύης προς τα οποία αποστέλλουμε αντίγραφο της ερώτησης.
      Ο Υφυπουργός
      Θ. ΝΑΚΟΣ»
     9. Στην με αριθμό 41/1.10.07 ερώτηση των Βουλευτών κύριων Δήμου Κουμπούρη και Γεωργίου Μαυρίκο δόθηκε με το υπ’ αριθμ. 26/23.10.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 41/1-10-2007 ερώτηση, που κατατέθηκε στη Βουλή από τους Βουλευτές κ. κ. Δ. Κουμπούρη και Γ. Μαυρίκο, σχετικά με το ανωτέρω θέμα, σας πληροφορούμε τα εξής:
      Α. Η παρ.1 του άρθρου 1 του Ν.2639/1998 (ΦΕΚ 205/Α/1998) ορίζει τα εξής: «Η μεταξύ εργοδότη και απασχολούμενου συμφωνία για παροχή υπηρεσιών ή έργου, για ορισμένο ή αόριστο χρόνο, ιδίως στις περιπτώσεις αμοιβής κατά μονάδα εργασίας (φασόν), τηλεργασίας, κατ' οίκον απασχόλησης, τεκμαίρεται ότι δεν υποκρύπτει σύμβαση εξαρτημένης εργασίας, εφόσον η συμφωνία αυτή καταρτίζεται εγγράφως και γνωστοποιείται μέσα σε δεκαπέντε (15) ημέρες στην οικεία Επιθεώρηση Εργασίας. Το τεκμήριο αυτό δεν ισχύει αν ο απασχολούμενος προσφέρει τη εργασία του αποκλειστικά ή κατά κύριο λόγο στον ίδιο εργοδότη».
      Με το άρθρο 6 της από 14-02-84 ΕΓΣΕΕ, η διάρκεια της εβδομαδιαίας εργασίας των εργαζομένων που απασχολούνται σε οποιοδήποτε εργοδότη με σχέση εργασίας Ιδιωτικού Δικαίου όλης της χώρας, ορίζεται σε 40 ώρες.
      Επίσης, με το άρθρο 2 του Π.Δ/τος 27-06-1932, καθιερώθηκε η οκτάωρη ημερήσια απασχόληση για τους εργαζομένους στις βιομηχανίες και στις βιοτεχνίες. Εξάλλου, με το άρθρο 6 της από 26-02-75 Εθνικής Συλλογικής Σύμβασης Εργασίας, προβλέφθηκε η δυνατότητα καθορισμού πενθημέρου εβδομαδιαίου προγράμματος απασχόλησης για τους εργαζομένους.
      Επιπλέον δε, με την υπ. αριθμ. 25/83 απόφαση του ΔΔΔΔ, που κηρύχθηκε εκτελεστή με την Απόφαση 16132/83 Υπ. Εργασίας (ΦΕΚ 543/Β/16-09-83), καθιερώθηκε η πενθήμερη εβδομαδιαία εργασία, για τους εργαζομένους στις βιομηχανίες και στις βιοτεχνίες.
      Περαιτέρω, μείωση των ανωτέρω ωρών απασχόλησης μπορεί να επιτευχθεί μέσω της διαδικασίας του κοινωνικού διαλόγου και των συλλογικών διαπραγματεύσεων, ως εκ τούτου και με τη σύναψη συλλογικών συμβάσεων εργασίας, όπως προβλέπεται από τον σχετικό Ν.1876/1990.
      Β. Σύμφωνα με το άρθρο 4 του Ν. 1876/90, το περιεχόμενο των συλλογικών ρυθμίσεων, διαμορφώνεται αποκλειστικά είτε με τους κοινωνικούς εταίρους (συνδικαλιστικές οργανώσεις εργοδοτών-εργαζομένων) στη περίπτωση υπoγραφής Σ.Σ.Ε. είτε με έκδοση Διαιτητικής Απόφασης (Δ.Α.) χωρίς η αρμόδια Υπηρεσία του Υπουργείου μας να υπεισέρχεται σε κάποιο στάδιο της όλης διαδικασίας.
      Όσον αφορά στα ζητήματα που μπορούν να αποτελέσουν αντικείμενο συλλογικών διαπραγματεύσεων αυτά ορίζονται στο άρθρο 2 του Ν. 1876/90.
      Στην παρ. 1 του άρθρου 2 του νόμου αυτού ορίζεται ότι ζητήματα σχετικά με τη σύναψη, τους όρους λειτουργίας και τη λήξη των ατομικών συμβάσεων εργασίας που εμπίπτουν στο πεδίο ισχύος της, μπορεί να αποτελέσουν περιεχόμενο της συλλογικής σύμβασης εργασίας.
      Συνεπώς και η περαιτέρω μείωση του εβδομαδιαίου και του ημερήσιου ωραρίου εργασίας των εργαζομένων, μπορεί να επιδιωχθεί με την ανωτέρω διαδικασία.
      Τέλος, σας γνωρίζουμε ότι η καθιέρωση της πενθήμερης εβδομαδιαίας εργασίας για το πιο πάνω προσωπικό, προβλέπεται στην από 20-5-2002 Σ.Σ.Ε. (Π.Κ 23/22-5-2002).
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     10.Στην με αριθμό 10/1.10.07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 23/23.10.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 10/01-10-2007 ερώτηση, που κατατέθηκε στη Βουλή από το Βουλευτή κ. Ι. Σκουλά σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Τα Προγράμματα Απόκτησης Εργασιακής Εμπειρίας (Stage) εντάσσονται στις ενεργητικές πολιτικές απασχόλησης (στην Ελλάδα, ήδη από το 1997) και έχουν σκοπό την παροχή ευκαιριών απόκτησης εργασιακής εμπειρίας σε άνεργους νέους. Οι άνεργοι νέοι στο πλαίσιο της παραμονής τους σε επιχειρήσεις και φορείς του ευρύτερου Δημόσιου ή Ιδιωτικού τομέα, με σχέση κατάρτισης, πραγματοποιούν την πρακτική άσκησή τους και αποκτούν εργασιακή εμπειρία. Συνεπώς, οι συμμετέχοντες νέοι στα παραπάνω προγράμματα, όπως και σε όλες τις ευρωπαϊκές χώρες, δεν είναι εργαζόμενοι, αλλά εκπαιδευόμενοι
      Επίσης, η ημερήσια αποζημίωση των ασκουμένων, η οποία καλύπτεται εξ' ολοκλήρου από τον Οργανισμό Απασχόλησης Εργατικού Δυναμικού (Ο.Α.Ε.Δ.), ανέρχεται στα τριάντα (30) € ανά ημέρα μεικτά, για τους πτυχιούχους ΑΕΙ & ΤΕΙ και είκοσι πέντε (25)€ ανά ημέρα μεικτά, για τους διπλωματούχους ΙΕΚ και για τους αποφοίτους δευτεροβάθμιας εκπαίδευσης. Καθώς οι κρατήσεις για ιατροφαρμακευτική περίθαλψη και ασφάλιση έναντι του επαγγελματικού κινδύνου ανέρχονται σωρευτικά στο 7,45%, η καθαρή αποζημίωση των εκπαιδευομένων ανέρχεται περίπου στα 600 € για την πρώτη κατηγορία και στα 500 € για τη δεύτερη.
      Για την κατηγορία των απασχολούμενων στα προγράμματα Stage του Ο.Α.Ε.Δ. έχουν εφαρμογή οι διατάξεις του άρθρου 18 του ν. 2458/1997 (Φ.Ε.Κ. Α΄ 15), οι οποίες ορίζουν ότι οι μετέχοντες σ' αυτά τα προγράμματα , οι οποίοι δεν είναι ασφαλισμένοι σε οποιοδήποτε άλλο δημόσιο ασφαλιστικό οργανισμό, υπάγονται στην ασφάλιση του Ι.Κ.Α. - Ε.Τ.Α.Μ., για τον κλάδο παροχών ασθενείας σε είδος. Με τις διατάξεις δε του άρθρου 18, του ν. 2874/2000 (Φ.Ε.Κ. Α΄ 286), η ασφάλιση των εν λόγω προσώπων στο Ίδρυμα, επεκτάθηκε από 01-01-2001 και κατά του κινδύνου του ατυχήματος.
      Η μη πλήρης ασφάλιση στο Ι.Κ.Α. - Ε.Τ.Α.Μ. των προσώπων της κατηγορίας αυτής και η κάλυψή τους μόνο για τους προαναφερόμενους κλάδους παροχών ασθένειας σε είδος και κινδύνου ατυχήματος, δικαιολογείται από το γεγονός ότι δεν προσφέρουν εργασία υπό την έwοια που απαντάται στο εργατικό δίκαιο. (προσφορά υπηρεσιών προς όφελος συγκεκριμένου εργοδότη και με αποκλειστικό σκοπό τη λήψη του συμφωνημένου μισθού), αλλά εξασκούνται σε συγκεκριμένο γνωστικό αντικείμενο, με σκοπό την απόκτηση της απαιτούμενης εμπειρίας για την είσοδο τους στην αγορά εργασίας.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     11.Στην με αριθμό 124/1.10.07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. Φ900/1/12/2996/245/23.10.07 έγγραφο από τον Υφυπουργό Εθνικής Άμυνας η ακόλουθη απάντηση:
      «Σας γνωρίζουμε σε απάντηση της υπ'αριθμ. 124/1-10-07 ερώτησης, του βουλευτή κ. Ιωάννη Μαγκριώτη με θέμα την Ελληνική Βιομηχανία Οχημάτων (ΕΛΒΟ), τα ακόλουθα:
      Κύριος στόχος της πολιτικής του Υπουργείου Εθνικής Άμυνας (ΥΠΕΘΑ) είναι η μεγιστοποίηση της συμμετοχής της εγχώριας βιομηχανίας στις προμήθειες των Ενόπλων Δυνάμεων. Στα πλαίσια αυτά εντάσσεται και η ανάπτυξη των εγχώριων βιομηχανιών(κρατικών και ιδιωτικών).
      Το ειδικότερο ενδιαφέρον του ΥΠΕΘΑ για την εγχώρια κρατική βιομηχανία έχει θεσμοθετηθεί και στο νέο νόμο περί προμηθειών αμυντικού υλικού (Ν 3433/06 άρθρο 51) όπου προβλέπεται η δυνατότητα προμήθειας με διαπραγμάτευση από νομικά πρόσωπα (δημόσιου ή ιδιωτικού δικαίου) στο κεφάλαιο των οποίων συμμετέχει το Δημόσιο σε ποσοστό που υπερβαίνει το 50%.
      Έτσι δεν είναι δυνατόν να αμφισβητηθεί το ενδιαφέρον της Πολιτείας για την εγχώρια αμυντική βιομηχανία.
      Αυτή τη χρονική περίοδο βρίσκονται σε εξέλιξη πέντε(5) συμβάσεις της ΕΛΒΟ με ΥΠΕΘΑ/ΓΔΑΕΕ για προμήθεια οχημάτων διαφορών τύπων συνολικού ύψους 113.295.760 €.
      Οι προοπτικές περαιτέρω συνεργασίας του ΥΠΕΘΑ με την ΕΛΒΟ περιλαμβάνουν τέσσερα (4) προγράμματα που συντονίζει η ΓΔΑΕΕ για κατασκευή οχημάτων διαφόρων τύπων, συνολικού ύψους 126.425.000 € περίπου.
      Από τα παρακάτω στοιχεία αποδεικνύεται το ενδιαφέρον του ΥΠΕΘΑ για τη στήριξη της εγχώριας αμυντικής βιομηχανίας και εν προκειμένων της ΕΛΒΟ, στα πλαίσια βεβαίως του ισχύοντος νομικού πλαισίου.
      Ο Υφυπουργός
      ΚΩΝ/ΝΟΣ ΑΝ. ΤΑΣΟΥΛΑΣ»
      12. Στην με αριθμό 523/10-10-07 ερώτηση του Βουλευτή  κ. Μιχάλη Κατρίνη δόθηκε με το υπ’ αριθμ. 130560/25-10-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 523/10-10-2007 ερώτηση που κατατέθηκε στη Βουλή από το Βουλευτή κ. Μ. Κατρίνη με θέμα «Λήψη μέτρων για την ενίσχυση των πυρόπληκτων ατόμων με αναπηρία στην Ηλεία», σας γνωρίζουμε τα εξής:
      Το Υπουργείο Υγείας & Κοινωνικής Αλληλεγγύης για την αποτελεσματικότερη αντιμετώπιση των προβλημάτων που δημιουργήθηκαν στους πολίτες, οι οποίοι επλήγησαν από τις πυρκαγιές κατά το έτος 2007, διέθεσε άμεσα σκηνές και κουβέρτες και υπνόσακους για την προσωρινή στέγασή τους και παρείχε τη δυνατότητα φιλοξενίας τους και σε ξενοδοχεία της περιοχής τους με πλήρη σίτιση.
      Επίσης με σχετικό έγγραφο παρείχε τη δυνατότητα για ένα μήνα ιατρικής και νοσοκομειακής περίθαλψης καθώς και χορήγηση φαρμάκων από τα φαρμακεία των Νοσοκομείων, Κέντρων Υγείας και Περιφερειακών Ιατρείων στους πυροπαθείς των οποίων τα βιβλιάρια χάθηκαν ή καταστράφηκαν εξαιτίας των πυρκαγιών του 2007.
      Στα πλαίσιο της Πράξης Νομοθετικού Περιεχομένου (ΦΕΚ/Α΄ 205/29-8-07) «Κοινωνικές παροχές και οικονομικές ενισχύσεις στους πληγέντες από τις πυρκαγιές» εξέδωσε την αρ. Π2α/ΓΠ/οικ.109463/29-8-2007 Κοινή Υπουργική Απόφαση «Οικονομικές ενισχύσεις πυροπαθών από τις πυρκαγιές κατά το έτος 2007» ( ΦΕΚ 1724/29-8-2007 τ.Β΄), σύμφωνα με την οποία χορηγούνται άμεσα οικονομικές ενισχύσεις στους δικαιούχους (με ειδικότερη μνεία στα άτομα με αναπηρία), κατά παρέκκλιση των διατάξεων περί Δημοσίου Λογιστικού, μέσω της Εθνικής Τράπεζας της Ελλάδος, της Αγροτικής Τράπεζας της Ελλάδος και του Ταχυδρομικού Ταμιευτηρίου ή άλλων πιστωτικών Ιδρυμάτων:
      - Οικονομική ενίσχυση, ποσού 3.000,00 ευρώ σε κάθε οικογένεια μονίμου κατοίκου του οποίου καταστράφηκε ή υπέστη ζημία η οικία ή η λοιπή περιουσία από τις πυρκαγιές, για την κάλυψη των πρώτων αναγκών τους, προσαυξανόμενου με ποσό 1.000,00 ευρώ για τις τρίτεκνες και τις πολύτεκνες οικογένειες και για κάθε άτομο με αναπηρία που επιδοτείται από την Πρόνοια.
      - Οικονομική ενίσχυση ποσού 10.000,00 ευρώ ανά νοικοκυριό, για την αντικατάσταση οικοσκευής (κύριες κατοικίες και δευτερεύουσες) και άμεσα έξοδα επισκευής κατοικίας ( κύριας και δευτερεύουσας).
      - Οικονομική ενίσχυση 8.000,00 ευρώ σε πρόσωπα που εξαιτίας της πυρκαγιάς υπέστησαν μόνιμη και μη αναστρέψιμη βλάβη που οδηγεί σε αναπηρία 67% και άνω.
      - Οικονομική ενίσχυση 10.000,00 ευρώ στον ή στη σύζυγο ή εάν δεν υπάρξει, στον πλησιέστερο συγγενή θανόντος εξαιτίας τέτοιας πυρκαγιάς.
      Προκειμένου να καταβληθούν στους πληγέντες από την πυρκαγιά οι προαναφερόμενες οικονομικές ενισχύσεις, οι δικαιούχοι υποβάλουν αίτηση - υπεύθυνη δήλωση του ν. 1599/1986 για τις ζημιές που υπέστησαν από τις πυρκαγιές. Στην υπεύθυνη δήλωση αναφέρεται και ότι ο δικαιούχος δεν έλαβε την ίδια παροχή από άλλη πηγή και ότι θα προσκομίσει τα απαιτούμενα δικαιολογητικά εντός έξι μηνών από την πληρωμή της ενίσχυσης.
      Επιπρόσθετα το Υπουργείο Υγείας και Κοινωνικής Αλληλεγγύης συνεργάζεται με όλες τις Υπηρεσίες (Υπουργεία, Νομαρχιακές Αυτοδιοικήσεις και Δήμους), προκειμένου να επιλυθούν άμεσα προβλήματα καθημερινότητας των πολιτών στις πληγείσες περιοχές.
      Σύμφωνα δε με το άρθρο 2 της Πράξης Νομοθετικού Περιεχομένου συνιστάται Ειδικό Ταμείο Αντιμετώπισης Εκτάκτων Αναγκών, σκοπός του οποίου είναι η χρηματοδότηση προγραμμάτων στήριξης και ενίσχυσης πληγέντων από θεομηνίες, πυρκαγιές, σεισμούς, πλημμύρες και άλλες φυσικές καταστροφές ή ακραία καιρικά φαινόμενα.
      Δεδομένου ότι σύμφωνα με το άρθρο 12 μπορεί να χορηγούνται έκτακτες οικονομικές ενισχύσεις επιπλέον των όσων αναφέρονται στα άρθρα της Πράξης Νομοθετικού Περιεχομένου, να διευρύνεται ο κύκλος των δικαιούχων, να θεσπίζονται νέες κοινωνικές παροχές και νέα είδη οικονομικών ενισχύσεων και να ρυθμίζεται κάθε θέμα εφαρμογής της Νομοθετικής Πράξης, για την οποία δεν έχει χορηγηθεί εξουσιοδότηση με τα άρθρα, με κοινές αποφάσεις του Υπουργού Οικονομίας και Οικονομικών και του κατά περίπτωση αρμόδιου Υπουργού, το Υπουργείο Υγείας και Κοινωνικής Αλληλεγγύης θα προβεί στις δέουσες ενέργειες για την κάλυψη των αναγκών των ατόμων με αναπηρία εφόσον αποσταλούν σχετικά αιτήματα.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      13. Στην με αριθμό 481/9-10-07 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 113011/ΙΗ/26-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 481/9-10-07, την οποία κατέθεσε ο Βουλευτής κ. Μάρκος Μπόλαρης σχετικά με τη λειτουργία των Νηπιαγωγείων στο Νομό Σερρών, σας γνωρίζουμε τα ακόλουθα:
      Στις διατάξεις της παρ.1 α και β του άρθρου 73 του ν.3518/2006 (ΦΕΚ 272/21-12-2006 τ.Α΄) ορίζεται ότι: «1. α) Η παρ. 3 του άρθρου 3 του ν. 1566/1985 (ΦΕΚ 167Α΄), όπως τροποποιήθηκε με τις διατάξεις του άρθρου 10 παρ. 1 στοιχείο α΄ του ν. 2327/1995 (ΦΕΚ 156 Α΄), αντικαθίσταται ως εξής:«Η φοίτηση στα νηπιαγωγεία είναι διετής και εγγράφονται σε αυτά νήπια που συμπληρώνουν την 31η Δεκεμβρίου του έτους εγγραφής ηλικία τεσσάρων (4) ετών. Η φοίτηση όσων την 31η Δεκεμβρίου του έτους εγγραφής συμπληρώνουν ηλικία πέντε (5) ετών είναι υποχρεωτική και στην περίπτωση αυτή έχει εφαρμογή το δεύτερο εδάφιο της παρ. 3 του άρθρου 2 του ν. 1566/1985.
      β) Στις διατάξεις της παρ. 6 του άρθρου 3 του ν.1566/1985 (ΦΕΚ 167 Α΄) προστίθεται εδάφιο ως ακολούθως: «Σε περιοχές που δεν πληρούνται οι προϋποθέσεις ίδρυσης νηπιαγωγείου μπορεί, με απόφαση του Υπουργού Εθνικής Παιδείας και Θρησκευμάτων, μετά από εισήγηση του οικείου Περιφερειακού Υπηρεσιακού Συμβουλίου, να λειτουργήσει παράρτημα του πλησιέστερου προς αυτό νηπιαγωγείου.»
      Σύμφωνα με την αριθμ. Φ.3/898/97657/Γ1/25-9-2006 (ΦΕΚ 1507/13-10-2006 τ.Β΄) Υπουργική Απόφαση ορίζεται ότι τα Νηπιαγωγεία είναι μονοθέσια και διθέσια. Μονοθέσια είναι εκείνα στα οποία φοιτούν από επτά (7) έως εικοσιπέντε (25) νήπια και διθέσια εκείνα στα οποία φοιτούν από είκοσι έξι (26) έως πενήντα (50) νήπια. Ο αριθμός των νηπίων ανά Νηπιαγωγό ορίζεται στα 25 νήπια. Η ισχύς της παρούσης αρχίζει από το σχολικό έτος 2006-2007.
      Η Διεύθυνση Πρωτοβάθμιας Εκπαίδευσης Ν. Σερρών, σε ότι αφορά τη λειτουργία των Νηπιαγωγείων στη περιοχή του Νομού, μας γνώρισε αναλυτικότερα ότι: 
      1) Όλα τα Νηπιαγωγεία της παραμεθόριας περιοχής λειτουργούν κανονικά (Γονίμου, Αχλαδοχωρίου, Κ. Ποροϊων, Πλατανακίων, Χρυσού και Κορμίστας). Μόνη εξαίρεση αποτελεί το Νηπιαγωγείο Πεντάπολης το οποίο λειτούργησε κανονικά αλλά παρουσιάστηκε για να εγγραφεί μόνο ένα (1) νήπιο, οπότε η λειτουργία του ανεστάλη και το νήπιο μεταφέρεται καθημερινά με ευθύνη της Νομαρχίας στο Νηπιαγωγείο Χρυσού.
      2) Στις πεδινές περιοχές τα Νηπιαγωγεία Γεφυροδίου, Λευκοθέας, Θερμών. Αγ. Παρασκευής και Βαμβακιάς βρίσκονται σε αναστολή με απόφαση του Διευθυντή Εκπαίδευσης Ν. Σερρών καθόσον εγράφησαν έως και τρία (3) νήπια, τα οποία δεν δικαιολογούν βάσει της προαναφερθείσας Υπουργικής Απόφασης τη λειτουργία Νηπιαγωγείου και με ευθύνη της Νομαρχίας η μετακίνηση των νηπίων γίνεται σε πλησιέστερο Νηπιαγωγείο.
      Ειδικότερα, στο Νομό Σερρών οι υπηρετούντες Νηπιαγωγοί ανέρχονται σε 240 εκπαιδευτικούς, εκ των οποίων, οι 204 είναι μόνιμοι εκπαιδευτικοί με οργανική θέση, 31 αναπληρωτές με σχέση εργασίας ιδιωτικού δικαίου ορισμένου χρόνου και 5 αποσπασμένοι μόνιμοι από άλλους νομούς.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      14. Στην με αριθμό 179/1.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 125295/23.10.07 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «	Απαντώντας στην με αρ. 179/1-10-2007 ερώτηση που κατατέθηκε στη Βουλή από το Βουλευτή κ.	Στρατάκη σχετικά με υποδομές για τη φροντίδα των ηλικιωμένων, σας γνωρίζουμε τα ακόλουθα:
      Τα άτομα Τρίτης Ηλικίας αποτελούν κεφάλαιο για κάθε κοινωνία και οφείλουμε στο πλαίσιο του πολιτισμού που μας διέπει να έχουμε απέναντί τους και την ανάλογη στάση.
      Το Υπουργείο Υγείας & Κοινωνικής Αλληλεγγύης ανέπτυξε και εφαρμόζει ένα δίκτυο υπηρεσιών και προγραμμάτων, το οποίο αποσκοπεί τόσο στην κοινωνική και οικονομική στήριξη των ηλικιωμένων ατόμων, όσο και στην κάλυψη των ιδιαίτερων αναγκών ιατροφαρμακευτικής και νοσοκομειακής περίθαλψης που αντιμετωπίζουν.
      Στο πλαίσιο αυτό φρόντισε για την εξασφάλιση της αυτόνομης διαβίωσής τους, την παραμονή στο οικογενειακό τους περιβάλλον και στη διατήρηση της ψυχοσωματικής τους υγείας.
      Το Υπουργείο προχώρησε στη δημιουργία του Δικτύου Κοινωνικής Αλληλεγγύης, δηλαδή σε Υπηρεσίες που εξασφαλίζουν το συντονισμό των δραστηριοτήτων των εμπλεκόμενων φορέων και την αναβάθμιση του ρόλου της Τοπικής Αυτοδιοίκησης. Επίσης προωθεί τον εθελοντισμό και τη συνεργασία μεταξύ φορέων του Δημόσιου Τομέα και των εθελοντικών οργανώσεων, έχει δε συνάψει συμβάσεις με Μονάδες Φροντίδας Ηλικιωμένων, μη κερδοσκοπικού χαρακτήρα (Ν.Π.Ι.Δ.), για οικονομικά αδύνατα, ανασφάλιστα, ηλικιωμένα άτομα και η σχετική δαπάνη καλύπτεται από τον προϋπολογισμό εξόδων των περιφερειών με επιχορήγηση της αναφερόμενης Νομαρχιακής Αυτοδιοίκησης.
      Το Υπουργείο Υγείας και Κοινωνικής Αλληλεγγύης εκτιμώντας ότι το υφιστάμενο θεσμικό πλαίσιο που ρυθμίζει θέματα ίδρυσης και λειτουργίας των Μονάδων Φροντίδας Ηλικιωμένων χρήζει αναμόρφωσης, προχώρησε στη βελτίωση αυτού εκδίδοντας την αρ. Π1γ/ οικ. 81551/25.6.2007 Υπουργική Απόφαση (ΦΕΚ 1136/Β/2007), έτσι ώστε τόσο οι υπάρχουσες δομές που λειτουργούσαν όσο και οι νέες που θα λειτουργούν να εξασφαλίζουν σχετική άδεια, να εκσυγχρονιστούν και να εξασφαλίζουν υγιεινή, ασφαλή και αξιοπρεπή διαβίωση στους υπερήλικες.
      Πιο συγκεκριμένα σήμερα λειτουργούν δομές και εφαρμόζονται προγράμματα ως ακολούθως :
      ΚΕΝΤΡΑ ΗΜΕΡΗΣΙΑΣ ΦΡΟΝΤΙΔΑΣ ΗΛΙΚΙΩΜΕΝΩΝ (KHΦH) σε αστικές και ημιαστικές περιοχές, τα οποία συνδέονται λειτουργικά με τα ΚΑΠΗ.
      Στα κέντρα αυτά φιλοξενούνται κατά τη διάρκεια της ημέρας ηλικιωμένα άτομα μη δυνάμενα να αυτοεξυπηρετηθούν απόλυτα (κινητικές δυσκολίες, άνοια κλπ), των οποίων το οικογενειακό περιβάλλον που τα φροντίζει εργάζεται ή αντιμετωπίζει σoβαρά κοινωνικά και οικονομικά προβλήματα ή προβλήματα υγείας και αδυνατεί να ανταποκριθεί στην φροντίδα των ηλικιωμένων.
      Τα Κέντρα Ημερήσιας Φροντίδας Ηλικιωμένων ιδρύονται και λειτουργούν από Δημοτικές Επιχειρήσεις, Διαδημοτικές Επιχειρήσεις, Ενώσεις Δημοτικών Επιχειρήσεων, φορείς Ιδιωτικού Δικαίου μη κερδοσκοπικού χαρακτήρα. Συνεργάζονται επίσης με τοπικούς φορείς που παρέχουν κοινωνικές υπηρεσίες και εφαρμόζουν ανάλογα ή παρεμφερή προγράμματα, καθώς και με μονάδες υγείας.
      Τα ΚΑΠΗ είναι ανοικτά προγράμματα στα οποία συμμετέχουν οι ηλικιωμένοι πάνω από 60 ετών χωρίς κοινωνικοοικονομικά κριτήρια και έχουν σκοπό την παραμονή και κοινωνικοποίηση όλων των μελών της κοινότητας.
      - ΠΡΟΓΡΑΜΜΑ ΒΟΗΘΕΙΑ ΣΤΟ ΣΠΙΤΙ
      Η συνέχιση του ήδη εφαρμοζόμενου προγράμματος « Βοήθεια στο Σπίτι» σε όλη τη χώρα και κατά προτεραιότητα στις απομακρυσμένες, ορεινές και νησιώτικες περιοχές προσφέρει ιδιαίτερα σημαντικές υπηρεσίες σε ηλικιωμένους και Άτομα με Αναπηρίες, μη επαρκώς εξυπηρετούμενα, που διαβιoύν μοναχικά και το εισόδημά τους δεν τους επιτρέπει να εξασφαλίσουν υπηρεσίες και μέσα εξυπηρέτησης.
      Μέχρι σήμερα έχουν δημιουργηθεί 1172 Μονάδες «Βοήθεια στο Σπίτι» .
      Για την αποδοτικότερη λειτουργία και στήριξη του προγράμματος έχουν παραχωρηθεί (άνευ τιμήματος κατά πλήρη κυριότητα, νομή και κατοχή) σε Δήμους από το Υπουργείο 612 πολυμορφικά αυτοκίνητα, καθώς και 48 οχήματα τα οποία προέρχονται από τα Ολυμπιακά Ακίνητα.
      Επίσης με τις διατάξεις του Ν. 3106/2003 δίνεται δυνατότητα και σε άλλους φορείς να εφαρμόσουν το πρόγραμμα, με σκοπό να διασφαλιστεί το δικαίωμα των ηλικιωμένων καθώς και των ατόμων που αντιμετωπίζουν πρόσκαιρα ή μόνιμα κοινωνικά πρoβλήματα, ή πρoβλήματα υγείας ή αναπηρίας, να παραμείνουν στο οικείο φυσικό και κοινωνικό τους περιβάλλον να διατηρηθεί η συνοχή της οικογένειάς τους, να αποφύγουν τη χρήση της ιδρυματικής φροντίδας ή τον κοινωνικό αποκλεισμό, να εξασφαλίσουν αξιοπρεπή και υγιή διαβίωση και να βελτιώσoυν την ποιότητα ζωής τους.
      .-ΠΡΟΓΡΑΜΜΑ ΤΗΛΕΒΟΗΘΕΙΑ ΣΤΟ ΣΠΙΤΙ
      Από το 2000 άρχισε η εφαρμογή του πιλοτικού προγράμματος «Τηλεβοήθεια στο Σπίτι» στους Δήμους που υλοποιείται ήδη το πρόγραμμα «Βοήθεια στο Σπίτι». Σκοπός του προγράμματος είναι η παροχή της δυνατότητας άμεσης επικοινωνίας των μοναχικών διαβιoύντων μη αυτοεξυπηρετούμενων ηλικιωμένων ατόμων με το συγγενικό ή φιλικό τους περιβάλλον, καθώς και με υπηρεσίες άμεσης παρέμβασης, έτσι ώστε να αισθάνονται λιγότερο ευάλωτοι και ανασφαλείς και να παραμένουν στο χώρο της επιλογής τους.
      .- ΠΡΟΓΡΑΜΜΑ ΣΤΕΓΑΣΤΙΚΗΣ ΣΥΝΔΡΟΜΗΣ
      Σε μοναχικούς ανασφάλιστους και οικονομικά αδύνατους ηλικιωμένους άνω των 65 ετών καθώς και σε ζεύγη ανασφαλίστων και οικονομικά αδυνάτων ηλικιωμένων που στερούνται αποδεδειγμένα στέγης και διαμένουν σε μισθωμένο οίκημα, Kαταβάλλεται επίδομα στέγης υπό μορφή ενοικίου.
      .-ΣΥΝΤΑΞΗ ΑΝΑΣIΑΦΑΛΙΣΤΩΝ
      Στους ανασφάλιστους ηλικιωμένους που έχουν υπερβεί το 65ο έτος της ηλικίας τους και δεν λαμβάνoυν σύνταξη από άλλο ασφαλιστικό φορέα Kαταβάλλεται ποσό σύνταξης ίσο με το ποσό της σύνταξης του ΟΓΑ, το οποίο προσαυξάνεται στην περίπτωση ύπαρξης συζύγου ή παιδιού κάτω των 18 ετών.
      .-ΚΑΤΑΣΚΗΝΩΣΕΙΣ - ΛΟΥΤΡΟΘΕΡΑΠΕΙΕΣ
      Το Υπουργείο υλοποιεί κάθε χρόνο πρόγραμμα κατασκηνώσεων και λουτροθεραπείας για άτομα τρίτης ηλικίας, σε όλη τη χώρα, από το μήνα Ιούνιο έως και το μήνα Oκτώβριo, διάρκειας δέκα (10) ημερών, για κάθε ηλικιωμένο άτομο.
      ΙΑΤΡΟΦΑΡΜΑΚΕΥΤΙΚΗ - ΝΟΣΟΚΟΜΕΙΑΚΗ ΠΕΡΙΘΑΛΨΗ
      Οι ηλικιωμένοι στη χώρα μας έχουν τα ίδια δικαιώματα με όλους τους πολίτες στην ιατροφαρμακευτική και νοσοκομειακή περίθαλψη.
      Όσοι έχουν υγειονομική ασφάλιση καλύπτουν τη δαπάνη οποιασδήποτε περίθαλψής τους από το ασφαλιστικό τους ταμείο.
      Οι ανασφάλιστοι και οικονομικά αδύνατοι νοσηλεύονται δωρεάν (με ειδικό βιβλιάριo ανασφαλίστου) και προμηθεύονται τα φάρμακά τις δωρεάν, τις από τα νοσοκομειακά φαρμακεία.
      Τέλος στο πρόγραμμα Δημοσίων Επενδύσεων έχει ενταχθεί πίστωση για την προμήθεια νέων οχημάτων για τις ανάγκες του προγράμματος «Βοήθεια στο Σπίτι», καθώς και για την ανέγερση κτιρίων για τη λειτουργία νέων μονάδων φροντίδας ηλικιωμένων.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
     
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξης της 
     ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει  προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Απασχόλησης και   Κοινωνικής Προστασίας 
      Ψήφιση στο σύνολο του σχεδίου νόμου: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.  Α.Ε.) και λοιπές ασφαλιστικές και οργανωτικές διατάξεις». 
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Οικονομίας και Οικονομικών 
      Συνέχιση της συζήτησης επί των άρθρων και του συνόλου του σχεδίου νόμου: « Αντιμετώπιση της φοροδιαφυγής και άλλες διατάξεις».
      Η συζήτηση του νομοσχεδίου θα συνεχιστεί κατά τη σημερινή συνεδρίαση. 
      Υπουργείου Εσωτερικών 
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Γεώργιος Σούρλας):  Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στο νομοσχέδιο του  Υπουργείου Απασχόλησης και Κοινωνικής Προστασίας.
       Ψήφιση στο σύνολο του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.  Α.Ε.) και λοιπές ασφαλιστικές και οργανωτικές διατάξεις». 
     Ερωτάται το Σώμα: Γίνεται δεκτό το νομοσχέδιο και στο σύνολο, ως διενεμήθη; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας):  Το νομοσχέδιο έγινε δεκτό και στο σύνολο, ως διενεμήθη, κατά πλειοψηφία. 
     Συνεπώς το νομοσχέδιο του Υπουργείου Απασχόλησης και Κοινωνικής Προστασίας «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.  Α.Ε.) και λοιπές ασφαλιστικές και οργανωτικές διατάξεις» έγινε δεκτό, ως διενεμήθη, επί της αρχής, των άρθρων και του συνόλου κατά πλειοψηφία και έχει ως εξής: 
     (Να καταχωρισθεί το κείμενο του νομοσχεδίου σελ.5α)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών. 
      Συνέχιση της συζήτησης επί των άρθρων και του συνόλου του σχεδίου νόμου: «Αντιμετώπιση της φοροδιαφυγής και άλλες διατάξεις».
      Το νομοσχέδιο ψηφίστηκε επί της αρχής στη συνεδρίαση της Πέμπτης 25 Οκτωβρίου 2007. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα. Η διαδικασία έχει ως εξής: Θα μιλήσουν οι εισηγητές και οι ειδικοί αγορητές για οκτώ λεπτά. Ακολούθως οι εναπομείναντες εγγεγραμμένοι ομιλητές επί της αρχής και μετά οι εγγεγραμμένοι στον κατάλογο ομιλητών για οκτώ λεπτά. Η εγγραφή των ομιλητών στον κατάλογο γίνεται από την έναρξη της συζήτησης ως το τέλος της ομιλίας του τέταρτου ομιλητή. Εγγραφές που γίνονται μετά το τέλος της ομιλίας του τέταρτου ομιλητή και ως το τέλος των πρωτολογιών θεωρούνται προτασσόμενες δευτερολογίες και ο χρόνος ομιλίας τους είναι τέσσερα λεπτά.
      Το λόγο έχει ο εισηγητής της Πλειοψηφίας κ. Μητσοτάκης.
      ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ, κύριε Πρόεδρε.
      Πριν εισέλθω στα άρθρα του νομοσχεδίου, επιτρέψτε μου να κάνω τρεις γενικού τύπου διαπιστώσεις, βγάζοντας ορισμένα συμπεράσματα από τη συζήτηση επί της αρχής, όπως αυτή διεξήχθη την περασμένη Πέμπτη.
      Πρώτη διαπίστωση: Συμφωνούν όλες οι πτέρυγες της Βουλής ότι μέχρι σήμερα η φοροδιαφυγή στη χώρα μας, δυστυχώς, δεν έχει αντιμετωπιστεί αποτελεσματικά και δεν θα αντιμετωπιστεί αποτελεσματικά μόνο με αστυνομικού τύπου μέτρα. Η φοροδιαφυγή παραμένει ένα τεράστιο κοινωνικό πρόβλημα. Προκειμένου να αντιμετωπιστεί στη ρίζα του χρειάζεται μια συνολική προσέγγιση, η οποία θα αντιμετωπίσει στην ουσία τα γενεσιουργά αίτια τα οποία προκαλούν τη φοροδιαφυγή σήμερα στην Ελλάδα. Δεχόμαστε και εμείς από την Πλειοψηφία και το ίδιο το Υπουργείο ότι το νομοσχέδιο το οποίο συζητούμε, είναι ένα πρώτο βήμα σ’ αυτήν τη κατεύθυνση, αλλά είναι βέβαιο ότι θα ακολουθήσουν και άλλα. 
      Δεύτερο συμπέρασμα, κυρίες και κύριοι συνάδελφοι, είναι ότι η εξυγίανση των δημόσιων οικονομικών, δεν θα επιτευχθεί μόνο περιστέλλοντας τις κρατικές δαπάνες. Ένα μεγάλο κομμάτι των κρατικών δαπανών είναι ανελαστικό. Αυτό δεν σημαίνει ότι δεν υπάρχουν περιθώρια για περιορισμό της κρατικής σπατάλης, ειδικά σε τομείς όπως τα νοσοκομεία ή οι Δ.Ε.Κ.Ο., αλλά τα δημόσια οικονομικά θα μπορέσουν να εξυγιανθούν πραγματικά, μόνο εάν αντιμετωπιστεί με πολύ πιο αποτελεσματικό τρόπο το τεράστιο ζήτημα της φοροδιαφυγής. 
      Τρίτη διαπίστωση, είναι ότι χρειαζόμαστε και εδώ στην Εθνική Αντιπροσωπεία, κυρίες και κύριοι συνάδελφοι, περισσότερα στοιχεία, σχετικά με τη φοροδιαφυγή. Εγώ προσωπικά θα ήθελα να δω και στην Επιτροπή Οικονομικών Υποθέσεων, γιατί όχι και στην Ολομέλεια, μία συζήτηση αποκλειστικά γι’ αυτό το θέμα. Και θα ζητούσα και από το Υπουργείο, να μας προσκομίσει περισσότερα στοιχεία, στοιχεία για το ποιες κατηγορίες πολιτών πραγματικά φοροδιαφεύγουν. Τα στοιχεία αυτά πρέπει να τα αξιοποιήσουμε με παραγωγικό τρόπο, ώστε με την ευρύτερη δυνατή συναίνεση -διότι διαπίστωσα από τη συζήτηση ότι υπάρχει απ’ όλες τις πτέρυγες της Βουλής ένα συνολικό ενδιαφέρον, για τον περιορισμό αυτού του προβλήματος- να μπορέσουμε να πάμε ένα δύο ή τρία βήματα παραπέρα απ’ όσο πηγαίνουμε σήμερα, ώστε να μπορέσουμε να περιορίσουμε ένα πρόβλημα, το οποίο πραγματικά –και το πιστεύω ακράδαντα- ροκανίζει τα θεμέλια της ελληνικής κοινωνίας.
      Εισέρχομαι, κύριε Πρόεδρε, στην κατ’ άρθρο συζήτηση του νομοσχεδίου. Θα επιχειρήσω μία συνοπτική παρουσίαση των σημαντικότερων, κατά την εκτίμησή μου, άρθρων του. Τα τρία πρώτα άρθρα αναφέρονται στη σύσταση του Εθνικού Συμβουλίου για την αντιμετώπιση της φοροδιαφυγής. Θεωρώ εξαιρετικά χρήσιμο το γεγονός ότι θεσπίζεται ένα τέτοιο ευρύ και συνολικό όργανο, στο οποίο θα μπορούν να συμμετέχουν όχι μόνο τα αρμόδια στελέχη του Υπουργείου Οικονομικών αλλά και οι κοινωνικοί φορείς, έτσι ώστε και αυτοί να καθίστανται συμμέτοχοι στη φορολογική πολιτική, έτσι όπως αυτή θα χαράσσεται από εδώ και πέρα.
      Το άρθρο 4, δίνει συγκεκριμένα κίνητρα στον φορολογούμενο, προκειμένου να συμμορφωθεί ο ίδιος εθελοντικά, σε περιπτώσεις που έχει υποπέσει σε παρατυπίες. Τα κίνητρα αυτά είναι αρκετά σημαντικά, ώστε, πραγματικά, να έχει ο επιτηδευματίας, ο επιχειρηματίας ένα λόγο, σε περίπτωση που κληθεί για φορολογικό έλεγχο, ο ίδιος με δική του πρωτοβουλία, να υποδείξει στις φορολογικές αρχές εκείνες τις παρατυπίες στις οποίες έχει υποπέσει.
      Με το άρθρο 5, προβλέπεται μια ειδική αντιμετώπιση των νέων επιτηδευματιών και δεν επιβάλλονται –και θέλω να το τονίσω αυτό- σχετικά πρόστιμα, σε περιπτώσεις ηπίων παραβάσεων του Κώδικα Βιβλίων και Στοιχείων για τις τρεις πρώτες διαχειριστικές περιόδους. 
      Αυτό υπήρξε ένα πάγιο αίτημα των φορέων. Να υπάρχει δηλαδή, μια πιο ελαστική αντιμετώπιση των νέων επιτηδευματιών όσον αφορά στις φορολογικές παραβάσεις, αναγνωρίζοντας φυσικά -εμμέσως πλην σαφώς- το εξαιρετικά περίπλοκο της φορολογικής μας νομοθεσίας. Το άρθρο αυτό επί της ουσίας, δίνει μια πολύ ουσιαστική περίοδο χάριτος –το τονίζω- για ήπιες μόνο παραβάσεις σε νέους επιτηδευματίες. 
      Με το άρθρο 6, προβλέπεται η παροχή κινήτρων στους φορολογούμενους για την αποκάλυψη φαινομένων αποδεδειγμένης δωροδοκίας υπαλλήλων. Θα ήθελα να σταθώ λίγο περισσότερο σ’ αυτό το άρθρο, επειδή είναι λίγο πολύ γνωστό σ’ όλους μας εδώ, στην Εθνική Αντιπροσωπεία, αλλά είναι και γνωστό στην αγορά –στην «πιάτσα» για να το πω πιο απλά- ότι, δυστυχώς, τα φαινόμενα συναλλαγής μεταξύ εποπτικών αρχών και φορολογούμενων, έχουν πάρει ανησυχητικές διαστάσεις στη χώρα μας.
      Είναι επίσης γνωστό ότι ελάχιστα τέτοια φαινόμενα τελικά καταγγέλλονται, ακριβώς διότι υπάρχει ο φόβος κυρίως από τον επιχειρηματία ότι μια τέτοια καταγγελία δεν θα οδηγήσει στην αποκάλυψη ενός συστήματος δωροδοκίας, αλλά τελικά θα έχει αρνητικές επιπτώσεις για τον ίδιο. Είναι απαραίτητο αυτός ο φαύλος κύκλος, αυτή η «ομερτά», αν θέλετε, η οποία διέπει αυτήν τη σχέση του φορολογούμενου με τις εποπτικές αρχές, να σπάσει μ’ έναν τρόπο ουσιαστικό και αποτελεσματικό. Το άρθρο αυτό είναι ένα πρώτο βήμα σ’ αυτήν την κατεύθυνση. 
      Πιστεύω, όμως –και τονίστηκε και από άλλους συναδέλφους- ότι αυτό που θα πρέπει να γίνει, είναι να δημιουργηθεί στο Υπουργείο Εσωτερικών μια ανεξάρτητη και άκρως αποτελεσματική υπηρεσία εσωτερικών ελέγχων, η οποία θα μπορεί να ελέγχει με αποτελεσματικότητα, με αυτονομία τέτοιου είδους περιστατικά, διότι μόνο αν ο επιχειρηματίας, ο επιτηδευματίας, αυτός ο οποίος πιθανώς πέφτει θύμα συναλλαγής, έχει την ασφάλεια και την άνεση να καταγγείλει ένα τέτοιο περιστατικό χωρίς να φοβηθεί ότι αυτό, τελικά, θα έχει δυσάρεστες συνέπειες για τον ίδιο και την επιχείρησή του -μόνο αν συμβεί αυτό, θα έχουμε πραγματικά εξελίξεις, στην αντιμετώπιση μιας κατάστασης η οποία δυστυχώς είναι νοσηρή. Το γνωρίζουμε όλοι, δεν γνωρίζουμε το εύρος της, γνωρίζουμε, όμως, ότι συμβαίνει στην αγορά σε ανησυχητικά μεγάλο βαθμό. 
      Με το άρθρο 7, παρέχεται το ίδιο κίνητρο για την αποκάλυψη αποδεδειγμένων φαινομένων δωροδοκίας σε τελωνειακές υποθέσεις.
      Με το άρθρο 8 θεσπίζεται…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρειαστώ τρία λεπτά ακόμα.
      …έκπτωση 40% από το ακαθάριστο εισόδημα του φορολογουμένου μέχρι του ποσού των 8.000 ευρώ, για συγκεκριμένες δαπάνες που δηλώνονται με αποδείξεις στη φορολογική δήλωση. 
      Επισημάνθηκε και στην επιτροπή ότι ένα αντίστοιχο μέτρο είχε δρομολογηθεί, υπήρχε και στο παρελθόν, χωρίς να αποδώσει τα αναμενόμενα αποτελέσματα. Θέλω να τονίσω ότι τα κίνητρα που δίνει το Υπουργείο, προκειμένου ο πολίτης να ζητάει αποδείξεις και να τις καταθέτει στη φορολογική του δήλωση, είναι αρκετά σημαντικά, ώστε να μας κάνουν να πιστεύουμε ότι αυτήν τη φορά το μέτρο θα έχει αποτέλεσμα.
      Δίνω, κύριε Πρόεδρε, ένα ενδεικτικό παράδειγμα για ένα μέσο εισόδημα, ενός μισθωτού με ετήσιο εισόδημα 20.000 ευρώ. Αν εντάξει στη φορολογική του δήλωση αποδείξεις δαπανών αξίας 5.000 ευρώ, φυσικά για τις κατηγορίες τις οποίες ορίζει ο νόμος, θα έχει τη δυνατότητα να έχει μια έκπτωση της τάξης των 580 ευρώ. Είναι ένα κίνητρο, αρκετά σημαντικό, ώστε να ενθαρρυνθεί ο πολίτης να ζητάει περισσότερες αποδείξεις, από όσες ζητάει σήμερα. 
      Αν θέλετε, αυτό το άρθρο έχει και μια ιδιαίτερη σημειολογική αξία. Προσπαθεί να καταστήσει τον πολίτη συμμέτοχο στην προσπάθεια περιορισμού της φοροδιαφυγής, καθώς η φοροδιαφυγή αφορά όλους μας, αφορά το μέσο πολίτη. Εάν κάποιος επιτηδευματίας δεν του δίνει απόδειξη, αυτά τα χρήματα θα λείψουν από κάπου αλλού. Θα λείψουν από την υγεία, θα λείψουν από την παιδεία. 
      Η προσπάθεια ενημέρωσης της κοινής γνώμης για την ανάγκη να ζητούνται αποδείξεις σ’ όλες τις υπηρεσίες και σ’ όλα τα προϊόντα που πωλούνται, νομίζω ότι είναι πραγματικά, καθοριστικής σημασίας, αν θέλουμε να πετύχουμε περιορισμό του φαινομένου της φοροδιαφυγής.
      Πηγαίνω στο άρθρο 10, με το οποίο συστήνεται μονάδα φορολογικής πολιτικής στο Συμβούλιο Οικονομικών Εμπειρογνωμόνων. Αυτό το άρθρο είναι πολύ σημαντικό, γιατί στη χώρα μας δεν υπάρχει σήμερα επαρκής τεχνογνωσία, για την σύγχρονη αντιμετώπιση φαινομένων φοροδιαφυγής. Μια τέτοια μονάδα, θα μπορεί να μάθει και από πρακτικές άλλων χωρών, για το πώς αυτές αντιμετώπισαν με επιτυχία το πρόβλημα, το οποίο φυσικά δεν είναι μόνο ελληνικό. Με το χρόνο θα μπορέσει να αποκτήσει την απαραίτητη τεχνογνωσία, ώστε να εισάγει στην ελληνική αγορά καινούργια και ελπίζουμε πιο αποτελεσματικά μέτρα, για το περιορισμό της φοροδιαφυγής.
      Με το άρθρο 11, ρυθμίζονται ζητήματα προσωπικού των εφοριακών ελεγκτών, οι οποίοι από εδώ και πέρα θα αξιολογούνται και θα έχουν μέγιστη θητεία τις δύο τετραετίες. Ο κύριος Υπουργός έκανε δεκτή την πρόταση η οποία κατατέθηκε στην επιτροπή, να δοθεί μία τετράμηνη παράταση στην προθεσμία ολοκλήρωσης της διαδικασίας αξιολόγησης, η οποία θα πρέπει να έχει ολοκληρωθεί σύμφωνα με την τροποποίηση την οποία κατέθεσε ο κύριος Υπουργός, μέχρι την 30η Απριλίου 2008.
      Με το άρθρο 13, συστήνονται στην κεντρική υπηρεσία του Υπουργείου Οικονομίας, δύο νέα τμήματα παρακολούθησης χρεών και εσόδων πάλι με το ίδιο σκεπτικό, να υπάρχει μία καλύτερη ενημέρωση του ιδίου του Υπουργείου για την πορεία των εσόδων. Επίσης θεωρώ εξαιρετικά θετικό ότι με το άρθρο 15 θα κατατίθενται από εδώ και στο εξής στη Βουλή στοιχεία του απολογισμού του ελεγκτικού έργου του Υπουργείου Οικονομίας, έτσι ώστε να μπορούμε και εδώ στο Εθνικό Κοινοβούλιο να συζητάμε με περισσότερα και ακριβέστερα στοιχεία για την πορεία των εσόδων και να καταθέτουμε γόνιμες προτάσεις για το πώς μπορούν να αυξηθούν από εδώ και πέρα.
      Με το άρθρο 17, θεσπίζεται και νομοθετικά η ανταλλαγή πληροφοριών μεταξύ ελεγκτικών υπηρεσιών για τις μεθόδους και τους τρόπους φοροδιαφυγής.
      Τα υπόλοιπα άρθρα είναι άρθρα που αφορούν στο φόρο προστιθέμενης αξίας. Είναι και μία ρύθμιση για ιστορικά χρέη της Τράπεζας της Ελλάδος. Είναι όλα απολύτως προς τη σωστή κατεύθυνση.
      Κλείνω λέγοντας ότι αυτό το νομοσχέδιο είναι ένα πολύ σημαντικό πρώτο βήμα για το περιορισμό ενός φαινομένου, που δυστυχώς στην ελληνική κοινωνία έχει πάρει ανησυχητικές διαστάσεις. Είμαι σίγουρος ότι εδώ στη Βουλή, θα έχουμε την ευκαιρία να συζητήσουμε πάλι αυτό το θέμα και να υποστηρίξουμε καινούργιες νομοθετικές πρωτοβουλίες που θα φέρετε, κύριε Υπουργέ, σε συνέχεια αυτού του πρώτου πολύ καλού βήματος που κάνατε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (ΓΕΩΡΓΙΟΣ ΣΟΥΡΛΑΣ): Ο εισηγητής του ΠΑ.ΣΟ.Κ., κ. Κουτμερίδης έχει το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, είναι γεγονός και συμφωνούμε όλοι σ’ αυτήν την Αίθουσα, πως η αντιμετώπιση της φοροδιαφυγής και η αποκατάσταση ενός κλίματος εμπιστοσύνης μεταξύ φορολογούσας αρχής και φορολογούμενου πολίτη, αποτελεί τον κυρίαρχο στόχο της φορολογικής πολιτικής μιας κυβέρνησης.
      Η φοροδιαφυγή ως κοινωνικό φαινόμενο που διαπερνά όλα τα επίπεδα της οικονομικής δραστηριότητας, έχει πάρει τα τελευταία χρόνια στη χώρα μας ανεξέλεγκτες διαστάσεις. Αναπτύσσεται και εκσυγχρονίζεται με τέτοιους ρυθμούς, που το απηρχαιωμένο δίκτυο καταστολής του κράτους, αδυνατεί να την παρακολουθήσει, να την περιορίσει και να την πατάξει.
      Το εν λόγω νομοσχέδιο που συζητήσαμε και στην Επιτροπή Οικονομικών Υποθέσεων, σε καμμιά περίπτωση δεν μπορεί να ισχυριστεί κάποιος ότι αποτελεί ένα δίκτυ προστασίας απέναντι στο οργανωμένο οικονομικό έγκλημα, ένα δίκτυ προστασίας απέναντι στη φοροδιαφυγή. Το οικονομικό έγκλημα στη χώρα μας εξελίσσεται με ηλεκτρονικούς ρυθμούς και η νωθρή κρατική μηχανή λειτουργεί ακόμη με παραδοσιακούς τρόπους και ελέγχους, δηλαδή του εκφοβισμού ή της καλής θέλησης των ευαίσθητων και πειθαρχημένων φορολογούμενων πολιτών.
      Είναι γεγονός ότι έχει καθιερωθεί στη χώρα μας πως πληρώνουν μόνο τα κορόιδα και ότι οι έξυπνοι είναι οι επιτήδειοι, που από κάποια ευεργετική διάταξη, θα τύχουν μιας ευνοϊκής μεταχείρισης για τις υποχρεώσεις τους.
    Ακριβώς, κύριοι συνάδελφοι, αυτήν τη φιλοσοφία έχει και το συγκεκριμένο σχέδιο νόμου, ότι δηλαδή, όσοι πλήρωναν καλώς πλήρωναν και αυτοί που δεν πλήρωσαν, θα τύχουν μιας ευεργετικής διάταξης και άρα δεν πειράζει. 
    Θα ήθελα να προχωρήσω τώρα στα άρθρα. 
    Θα ξεκινήσω από τα άρθρα 1, 2 και 3, στα οποία στην ουσία γίνεται πολύ κακό για το τίποτε. Συστήνεται ένα Εθνικό Συμβούλιο για την αντιμετώπιση της φοροδιαφυγής, ένα τεράστιο συμβούλιο, που πραγματικά απορεί κάποιος πώς θα λειτουργήσει, όταν σ’ αυτήν τη διαδικασία υπάρχουν αλληλοσυγκρουόμενα συμφέροντα, υπάρχουν πολλές διαφορετικές απόψεις και θέσεις και θα ήμουνα έτσι πολύ επιεικής, να δω πραγματικά ποια θα είναι τα αποτελέσματα αυτού του Εθνικού Συμβουλίου για την αντιμετώπιση της φοροδιαφυγής. Εμείς δεν θα φέρουμε όμως καμιά αντίρρηση, όσον αφορά τη σύστασή του.
    Το άρθρο 4, περιλαμβάνει κίνητρα εθελοντικής συμμόρφωσης. Πραγματικά αυτό είναι, αυτό που είπα και πρωτύτερα, ότι δηλαδή ενθαρρύνει τη φοροδιαφυγή. Όταν ο φοροφυγάς ή ο κακοπληρωτής αισθάνεται ότι κάποια στιγμή θα τύχει μιας ευνοϊκής ρύθμισης, τότε είναι γεγονός ότι ο ίδιος θα προτιμήσει να δανειστεί από το κράτος παρά από τις τράπεζες, όπου θα έχει και υψηλότερο τόκο να πληρώσει. Άρα εδώ δίνεται η δυνατότητα στον οποιονδήποτε φοροφυγά και κακοπληρωτή, να πάει από μόνος του και να δηλώσει ότι θέλει να μπει σε μια ρύθμιση, να τύχει μιας ευνοϊκής ρύθμισης. Νομίζω ότι είναι ξεκάθαρο ότι όταν σε μια χώρα ο φοροφυγάς και ο κακοπληρωτής γνωρίζει ότι θα έχει μια επιεική μεταχείριση, αυτό αποτελεί σημείο ενθάρρυνσης για φοροδιαφυγή, παρά σημείο για αντιμετώπιση της φοροδιαφυγής. 
    Αναφορικά με το άρθρο 5, βάζετε κάποιες ρυθμίσεις για τους επιτηδευματίες. Η άποψή μας είναι ότι θα μπορούσατε αυτές τις ρυθμίσεις να τις δώσετε μ’ ένα διαφορετικό τρόπο, έτσι ώστε και ο νέος επιχειρηματίας, να γνωρίσει και να μάθει ποιο είναι το φορολογικό περιβάλλον, να έρθει σε επαφή μ’ αυτό που λέγεται «εφορία και φοροδιαφυγή» και εκ των υστέρων το κράτος, να του μειώσει τις προσαυξήσεις και τα πρόστιμα, παρά να του δώσει επιείκεια για κάποιο χρονικό διάστημα. 
    Το άρθρο 6, περιλαμβάνει κίνητρα για την αποκάλυψη των φαινομένων παραβατικής συμπεριφοράς επί φορολογικών υποθέσεων και νομίζω ότι είναι πραγματικά μνημείο υποκρισίας. 
    Όλοι γνωρίζουμε ότι υπάρχει συναλλαγή μεταξύ ελέγχοντα και ελεγχόμενου. Και γνωρίζουμε επίσης όλοι ότι αυτή η συναλλαγή δεν γίνεται αποκλειστικά και μόνο με τον ελέγχοντα και τον ελεγχόμενο. Είναι μια συναλλαγή όπου μετέχουν και τρία πρόσωπα, αν θέλετε και οι λογιστές ή και κάποια άλλα πρόσωπα. Άρα με τη δυνατότητα που δίνουμε στον επιτηδευματία να καταγγείλει την οποιαδήποτε παραβατική συμπεριφορά από την ελεγκτική αρχή, είναι κάτι το οποίο σε καμμά  περίπτωση δεν μπορεί να αποδώσει, παρά θα φέρει συγκρούσεις και μόνο συγκρούσεις, μεταξύ των ελεγκτών και των ελεγχομένων.
    Το άρθρο 7, είναι περίπου παραπλήσιο με το άρθρο 6. Απλά αφορά φαινόμενα παραβατικής συμπεριφοράς επί τελωνειακών υποθέσεων.
    Το άρθρο 8, περιλαμβάνει εκπτώσεις δαπανών από το εισόδημα του φορολογούμενου. Εδώ, κύριε Υπουργέ, θέλω να σημειώσω κατ’ αρχάς ότι η παρατήρηση που κάνατε πραγματικά στην Επιτροπή Οικονομικών Υποθέσεων, ήταν πάρα πολύ σωστή. Ήταν δική μου παράλειψη και δικό μου λάθος ότι δηλαδή καταργήθηκαν οι αποδείξεις από το 2002 επί κυβερνήσεως ΠΑ.ΣΟ.Κ.. Απλά τότε, υπήρχε η δυνατότητα σε μια μεγάλη γκάμα επιτηδευματιών και επαγγελματιών να τύχουν αυτής της ευεργετικής διάταξης, απ’ όλα τα επαγγέλματα γιατί έτσι φωτογραφίζουμε ότι μόνο αυτοί οι επιτηδευματίες, είναι αυτοί που φοροδιαφεύγουν και άρα, συγκεντρώστε αποδείξεις απ’ αυτά τα συγκεκριμένα επαγγέλματα, διότι αυτοί είναι που φοροδιαφεύγουν περισσότερο. 
      Και τίθεται και ένα άλλο θέμα και θα ήθελα, πραγματικά, την απάντησή σας. Γνωρίζετε όλοι την ηλεκτρονική διακυβέρνηση, το internet. Μέσα από τις διαδικασίες των ηλεκτρονικών υπολογιστών, υπάρχουν πάρα πολλοί συμπολίτες μας, οι οποίοι στέλνουν ηλεκτρονικά τις δηλώσεις τους. Αυτές οι αποδείξεις πώς θα συγκεντρωθούν και με ποιον τρόπο θα σταλούν; Είναι ένα πρόβλημα, το οποίο θα πρέπει να το αντιμετωπίσετε άμεσα, γιατί θα βρεθείτε σε πολύ δύσκολη θέση. Υπάρχει ένα πολύ μεγάλο ποσοστό συμπολιτών μας, οι οποίοι στέλνουν τις δηλώσεις τους μέσω του internet.
      Για το άρθρο 9, συμφωνούμε όσον αφορά την κωδικοποίηση των δαπανών των επιχειρήσεων. Θεωρούμε ότι είναι θετικό και είναι προς τη σωστή κατεύθυνση.
      Επίσης και για το άρθρο 10, που αφορά τη σύσταση μονάδας φορολογικής πολιτικής και αυτό, αν και θεωρούμε ότι δημιουργείται, αυτό που λέμε περισσότερο κράτος και περισσότερη Δημόσια Διοίκηση, είναι προς τη σωστή κατεύθυνση.
      Το άρθρο 11, που αφορά ρυθμίσεις θεμάτων προσωπικού των Δ.Ο.Υ. και των ελεγκτικών κέντρων, έχει πολύ μεγάλη σημασία. Βεβαίως και δεν είναι σωστό –και αυτή είναι και η δική μας θέση- το ότι σε κάποιες καίριες θέσεις θα μπορούν να βρίσκονται ελεγκτές για πάρα πολλά χρόνια. 
      Όμως θα πρέπει να ξεκαθαρίσουμε κάτι. Ο έλεγχος είναι μια ιδιαίτερη εργασία και πραγματικά απαιτεί χρόνο, διάβασμα και –θα έλεγα- καθημερινή ενασχόληση και ανανέωση όλων των γνώσεων που έχει ένας ελεγκτής. Κάθε μία επιχείρηση αποτελεί και μία καινούργια ελεγκτική εμπειρία. Πώς και με ποιον τρόπο θα αξιολογηθούν αυτοί οι ελεγκτές και σε ποια άλλη υπηρεσία ή θέση θα πάνε να προσφέρουν τις υπηρεσίες τους, όταν γνωρίζουμε ότι θα έχουν αποκτήσει μια τεράστια εμπειρία και τεχνογνωσία γι’ αυτό το συγκεκριμένο αντικείμενο του ελέγχου;
      Το ίδιο συμβαίνει και με το άρθρο 12 που αφορά ρυθμίσεις θεμάτων προσωπικού των ΕΛ.Υ.Τ. και τελωνείων.
      Στο άρθρο 13, όσον αφορά τη σύσταση τμημάτων στην κεντρική υπηρεσία του Υπουργείου Οικονομίας και Οικονομικών, διαφωνούμε με την έννοια ότι και σήμερα υπάρχουν διευθύνσεις, οι οποίες παρακολουθούν όλα αυτά τα αντικείμενα, τα έσοδα, τα χρέη κ.λπ..
      Με το άρθρο 14 που αφορά τους περιορισμούς στην εργασία συνταξιούχων υπαλλήλων του Υπουργείου Οικονομίας και Οικονομικών διαφωνούμε γιατί υπάρχει μία –θα έλεγα- αρνητική μεταχείριση στους υπαλλήλους του Υπουργείου Οικονομίας και Οικονομικών λόγω του ότι θα μπορούσαν να μην ασχοληθούν με εξειδικευμένες οικονομικές υπηρεσίες. Όμως το να μπορέσουν και να θελήσουν να εργασθούν σε κάποιες άλλες υπηρεσίες με κάποιο άλλο αντικείμενο, αυτό δεν νομίζω ότι πρέπει να είναι δεσμευτικό και να τους εμποδίσετε.
      Ως προς το άρθρο 15 για την κατάθεση στη Βουλή στοιχείων απολογισμού του ελεγκτικού έργου των δηλωθέντων εισοδημάτων φορολογουμένων –νομίζω ότι σε κάποιο μικρό βαθμό κάτι παραπλήσιο γίνεται- συμφωνούμε, δεν έχουμε καμμία αντίρρηση.
      Στο άρθρο 16 για τη διασταύρωση στοιχείων συμφωνούμε. Νομίζω ότι αυτό είναι ένα πάρα πολύ σημαντικό θέμα, όσον αφορά τη διασταύρωση των στοιχείων και μέσα από εκεί μπορούν να προκύψουν πάρα πολύ χρήσιμα συμπεράσματα για τον ελεγκτικό μηχανισμό.
      Στο άρθρο 17, για τη μετάδοση και ανατροφοδότηση ελεγκτικών γνώσεων και εμπειριών, δεν διαφωνούμε, συμφωνούμε. Ως προς την έκδοση εγχειριδίων για τους φορολογικούς ελέγχους και σε αυτό δεν συμφωνούμε. Κάτι παραπλήσιο γίνεται με το εγχειρίδιο «Σύνταξη της φορολογικής δήλωσης». 
      Στο άρθρο 19 για τη φορολογία τόκων από καταθέσεις και ομολογιακά δάνεια έχουμε κάποιες διαφωνίες. Στην παράγραφο 2 αναφέρεται ότι καταργείται η παρακράτηση φόρου 10% επί των τόκων, οι οποίοι προκύπτουν από διατραπεζικές εργασίες. 
      Κύριοι Υπουργοί, είναι γεγονός και το ξέρει όλος ο ελληνικός λαός ότι οι μόνες κερδοφόρες επιχειρήσεις στη χώρα μας είναι οι τράπεζες. Θεωρώ ότι είμαστε πολύ επιεικείς στο τραπεζικό κεφάλαιο, στις τράπεζες, οι οποίες γνωρίζουμε ότι κάθε φορά καταρρίπτουν και ένα νέο ιστορικό ρεκόρ κερδών. Άρα, θα μπορούσε αυτή η διάταξη να μην υπάρχει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα λίγο ακόμη χρόνο.
      Το άρθρο 20, για τον προσδιορισμό ελάχιστου κόστους κατασκευής οικοδομών, θεωρούμε ότι είναι θετικό, διότι πραγματικά με την εισαγωγή του Φ.Π.Α. στις οικοδομές υπάρχει μια αδυναμία σε αυτόν τον τομέα, μία ύφεση και θεωρούμε ότι είναι θετικό. Επίσης και οι ρυθμίσεις που αφορούν θέματα Φ.Π.Α., όσον αφορά τις κατασκευαστικές επιχειρήσεις της κοινωνίας, θεωρούμε ότι και αυτό είναι θετικό.
      Το άρθρο 22 που αφορά ρύθμιση επί θεμάτων ανταλλακτικών συμβάσεων επί Μέσων Μαζικής Ενημέρωσης θεωρούμε ότι είναι υπερβολικό γιατί τους δίνετε και πάρα πολύ μεγάλες εκπτώσεις επί των τιμολογίων για συναλλαγές που έχουν τα Μέσα Μαζικής Ενημέρωσης κάθε είδους. Δεν θέλουμε να πιστέψουμε ότι αφορούν κάποιες «φωτογραφικές» ρυθμίσεις αλλά θεωρούμε ότι είναι υπερβολικές τουλάχιστον αυτές οι μειώσεις της τάξεως του 80%. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. Στη δευτερολογία σας τα υπόλοιπα. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ολοκληρώνω, κύριε Πρόεδρε. 
      Στο άρθρο 23 για τη ρύθμιση χρεών της  Τράπεζας της Ελλάδος θεωρούμε ότι το ποσό είναι τεράστιο και διαφωνούμε στη ρύθμιση αυτή. 
      Το άρθρο 24 για τις τελωνιακές διατάξεις θεωρούμε ότι είναι θετικό και προς την σωστή κατεύθυνση τουλάχιστον όσον αφορά τη φοροδιαφυγή στα υγρά καύσιμα. 
      Στο άρθρο 25, στο τελευταίο, στις τελικές διατάξεις, στην παράγραφο 3 μας λέτε ότι «…με την παραπάνω διάταξη της παραγράφου 4 του άρθρου αυτού αντικαθίσταται η περίπτωση δ΄ της παραγράφου 3 του άρθρου 15. Η διάταξη αυτή κρίνεται αναγκαία για λόγους μη διακριτικής μεταχείρισης των ιδρυμάτων που αποδεδειγμένα επιδιώκουν κοινωφελείς σκοπούς στην Ελλάδα». Εδώ κάτι υποκρύπτετε. Αν αναφέρεστε σε off shore εταιρείες οι οποίες έχουν και κάποιες δραστηριότητες στη χώρα μας αυτό θα πρέπει να ξεκαθαριστεί όπως και το κατά πόσο αποδεδειγμένα επιδιώκουν κοινωφελείς σκοπούς στην Ελλάδα. 
      Επίσης, στην παράγραφο 5 προτείνετε τη διάταξη μείωσης του συντελεστή από 20% σε 10% για την αυτοτελή φορολόγηση στα έπαθλα-βραβεία από την κατοχή και εκμετάλλευση δρομώνων ίππων. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Είναι πραγματικά απορίας άξιο αυτό για ποιο λόγο, δηλαδή, το κάνετε όταν γνωρίζουμε ότι εκεί στο ιπποδρόμιο…
      ΠΡΟΕΔΡΕΥΩΝ (Γεώργιος Σούρλας): Κύριε Κουτμερίδη, ολοκληρώστε σας παρακαλώ πάρα πολύ! 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ολοκληρώνω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ε, δεν ολοκληρώνετε. Έχετε τρία λεπτά που ολοκληρώνετε. Δεν μπορεί να γίνεται αυτό! 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ολοκληρώνω. 
      Επαναλαμβάνω όταν γνωρίζουμε όλοι πολύ καλά, κύριε Υπουργέ, ότι σε αυτές τις διαδικασίες στο ιπποδρόμιο συμμετέχουν άνθρωποι οι οποίοι πραγματικά τζογάρουν. Δηλαδή έχουμε μία διάταξη η οποία ενθαρρύνει το τζόγο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ, κύριε Κουτμερίδη! 
      ΕΥΣΤΑΘΙΟΣ ΚΟΥΤΜΕΡΙΔΗΣ: Τελειώνοντας ήθελα να πω…
      ΠΡΟΕΔΡΕΥΩΝ (Γεώργιος Σούρλας): Τα είπατε όλα! 
      ΕΥΣΤΑΘΙΟΣ ΚΟΥΤΜΕΡΙΔΗΣ: Μία κουβέντα μόνο, κύριε Πρόεδρε. 
ΠΡΟΕΔΡΕΥΩΝ (Γεώργιος Σούρλας): Μα, τα είπατε όλα. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Θέλω να πω, κύριοι Υπουργοί, ότι σε οποιαδήποτε πρωτοβουλία σας η οποία πραγματικά προσεγγίζει έστω και στο ελάχιστο το μεγάλο αυτό κοινωνικό  θέμα της αντιμετώπισης της φοροδιαφυγής, το ΠΑ.ΣΟ.Κ είναι πρόθυμο και η συμπαράστασή του είναι δεδομένη και αυτονόητη. Το θέμα είναι ότι το εν λόγω νομοσχέδιο σε καμμία περίπτωση  μπορεί να προσεγγίσει τη φοροδιαφυγή, πολύ περισσότερο δεν μπορεί να την αντιμετωπίσει. Γι’ αυτό το καταψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του  Κομμουνιστικού  Κόμματος Ελλάδας κ. Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Πρόεδρε, κυρίες και κύριοι, ακούγεται και σήμερα αλλά ακούστηκε και στην πρώτη συζήτηση που είχαμε κάνει επί της αρχής ότι η υπόθεση της φοροδιαφυγής είναι ένα κοινωνικό φαινόμενο. Εμείς διαφωνούμε με αυτή την προσέγγιση. Θεωρούμε ότι δεν είναι πρόβλημα της κοινωνίας και δεν μπορούμε μέσα από αυτή τη διαδικασία να καλλιεργήσουμε φοβικά αισθήματα συνενοχής στο σύνολο των εργαζομένων των λαϊκών στρωμάτων. Θεωρούμε ότι είναι, κατ’ εξοχήν, οικονομικό πρόβλημα και μάλιστα είναι «παιδί» ενός βαθιά αντιλαΪκού ταξικού φορολογικού συστήματος η φοροδιαφυγή και από αυτή την άποψη δεν πρέπει να υπάρχει κανένα αίσθημα συνενοχής για τους μισθωτούς, τους συνταξιούχους, ακριβώς γιατί αυτοί όχι μόνο δεν μπορούν να φοροδιαφύγουν αλλά ουσιαστικά φορτώνονται μέρα με την μέρα, χρόνο με το χρόνο τα βάρη της φορολογικής επίθεσης. Απ’ αυτήν την άποψη δεν θα μπορούσαμε να συμφωνήσουμε με τη δημιουργία του Εθνικού Συμβουλίου που προβλέπεται από τα άρθρα 1 έως 3 για την αντιμετώπιση της φοροδιαφυγής, ακριβώς γιατί δεν θεωρούμε ότι μπορεί με τις λογικές της κοινωνικής συναίνεσης να αντιμετωπιστεί αυτό το ζήτημα. 
      Το δεύτερο, το οποίο θα ήθελα να σημειώσω, είναι ότι έγινε προσπάθεια από την πλευρά της Κυβέρνησης να δικαιολογηθεί η προσπάθεια περιορισμού της φοροδιαφυγής, απλά και μόνο λέγοντας ότι με αυτόν τρόπο θα ενισχυθεί η χρηματοδότηση των κοινωνικών δαπανών. Στην καλύτερη περίπτωση, το θεωρούμε εμπαιγμό. Χρήματα υπάρχουν. Εάν θέλει η Κυβέρνηση να χρηματοδοτήσει τις κοινωνικές δαπάνες, ας το κάνει μέσα από τα ίδια τα έσοδα του κρατικού προϋπολογισμού και όχι από τον υποτιθέμενο περιορισμό της φοροδιαφυγής. Και αν έχει την άποψη αυτή, ας πει ότι τα χρήματα τα οποία θα εισρεύσουν στα ταμεία από τον περιορισμό της φοροδιαφυγής, θα δώσουν κίνητρα στο μεγάλο κεφάλαιο και στις επιχειρήσεις και όχι ότι θα χρηματοδοτήσει τις κοινωνικές δαπάνες.
      Και το λέμε πολύ συγκεκριμένα ότι είναι «παιδί» του φορολογικού συστήματος και ότι είναι ακριβώς ένα οικονομικό φαινόμενο, γιατί από τη μια μεριά, συμβάλλει με έμμεσο τρόπο στη συσσώρευση του κεφαλαίου. Μιλάμε για τη φοροδιαφυγή που κάνει το μεγάλο κεφάλαιο, οι μονοπωλιακοί όμιλοι, που σε πολλές περιπτώσεις είναι νομιμοποιημένη, είναι φοροαποφυγή.
      Ταυτόχρονα, ο δεύτερος άξονας είναι ότι πρόκειται και για έναν αγώνα επιβίωσης από τους πολύ μικρούς επιχειρηματίες, τους αυτοαπασχολούμενους, τους βιοτέχνες, οι οποίοι ακριβώς με αυτούς τους τρόπους, τους οποίους βεβαίως δεν μπορείς να τους συμμεριστείς, προσπαθούν -άσκοπα κατά τη γνώμη μας- να αντιμετωπίσουν την ολομέτωπη επίθεση, την οποία δέχονται από τον ανταγωνισμό από το μεγάλο κεφάλαιο, αλλά και από την πολιτική των κυβερνήσεων, που ακριβώς εξυπηρετεί και στηρίζει τα συμφέροντα του μεγάλου κεφαλαίου.
      Στην ομιλία του κυρίου Υπουργού στη συζήτηση επί της αρχής, την οποία παρακολουθήσαμε με προσοχή, έγινε κριτική. Μας έκανε κριτική, γιατί, όπως λέει, το Κ.Κ.Ε. δεν στέκεται ειλικρινά απέναντι στην προσπάθεια, την οποία κάνει η Κυβέρνηση, όσον αφορά τη φορολογική της πολιτική στο να ελαφρύνει τους μη προνομιούχους, τους μη κατέχοντες.
      Εμείς θεωρούμε ότι το σύνολο των φορολογικών νόμων της Κυβέρνησης και για τη φορολογία των νομικών προσώπων και για τη φορολογία των φυσικών προσώπων, αλλά και αυτό που θα ακολουθήσει για την ακίνητη περιουσία, ουσιαστικά εξυπηρετεί το μεγάλο κεφάλαιο, αυτό που λέμε τους έχοντες και κατέχοντες. Κάποια ψιχία θα δοθούν στα λαϊκά στρώματα, τα οποία, όμως, θα αμφισβητηθούν αμέσως μετά από τη νέα φορολογική επιδρομή, όπως είναι για παράδειγμα η επιβάρυνση και επιδείνωση των έμμεσων φόρων από τη μια μεριά και από την άλλη, ο φόρος πάνω στην ακίνητη περιουσία.
      Άρα, λοιπόν, κατά τη γνώμη μας, το Κ.Κ.Ε. σωστά προειδοποιεί τον ελληνικό λαό για τη νέα επίθεση, η οποία προετοιμάζεται, όσον αφορά τα φορολογικά έσοδα και με το νέο κρατικό προϋπολογισμό για το έτος 2008.
      Όσον αφορά την κατ’ άρθρον συζήτηση, θα θέλαμε να κάνουμε τις εξής παρατηρήσεις. Ουσιαστικά, νομιμοποιείτε με μια σειρά άρθρα τη φοροδιαφυγή. Και αυτό έχει να κάνει με το άρθρο 4 περί εθελοντικής συμμόρφωσης των φορολογούμενων, εφόσον τους αποσταλεί το σημείωμα του ελέγχου.
      Το δεύτερο ζήτημα αφορά τις ρυθμίσεις για τους νέους επιτηδευματίες, όπου ακριβώς δεν καθορίζεται κανένα όριο. Όλοι θεωρούνται νέοι επιχειρηματίες, ακόμη και αυτοί οι οποίοι έχουν ανώνυμες εταιρίες, δηλαδή, κρατούν βιβλία και στοιχεία Γ΄ Κατηγορίας. Επίσης, ουσιαστικά σε αυτήν την κατεύθυνση οδηγεί και το άρθρο 6 για τα κίνητρα περί αποκάλυψης φαινομένων παραβατικής συμπεριφοράς.
      Από αυτήν την άποψη, δεν μπορούμε να αποδεχθούμε μια τέτοια λογική νομιμοποίησης της φοροδιαφυγής και από την άλλη μεριά, οι όποιες εκπτώσεις δαπανών από το εισόδημα προβλέπονται στο άρθρο 8 είναι στην καλύτερη περίπτωση αναποτελεσματικές, δεν μπορούν να αντιμετωπίσουν το φαινόμενο, ακριβώς γιατί είναι κάτω από τις περιστάσεις και μη συμφέρουσες.
      Το δεύτερο το οποίο θα θέλαμε να θίξουμε αφορά το άρθρο 11 και τη ρύθμιση θεμάτων προσωπικού. Μας κάνει εντύπωση, γιατί ακόμα και το ΠΑ.ΣΟ.Κ. με τον εισηγητή του, δεν αναφέρθηκε στην προσπάθεια η οποία γίνεται αλλαγής του π.δ. 119/1999, το οποίο ήταν μια κατάκτηση των εργαζόμενων στις εφορίες. Με αυτόν τον τρόπο προωθείται μία λογική χειραγώγησης των εργαζόμενων στους ελεγκτικούς μηχανισμούς με απροσδιόριστα κριτήρια.
      Η τρίτη ενότητα την οποία θέλουμε να θίξουμε είναι ότι και στο συγκεκριμένο φορολογικό νομοσχέδιο, όπως και σε όλα τα προηγούμενα, υπάρχουν συγκεκριμένες ρυθμίσεις οι οποίες ευνοούν τη δράση του μεγάλου κεφαλαίου.
      Στο άρθρο 19 υπάρχει φοροαπαλλαγή για τους τόκους, όσον αφορά τις διατραπεζικές καταθέσεις και μιλάμε ακριβώς για τις τράπεζες, τον πλέον κερδοφόρο τομέα της ελληνικής οικονομίας.
      Στο άρθρο 22 προβλέπεται η φορολογική αντιμετώπιση της αμοιβαίας διαφημιστικής προβολής με σκανδαλώδεις εκπτώσεις, νόμιμες, της τάξης του 80% από τα αναγραφόμενα τιμολόγια, για τους επιχειρηματίες και κατόχους των Μέσων Μαζικής Ενημέρωσης.
      Με το άρθρο 23 απαλλάσσετε την Τράπεζα της Ελλάδος από χρέη, βεβαιωμένα προς το δημόσιο, ύψους 210,9 εκατομμυρίων ευρώ. 
      Με το άρθρο 25 παράγραφος 6 προωθείτε τη μείωση της φορολογίας από το 20% στο 10% των εσόδων από τα έπαθλα των ιπποδρομιών, επιβραβεύοντας ουσιαστικά το τζογάρισμα. 
      Εμείς θεωρούμε ότι με το παρόν νομοσχέδιο, όχι μόνο δεν πρόκειται να αντιμετωπιστούν τα φαινόμενα της φοροδιαφυγής, αλλά αντίθετα ανοίγετε τις κερκόπορτες για τη νομιμοποίησή τους. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραθανασόπουλο.
      Ο ειδικός αγορητής του Συνασπισμού κ. Δραγασάκης έχει το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, συνεχίζουμε σήμερα τη συζήτηση για το πώς θα παταχθεί η φοροδιαφυγή. Επιτρέψτε μου, λοιπόν, να σας διαβάσω κάτι που διάβασα χθες στην εφημερίδα «ΕΛΕΥΘΕΡΟΤΥΠΙΑ» και αφορά το Υπουργείο Οικονομικών. Αναφέρεται σε μια σύμβαση που υπέγραψε ο Ο.Π.Α.Π. με την «INTRALOT».
      Στο άρθρο 3 της σύμβασης, ο Ο.Π.Α.Π. αποδέχεται να τιμολογεί το μεγαλύτερο μέρος της μηνιαίας δόσης όχι στην «INTRALOT A.E.», αλλά στην «INTRALOT INTERNATIONAL», θυγατρική εταιρεία η οποία εδρεύει στην Κύπρο, με αντικείμενο δραστηριότητας την απόκτηση συμμετοχών σε διάφορες εταιρείες του εξωτερικού.
      Εάν το δημοσίευμα είναι ακριβές, κύριε Υπουργέ, αυτό αποτελεί μια μορφή φοροδιαφυγής. Δηλαδή εντός της ελληνικής επικράτειας, ένας οργανισμός εποπτευόμενος από το Υπουργείο Οικονομικών συνάπτει μια σύμβαση με μια άλλη εταιρεία, την «INTRALOT», την οποία δεν αξιολογούμε εμείς αυτή τη στιγμή και συμφωνεί να πληρώνεται όχι η ελληνική εταιρεία στην Ελλάδα, αλλά να πηγαίνει το τίμημα σε μια εταιρεία που εδρεύει στην Κύπρο.
      Γιατί το κάνει αυτό η εταιρεία «INTRALOT»; Προφανώς για να αποφύγει τη φορολογία.
      ΑΝΑΣΤΑΣΙΟΣ ΚΑΡΑΜΑΡΙΟΣ: Μπορεί να πληρώσει στην Ελλάδα.
      ΙΩΑΝΝΗΣ ΔΡΑΓΑΣΑΚΗΣ: Δεν το καταλάβατε. Το τίμημα δεν θα εμφανιστεί στον ισολογισμό της «INTRALOT Ελλάδος» για να φορολογηθεί στην Ελλάδα.
      Το τίμημα θα εμφανιστεί στον ισολογισμό της διεθνούς «INTRALOT Κύπρου». Κοιτάξτε, αν αυτό δεν είναι κατανοητό –εφόσον είναι έτσι τα γεγονότα- δεν έχει νόημα να συζητάμε το νομοσχέδιο. Με την ευθύνη του Υπουργείου που θέλει να πατάξει τη φοροδιαφυγή, έχουμε μια μορφή νομότυπης φοροδιαφυγής, με λεφτά του δημοσίου. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Φοροαποφυγή. 
      ΙΩΑΝΝΗΣ ΔΡΑΓΑΣΑΚΗΣ: Το αναφέρω, λοιπόν, αυτό το παράδειγμα –δεν ξέρω αν ο Υπουργός είναι έτοιμος να δώσει κάποια εξήγηση στη Βουλή- για να αρχίσω και εγώ με το ερώτημα τι είναι τελικά αυτή η περιβόητη φοροδιαφυγή. Είναι ένα αφηρημένο κοινωνικό φαινόμενο, στο οποίο εμπλέκεται όλη η κοινωνία συλλήβδην; Είναι ένα μυστηριώδες αποτέλεσμα μιας μυστηριώδους έλλειψης φορολογικής συνείδησης ειδικά από τους Έλληνες; Είναι θέμα γονιδίου της ελληνικής φυλής; 
      Προφανώς, δεν πρόκειται για τίποτα απ’ όλα αυτά. Ιστορικά, η φοροδιαφυγή αποτελούσε και αποτελεί μορφή πλουτισμού, τρόπο απόκτησης κέρδους ή τρόπο αύξησης του κέρδους. Το φαινόμενο είναι παγκόσμιο. Αν δούμε πώς λειτουργεί το παγκόσμιο σύστημα, θα δούμε τη χαρτογράφηση του πυρήνα αυτού του φαινομένου. Έχουμε σε όλο τον κόσμο χιλιάδες off-shore εταιρειών –υπεράκτιων εταιρειών όπως τις λέμε- έχουμε δεκάδες κρατιδίων τα οποία λειτουργούν επισήμως ως φορολογικοί παράδεισοι. Τρισεκατομμύρια ευρώ αποθηκεύονται σε αυτούς τους φορολογικούς παραδείσους από όλες τις πολυεθνικές και όχι μόνο. 
      Το ελληνικό κεφάλαιο ιστορικά είναι πρωταγωνιστής σε αυτές τις δραστηριότητες. Σας είπα και την άλλη φορά στοιχεία –αν και θα έπρεπε το Υπουργείο Οικονομικών να φέρει εδώ κάποιες εκτιμήσεις- σύμφωνα με τα οποία εκτιμώνται σε 550.000.000.000 δολάρια οι καταθέσεις των Ελλήνων στο εξωτερικό, σύμφωνα με ένα δημοσίευμα της εφημερίδας το «ΒΗΜΑ» που στηρίζεται σε πηγές τραπεζών.
       Και ερχόμαστε τώρα εμείς να πατάξουμε τι ακριβώς; 
      Το πρόβλημα, λοιπόν, είναι παγκόσμιο αλλά οπωσδήποτε στην Ελλάδα έχει μια ιδιαίτερη έξαρση. Σε όλα τα επίσημα διεθνή στοιχεία, η Ελλάδα φιγουράρει ανάμεσα στις πρώτες χώρες σε ό,τι αφορά τη φοροδιαφυγή με τη μια ή την άλλη μορφή της. 
      Η φοροδιαφυγή, επίσης, χρησιμοποιείται ιστορικά, όπως είπα, ως μορφή πλουτισμού. Βεβαίως, ο κάθε ένας που μπορεί, προσπαθεί μέσω της φοροδιαφυγής να λύσει και άλλα προβλήματα. Αν δεν μπορεί να πλουτίσει μέσω της φοροδιαφυγής, κάποιος άλλος προσπαθεί να επιβιώσει μέσω της φοροδιαφυγής.
      Αυτό εμείς δεν το νομιμοποιούμε. Λέμε ότι πρόκειται για αυταπάτη –στην καλύτερη περίπτωση- ή για συνειδητό αποπροσανατολισμό το να επιδιώκει κανείς να πατάξει τη φοροδιαφυγή χωρίς να αντιμετωπίσει το γενικότερο φαινόμενο του παράνομου πλουτισμού, χωρίς να αντιμετωπίσει δηλαδή το φαινόμενο της φοροδιαφυγής που γίνεται με νόμιμο τρόπο, όπως είπα με ένα πολύ μικρό παράδειγμα στην αρχή. Και ειδικά στη χώρα μας, κυρίαρχες μορφές πλούτου ξεφεύγουν από  κάθε μορφή φορολογικής επιβάρυνσης. 
      Σήμερα, στο σύγχρονο καπιταλισμό, μεγάλο μέρος των κερδών που δημιουργούνται στη φάση της παραγωγής, διακινείται μέσω των χρηματοπιστωτικών θεσμών, του Χρηματιστηρίου, των μετοχών, διαφόρων προϊόντων κ.λπ.. Όταν λοιπόν όλα αυτά μένουν ουσιαστικά αφορολόγητα, τι ακριβώς επιδιώκουμε; Υπάρχει κίνδυνος αν αφήνει η Κυβέρνηση αφορολόγητες όλες αυτές τις μορφές πλούτου, εν τέλει, τα όποια μέτρα προσπαθεί να επιβάλλει να είναι μέτρα τα οποία συνθλίβουν την παραγωγική διαδικασία. 
	Επομένως, υπάρχει φοροδιαφυγή και είναι τεράστιο το πρόβλημα, αλλά η αντιμετώπισή της δεν μπορεί να γίνει με τρόπο αποσπασματικό και κυρίως δεν μπορεί να γίνει με τρόπο που να συντηρεί όλα εκείνα τα στοιχεία του συστήματος, που είτε λόγω των αδικιών που εμπεριέχουν –εννοώ τις φορολογικές αδικίες- είτε λόγω της πολυπλοκότητας του συστήματος είτε λόγω του τρόπου με τον οποίο εφαρμόζεται στην πράξη η φορολογική νομοθεσία –ο τρόπος με τον οποίο κλείνουν οι περιβόητες φορολογικές υποθέσεις- αναπαράγεται διαρκώς η φοροδιαφυγή, αναπαράγεται δηλαδή το πρόβλημα το οποίο θέλουμε να αντιμετωπίσουμε.  
      Επίσης, το δεύτερο που θα θέλαμε εμείς να πούμε -διότι στην εισήγησή μου αναφέρθηκα και στα άρθρα- είναι το εξής: Θα έπρεπε η Κυβέρνηση πρώτα να φέρει το φορολογικό νομοσχέδιο, δηλαδή πρώτα να μας πει τι είδους φόρους σκέφτεται να επιβάλει, τι είδους αλλαγές προτίθεται να κάνει στο φορολογικό σύστημα και μετά να έρθει το νομοσχέδιο για την πάταξη της φοροδιαφυγής. Να δούμε, δηλαδή, τα νομοσχέδια που επίκεινται, οι νέες ρυθμίσεις που επίκεινται καθιστούν το σύστημα δικαιότερο; Ανακατανέμουν τα φορολογικά βάρη σε βάρος αυτών που δεν πληρώνουν όσα μπορούν να πληρώσουν; Διότι αν δεν το κάνει αυτό και απλά θα κάνει το σύστημα ακόμα πιο άδικο, τότε μπορούμε να πούμε  ότι και οι όποιες ρυθμίσεις περιέχονται εδώ και οι οποίες ενδεχομένως να μπορούσαν να λύσουν έστω κάποια επιμέρους προβλήματα, ούτε αυτές οι ρυθμίσεις θα μπορέσουν να αποδώσουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Επομένως, το δικό μας συμπέρασμα είναι ότι το πρόβλημα για μας παραμένει ανοιχτό. Το συγκεκριμένο νομοσχέδιο δεν αντιμετωπίζει αυτό το πρόβλημα. Ενδεχομένως μάλιστα, να επιδεινώσει και κάποιες πτυχές του και γι’ αυτό περιμένουμε ένα νέο νομοσχέδιο, το οποίο στη βάση συγκεκριμένων στοιχείων και στη βάση ενός συνολικού σχεδιασμού που θα αντιμετωπίζει ταυτόχρονα και τη φορολογική ασυλία και τη φορολογική απαλλαγή που δεν έχει βάση και δεν εδράζεται σε πραγματικούς λόγους και αιτίες και τη φοροαποφυγή, θα μπορούμε μέσα σ’ ένα τέτοιο πλαίσιο πράγματι να προσδοκούμε ότι θα έχουμε κάποια αποτελέσματα στην αντιμετώπιση της φοροδιαφυγής. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη. 
      Κυρίες και κύριοι συνάδελφοι, έχω την τιμή να ενημερώσω το Σώμα ότι ο Πρωθυπουργός και οι Υπουργοί Οικονομίας και Οικονομικών, Εσωτερικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών, Εμπορικής Ναυτιλίας, Αιγαίου και Νησιωτικής Πολιτικής, Μακεδονίας-Θράκης και Επικρατείας, κατέθεσαν σχέδιο νόμου: ««Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές»», το οποίο παραπέμπεται στην αρμόδια Διαρκή Επιτροπή. 
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Βορίδης. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, απλώς πολύ συνοπτικά θα ήθελα να θυμίσω τη θέση μας για το νομοσχέδιο αυτό. Εκείνο το οποίο είπαμε είναι ότι στην πραγματικότητα είναι ένα νομοσχέδιο για την αντιμετώπιση της φοροδιαφυγής, το οποίο όμως πολύ λίγα πράγματα έχει για τη φοροδιαφυγή και το οποίο προφανώς δεν μπορεί να αντιμετωπίσει το συγκεκριμένο πρόβλημα. Και νομίζω ότι σ’ αυτό -σε μία τοποθέτηση που άκουσα και του κυρίου Υπουργού- ως ένα σημείο ο κύριος Υπουργός αντιλαμβάνεται ότι αυτό το νομοσχέδιο το οποίο χαρακτηρίζει ως θετικό βήμα, ότι εν πάση περιπτώσει προφανώς όχι μόνο δεν είναι επαρκές, αλλά εγώ θα έλεγα ότι στην κατεύθυνση αυτής της στοχεύσεως είναι σχεδόν ασήμαντο. 
      Ανεξαρτήτως τούτου, η τοποθέτησή μας για τις επιμέρους ρυθμίσεις είναι οι εξής: Είπαμε κατ’ αρχάς ότι όσον αφορά τα άρθρα 1, 2 και 3, όπου ρυθμίζεται το ζήτημα του λεγόμενου «Εθνικού Συμβουλίου» για την αντιμετώπιση της φοροδιαφυγής, ότι εμείς είμαστε αντίθετοι. Ένα εθνικό συμβούλιο, όπως και αν το  βαφτίσουμε, δεν πρόκειται να κάνει απολύτως τίποτε για την αντιμετώπιση της φοροδιαφυγής, πολλώ μάλλον όταν είναι δομημένο με το συγκεκριμένο τρόπο, όπου ουσιαστικά συμμετέχουν τα πολιτικά κόμματα, οι κοινωνικοί εταίροι και διάφοροι άλλοι. Προφανώς αυτοί δεν πρόκειται να κάνουν απολύτως τίποτε, προκειμένου να λυθεί το ζήτημα της φοροδιαφυγής, πέρα από το να διαβουλεύονται και ενδεχομένως ούτε καν αυτό. Νομίζω ότι μάλλον θα συγκεντρώνονται για να ακούνε ορισμένες τοποθετήσεις του κυρίου Υπουργού και να ανταλλάσσουν κάποιες απόψεις. Πάντως, η φοροδιαφυγή δεν αντιμετωπίζεται έτσι. 
      Αντιθέτως θα μπορούσαν, εάν ήθελε εδώ ο κύριος Υπουργός, να κάνουν συγκεκριμένα πράγματα τα οποία θα μπορούσαν να γίνουν στο εσωτερικό του Υπουργείου. Δεν είναι ανάγκη να συστήνονται συμβούλια με τόσο πομπώδεις λειτουργίες και τίτλους για να επιτευχθεί ένας τόσο σοβαρός στόχος. 
      Στο θέμα του άρθρου 4 για την εθελοντική συμμόρφωση λέμε ότι είμαστε «υπέρ», αν και έχουμε επισημάνει μια δυσκολία ή ένα πρόβλημα, που υπάρχει εδώ, κατά τη γνώμη μας. 
      Αυτή η εθελοντική συμμόρφωση δίδεται μόνο σε εκείνους στους οποίους έχει ήδη γνωστοποιηθεί έλεγχος. Κατά την άποψή μας, με αυτό ουσιαστικά ήδη μπαίνουμε σε μια λογική συναλλαγής, με την έννοια ότι καλούμε τον φορολογούμενο για έλεγχο και αυτός, επειδή ανησυχεί, εμφανίζεται εκείνη τη στιγμή, προκειμένου να τύχει της εύνοιας του νόμου αυτού. Αυτό θα έπρεπε ίσως να δοθεί γενικότερα στους ειλικρινείς φορολογουμένους, που ξέρουν ότι έχουν ορισμένα σφάλματα μέσα στις δηλώσεις τους, προκειμένου να το αξιοποιήσουν, αλλά με ένα γενικό χαρακτήρα και όχι κατόπιν προειδοποιήσεως. 
      Εμείς θα το υπερψηφίσουμε αυτό το άρθρο. Απλώς λέμε ότι πρέπει να διευρυνθεί. Επίσης, λέμε ότι είναι «τσιγκούνικη» και η όλη προσέγγιση της μειώσεως των φόρων. Μεγαλύτερη μείωση φόρων, ενδεχομένως, θα έφερνε στην κατεύθυνση αυτή μεγαλύτερη επιβράβευση κα μεγαλύτερη αποτελεσματικότητα. 
      Για το άρθρο 5 δεν έχουμε αντίρρηση. Θα το υπερψηφίσουμε. 
      Για το άρθρο 6 και για το άρθρο 7 -σας λέω απλώς ότι είναι τα άρθρα εκείνα που ουσιαστικά αναφέρονται στα φαινόμενα της διαφθοράς- λέμε το εξής: Πάλι θα τα υπερψηφίσουμε. Όμως,  πάλι θεωρούμε ότι δεν υπάρχει αποτελεσματική προστασία του καταγγέλλοντος. 
      Τι εννοούμε με αυτό; Δίδεται εδώ προστασία δύο ετών. Στα δύο έτη δεν υπάρχει παραγραφή των χρήσεων. Κύριε Υπουργέ, αυτό είναι ένα ζήτημα αν προσπαθείτε να προστατέψετε τους φορολογούμενους εκείνους που ουσιαστικά κατήγγειλαν απόπειρες να τους εκβιάσουν υπάλληλοι του Υπουργείου σας. Αν θέλετε να τους προστατέψετε, οι δύο χρήσεις δεν είναι αρκετές. Γιατί; Γιατί και η ελάχιστη παραγραφή των φορολογικών παραβάσεων ουσιαστικά βρίσκεται στην πενταετία. Άρα, θα μπορούσε να υπάρξει ένας εκδικητικός –ας το πω έτσι- μηχανισμός, από τον οποίο προσπαθείτε να τους προστατέψετε, να επανέλθουν στον τέταρτο χρόνο και να πάει να τους ελέγξει γι’ αυτές τις προηγούμενες χρήσεις. Νομίζω ότι θα έπρεπε να το διευρύνετε και τουλάχιστον να το πάτε στην πενταετία, ώστε να υπάρχει μεγαλύτερη απόσταση. 
      Παρά ταύτα, ξαναλέω ότι με αυτήν την επισήμανση εμείς θα υπερψηφίσουμε αυτά τα δύο άρθρα. Όπως θα υπερψηφίσουμε και το θέμα των εκπτώσεων δαπανών, παρότι είπαμε –το είπε άλλωστε και ο Πρόεδρός μας-  ότι και εκεί το βλέπουμε «λίγο». Εμείς θα βλέπαμε και μεγαλύτερο όριο, δηλαδή πάνω από τα 8.000 ευρώ για το ζευγάρι, και μεγαλύτερο ποσοστό. 
      Επίσης, η άποψή μας είναι ότι πρέπει να διευρύνετε και τις δραστηριότητες, για τις οποίες δικαιολογείτε τις αποδείξεις. Γι’ αυτό λέμε ότι θα έπρεπε να μπούμε και σε μια λογική απλουστεύσεως γενικότερα. 
      Για την κωδικοποίηση δαπανών είμαστε σύμφωνοι. 
      Σύσταση Μονάδας Φορολογικής Πολιτικής. Δεν τα πιστεύουμε αυτά. Δεν πιστεύουμε σε αυτού του τύπου τις προσεγγίσεις. Βλέπω εδώ δέκα θέσεις ειδικών ερευνητών και επιστημόνων-συνεργατών. Θεωρούμε ότι το Υπουργείο έχει προσωπικό. Δεν χρειάζονται περαιτέρω προσλήψεις ή περαιτέρω ειδικοί συνεργάτες, για να χαραχτεί φορολογική πολιτική. Είναι επαρκές το προσωπικό του. Δεν λύνουμε τίποτα με αυτό το πράγμα, παρά μόνο διευρύνουμε το δημόσιο τομέα σε μια κατεύθυνση κυριολεκτικά άχρηστη. 
      Περνάω γρήγορα στα θέματα στα οποία έχουμε διαφωνία και όχι σε αυτά στα οποία συμφωνούμε. Πηγαίνω στο άρθρο 19, το οποίο είναι η φορολογία των τόκων. Είπα το εξής: Εδώ, κατ’ αρχάς, υπάρχει μια αντίφαση, κύριε Υπουργέ. Από τη μια μεριά φορολογείτε τους τόκους που προέρχονται από ομολογίες, από την άλλη μεριά απαλλάσσετε τράπεζες από φόρους. Εγώ αυτήν την προσέγγιση δεν μπορώ να την καταλάβω. Δεν μπορώ να καταλάβω γιατί συμβαίνει αυτό. Αν η Κυβέρνηση αισθάνεται ότι χρειάζονται οι τράπεζες οικονομική υποστήριξη, εντάξει. Πάντως, είναι προφανές ότι αυτό δεν είναι πολύ εύκολα αντιληπτό από το σύνολο του ελληνικού λαού και –νομίζω- από τους περισσοτέρους συναδέλφους. Αν χρειάζεται κάποιος οικονομική ενίσχυση, πάντως δεν είναι οι τράπεζες στην Ελλάδα. 
      Στα υπόλοιπα δεν έχουμε, κατ’ αρχάς, αντίρρηση. Απλώς ήθελα, εκμεταλλευόμενος το χρόνο, που απομένει να πω το εξής: 
      Μιας και μιλάμε για την αντιμετώπιση της φοροδιαφυγής -και, κύριε Υπουργέ, νομίζω ότι θα έπρεπε να μπει αυτό μέσα στις κυβερνητικές προτεραιότητες, εμείς τουλάχιστον θα επανέλθουμε σε ό,τι αφορά το κομμάτι της φορολογικής πολιτικής- και μιας και μιλάμε για την αποκατάσταση των σχέσεων εμπιστοσύνης,  θα πρέπει να πούμε -το είπα στην πρωτομιλία μου, το ξαναλέω και τώρα- από πού να ξεκινήσει. Επιτέλους, φέρτε έναν απλουστευμένο Κώδικα Φορολογίας Εισοδήματος. Βελτιώστε τον Κώδικα Βιβλίων και Στοιχείων, μειώστε τα άρθρα, κάντε χρηστική την προσέγγιση του φορολογικού δικαίου για τους φορολογούμενους -να μπορούν οι καλόπιστοι να συμμορφωθούν- προστατέψτε τους από τους εκβιασμούς του κράτους. Σε αυτήν την κατεύθυνση, πράγματι, θα βελτιωθεί η σχέση εμπιστοσύνης. Σε αυτήν την κατεύθυνση, πράγματι, θα υπάρξουν φορολογούμενοι που θα θέλουν να είναι καλοί φορολογούμενοι. Είστε στην κατεύθυνση της μειώσεως των φορολογικών συντελεστών. Σε αυτήν την κατεύθυνση συμφωνούμε. Μπορεί να δεσμευτεί εδώ η δική σας διοίκηση ότι θα σταματήσετε την απαράδεκτη πρακτική της διαρκούς παρατάσεως των παραγραφών των φορολογικών παραβάσεων, των ελέγχων; Όταν λέμε ότι γίνεται παραγραφή στη δεκαετία, γίνεται να μην κάνετε συνεχώς ρυθμίσεις και να την πηγαίνετε στην εντεκαετία και μετά την εντεκαετία στη δωδεκαετία και μετά τη δωδεκαετία στα δεκατρία χρόνια; Γίνεται κάποια στιγμή να ξέρει ο φορολογούμενος ότι, εν πάση περιπτώσει, ελέγχθηκε; Θα δεσμευτείτε -γιατί αυτό το έχει κάνει η Κυβέρνησή σας- ότι δεν πρόκειται  για περαιωθείσες υποθέσεις εν συνεχεία -αφού πλήρωσαν για την περαίωση- να βρείτε δίοδο να τις ξανανοίξετε; Μπορούμε να έχουμε τέτοιου τύπου δεσμεύσεις, έστω από τον κύριο Υπουργό σε μια πρώτη τοποθέτηση, σε μια πρώτη δήλωση, για  αποκατάσταση της φορολογικής εμπιστοσύνης μεταξύ του φορολογουμένου και του κράτους, για να μιλάμε μετά για αποτελεσματική αντιμετώπιση της φοροδιαφυγής και για να αξιώνει και νόμιμα το κράτος αυτά που πρέπει να αξιώσει; Και τέλος, το κράτος που κόπτεται για τη φοροδιαφυγή, θα τηρήσει τις οικονομικές του υποχρεώσεις, τις νόμιμες υποχρεώσεις του, στα ασφαλιστικά ταμεία; Θα πάψει να είναι ένα κράτος υπεξαιρέτης; Θα αποδώσει αυτά που πρέπει να αποδώσει στους Οργανισμούς Τοπικής Αυτοδιοίκησης; Έτσι αποκαθίσταται η εμπιστοσύνη και έτσι μπορούμε να μιλάμε εν συνεχεία για αποτελεσματική αντιμετώπιση της φοροδιαφυγής. 
      Ευχαριστώ.
      (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Βορίδη.
    Ο Υπουργός Οικονομίας και Οικονομικών κ. Αλογοσκούφης έχει το λόγο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η αντιμετώπιση της φοροδιαφυγής και η προώθηση της φορολογικής δικαιοσύνης ήταν και είναι μια από τις πρωταρχικές προτεραιότητες αυτής της Κυβέρνησης. Είναι μια προσπάθεια που βρίσκεται σε διαρκή εξέλιξη. ‘Εχουν ήδη γίνει σημαντικά βήματα με τις διασταυρώσεις που πραγματοποιεί η Γενική Γραμματεία Πληροφοριακών Συστημάτων, με τους ελέγχους που πραγματοποιεί η υπηρεσία ειδικών ελέγχων με την απλούστευση του φορολογικού συστήματος, ώστε οι έλεγχοι να είναι πιο αποτελεσματικοί και πιο αντικειμενικοί. Η αντιμετώπιση της φοροδιαφυγής -γιατί δεν μιλάμε για πάταξη- είναι ένα φαινόμενο που πρέπει να αντιμετωπιστεί, είναι μια προσπάθεια που εντάσσεται στο ευρύτερο πλαίσιο των προσπαθειών μας, για να έχουμε μια πιο δυναμική οικονομία και να έχουμε και μια πιο δίκαιη κοινωνία. Γιατί ένα πιο δίκαιο φορολογικό σύστημα δεν μπορεί να υπάρχει, αν δεν αντιμετωπίσουμε τη φοροδιαφυγή. 
    Επίσης, σημαντική είναι η προσπάθεια για την αντιμετώπιση της έλλειψης πόρων που υπάρχουν αναφορικά με το κοινωνικό κράτος. Μπορούμε μέσα από την αντιμετώπιση της φοροδιαφυγής να διαθέσουμε περισσότερους πόρους για το κοινωνικό κράτος, πόρους για τη στήριξη αυτών που έχουν ανάγκη τη μέριμνα της πολιτείας. Πόρους που προβλέπονται και στον προϋπολογισμό του 2008, έναν προϋπολογισμό που κτίζει πάνω στα επιτεύγματα της οικονομικής πολιτικής που εφαρμόζουμε από το Μάρτιο του 2004. 
    Γνωρίζετε, κυρίες και κύριοι συνάδελφοι, ότι η κατάσταση που παραλάβαμε το Μάρτιο του 2004 ήταν κρίσιμη. Υπήρχε ένας πλήρης δημοσιονομικός εκτροχιασμός. Τα δημοσιονομικά ελλείμματα έφθαναν στο 8% του Α.Ε.Π., το δημόσιο χρέος κάλπαζε, η όποια ανάπτυξη υπήρχε, ήταν κρατικοκεντρική, βασιζόταν στα ολυμπιακά έργα και βεβαίως δεν διαχεόταν δίκαια στην κοινωνία. Υπήρχαν πολύ υψηλά για πολλά χρόνια και επίμονα ποσοστά ανεργίας. Το πρώτο τρίμηνο του 2004 η ανεργία είχε φτάσει στο 11,3%. Ήταν από την πρώτη στιγμή απόφασή μας να αντιμετωπίσουμε αυτά τα φαινόμενα. 
     Από την πρώτη στιγμή θέσαμε σε εφαρμογή ένα ευρύ μεταρρυθμιστικό πρόγραμμα. Στο πλαίσιο της φορολογικής μεταρρύθμισης μειώσαμε τους φορολογικούς συντελεστές για να δώσουμε ώθηση στην ανάπτυξη. Παράλληλα αυξήσαμε το αφορολόγητο όριο εισοδήματος για τα φυσικά πρόσωπα και τα ποσοστά έκπτωσης βασικών κοινωνικών αναγκών για να ενισχύσουμε την κοινωνική συνοχή. Θεσπίσαμε ισχυρά κίνητρα για τις επενδύσεις με στόχο την περιφερειακή ανάπτυξη και τη μείωση της ανεργίας. Δημιουργήσαμε νέα εργαλεία όπως είναι οι συμπράξεις δημόσιου και ιδιωτικού τομέα, για να μπορέσει ο τόπος να αποκτήσει ταχύτερα κοινωνικές υποδομές υψηλής προτεραιότητας. Εξυγιάναμε το Γ’ Κοινοτικό Πλαίσιο Στήριξης που παρέπαιε. Υλοποιούμε ένα εκτενές πρόγραμμα αποκρατικοποιήσεων με στόχο να ενισχύσουμε τον ανταγωνισμό στην οικονομία. Έχουμε θέσει σε εφαρμογή μια νέα στοχευμένη εξαγωγική πολιτική για την αποτελεσματική προώθηση των ελληνικών προϊόντων σε όλες τις αγορές του κόσμου. Με το νόμο για τις Δ.Ε.Κ.Ο. και με την υλοποίηση καίριων παρεμβάσεων για την αντιμετώπιση της γραφειοκρατίας και της αναποτελεσματικότητας στο δημόσιο. Για παράδειγμα, με την ψηφιακή στρατηγική αντιμετωπίζουμε πολλές από τις κακοδαιμονίες του δημόσιου τομέα.
     Η πολιτική αυτή αποφέρει καρπούς. Απέφερε καρπούς όχι μόνο στα χρόνια που πέρασαν αλλά θα αποφέρει καρπούς και στα χρόνια που έρχονται. Διότι σε αντίθεση με τις αβεβαιότητες που είχαμε το 2004, μετά το τέλος των Ολυμπιακών Αγώνων, σήμερα η ανάπτυξη στη χώρα είναι διασφαλισμένη και για τα επόμενα χρόνια με τις μεγάλες επενδύσεις που είναι προγραμματισμένες, με τις μεγάλες επενδύσεις που δεν είναι μόνο το Πρόγραμμα Δημοσίων Επενδύσεων αλλά και οι ιδιωτικές επενδύσεις, που έχουν ενταχθεί στα πλαίσια των επιχορηγήσεων του επενδυτικού νόμου, αλλά και με τις επενδύσεις που έχουν εγκριθεί στα πλαίσια συμπράξεων δημόσιου και ιδιωτικού τομέα.
     Η ανάπτυξη πια προέρχεται από τις ιδιωτικές επενδύσεις και τις εξαγωγές. Η ανεργία μειώνεται. Η περιφέρεια έχει πολύ μεγαλύτερη ανάπτυξη από το παρελθόν. Τα δημόσια οικονομικά βρίσκονται σε καλύτερο δρόμο. Έχουμε ένα δημοσιονομικό έλλειμμα που είναι πια κάτω από το 3% του Ακαθάριστου Εγχώριου Προϊόντος από το 8% που ήταν το 2004. Το χρέος της γενικής κυβέρνησης μειώνεται.
     Βεβαίως, έχουμε πολλή δουλειά μπροστά μας. Υπάρχουν ακόμη μεγάλες παθογένειες και στον ευρύτερο δημόσιο τομέα, που είναι ο μεγάλος ασθενής της κοινωνίας μας και στη δημόσια διοίκηση και στην οικονομία. Οι κοινωνικές ανισότητες πρέπει να περιοριστούν ακόμη περισσότερο. Η αναπτυξιακή δυναμική της οικονομίας μπορεί να αναπτυχθεί ακόμη περισσότερο και γι’ αυτό και προχωρούμε πλέον στη δεύτερη φάση του μεταρρυθμιστικού μας προγράμματος και της δημοσιονομικής εξυγίανσης. 
     Έχουμε στόχους που είναι το ίδιο φιλόδοξοι με την προηγούμενη τριετία: Την επίτευξη ισοσκελισμένων προϋπολογισμών ως το 2010. Την αναμόρφωση της διαδικασίας κατάρτισης και παρουσίασης του προϋπολογισμού. Την ολοκλήρωση της φορολογικής μεταρρύθμισης με τη μείωση των φορολογικών συντελεστών για τα φυσικά πρόσωπα, ώστε το 2009 τα μεσαία εισοδήματα να φορολογούνται με συντελεστή 25% από 30% και 40% που ίσχυε μέχρι πρόσφατα. Με την περαιτέρω αντιμετώπιση της φοροδιαφυγής, κάτι το οποίο ενισχύσουμε με το παρόν νομοσχέδιο. Με την απλοποίηση της φορολογίας των ακινήτων, στο πλαίσιο της οποίας προχωρούμε και στην αναμόρφωση του φόρου γονικών παροχών και κληρονομιών, καθώς και της φορολογίας πρώτης κατοικίας. Με την ενίσχυση του κοινωνικού ρόλου του κράτους, μέσα από την ίδρυση του Εθνικού Ταμείου Κοινωνικής Συνοχής. Με την ανάπτυξη της ελληνικής περιφέρειας μέσα και από την ολοκλήρωση του Γ’ Κοινοτικού Πλαισίου Στήριξης αλλά και με την αποτελεσματική αξιοποίηση των πόρων του Εθνικού Στρατηγικού Πλαισίου Αναφοράς 2007-2013. Με τον επενδυτικό μόνο. Με τις συμπράξεις δημόσιου και ιδιωτικού τομέα.
     Προχωρούμε στο διάλογο για τη μεταρρύθμιση του ασφαλιστικού μας συστήματος, στην περαιτέρω ενίσχυση του αναπτυξιακού προτύπου με έμφαση στις δραστηριότητες υψηλής προστιθέμενης αξίας και εξωστρέφειας. Βεβαίως, έχουμε έναν προϋπολογισμό μέσα από τον οποίο ενισχύουμε την αναπτυξιακή δυναμική της οικονομίας και την κοινωνική συνοχή.
      Θέλω να τονίσω, επειδή πολλά ακούστηκαν αυτές τις ημέρες, ότι με τον προϋπολογισμό αυτό, υλοποιούνται μια σειρά από μέτρα κοινωνικής συνοχής. Αυξάνεται το επίδομα κοινωνικής αλληλεγγύης και φτάνει τα 230 ευρώ, το Ε.Κ.Α.Σ.. Αυξάνονται οι συντάξεις του Ο.Γ.Α. και φτάνουν τα 330 ευρώ το μήνα. Αυξάνεται το κατώτατο επίδομα ανεργίας που φτάνει τα 404 ευρώ το μήνα. Χορηγείται το πολυτεκνικό επίδομα και στις τρίτεκνες οικογένειες. Συστήνεται, όπως είπα, το εθνικό ταμείο κοινωνικής συνοχής. Διατίθενται περισσότεροι πόροι για την υγεία και την παιδεία. Χρηματοδοτείται ένα πολύ μεγάλο πρόγραμμα δημοσίων έργων και υλοποιούμε παράλληλα τις δεσμεύσεις μας απόλυτα για τα στελέχη των Ενόπλων Δυνάμεων, ενώ μειώνονται και οι φορολογικοί συντελεστές. 
      Αναπόσπαστο μέρος αυτής της προσπάθειας είναι και η αντιμετώπιση της φοροδιαφυγής, γιατί χωρίς πόρους δεν μπορούν να υλοποιηθούν οι προτεραιότητες του κοινωνικού κράτους και δεν μπορούν να υλοποιηθούν και οι υπόλοιποι στόχοι της κοινωνίας μας. 
      Η φοροδιαφυγή είναι ένα φαινόμενο που οδηγεί σε σοβαρές κοινωνικές αδικίες. Είναι δε και σοβαρότατο έγκλημα το να μην αποδίδονται παρακρατούμενοι φόροι. Γιατί υπάρχουν πολλοί συμπολίτες μας που παρακρατούν φόρους που πρέπει να αποδώσουν στο κράτος και δεν τους αποδίδουν. 
      Η πολιτική μας σε αυτόν τον τομέα είναι μια συνεπής πολιτική. Και συνεχώς θα ενισχύουμε το οπλοστάσιο της κοινωνίας απέναντι στη φοροδιαφυγή. Και επειδή υπάρχουν και δημοσιεύματα αυτές τις ημέρες στον Τύπο ότι δήθεν εξετάζουμε ρύθμιση για περαίωση εκκρεμών φορολογικών υποθέσεων, θέλω να καταστήσω σαφές ότι ούτε εξετάζουμε ούτε πρόκειται να προχωρήσουμε σε καμμία ρύθμιση για την περαίωση με αυτόματο τρόπο εκκρεμών φορολογικών υποθέσεων. Θα λειτουργήσει κανονικά η διαδικασία του νόμου και θα ελεγχθούν όλοι, όπως προβλέπεται από το νόμο, διότι η φοροδιαφυγή δεν αντιμετωπίζεται με μέτρα όπως η περαίωση εκκρεμών φορολογικών υποθέσεων. 
      Δεν νοείται οι πολίτες να μην αποδίδουν τους φόρους που τους αναλογούν, σύμφωνα με τη συνταγματική επιταγή. Διότι αυτά τα χρήματα που πληρώνουμε όλοι σε φόρους, τελικά δεν είναι χρήματα που πάνε στο Υπουργείο Οικονομικών. Είναι χρήματα, τα οποία επιστρέφονται στο κοινωνικό σύνολο, επιστρέφονται σε όλους και ιδιαίτερα σε αυτούς που έχουν τη μεγαλύτερη ανάγκη. Γι’ αυτό, η φοροδιαφυγή είναι η πιο αντικοινωνική συμπεριφορά. 
      Οφείλουμε όλοι να κατανοήσουμε ότι τα δημόσια αγαθά απαιτούν πόρους. Κάθε φορά που ένας πολίτης δεν ζητάει απόδειξη, κάθε φορά που ένας πολίτης υποθάλπει τη φοροδιαφυγή, κάτι θα λείψει. Θα λείψει ένα σχολείο, θα λείψει ένα νοσοκομείο, κάποιο επίδομα προς κάποιον που έχει ανάγκη δεν θα μπορέσει να αυξηθεί και βεβαίως δεν θα μπορούσαν να μειωθούν οι φορολογικοί συντελεστές, όπως έγινε την τελευταία τριετία. 
      Με αυτό το σχέδιο νόμου, λοιπόν, κάνουμε ένα ακόμα αποφασιστικό βήμα. Δεν είναι το πρώτο και δεν είναι και το τελευταίο βήμα που κάνουμε για την αντιμετώπιση της φοροδιαφυγής. Αντιμετωπίζουμε τη φοροδιαφυγή με πράξεις και όχι με λόγια. 
      Η πολιτική μας κινείται σε τρεις παράλληλους άξονες. 
      Ο πρώτος άξονας είναι η αλλαγή νοοτροπίας των πολιτών και των φορολογικών οργάνων, βεβαίως, απέναντι στη φοροδιαφυγή. Αυτό είναι ίσως και το πιο δύσκολο, να αλλάξει η νοοτροπία σε ένα κράτος που έχει εθιστεί στην εκτεταμένη φοροδιαφυγή. 
      Ο δεύτερος άξονας είναι η ενίσχυση της αποτελεσματικότητας και της αντικειμενικότητας των φορολογικών ελέγχων. 
      Ο τρίτος άξονας είναι να δώσουμε κάποια επιπλέον κίνητρα στους φορολογουμένους για να ζητούν και να λαμβάνουν φορολογικά στοιχεία. 
      Είμαι βέβαιος, κυρίες και κύριοι συνάδελφοι, ότι κανένας από εσάς, ούτε οι συνάδελφοι των κομμάτων της Αντιπολίτευσης, δεν μπορεί να διαφωνεί, επί της αρχής τουλάχιστον, για την προσπάθεια που γίνεται για την αντιμετώπιση της φοροδιαφυγής. Για την αντιμετώπιση μιας ακραίας αντικοινωνικής συμπεριφοράς. 
      Τα προηγούμενα τριάμισι χρόνια υλοποιήσαμε σημαντικές πρωτοβουλίες για την αντιμετώπιση της φοροδιαφυγής: Τις διασταυρώσεις στοιχείων μέσω της Γενικής Γραμματείας Πληροφοριακών Συστημάτων. Την αναμόρφωση και συμπλήρωση των μοναδιαίων συντελεστών καθαρού κέρδους. Κατηγοριοποιήσαμε τις εκπιπτόμενες δαπάνες των επιχειρήσεων που αναγνωρίζονται υποχρεωτικά κατά το φορολογικό έλεγχο και προχωρήσαμε στην καταγραφή και των μη εκπιπτόμενων δαπανών, ώστε να ξέρουν οι φορολογούμενοι τι δικαιώματα έχουν και τι υποχρεώσεις. Καθιερώσαμε αντικειμενικό τρόπο για την επιλογή υποθέσεων και τη διενέργεια των τακτικών ελέγχων. Εφαρμόσαμε το Φόρο Προστιθέμενης Αξίας στα νεόδμητα ακίνητα, καθορίζοντας αντικειμενικά τον τρόπο εφαρμογής του. 
      Απλοποιήσαμε και εκσυγχρονίσαμε τον Κώδικα Βιβλίων και Στοιχείων και τον Εθνικό Τελωνειακό Κώδικα. Ορίσαμε ως πρόεδρο των Επιτροπών Επίλυσης Διοικητικών Διαφορών πάρεδρο του Νομικού Συμβουλίου του Κράτους αντί για εφοριακό. Αναβαθμίσαμε το «TAXIS ΝET». Εκσυγχρονίζουμε το ολοκληρωμένο σύστημα πληροφορικής των τελωνείων. Προετοιμάζουμε τη λειτουργία του «Elenxis», που είναι το ολοκληρωμένο πληροφοριακό σύστημα των ελεγκτικών υπηρεσιών. Και βεβαίως το σημαντικότερο από όλα, προχωρήσαμε σε σημαντικές μειώσεις φόρων για επιχειρήσεις και νοικοκυριά, γιατί οι μειώσεις των φόρων λειτουργούν ως αντικίνητρο στη φοροδιαφυγή. Δεν υπάρχει σήμερα δικαιολογία περί δήθεν υψηλής φορολόγησης ούτε των νοικοκυριών ούτε των επιχειρήσεων, για να δικαιολογείται η φοροδιαφυγή. 
      Αποτελέσματα είχαμε και αυτά φαίνονται άλλωστε από το γεγονός ότι ο αριθμός αύξησης των φορολογικών εσόδων τα τελευταία χρόνια παρά τις μειώσεις των φορολογικών συντελεστών είναι μεγαλύτερος από το ρυθμό αύξησης του εισοδήματος. Αυτή είναι η καλύτερη απόδειξη, ότι η προσπάθεια κατά της φοροδιαφυγής αποδίδει. Το ότι αποδίδει, δεν σημαίνει ότι πρέπει να σταματήσουμε την προσπάθεια. Συνεχίζουμε την προσπάθεια και με αυτό το νομοσχέδιο κάνουμε ένα ακόμα αποφασιστικό βήμα και με τη σύσταση και συγκρότηση και τον τρόπο λειτουργίας του Εθνικού Συμβουλίου για την αντιμετώπιση της φοροδιαφυγής. Αυτό θα βοηθήσει και στο μέλλον να έχουμε νέες αποτελεσματικές πρωτοβουλίες αλλά και στο να αλλάξει η νοοτροπία και με κίνητρο για την εθελοντική συμμόρφωση των φορολογουμένων και με τις ευνοϊκές ρυθμίσεις για τους νέους επιτηδευματίες, όσον αφορά τις τρεις πρώτες διαχειριστικές περιόδους από την έναρξη της δραστηριότητάς τους και με τα κίνητρα στους φορολογουμένους για τη συνεργασία τους στην αποκάλυψη φαινομένων παραβατικής συμπεριφοράς σε φορολογικές και τελωνειακές υποθέσεις και με τις γενναίες εκπτώσεις από το φορολογητέο εισόδημα των πολιτών και τις αποδείξεις που έχουν πάρει από την 1η Αυγούστου 2007 για μία σειρά από δαπάνες τους.
      Υπάρχουν και άλλες πρωτοβουλίες στο νομοσχέδιο αυτό και αναφέρθηκαν από τους εισηγητές. Ακούσαμε με προσοχή τις παρατηρήσεις που έγιναν και από τους εισηγητές της Αντιπολίτευσης και από όλους τους συναδέλφους. Η προσπάθεια για τη φοροδιαφυγή δεν τελειώνει με αυτό το νομοσχέδιο. Αυτό το νομοσχέδιο είναι ένα βήμα. Θα υπάρξουν και άλλες πρωτοβουλίες, προτάσεις μέσω του Εθνικού Συμβουλίου για την αντιμετώπιση της φοροδιαφυγής, γιατί η προσπάθεια αυτή εντάσσεται στο πλαίσιο της γενικότερης πολιτικής μας για μια πιο δυναμική οικονομία και μια πιο δίκαιη κοινωνία. 
      Αποτελεί ένα από τους ακρογωνιαίους λίθους της κοινωνικής μας πολιτικής. Η επιτυχία της προσπάθειας αυτής θα δημιουργήσει πόρους για περισσότερες και πιο αποτελεσματικές κοινωνικές παρεμβάσεις και αποτελεί καθήκον όλων μας να στηρίξουμε αυτήν την προσπάθεια. Θα ήθελα να καλέσω όλους να υπερψηφίσουν αυτό το νομοσχέδιο. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Εισερχόμαστε στον κατάλογο των ομιλητών Βουλευτών.
      Ο κ. Βαρβαρίγος έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ:  Κυρίες και κύριοι συνάδελφοι, στην εισηγητική έκθεση του νομοσχεδίου διαβάζω ότι η αντιμετώπιση της φοροδιαφυγής και η αποκατάσταση της φορολογικής δικαιοσύνης αποτελεί στόχο υψίστης προτεραιότητας γιατί η φοροδιαφυγή είναι ένα φαινόμενο που οδηγεί σε σοβαρές κοινωνικές αδικίες, υποσκάπτει το ρόλο του κοινωνικού κράτους και αποτελεί πράξη αντικοινωνικής συμπεριφοράς. 
      Πριν από λίγο ακούσαμε τον κύριο Υπουργό να λέει, ότι τα προηγούμενα τριάμισι χρόνια πήραν σημαντικές πρωτοβουλίες για την αντιμετώπιση της φοροδιαφυγής. Δεν θα διαφωνήσουμε με την εισηγητική έκθεση. Τα λόγια είναι ωραία. Διαφωνούμε, όμως, με τις πράξεις.
       Εγώ θα θυμίσω στον κύριο Υπουργό μερικές από τις πρωτοβουλίες που πήραν όταν ανέλαβαν την Κυβέρνηση της χώρας. Ήταν το πρώτο φορολογικό νομοσχέδιο που ήρθε στο Θερινό Τμήμα της Βουλής τον Ιούλιο του 2004, ο ν. 3259 σήμερα και το πρώτο πράγμα που κάνατε, κύριε Υπουργέ, ήταν να περάσετε διατάξεις που αποποινικοποιήσατε τη χρήση πλαστών και εικονικών τιμολογίων για μία ομάδα παραβατών εκείνης της περιόδου. Πρώτο μέτρο, λοιπόν, για την αντιμετώπιση της φοροδιαφυγής. 
      Το δεύτερο, στον ίδιο νόμο: Περάσατε διάταξη για ξέπλυμα «μαύρου» χρήματος με 3%. 
      Το τρίτο που κάνατε: Καταργήσατε τις εκπτώσεις φόρου με αποδείξεις. Επαναφέρετε τώρα το μέτρο με έναν τρόπο που προκαλεί θυμηδία, αφού εκπίπτουν τα έσοδα από τις δεξιώσεις γάμων και βαπτίσεων, λες και κάθε μέρα κάποιος παντρεύεται ή βαφτίζει τα παιδιά του για να είναι πολλές αυτές οι δαπάνες και να έχει έσοδα το κράτος.
      Ακόμα και προεκλογικά, πριν το 2004, «δαιμονοποιήσατε» το Σ.Δ.Ο.Ε. και καταργήσατε κάθε μηχανισμό ελέγχου, με αποτέλεσμα να υπάρξει μία έκρηξη φοροκλοπής και φοροδιαφυγής. 
      Παρά το γεγονός ότι το 2005 αυξήσατε το Φ.Π.Α. κατά 1%, οι εισπράξεις μειώθηκαν από το 14,5% του Α.Ε.Π. στο 13,5%, δηλαδή χάσατε 2.000.000.000 ευρώ το χρόνο με το κλίμα, με τα μέτρα, με τις αποφάσεις που πήρατε, γιατί «κλείσατε το μάτι» σ’ αυτούς που φοροκλέβουν και φοροδιαφεύγουν και τους λέτε «παιδιά, εμείς εδώ είμαστε, κάντε τη δουλειά σας κι εμείς θα φέρουμε μία διάταξη και θα σας τα χαρίσουμε».
      Αποτέλεσμα ήταν ότι στον προϋπολογισμό του 2005 είχατε προβλέψει αύξηση εισπράξεων του Φ.Π.Α. 11% και πραγματοποιήσατε αύξηση 1%. Υποχρεωθήκατε όμως στη συνέχεια να ξαναφτιάξετε το Σ.Δ.Ο.Ε., γιατί βέβαια χωρίς ελεγκτικό μηχανισμό δεν εισπράττονται φόροι και το κράτος είχε ένα τεράστιο άνοιγμα στα έσοδά του. Του αλλάξατε μόνο το όνομα, το ονομάσατε Υπηρεσία Ειδικών Ελέγχων.
      Η πολιτική σας αυτή έδωσε μία τεράστια έκρηξη σε παραβατικές συμπεριφορές και το αποτέλεσμα φανερώνεται και τώρα με πρόσφατα δημοσιεύματα. Υπάρχει και η έκθεση της Υπηρεσίας Ειδικών Ελέγχων που αναφέρει ότι για το 2006 τα πλαστά τιμολόγια που εντοπίστηκαν φτάνουν σ’ ένα ύψος 500.000.000 ευρώ. Βέβαια αυτό σημαίνει ότι είναι πολύ περισσότερα εκείνα που δεν εντοπίστηκαν. 
      Καταλαβαίνετε, λοιπόν, πως όταν λέτε ότι προτεραιότητά σας είναι η αντιμετώπιση της φοροδιαφυγής και έχετε πάρει αυτά τα μέτρα, δεν πείθετε κανέναν και αυτό ακούγεται στα αυτιά του ελληνικού λαού σαν κοροϊδία.
      Κυρίες και κύριοι συνάδελφοι, η πολιτική που ακολουθείτε δεν μπορεί να πείσει κανέναν, γιατί με τη δραματική μείωση των εσόδων του κράτους η Κυβέρνηση για να τα αναπληρώσει αύξησε όλους τους έμμεσους φόρους. Άκουσα τον εισηγητή της Πλειοψηφίας να λέει ότι είναι άδικοι οι έμμεσοι φόροι, αλλά τουλάχιστον εισπράττονται και απ’ αυτήν την άποψη είναι δίκαιοι γιατί εισπράττονται, αλλά δυστυχώς δεν εισπράττονται ούτε αυτοί, γιατί υπάρχει τεράστια φοροκλοπή.
      Πήρατε λοιπόν μία σειρά μέτρων. Δεν αφήσατε έμμεσο φόρο που να μην αυξήσετε και όλους αυτούς τους φόρους τους πληρώνει το σύνολο του ελληνικού λαού και τους πληρώνουν οι πιο αδύναμοι. 
      Αυξήσατε δύο φορές τον ειδικό φόρο στα ποτά και στα τσιγάρα και ετοιμάζεστε να τον αυξήσετε και πάλι, αυξήσατε δύο φορές τον ειδικό φόρο στα καύσιμα και ετοιμάζεστε να τον αυξήσετε και πάλι, αυξήσατε το Φ.Π.Α. κατά 1% και ετοιμάζεστε να τον αυξήσετε και πάλι, αυξήσατε τα τέλη στα κινητά μέχρι 390%, αυξήσατε κατά 50% το τέλος στα Κ.Τ.Ε.Ο., αυξήσατε κατά 33% το τέλος στην Ε.Ρ.Τ., αυξήσατε κατά 42% τα τέλη στα διόδια, επιβάλατε 19% φόρο στις νεόδμητες οικοδομές, επιβάλατε φόρο 20% υπεραξία στα ακίνητα, επιβάλατε 1% φόρο συναλλαγής, αυξήσατε δύο φορές τις αντικειμενικές αξίες και ετοιμάζεστε να κάνετε και τρίτη αύξηση, ετοιμάζεστε να επιβάλετε φόρο κατοχής στα ακίνητα. 
      Την ώρα που φορτώσατε όλους αυτούς τους φόρους στον ελληνικό λαό, απαλλάξατε τους μεγαλομετόχους του μεγάλου κεφαλαίου, της οικονομικής ολιγαρχίας του τόπου από φόρους 1.000.000.000 ευρώ το χρόνο. Τους μειώσατε το συντελεστή φορολόγησης των διανεμομένων κερδών τους από το 35% στο 25%. Παράλληλα τους δώσατε τη δυνατότητα να μοιράζουν τα αποθεματικά τους με αυτοτελή φορολόγηση για τις εισηγμένες 6%. Εδώ ευνοήσατε τις τράπεζες που οι καημένες πένονται -6.000.000.000 ευρώ προβλέπονται τα κέρδη τους φέτος- και τις μη εισηγμένες με αυτοτελή φορολόγηση 12%.
      Ό,τι πήρατε από τον ελληνικό λαό με αυτήν τη σκληρή έμμεση φορολογία που επιβάλατε, το δώσατε στους μεγάλους. Θα σας πω ένα παράδειγμα για να δείτε πόσο άδικη είναι η πολιτική σας. Οι στατιστικές μας λένε ότι το 20% των Ελλήνων είναι στο όριο ή κάτω από το όριο της φτώχειας, το οποίο προσδιορίζεται στα 6.000 ευρώ. Για μία τετραμελή οικογένεια με δύο παιδιά έχουμε 12.000 ευρώ εισόδημα. Εάν πάρουμε το μέσο όρο των δύο συντελεστών Φ.Π.Α., του 9% και του 19%, το 14% αυτού του εισοδήματος, το οποίο δαπανάται όλο για επιβίωση, η κάθε μία απ’ αυτές τις οικογένειες δίνει στο κράτος απ’ αυτήν την έμμεση φορολογία 1.680 ευρώ το χρόνο.
     Και αν υπολογίσουμε ότι στα δέκα εκατομμύρια Έλληνες είναι δυόμισι εκατομμύρια τετραμελείς οικογένειες και το 20% αυτών είναι οι πεντακόσιες χιλιάδες, παίρνετε από τους πιο φτωχούς Έλληνες μόνο από το Φ.Π.Α. 840.000.000 ευρώ το χρόνο. Και αν υπολογίσουμε με βάση τα στοιχεία, τις στατιστικές, ότι ένας στους δύο Έλληνες καπνίζει, ο ένας να  καπνίζει από την οικογένεια με ένα κουτί τσιγάρα την ημέρα, όπου ο ειδικός φόρος κατανάλωσης στα τσιγάρα είναι 75%, του παίρνετε 2 ευρώ την ημέρα, 730 ευρώ το χρόνο, 340.000.000 ευρώ. Το άθροισμα των δύο έμμεσων φόρων από το Φ.Π.Α. και από τα τσιγάρα είναι 1,2 δισεκατομμύρια ευρώ το χρόνο από τους πιο φτωχούς. Και δώσατε με φοροαπαλλαγές 1.000.000.000 ευρώ στους μεγαλομετόχους, στο μεγάλο κεφάλαιο. Αυτή είναι η φορολογική δικαιοσύνη! 
     ΠΡΟΕΔΡΕΥΩΝ (Γεώργιος Σούρλας): Στα τσιγάρα πρέπει να διπλασιαστεί, κύριε Βαρβαρίγο. Άλλο τόσο να προστεθεί! 
     ΔΗΜΗΤΡΙΟΣ ΒΑΡΒΑΡΙΓΟΣ: Και το Σύνταγμα λέει, αγαπητοί συνάδελφοι, στο άρθρο 4 παράγραφος 5 ότι τα βάρη κατανέμονται σε όλους τους Έλληνες αδιακρίτως, ανάλογα με τις δυνατότητες που έχουν. Τώρα, βέβαια, καταλαβαίνετε πόσο ισχύει το Σύνταγμα με αυτήν την πολιτική που κάνετε. 
     Κυρίες και κύριοι συνάδελφοι, για να υπάρξει φορολογική πολιτική που θα εισπράξει τα έσοδα, δεν αρκεί ένα νομοσχέδιο που βέβαια τούτο δεν αγγίζει καθόλου το πρόβλημα. Χρειάζεται μια συνολική αλλαγή πολιτικής. Γιατί ο πολίτης θα πληρώσει φόρους όταν βλέπει μια τεράστια διαφθορά γύρω του; Ένα τεράστιο μέρος της αυτοδιοίκησης έχει μόνιμο πάρτι με το δημόσιο χρήμα. Τι κάνετε εκεί; Τιμωρήθηκε ένας, υπάρχει ένας που πήγε στη δικαιοσύνη και τιμωρήθηκε γιατί καταχράστηκε το δημόσιο χρήμα; Όλοι το γνωρίζουμε, το λένε και οι δημόσιες αρχές με τις εκθέσεις που κάνουν κάθε χρόνο. Αλλά είναι το πελατειακό σύστημα, το πελατειακό κράτος που δεν θέλετε να το διαλύσετε, που δεν θέλετε να το αλλάξετε γιατί αυτό σας εξυπηρετεί. Γιατί πού θα βρεθούν πόροι για το κοινωνικό κράτος; Οι δαπάνες για την υγεία μειώθηκαν από το 2,8% στο 2,7%. Οι δαπάνες για την παιδεία από το 3,6% στο 3,49%. Οι δαπάνες για το ασφαλιστικό σύστημα με βάση το 1% του Α.Ε.Π., που προβλέπει ο νόμος, δεν αποδίδονται και έχουμε ένα τεράστιο έλλειμμα. Οι δαπάνες για δημόσιες επενδύσεις έχουν μειωθεί, οι φόροι έχουν αυξηθεί κατακόρυφα. Πού πήγαν τα λεφτά; 
     Κύριε Υπουργέ, οφείλετε να απαντήσετε. Εμείς ξέρουμε πού πήγαν. Στην οικονομική ολιγαρχία και στο κομματικό κράτος που χρηματοδοτήσατε. Δεν λύνεται έτσι, λοιπόν, το πρόβλημα μ’ ένα φορολογικό νομοσχέδιο. Χρειάζεται συνολική αλλαγή πολιτικής μιας άλλης κυβέρνησης και βεβαίως το καταψηφίζουμε. 
     Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβαρίγο. 
     Ο κ. Χαλκίδης έχει το λόγο. 
     ΜΙΧΑΛΗΣ ΧΑΛΚΙΔΗΣ: Κύριε Πρόεδρε, κυρίες και κύριοι συνάδελφοι, οφείλουμε συζητώντας το νομοσχέδιο για την αντιμετώπιση της φοροδιαφυγής να εξάρουμε την αποτελεσματικότητα και τη συνέπεια του  Υπουργείου Οικονομικών και της πολιτικής ηγεσίας του, γιατί κάνουν πράξη αυτό που από την πρώτη στιγμή η Κυβέρνησή μας υποσχέθηκε στον ελληνικό λαό. Έχουμε την πρόθεση, την πολιτική βούληση και την πλήρη γνώση της κατάστασης για να προχωρήσουμε με συνέπεια στην εξαγγελία για την πάταξη της φοροδιαφυγής. Αλλά έχουμε νωπή και τη λαϊκή εντολή για να εφαρμόσουμε τις απαραίτητες κοινωνικές τομές και μεταρρυθμίσεις για τη νέα Ελλάδα, για την Ελλάδα της νέας εποχής. 
     Αναφέρομαι σε κοινωνικές τομές, διότι κατά την άποψή μου η φοροδιαφυγή δεν είναι πρόβλημα μόνο οικονομικό- πρόβλημα εσόδων. Είναι κατ’ εξοχήν πρόβλημα κοινωνικό διότι ένα μεγάλο μέρος των Ελλήνων που φοροδιαφεύγουν λειτουργεί σε βάρος των υπολοίπων. Παράλληλα από τα στοιχεία που έχει συγκεντρώσει το Υπουργείο Οικονομικών η φοροδιαφυγή στη χώρα μας αποτελεί ίσως το βασικό οικονομικό πρόβλημα. 
     Κυρίες και κύριοι συνάδελφοι, μέσα στο γνωστό και αναμενόμενο πλέον τεχνητώς πολωμένο καθεστώς διαλόγου συζητούμε το σχέδιο νόμου για την αντιμετώπιση της φοροδιαφυγής. Για άλλη μια φορά σοβαρές νομοθετικές πρωτοβουλίες της Κυβέρνησης αντιμετωπίζονται από τμήματα της Αντιπολίτευσης ως μια «προσχεδιασμένη κρυφή ατζέντα» δήθεν, η οποία σκοπό έχει να πλήξει «συμφέροντα εργαζομένων», «κεκτημένα δικαιώματα πολιτών», ενώ ταυτόχρονα «εξυπηρετεί το μεγάλο κεφάλαιο» και «χαρίζει χρέη». Αλήθεια, υπάρχει ποτέ περίπτωση, κυρίες και κύριοι συνάδελφοι, να προχωρήσουμε μπροστά με τέτοιες πρακτικές και τακτικές; Είναι δυνατόν κάποιοι όλα να τα κάνουν λάθος και κάποιοι όλα να τα κάνουν σωστά; 
Και αν τελικά οι επιλογές μας είναι λάθος, γιατί ο ελληνικός λαός μάς εμπιστεύτηκε ξανά, με σημαντικότατη διαφορά από τη δεύτερη κυβερνητική εναλλακτική;
      Κυρίες και κύριοι συνάδελφοι, η χώρα προχωράει μπροστά. Και προχωράει μπροστά με βήματα γρήγορα. Σε αυτήν την κατεύθυνση του κοινού συμφέροντος κινείται και αυτή η νομοθετική πρωτοβουλία της Κυβέρνησης για την αντιμετώπιση της φοροδιαφυγής. Πρόκειται για μια ολοκληρωμένη και πολύπλευρη πρόταση αντιμετώπισης ενός φαινομένου που ταλαιπώρησε για πολλά χρόνια την ελληνική κοινωνία και απέκτησε δυστυχώς διαστάσεις δυσθεώρητες.
      Γίνεται σαφές ότι τα επιπλέον έσοδα που θα προκύψουν από την αντιμετώπιση της φοροδιαφυγής θα συμβάλλουν ώστε να χρηματοδοτηθεί τόσο το πρόγραμμα για την αντιμετώπιση της φτώχειας, όσο και η αύξηση των δαπανών για την υγεία και την παιδεία, που είναι και οι βασικές προτεραιότητες της πολιτικής της Κυβέρνησης.
      Η προσέγγιση που η Κυβέρνηση ακολουθεί στην επίλυση του προβλήματος είναι στοχευμένη στην κατεύθυνση της αποκατάστασης της αμοιβαίας εμπιστοσύνης μεταξύ φορολογούμενου και φορολογούσας αρχής. Γιατί είναι τόσο σημαντική αυτή η προϋπόθεση; Διότι επιτρέπει την απρόσκοπτη συναλλαγή των εμπλεκομένων μερών υπό το καθεστώς του κοινού συμφέροντος.
      Είναι κοινό το συμφέρον, κυρίες και κύριοι συνάδελφοι, τόσο της πολιτείας όσο και των φορολογούμενων πολιτών να υπάρχει αμοιβαία συναίσθηση ότι ο φόρος είναι δομική έννοια στα θεμέλια ενός κοινωνικού κράτους που έχει ως στόχο τον πολίτη.
      Στην αμφίδρομη αυτή σχέση η πολιτεία δεν πρέπει να περιορίζεται στον άχαρο αυτό ρόλο του εισπράκτορα δημοσίων εσόδων, αλλά πρέπει να πείθει τον πολίτη ότι είναι μια αρχή που συλλέγει πόρους με σκοπό να τους αναδιανείμει και να υλοποιήσει τις στρατηγικές της επιλογές, επιλογές για τις οποίες απολαμβάνει σήμερα την κοινοβουλευτική Πλειοψηφία.
      Ο πολίτης, από την άλλη, δεν πρέπει να αισθάνεται ή –τουλάχιστον- πρέπει επιτέλους να σταματήσει να αισθάνεται ως ο πάγιος τροφοδότης ενός συστήματος που απομυζά τις δεδομένες και περιορισμένες δυνατότητές του. Ο πολίτης πρέπει να απαλλαγεί από τον βαρύ μανδύα της καχυποψίας που καλύπτει τις οικονομικές συναλλαγές του με το κράτος και να κατανοήσει ότι η φορολογική του εισφορά είναι μια ξεκάθαρα δημοκρατική υποχρέωση, η οποία έχει σκοπό να διασφαλίσει το ευ ζην το δικό του και του κοινωνικού ιστού, του οποίου είναι αναπόσπαστο μέρος.
      Την αποκατάσταση, κυρίες και κύριοι συνάδελφοι, αυτής της τρωθείσας σχέσης πολιτείας-πολίτη έρχεται να εγγυηθεί το υπό ψήφιση νομοσχέδιο. Η προσέγγισή μας στο πρόβλημα δεν ακολουθεί τις παλαιοκαθεστωτικές πολιτικές του κράτους-τιμωρού, αλλά του κράτους-συνεργάτη.
      Το υπό ψήφιση νομοσχέδιο δεν στοχεύει στην αύξηση των φορολογικών εσόδων μέσα από εξοντωτικές τιμωρίες, οι οποίες στο τέλος τέλος ίσως και μικρή κατασταλτική ισχύ να έχουν, όσο μέσα από την ανάπτυξη και την ωρίμανση μιας αμοιβαίας σχέσης εμπιστοσύνης. Πρόκειται, αν θέλετε, για στρατηγική πολιτική της Κυβέρνησης να αποκαταστήσει την εμπιστοσύνη αυτή ή να την καλλιεργήσει, εκεί που δεν υπάρχει, με μέτρα και πολιτικές που ωθούν τον πολίτη να μη φοροδιαφύγει και όχι να τον τιμωρήσουν αφού έχει ήδη φοροδιαφύγει.
      Πιο συγκεκριμένα και αποφεύγοντας τις τεχνικότητες, εστιάζω στα εξής στοιχεία:
      Πρώτον, σύσταση εθνικού συμβουλίου για την αντιμετώπιση της φοροδιαφυγής. Τόσο το εύρος όσο και τα ποιοτικά χαρακτηριστικά των μερών που προβλέπεται να το συγκροτούν αποτελούν μια σαφέστατη κίνηση εμπρός, μια κίνηση διεύρυνσης των κοινωνικών εταίρων και των παραγωγικών τάξεων, που θα έχουν πλήρη συμβουλευτική αρμοδιότητα στο σχεδιασμό της πολιτικής για την πάταξη της φοροδιαφυγής.
      Και ας μη βιαστούν ορισμένοι να κατακρίνουν ότι «με επιτροπές δεν λύνονται προβλήματα». Τα προβλήματα, κυρίες και κύριοι συνάδελφοι, δεν λύνονται, όταν τηρούμε δογματική αποχή από το διάλογο, αλλά λύνονται, όταν κάνουμε το παν για να διασφαλίζουμε τη συναινετική σύσταση και εξέλιξή του.
      Δεύτερον, κίνητρα για την αποκάλυψη της παραβατικής συμπεριφοράς επί φορολογικών υποθέσεων. Με το άρθρο 6 παρέχονται κίνητρα σε κάθε φυσικό ή νομικό πρόσωπο να καταγγείλει απόπειρα δωροδοκίας υπαλλήλου φορολογικής αρχής. Με τη δημοσίευση του νόμου αυτού, όποιος πολίτης καταγγέλλει σχετικές απόπειρες δωροδοκίας και αυτές πιστοποιούνται με συμμετοχή αρμόδιας αρχής, απαλλάσσεται πλήρως από τα πρόστιμα, τις προσαυξήσεις και τις ποινικές κυρώσεις, που φυσιολογικά θα επέφεραν οι παραβάσεις για τις οποίες επιχειρήθηκε η δωροδοκία.
      Με το μέτρο αυτό, ο πολίτης γίνεται πια ενεργός συμμέτοχος και διαμορφωτής των εξελίξεων που αφορούν στους φορολογικούς ελέγχους. Ενδυναμώνεται ο ρόλος του στη διαδικασία καταβολής της φορολογίας του και θωρακίζεται ουσιαστικά και έμπρακτα απέναντι στους υπαλλήλους εκείνους των εφοριών που θεωρούν ότι μέσω του επαγγέλματός τους μπορούν να δημιουργούν περιουσίες εις βάρος των φορολογουμένων πολιτών.
      Και εδώ, απαντώντας στο συνάδελφο που προηγουμένως ήταν στο Βήμα από την πλευρά της Αξιωματικής Αντιπολίτευσης, θα του πω χαρακτηριστικά ότι πάνω από ογδόντα υπάλληλοι των εφοριών και των τελωνείων έχουν οδηγηθεί στα τριάμισι χρόνια που είναι Κυβέρνηση η Νέα Δημοκρατία στα δικαστήρια. Πρόκειται για ένα ακόμη σαφές βήμα προς τα εμπρός, ένα σαφές βήμα στην κατεύθυνση της δημιουργίας των ενεργών πολιτών. 
      Τα ίδια προβλέπονται και για καταγγελθείσες παραβατικές συμπεριφορές επί τελωνειακών υποθέσεων. 
      Τρίτον, έχουμε τη σύσταση Μονάδας Φορολογικής Πολιτικής. Παράλληλα με τη λειτουργία του Εθνικού Συμβουλίου συστήνεται με το άρθρο 10 Μονάδα Φορολογικής Πολιτικής, η οποία αποτελείται από ειδικούς ερευνητές και επιστήμονες. 
      Η αντιμετώπιση που επιχειρεί η Κυβέρνησή μας, κυρίες και κύριοι συνάδελφοι, όπως εύκολα γίνεται αντιληπτό, συνίσταται σε δυο άξονες: Πρώτον, στη θεσμοθέτηση της ενεργού συμμετοχής των κοινωνικών εταίρων στο Εθνικό Συμβούλιο και δεύτερον, στη θεσμοθέτηση του επιστημονικού οργάνου το οποίο θα παρακολουθεί σε τεχνοκρατικό και επιστημονικό επίπεδο την εφαρμογή των ληφθέντων μέτρων φορολογικής πολιτικής, αλλά θα παρακολουθεί και τις διεθνείς σχετικές εξελίξεις, προκειμένου να υποβάλλει προτάσεις και εισηγήσεις στην κατεύθυνση της κυβερνητικής πολιτικής. 
      Κυρίες και κύριοι συνάδελφοι, τελειώνοντας, θέλω να πω ότι το γεγονός πως με την εφαρμογή του υπό ψήφιση νομοσχεδίου προκύπτει μείωση του κόστους των διαχειριστικών ελέγχων του κράτους, το γεγονός ότι διασφαλίζεται η αποφασιστική ενίσχυση των φορολογικών εσόδων με τη στοχευμένη πάταξη φαινομένων που παγιώθηκαν επί χρόνια στη φιλοσοφία ελεγκτών και ελεγχομένων, το γεγονός, τέλος, ότι ο υπό ψήφιση νόμος κινείται ξεκάθαρα στην κατεύθυνση υπακοής και σεβασμού του κοινού και αμοιβαίου κοινωνικού συμφέροντος δεν μας αφήνει κανένα περιθώριο από το να υπερψηφίσουμε σήμερα αυτό το νομοσχέδιο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλκίδη.
      Το λόγο έχει ο κ. Σταϊκούρας, του οποίου είναι η πρώτη αγόρευση και του ευχόμαστε «παραγωγική κοινοβουλευτική πορεία». 
      ΧΡΗΣΤΟΣ ΣΤΑΪΚΟΥΡΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, λαμβάνω για πρώτη φορά το λόγο στην Εθνική Αντιπροσωπεία με ευθύνη απέναντι στους πολίτες του Νομού Φθιώτιδας, απέναντι σε όλους τους πολίτες της χώρας και σεβασμό προς όλες τις πτέρυγες του Κοινοβουλίου μας. 
      Κυρίες και κύριοι συνάδελφοι, στρατηγικός στόχος της Κυβέρνησης της Νέας Δημοκρατίας στον τομέα της οικονομίας ήταν και είναι η βέλτιστη ικανοποίηση των αιτημάτων της ανοιχτής και δημοκρατικής κοινωνίας μας για οικονομική αποτελεσματικότητα και κοινωνική δικαιοσύνη. 
      Η Κυβέρνηση από το 2004 για την επίτευξη αυτού του στόχου εφαρμόζει μια συγκροτημένη πολιτική, πολιτική νοικοκυρέματος στα δημόσια οικονομικά και στοχευμένων μεταρρυθμίσεων στο σύνολο της οικονομίας. 
      Κύρια πλέον επιδίωξη στην κατεύθυνση της δημοσιονομικής σταθερότητας είναι η επίτευξη ισοσκελισμένων προϋπολογισμών έως το 2010. 
      Για την υλοποίηση αυτού του στόχου βασικός άξονας πολιτικής είναι η ολοκλήρωση της φορολογικής μεταρρύθμισης και η συνέχιση της προσπάθειας για την αντιμετώπιση της φοροδιαφυγής, της νόμιμης παραοικονομίας. Το σχέδιο νόμου, που συζητάμε σήμερα στην Ολομέλεια της Βουλής, ακριβώς αυτόν τον στόχο εξυπηρετεί. 
      Κυρίες και κύριοι συνάδελφοι, η φοροδιαφυγή έχει τεράστιες οικονομικές και κοινωνικές συνέπειες. Υπονομεύει κάθε προσπάθεια δημοσιονομικής εξυγίανσης, υποδαυλίζει τη βιωσιμότητα των δημόσιων οικονομικών, δημιουργεί συνθήκες μη υγιούς ανταγωνισμού στην οικονομία, θίγει βασικά θεμελιώδη κοινωνικά δικαιώματα, θίγει ζητήματα ισονομίας και ισοπολιτείας, υποσκάπτει το ρόλο του κοινωνικού κράτους, ροκανίζει την κοινωνική συνοχή. 
      Η φοροδιαφυγή είναι ένα φαινόμενο που καμμία χώρα σε διεθνές επίπεδο δεν έχει κατορθώσει να αντιμετωπίσει με απόλυτη αποτελεσματικότητα. Η ίδια η φύση του φόρου, που αποτελεί για το φορολογούμενο υποχρεωτική μονομερή μεταβίβαση πόρων προς το κράτος χωρίς άμεσο αντάλλαγμα ή αντίκρισμα, συντελεί σε αυτό. Παράλληλα, όμως, και σε κάθε προσπάθεια νομοθετικής αντιμετώπισης της φοροδιαφυγής αναπτύσσονται νέοι τρόποι αποφυγής, εμφανίζονται νέες δίοδοι διαφυγής. 
      Κυρίες και κύριοι συνάδελφοι, όλες οι κυβερνήσεις θέτουν τον περιορισμό της φοροδιαφυγής ως έναν κεντρικό στόχο της πολιτικής τους. 
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Τα αποτελέσματα, όμως, αυτών των προσπαθειών στη χώρα μας δεν είναι ακόμη ιδιαίτερα ικανοποιητικά. Μελέτες και αναλύσεις συγκλίνουν στους λόγους για τους οποίους έχουμε τόσο υψηλή φοροδιαφυγή, εισφοροδιαφυγή, φοροαποφυγή και άρνηση πληρωμής, ακόμη και βεβαιωμένων φορολογικών οφειλών. 
      Κωδικοποιημένα αυτοί είναι, οι ιστορικά πολύ υψηλοί φορολογικοί συντελεστές, το πολύπλοκο και δαιδαλώδες, κυρίως, λόγω της πολυνομίας, φορολογικό σύστημα, η χαμηλή παραγωγικότητα, και διαφθορά σε ορισμένες περιπτώσεις, των ελεγκτικών μηχανισμών, η μη αυστηρή και παραδειγματική τιμωρία των φοροφυγάδων, ο μεγάλος αριθμός των αυτοαπασχολούμενων, η απουσία αισθήματος κοινωνικής δικαιοσύνης. Ο πολίτης φοροδιαφεύγει, όταν αισθάνεται ότι δεν του παρέχονται οι υπηρεσίες για τις οποίες πληρώνει, αλλά και όταν, πολλοί άλλοι φοροδιαφεύγουν.
      Κυρίες και κύριοι συνάδελφοι, από τα ανωτέρω προκύπτει ότι ο περιορισμός της φοροδιαφυγής απαιτεί την ολοκλήρωση της φορολογικής μεταρρύθμισης που σχεδιάζει η Κυβέρνηση, με την απλοποίηση και κωδικοποίηση της φορολογικής νομοθεσίας, τη μείωση των φορολογικών συντελεστών, τη διεύρυνση της φορολογικής βάσης, τη βελτίωση της φορολογικής διοίκησης και τον περιορισμό του κόστους λειτουργίας του, τη δημιουργία φορολογικής συνείδησης στους πολίτες. 
      Το παρόν σχέδιο νόμου έρχεται με συστηματικό τρόπο να συμπληρώσει τις πρωτοβουλίες που ανέλαβε η Κυβέρνηση της Νέας Δημοκρατίας, κατά την προηγούμενη περίοδο διακυβέρνησης, στην κατεύθυνση αντιμετώπισης και περιορισμού του φαινομένου της φοροδιαφυγής. Με το σχέδιο νόμου γίνεται ένα αποφασιστικό βήμα για την καταπολέμηση αυτού του φαινομένου, την αλλαγή νοοτροπίας των πολιτών και των φορολογικών οργάνων, όσον αφορά τη φοροδιαφυγή, την εμπέδωση κλίματος διαφάνειας και σχέσεων αμοιβαίου σεβασμού μεταξύ φορολογουμένων και φορολογούσας αρχής και την αποκατάσταση της φορολογικής δικαιοσύνης.
      Θα ήθελα να αναφέρω κωδικοποιημένα τις πιο σημαντικές διατάξεις, κατά την άποψή μου, οι οποίες εισάγονται με αυτό το νομοσχέδιο. Με τις διατάξεις του πρώτου κεφαλαίου συστήνεται Εθνικό Συμβούλιο για την αντιμετώπιση και τον περιορισμό του προβλήματος της φοροδιαφυγής. Στο Συμβούλιο, συμμετέχουν ως μέλη, εκπρόσωποι των κοινωνικών εταίρων. 
      Σε άλλες διατάξεις επιδιώκεται η ενίσχυση της αποτελεσματικότητας και αντικειμενικότητας των φορολογικών ελέγχων και η παροχή κινήτρων για την εθελοντική συμμόρφωση των φορολογουμένων. Επίσης, περιλαμβάνονται ευνοϊκές ρυθμίσεις για τους νέους επιτηδευματίες και κίνητρα στους φορολογούμενους, για τη συνεργασία τους στην αποκάλυψη φαινομένων παραβατικής συμπεριφοράς, σε φορολογικές και τελωνειακές υποθέσεις. Επιπλέον παρέχονται κίνητρα στους φορολογούμενους για τη λήψη φορολογικών στοιχείων σε τομείς οικονομικής δραστηριότητας, που σύμφωνα με όλες τις ενδείξεις, η φοροδιαφυγή είναι εξαιρετικά διαδεδομένη. Αποδίδω ιδιαίτερη σημασία στη σύσταση ομάδας επιστημονικής τεκμηρίωσης, σε θέματα φορολογικής πολιτικής. 
      Επίσης, θεωρώ ιδιαίτερα θετικές τις ρυθμίσεις, σχετικά με την αξιολόγηση των φορολογικών ελεγκτών, τη δημιουργία ειδικού μηχανισμού στην κεντρική υπηρεσία για την παρακολούθηση των χρεών στις δημόσιες οικονομικές υπηρεσίες και την υποβολή ετήσιας έκθεσης στη Βουλή με τον απολογισμό του ελεγκτικού έργου και τα δηλωθέντα εισοδήματα των φορολογουμένων.
      Κυρίες και κύριοι συνάδελφοι, κανείς δεν θεωρεί ότι μ’ ένα νομοσχέδιο μπορεί να αντιμετωπιστεί το νοσηρό φαινόμενο της φοροδιαφυγής. Η προσπάθεια πρέπει να είναι συνεχής και συστηματική, με συμμέτοχο την κοινωνία. Με το συγκεκριμένο νομοσχέδιο γίνεται ένα αποφασιστικό, ένα σημαντικό, ένα μεγάλο βήμα για την αντιμετώπιση της φοροδιαφυγής και την αποκατάσταση της φορολογικής δικαιοσύνης. 
      Με αυτές τις σκέψεις, καλώ όλες τις πτέρυγες του Κοινοβουλίου να υπερψηφίσουμε το υπό συζήτηση νομοσχέδιο.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς τον κ. Σταϊκούρα.
      Το λόγο έχει η κ. Τζάκρη Θεοδώρα.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η Κυβέρνηση με το νομοσχέδιο που φέρνει σήμερα στη Βουλή προς ψήφιση, το μόνο πράγμα που καταφέρνει να κάνει είναι να μας αποδείξει για μια ακόμα φορά τον πρόχειρο και αποσπασματικό τρόπο με τον οποίο νομοθετεί και μάλιστα στον πολύ ευαίσθητο τομέα της οικονομίας.
       Με σκόρπιες διατάξεις που απλά μπαλώνουν καταστάσεις και λειτουργούν, θα έλεγα, περισσότερο επιφανειακά και επικοινωνιακά, πιστεύει η Κυβέρνηση ή μάλλον καλύτερα θέλει να πιστέψουν οι άλλοι, ότι θα αντιμετωπίσει το φαινόμενο της φοροδιαφυγής;
Και είναι κρίμα, γιατί το πρόβλημα της φοροδιαφυγής, σε κάποιες περιπτώσεις, αποτελεί μάστιγα για τη χώρα μας.
      Θα μπορούσαμε πράγματι να ψηφίσουμε ένα νομοσχέδιο, το οποίο θα αντιμετώπιζε το πρόβλημα σοβαρά και υπεύθυνα και πάνω απ’ όλα αποτελεσματικά, διότι η αντιμετώπιση της φοροδιαφυγής, για να είναι πράγματι αποτελεσματική, χρειάζεται ολοκληρωμένο σχέδιο και τολμηρές ρυθμίσεις. Χρειάζεται σύνδεση των πολιτικών και των μέτρων με τις πηγές και τα αίτια της φοροδιαφυγής. Χρειάζεται να υπάρχει ένα σταθερό φορολογικό σύστημα που να αποβλέπει στη δίκαιη κατανομή των φορολογικών βαρών με την ενίσχυση της ανταγωνιστικότητας, της ανάπτυξης και της απασχόλησης, με την εξάλειψη της παραοικονομίας και του παρεμπορίου και με τη μειωμένη βαρύτητα της συμμετοχής της έμμεσης φορολογίας σε σχέση με την άμεση φορολογία. Χρειάζονται μέτρα που θα συνδέονται με την αντικειμενικοποίηση του φορολογικού μας συστήματος. Πάνω απ’ όλα, όμως, χρειάζεται να υπάρχει, κατ’ αρχήν στους πολίτες, αίσθημα κοινωνικής δικαιοσύνης για να μη φοροδιαφεύγουν και θα πρέπει να έχουν την αίσθηση οι πολίτες ότι τα χρήματα που πληρώνουν για φόρους, αξιοποιούνται σωστά, ότι το φορολογικό μας σύστημα είναι αναδιανεμητικό προς τα χαμηλά εισοδήματα, δίκαιο, διαφανές, κοινωνικά αποδεκτό και συγχρόνως ενισχύει και την επιχειρηματικότητα.
      Επίσης πρέπει να πάψει να υπάρχει η αίσθηση –πράγμα που νομίζω ότι είναι εν μέρει και γεγονός- ότι στη χώρα μας οι μόνοι που δεν φοροδιαφεύγουν είναι οι μισθωτοί και οι συνταξιούχοι, να πάψει να εμπεδώνεται η πεποίθηση ότι πληρώνουν μόνο τα κορόιδα και οι «ξύπνιοι» θα τύχουν κάποιας ευνοϊκής ρύθμισης, αφού κάθε φορά στη χώρα μας ο φοροφυγάς τυγχάνει ευνοϊκής ρύθμισης και επιείκειας.
      Σε όλες τις αναπτυγμένες χώρες η φοροδιαφυγή αντιμετωπίζεται ως η χειρότερη και βαρύτερη μορφή παραβίασης του κράτους δικαίου και γι’ αυτό τιμωρείται αυστηρά και παραδειγματικά.
      Το εν λόγω νομοσχέδιο, όμως, πολύ απέχει από το να δημιουργήσει όλες τις παραπάνω προϋποθέσεις, με τις οποίες μπορούσε να επιχειρηθεί η αντιμετώπιση του φαινομένου της φοροδιαφυγής. Τα κίνητρά του είναι κίνητρα μάλλον αρνητικά, με φόβο να ενισχύσουν αντί να πατάξουν τη φοροδιαφυγή, διότι η μη επιβολή προστίμων, παραδείγματος χάριν, για παράβαση του Κώδικα Βιβλίων και Στοιχείων από τους νέους επιτηδευματίες, κατά τα τρία πρώτα χρόνια της έναρξης δραστηριότητάς τους, θα μπορούσε να αντικατασταθεί για να ενισχύσει τους νέους επιχειρηματίες είτε με φορολογικές εκπτώσεις είτε και με μηδενική φορολογία, για να μην τους ωθεί σε προχειροδουλειές και ατιμωρησία από τα πρώτα χρόνια ακόμη της λειτουργίας τους. 
      Τα μέτρα δε των άρθρων 4 και 8 ενισχύουν ένα μηχανισμό νομιμοποίησης της φοροδιαφυγής. Θα έλεγα ότι αδικούν κατάφωρα τον έντιμο, διότι θα σκεφθεί κάποιος το εξής: «Θα κάνω τις παρατυπίες μου και αν τυχόν υποπέσω σε έλεγχο θα υποβάλω μία συμπληρωματική δήλωση και θα μου χαριστούν τα πρόστιμα μέχρις ενός σημείου. Αν δεν υποπέσω στον έλεγχο, τότε ακόμη καλύτερα για όλους».
      Το νομοσχέδιο, βέβαια, εκτός από κάποιες διοικητικές παρεμβάσεις που προβλέπει για κάποια τελωνειακά και φορολογικά θέματα, προβλέπει και την ίδρυση κάποιας επιτροπής και ενός συμβουλίου, το οποίο θα συνεδριάζει μία φορά κάθε εξάμηνο και από ό,τι φαίνεται θα είναι μάλλον διακοσμητικού χαρακτήρα.
      Δεν υιοθετούνται διατάξεις που να αποσκοπούν στη δημιουργία ενός σύγχρονου και απλού φορολογικού πλαισίου, με έμφαση στην πρόληψη και την εμπέδωση του αισθήματος της φορολογικής συνείδησης. 
      Τίποτα νέο και καινοτόμο, που θα δημιουργούσε τις απαραίτητες υποδομές για ένα καινούργιο φορολογικό περιβάλλον, που να επαινεί τους έντιμους και να αποτρέπει τους επιτήδειους φοροφυγάδες, δεν δημιουργεί το νομοσχέδιο αυτό. Οι πρωτότυπες ιδέες του, με τις οποίες φιλοδοξείτε, κύριε Υπουργέ, να πατάξετε τη φοροδιαφυγή, είναι αυτές που αναφέρουν διατάξεις που εσείς οι ίδιοι καταργήσατε, ενώ λειτουργούσαν επιτυχώς, διατάξεις όπως αυτή της κατάθεσης των αποδείξεων και την απαλλαγή από φόρο, τις οποίες, βέβαια, τώρα που επαναφέρετε, βελτιώνετε λίγο όσον αφορά το είδος των αποδείξεων, όμως ουσιαστικά και με αυτές ευνοείτε τους έχοντες και κατέχοντες. Γιατί ποιος είναι αυτός ο μισθωτός, με μηνιαίο εισόδημα 1.000 ευρώ το μήνα, που θα μπορούσε να είχε ετησίως αποδείξεις για αγορές πάνω από 8.000 ευρώ; 
      Δεν είναι βέβαια η μοναδική περίπτωση αυτή, που για λόγους μικροπολιτικής σκοπιμότητας καταργήσατε διατάξεις και θεσμούς που εφήρμοζε η κυβέρνηση του ΠΑ.ΣΟ.Κ. και στη συνέχεια τα επαναφέρατε. Θα αναφερθώ, βεβαίως, στο πιο χαρακτηριστικό παράδειγμα απ’ όλα, που είναι το Σ.Δ.Ο.Ε., το οποίο αφού το καταργήσατε στην αρχή, στη συνέχεια το επαναφέρατε με κάποιες αλλαγές. Στην ουσία, όμως, το μόνο που άλλαξε είναι το όνομά του.
     Βέβαια, αυτά θα μπορούσαμε να πούμε ότι είναι πταίσματα μπροστά σε αυτά που διαδραματίζονται τα τελευταία χρόνια στην οικονομική πολιτική της χώρας μας. Γιατί τι σοβαρότητα μπορεί να επιδείξει μία κυβέρνηση, όταν για την πάταξη της φοροδιαφυγής στο πετρέλαιο προαναγγέλλει μέτρα σαν και αυτά που ακούμε τις τελευταίες ημέρες και που τώρα, μετά από τριάμισι χρόνια σχεδιασμού αναβλήθηκε η εφαρμογή τους για το 2008, χωρίς όμως ακόμη να έχει ξεκαθαριστεί ο τρόπος με τον οποίο θα γίνει η επιστροφή του φόρου από τα νοικοκυριά; Τι σοβαρότητα μπορεί να επιδείξει μία κυβέρνηση όταν σημαντικές επιλογές της και ενέργειές της στον οικονομικό τομέα, όπως αυτή της απογραφής ή της αναθεώρησης του Α.Ε.Π. κατά 25% ή το μαγείρεμα μέσω της Στατιστικής Υπηρεσίας του ποσοστού της ανεργίας, των δεικτών της ανάπτυξης, των δεικτών της απασχόλησης και του πληθωρισμού, οδηγούν την οικονομία σε αδιέξοδο και αμφισβητούνται ακόμα και από τις υπηρεσίες της Ευρωπαϊκής Ένωσης;
      Τι σοβαρότητα μπορεί να επιδείξει μια κυβέρνηση όταν επικαλείται την κατάρτιση του προϋπολογισμού ως λόγο διενέργειας πρόωρων εκλογών, ξέροντας ότι για να συμπιεστεί το έλλειμμα κάτω από 3% και να εξασφαλιστεί η έξοδος της χώρας μας από το καθεστώς επιτήρησης, έγιναν διάφορες δημοσιονομικές μεθοδεύσεις, εισπράχθηκαν έκτακτα έσοδα, δεν ρυθμίστηκαν τα τεράστια χρέη των νοσοκομείων, μεταφέρθηκαν πληρωμές τόκων του δημοσίου χρέους στο μέλλον; Πιστοί όμως στη φορολογική σας πολιτική, με τους νόμους που ψηφίσατε στην προηγούμενη κυβερνητική σας θητεία, χαρίσατε δισεκατομμύρια ευρώ με την μείωση  των φορολογικών συντελεστών, στις πολύ μεγάλες επιχειρήσεις. Και τώρα, για άλλη μια φορά, η μαύρη τρύπα του τρέχοντος προϋπολογισμού και η αναζήτηση πρόσθετων φόρων 3,9 δισεκατομμυρίων ευρώ του 2008, θα οδηγήσουν σ’ ένα νέο φορολογικό πακέτο το οποίο δυστυχώς θα επωμιστούν και πάλι αναλογικά περισσότερο οι χαμηλές και μεσαίες εισοδηματικά τάξεις.
       Για ποια εξάλλου σοβαρότητα και για ποια αξιοπιστία και εμπέδωση σχέσης εμπιστοσύνης με τους πολίτες, μεταξύ της Κυβέρνησης και του πολίτη, μπορούμε να μιλάμε, όταν πριν από λίγες εβδομάδες είχαμε τη διαβεβαίωση του Πρωθυπουργού ότι δεν θα έχουμε αύξηση του Φ.Π.Α. και τώρα πλέον αυτή η αύξηση φέρεται από τη μια ως βέβαιη και από την άλλη ως απλά αναβαλλόμενη. Μακάρι να διαψευστούμε όλοι εμείς, κύριε Υπουργέ, που φοβόμαστε αυτήν την αύξηση. Όμως, πολύ φοβάμαι, ότι θα συμβεί το αντίθετο και θα διαψεύσει για μια ακόμη φορά η Κυβέρνηση τον εαυτό της.
      Η φοροδιαφυγή όμως, πέραν των δημοσιονομικών συνεπειών που προκαλεί, περιορίζει και τις δυνατότητες άσκησης κοινωνικής πολιτικής, εφόσον καθίσταται ένας μηχανισμός ανισοκατανομής του εισοδήματος σε βάρος των μισθωτών και όσων δεν φοροδιαφεύγουν, ενώ παράλληλα δημιουργεί και συνθήκες μη υγιούς ανταγωνισμού στην αγορά. 
      Κυρίες και κύριοι συνάδελφοι, η καταπολέμηση της φοροδιαφυγής δεν μπορεί να γίνει με ημίμετρα και σκόρπιες ρυθμίσεις. Είναι αλήθεια πως είναι ένα θέμα ιδιαίτερα δύσκολο, χρειάζεται μεγάλη και επίπονη προσπάθεια, χρειάζεται ακόμη και σύγκρουση με συμφέροντα που αρνούνται να συμμορφωθούν, χρειάζεται –πάνω απ’ όλα- πολιτική βούληση και σθένος, πέρα από τα μικροκομματικά συμφέροντα. Χρειάζεται σταθερότητα απόψεων και αποφάσεων χωρίς πισωγυρίσματα ανάλογα με τις δημοσκοπήσεις και το πολιτικό κόστος.
      Στόχος πάντα, πρέπει να είναι ένας και μοναδικός. Κάθε πολίτης και κάθε επιχείρηση να συμμετέχει στον κρατικό προϋπολογισμό, ανάλογα με τα εισοδήματά του και όχι να θεσπίζονται τα μέτρα, ανάλογα με τη δύναμη των εκάστοτε συμφερόντων. 
      Κυρίες και κύριοι συνάδελφοι, το εν λόγω νομοσχέδιο, θεωρώ ότι είναι πολύ σημαντικό για να είναι τόσο πρόχειρο και αποσπασματικό. Κατά την άποψή μου, θα αποδειχθεί και αναποτελεσματικό στην πράξη, γι αυτό και το καταψηφίζω.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Βέρα Νικολαίδου): Το λόγο έχει ο συνάδελφος κ. Ρεγκούζας.
      ΑΔΑΜ ΡΕΓΚΟΥΖΑΣ: Κυρία Πρόεδρε, κυρίες και κύριοι συνάδελφοι, θα ξεπεράσω τη συνεχή εκπομπή αρνητισμού και μηδενισμού που εκφράζεται από αυτό το Βήμα, από πολλούς συναδέλφους, κυρίως της Αξιωματικής Αντιπολίτευσης και θα προσπαθήσω να εστιάσω την προσοχή μου στην ουσία του προβλήματος.
      Κατ’ αρχάς να ξεκαθαρίσουμε ένα πράγμα. Η Κυβέρνηση -ακούστηκε και από τον Υπουργό Οικονομίας πριν από λίγο- δεν ισχυρίζεται ότι με αυτό το νομοσχέδιο προχωρεί ή κάνει φορολογική μεταρρύθμιση, γιατί όπως ξέρετε, το πρώτο σκέλος της φορολογικής μεταρρύθμισης, πραγματοποιήθηκε στην αρχή της τετραετίας. Και εκείνες ακριβώς οι ρυθμίσεις συνέβαλαν αποφασιστικά στο να υπάρξει η πρώτη και μεγαλύτερη επιτυχία  της Κυβέρνησης του Κώστα Καραμανλή και αυτό αποδεικνύεται πλέον με τους οικονομικούς δείκτες αλλά και γενικότερα με τη διαμόρφωση της οικονομίας. Αλλά, για να κάνει κάποιος μια εκτίμηση σχετικά με το τι πραγματεύεται αυτό το νομοσχέδιο, πρέπει πρώτα και κύρια, να κάνει αποτίμηση. Μία αποτίμηση της υφισταμένης κατάστασης σήμερα στην οικονομία και κυρίως στη λειτουργία του φορολογικού συστήματος. Για να κάνει αυτήν την αποτίμηση, πρέπει να εντοπίσει παθογένειες, παθογένειες που λειτουργούν ανασταλτικά στη λειτουργία του φορολογικού συστήματος, που το καθιστούν ενδεχομένως αναποτελεσματικό ή –εν πάση περιπτώσει- που δημιουργούν προβλήματα στη λειτουργία της οικονομίας. Η μεγαλύτερη από αυτές τις παθογένειες, τονίστηκε από όλους, είναι η εκτεταμένη φοροδιαφυγή και βέβαια προς αυτήν την κατεύθυνση πρέπει να κινηθούν οι προσπάθειές μας.
      Για να ισχυριστεί κάποιος όμως ότι οι προσπάθειες αυτές θα είναι αποτελεσματικές, θα πρέπει με αντικειμενικότητα να ξεκαθαρίσει και να εντοπίσει τι δυνατότητες υπάρχουν με την υφιστάμενη κατάσταση σήμερα, τι μπορεί να προσφέρει η σημερινή υποδομή, για να διορθωθούν τα πράγματα και μετά βέβαια να διαμορφώσει μία αποτελεσματική στρατηγική όχι μόνο για την καταπολέμηση της φοροδιαφυγής, αλλά και για να καταστήσει το φορολογικό σύστημα πιο αποτελεσματικό και κυρίως κοινωνικά δίκαιο. 
      Είναι βέβαια φανερό ότι η ζωή έχει μία δυναμική, δεν είναι στατική. Το ίδιο και η οικονομία, το ίδιο και το φορολογικό σύστημα έχει μία διαρκή δυναμική που πρέπει κάποιος να την παρακολουθεί συνεκτιμώντας όλες τις παραμέτρους, για να μπορέσει ακριβώς να εντοπίσει έστω και προσωρινά μέτρα. 
      Κατά τη δική μου εκτίμηση, κύριοι συνάδελφοι, για να μπορέσουμε να μιλήσουμε για ριζική φορολογική μεταρρύθμιση, πρέπει να υπάρχουν δύο βασικά χαρακτηριστικά: Πρώτον, να φτάσουμε όσο το δυνατόν πιο γρήγορα στην ηλεκτρονική διακυβέρνηση. Αυτό είναι το ένα. Και το δεύτερο, με βάση τις υποδομές που πρέπει να έχουμε μπροστά μας, να διαμορφώσουμε μία στρατηγική αποτελέσματος, για να μπορέσουμε, αν θέλουμε, να δώσουμε κάτι καινούργιο στον τόπο. 
      Και βέβαια, το νομοσχέδιο αυτό πραγματεύεται τρία – τέσσερα πράγματα σε βασικές κατευθύνσεις, όπως παρατηρώ. Κατ’ αρχάς, κάνει μία προσπάθεια να βελτιώσει τις σχέσεις πολίτη και κράτους με τις ρυθμίσεις που θα πω σε λίγο. Δίνει ορισμένα κίνητρα. Δηλαδή, τι κάνει με αυτόν τον τρόπο; Δημιουργεί μηχανισμούς αυτοελέγχου του συστήματος, γιατί τα αστυνομικά μέτρα δεν αποδίδουν πάντοτε και δεν είναι και τα καλύτερα σε τελευταία ανάλυση. Αυτοί λοιπόν οι μηχανισμοί αυτοελέγχου του συστήματος, που ακούστηκε από άλλους σ’ αυτό το Βήμα να αποκαλούνται καταδόσεις φορολογουμένων από άλλους φορολογουμένους, είναι ένας αποτελεσματικός μηχανισμός αυτοελέγχου του συστήματος. Να προχωρήσει το συντομότερο δυνατόν σε αντικειμενικοποιήσεις -και κάνει και μ’ αυτό ένα βήμα το νομοσχέδιο- και βέβαια να αξιολογήσει και να αξιοποιήσει τεχνοκρατικές προτάσεις σε πολιτικό επίπεδο. Γιατί, κυρίες και κύριοι συνάδελφοι, τα πολιτικά πρόσωπα δεν είναι κατ’ ανάγκην τεχνοκράτες. Όμως, πρέπει να αξιοποιούν τις τεχνοκρατικές προτάσεις, να χρησιμοποιούν την τεχνογνωσία και να προχωρούν σε αποτέλεσμα πολιτικό.
      Επίσης, το περιεχόμενο αυτού του νομοσχεδίου, αν θέλει κάποιος να το αξιολογήσει «περπατώντας» το γρήγορα είναι η δημιουργία του Εθνικού Συμβουλίου. Δεν το λένε οι συνάδελφοι του ΠΑ.ΣΟ.Κ.. Αυτό λειτούργησε ατύπως στο Υπουργείο Οικονομικών επί ημερών ΠΑ.ΣΟ.Κ.. Λειτούργησε και έδωσε αποτελέσματα θετικά, γιατί μέσα σε αυτό, όπως θα διαβάσετε και στο νομοσχέδιο, συμπεριλαμβάνονται πρόσωπα που έχουν και εμπειρία και τεχνογνωσία και επιστημονική κατάρτιση. Μ’ αυτήν λοιπόν την έννοια αυτό το Εθνικό Συμβούλιο πέραν ότι έχει ανθρώπους της πράξης, ταυτόχρονα δίνει τη δυνατότητα δημιουργίας ειδικών ομάδων για μελέτη ειδικών θεμάτων μέσα από την κοινωνία, μέσα από τη λειτουργία της οικονομίας. Αυτό δηλαδή δεν είναι πραγματικά μία καινοτομία; Δεν είναι χρήσιμο για την πολιτική; Εγώ θεωρώ ότι είναι πάρα πολύ χρήσιμο.
      Το δεύτερο. Δίνει τα κίνητρα κατά της φοροδιαφυγής. Τα κίνητρα κατά της φοροδιαφυγής ή οι μειώσεις των συντελεστών που έκανε η Κυβέρνηση του Κώστα Καραμανλή δεν είναι κατ’ ανάγκην παραχωρήσεις προς το κεφάλαιο. Μπορεί να είναι αναγκαστικά μέτρα που έχουν σχέση με την ενίσχυση της ανταγωνιστικότητας του φορολογικού συστήματος και της οικονομίας, αλλά ταυτόχρονα είναι και μία προσπάθεια συμφιλίωσης προς τον πολίτη αλλά και είσπραξης των φόρων άμεσα από τον πολίτη. Με αυτήν την έννοια λοιπόν η παραχώρηση αυτή που δίδεται, εάν γνωστοποιηθεί η εντολή ελέγχου στον πολίτη, να προστρέξει ο φορολογούμενος πολίτης να καταθέσει τις οφειλές που έχει προς το κράτος, είναι και κίνητρο, αλλά ταυτόχρονα είναι και μία επιεικής μεταχείριση προς τον πολίτη, δηλαδή συμβάλλει και προς τις δύο κατευθύνσεις.
      Επίσης, στους νέους επιτηδευματίες η «άφεση αμαρτιών» που δίδεται για τα τρία πρώτα χρόνια δεν είναι καινοτομία του ελληνικού φορολογικού συστήματος. Χρησιμοποιείται αυτή η μέθοδος σε όλες τις πολιτισμένες χώρες κυρίως της Ευρώπης, αλλά και όχι μόνο της Ευρώπης.
      Σε ό,τι αφορά τις καταγγελίες, οι καταγγελίες διαμορφώνουν συνθήκες φερεγγυότητας του συστήματος αφ’ ενός -με τη συμπεριφορά που υπάρχει προς τον καταγγέλλοντα- και ταυτόχρονα είναι ένας μηχανισμός αυτοελέγχου του συστήματος. Συμβάλλει αποφασιστικά στην πάταξη της διαφθοράς και νομίζω ότι έτσι πρέπει να εκτιμηθεί.
      Σε ό,τι αφορά τις εκπτώσεις δαπανών, βλέπω τους συναδέλφους από την Αξιωματική Αντιπολίτευση να θριαμβολογούν, γιατί –δήθεν- επαναφέρεται το σύστημα των αποδείξεων. Κατ’ αρχάς, δεν μίλησαν για το πλαφόν που ορίζει αυτό το σύστημα. Δεν μίλησαν για τις κατηγορίες των δαπανών που προβλέπει. Δεν έρχεται συλλήβδην να πάρει όλες τις δαπάνες, όπως ήταν πριν, που έπρεπε να υπάρχουν ατομικά λογιστήρια για κάθε φορολογούμενο πολίτη και να γίνονται μάλιστα αγοραπωλησίες των αποδείξεων στο τέλος του χρόνου με την υποβολή της φορολογικής δήλωσης. Δεν κάνει τέτοιο πράγμα αυτό το νομοσχέδιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε, κυρία Πρόεδρε.
      Και βέβαια, η κωδικοποίηση των δαπανών ξεκαθαρίζει τα πράγματα σε σχέση με τον πολίτη, να ξέρει δηλαδή ο πολίτης ποιες δαπάνες εκπίπτουν, πώς εκπίπτουν και γιατί εκπίπτουν και ταυτόχρονα δίνει ακριβώς αυτήν τη δυνατότητα στον πολίτη να αμύνεται εγκαίρως.
      Σε ό,τι αφορά τη μονάδα φορολογικής πολιτικής, κυρίες και κύριοι, έχουμε επανειλημμένως διαπιστώσει όλοι μας ότι το φορολογικό σύστημα χαρακτηρίζεται από παντελή επιστημονική γνώση. Οι επιστήμονες, λοιπόν, που καλούνται εδώ να συμμετέχουν σε αυτές τις Επιτροπές, σε αυτό το όργανο, δεν είναι χρήσιμοι; Ο Υπουργός Οικονομίας μπορεί να ξέρει τα πάντα και να σχεδιάζει τα πάντα; Δεν πρέπει να έχει ένα συμβουλευτικό όργανο, συλλογικό μάλιστα, που να αποτρέπει το λάθος από αυτήν την υπόθεση; Δεν είναι προς τη θετική κατεύθυνση οι ελεγκτές των ελεγκτικών κέντρων με την καινοτομία που γίνεται;
      Πολύ φοβάμαι, κύριε Υπουργέ, ότι οι δύο τετραετίες, εάν πραγματικά εφαρμοστούν στην πράξη, γιατί εγώ πιστεύω ότι θα ακυρωθούν στην πράξη, θα ακυρώσουν την εμπειρία των ελεγκτών που συσσωρεύεται από την ανάσχεση των καθηκόντων τους και ταυτόχρονα θα δημιουργήσουν έλλειψη φυτωρίων μάθησης μέσα στο ίδιο το σύστημα, γι’ αυτό θα ήθελα εγώ –προσωπική μου άποψη είναι- να το δείτε με μία ευρύτερη ματιά.
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε Ρεγκούζα.
      ΑΔΑΜ ΡΕΓΚΟΥΖΑΣ: Ναι, ναι.  
      Σε ό,τι αφορά τη δημιουργία επιτροπής για την παρακολούθηση των κρατικών εσόδων, κυρίες και κύριοι συνάδελφοι, είναι προτιμότερο να έχει άτυπους συμβούλους ο εκάστοτε Υπουργός Οικονομίας να τον συμβουλεύουν για την πορεία των εσόδων ή είναι καλύτερα να υπάρχουν ανάλογες διευθύνσεις που να είναι στελεχωμένες κατά τέτοιον τρόπο ώστε να του δίνουν το καλύτερο αποτέλεσμα;
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Ρεγκούζα.
      ΑΔΑΜ ΡΕΓΚΟΥΖΑΣ: Ήθελα να πω ένα τελευταίο για τις διασταυρώσεις. 
      Η πεμπτουσία πάταξης της φοροδιαφυγής, κυρίες και κύριοι συνάδελφοι, είναι οι διασταυρώσεις των στοιχείων. Η μάστιγα των πλαστών τιμολογίων δεν μπορεί να εξαλειφθεί με ημίμετρα, γι’ αυτό, λοιπόν, η μεγαλύτερη προσπάθεια -και αυτό κάνει η Κυβέρνηση με τη Γραμματεία Πληροφοριακών Συστημάτων- είναι όσο το δυνατόν συντομότερα να γίνονται οι διασταυρώσεις, δηλαδή η ηλεκτρονική διακυβέρνηση.
      Με αυτές τις σκέψεις εγώ δηλώνω ότι ψηφίζω το νομοσχέδιο και καλώ όλους τους συναδέλφους να το δουν με ευρύτητα, όχι με μικροκομματισμό, αλλά με θετική στάση απέναντι στην κοινωνία, απέναντι στη λειτουργία της οικονομίας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Ρεγκούζα.
      Πριν δώσω το λόγο στον κ. Γείτονα, έχω την τιμή να ανακοινώσω προς  το Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εθνικής Άμυνας:
      α. «Κύρωση Μνημονίου Κατανόησης Europa μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)».
      β. «Κύρωση Διευθέτησης Συνεργασίας  European Research Arrangement No1 (ERG No1), μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φινλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας που αφορά σχέδια συνεργασίας στην έρευνα και τεχνολογία σε θέματα άμυνας».
    γ. «Κύρωση της Τεχνικής Διευθέτησης Συνεργασίας, μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρκτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS) για την παρακολούθηση, την αναγνώριση και την παρατήρηση».
    Το λόγο έχει ο κ. Γείτονας.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
    Δεν θα χρειαστώ πάνω από οκτώ λεπτά, αλλά οφείλω να σας υπενθυμίσω ότι για την επί της αρχής ομιλία των Βουλευτών προβλέπεται χρόνος δέκα λεπτών. Να μην το ξεχνάμε.
    Κυρίες και κύριοι συνάδελφοι, ο κύριος Υπουργός έδειξε ικανοποιημένος από μέτρα και αποτελέσματα της Κυβέρνησης στην πρώτη της θητεία για τη φοροδιαφυγή. Όμως, η αλήθεια είναι διαφορετική. Παρά τις μεγαλοστομίες, στην πρώτη της τετραετία η Κυβέρνηση με συγκεκριμένες πράξεις και παραλείψεις συνετέλεσε έτσι, ώστε η φοροδιαφυγή και το λαθρεμπόριο που είναι σχετικό και γενικότερα η παραοικονομία να πάρουν την ανιούσα. Και είναι αλήθεια ότι στο κρίσιμο για την ελληνική οικονομία και κοινωνία μέτωπο για την αντιμετώπιση της φοροδιαφυγής, η Κυβέρνηση πραγματικά  παρέδωσε τα όπλα από την αρχή. Υπέστειλε τη σημαία όπως και εκείνη κατά της διαφθοράς και της διαπλοκής. Έτσι συμβαίνει, όταν σηκώνετε λάβαρα ευκαιρίας. 
    Μα, θα μου πείτε, δεν είναι διαχρονικό φαινόμενο η φοροδιαφυγή; Είναι. Δεν είναι ένα δύσκολο θέμα; Είναι. Εδώ όμως κρίνονται η δική σας πράξη και τα δικά σας αποτελέσματα. Σ’ αυτήν τη συγκεκριμένη νομοθετική πρωτοβουλία που έρχεται με καθυστέρηση τεσσάρων ετών –στην πρώτη της  θητεία η Κυβέρνηση μας έλεγε συνεχώς, ότι θα φέρει νέο νομοσχέδιο για την αντιμετώπιση της φοροδιαφυγής και την αντιμετώπιση του λαθρεμπορίου- ταιριάζει πραγματικά το «ώδινεν όρος και έτεκεν μυν». Πρόκειται για μία απλή διοικητική παρέμβαση μικρής εμβέλειας την οποία προσπαθείτε να τη βαπτίσετε «μεταρρύθμιση». Ασφαλώς οι λέξεις με σας έχουν χάσει το νόημά τους. Αλλά είναι γεγονός ότι το νομοσχέδιο κινείται στις παρυφές και δεν αγγίζει τον πυρήνα του προβλήματος. 
    Τι υποδηλώνει αυτό; Κύριε Ρεγκούζα, που με διακόπτετε, προηγουμένως μιλήσατε για μηδενισμό από μεριάς της Αντιπολίτευσης. Δεν μηδενίζουμε εμείς, εσείς ωραιοποιείτε τα πράγματα. Εμείς λέμε τα  πράγματα με το όνομά τους. Και είπαμε επειδή το νομοσχέδιο δεν υπηρετεί την αρχή της αντιμετώπισης της φοροδιαφυγής, δεν το ψηφίζουμε επί της αρχής. Παρ’ όλα αυτά, ορισμένες διατάξεις που αποτελούν έστω και δειλά βήματα για να περιορίσουμε το φαινόμενο, τις ψηφίζουμε. Καθαρή θέση. Επανέρχομαι στο τι υποδηλώνει η δική σας στάση, αυτή η δυστοκία γι’ αυτό που φέρατε; Υποδηλώνει ότι είστε και πρόχειροι και ανέτοιμοι και αδύναμοι να κτυπήσετε με σχέδιο και με ριζικά μέτρα αυτό το φαινόμενο. Αυτή είναι η αλήθεια. Και απόδειξη αυτού. Σας ζητήσαμε και στην επιτροπή να μας δώσετε τη δική σας εκτίμηση για την έκταση της φοροδιαφυγής και τα χαρακτηριστικά της, έστω τουλάχιστον για το Φ.Π.Α., όπου είχαμε έξαρση στη φοροδιαφυγή. Δεν έχετε εκτίμηση και δεν μας τη δώσατε. Ακόμη ζητήσαμε να μας πείτε ποια είναι με τις συγκεκριμένες διατάξεις του νομοσχεδίου η ποσοτική στόχευση για να έχουμε αποτέλεσμα. Δεν μας δόθηκε, δεν υπάρχει.
    Πιστεύει άραγε κάποιος, κυρίες και κύριοι συνάδελφοι, ότι πηγαίνοντας στο άγνωστο με συμβούλιο ή με επιτροπές θα λυθεί αυτό το μείζον ζήτημα; Πιστεύει κάποιος στ’ αλήθεια ότι με ανίσχυρα κίνητρα, όπως η εθελούσια συμμόρφωση ή η καταγγελία θα έχουν αποτελέσματα; Γι’ αυτό είπα ότι καταψηφίζουμε το νομοσχέδιο επί της αρχής.
    Αλλά και γενικότερα, η πολιτική της Νέας Δημοκρατίας δεν οδηγεί στον περιορισμό του φαινομένου. Εξηγούμαι: Η ενίσχυση της φορολογικής συνείδησης, η αλλαγή νοοτροπίας είναι συνάρτηση και της αξιοπιστίας του κράτους. Κράτος δικαίου και αρχές φορολογικής δικαιοσύνης είναι απαραίτητα στοιχεία για να οικοδομήσουν σχέσεις εμπιστοσύνης μεταξύ πολιτών και φορολογικών αρχών.
      Η Κυβέρνηση, όμως, είναι σε άλλη ρότα. Αναφέρθηκαν συνάδελφοι -δεν έχω χρόνο να επεκταθώ- σε πράξεις συγκεκριμένες, πέρα από τις παραλείψεις, που έδωσαν κακούς συμβολισμούς, άλλη κατεύθυνση. Όπως με την αποποινικοποίηση για τα πλαστά τιμολόγια και μία σειρά άλλα ζητήματα π.χ. για το ξέπλυμα χρήματος, το λαθρεμπόριο καυσίμων από τα διάφορα τελωνεία. Ξέρουμε τι έγινε, δεν χρειάζεται να επανέλθω. 
      Θα δώσω δύο παραδείγματα γι’ αυτό που λέω, για του λόγου το αληθές. Η Κυβέρνηση μείωσε τους φορολογικούς συντελεστές για τους δικούς της λόγους, όπως είπε. Φτάσαμε, όμως, στο σημείο τα εισοδήματα από εργασία να φορολογούνται το ίδιο με εκείνα των μεγαλομερισματούχων. Ούτε στις Ηνωμένες Πολιτείες δεν συμβαίνει αυτό. Μπορεί μία τέτοια πολιτική πραγματικά να εμπεδώσει αίσθημα φορολογικής δικαιοσύνης; 
      Ακόμα, η Κυβέρνηση όλα αυτά τα χρόνια –και στο νέο προϋπολογισμό, του οποίου σήμερα συζητήσαμε το προσχέδιο- αυξάνει συνεχώς την αναλογία έμμεσων προς άμεσους φόρους. Ομολογείτε και εσείς –και το λένε όλοι- ότι οι άμεσοι φόροι «πέφτουν» επί δικαίοις και αδίκοις, σε έχοντες και μη έχοντες. Έτσι, κλονίζεται ακόμη περισσότερο το αίσθημα φορολογικής δικαιοσύνης 
      Κυρίες και κύριοι συνάδελφοι της Νέας Δημοκρατίας, ένα δίκαιο φορολογικό σύστημα για μένα είναι το ισχυρότερο αντίδοτο στη φοροδιαφυγή και εκεί πρέπει να κατατείνουμε. Πέρα από αυτό το πρωταρχικό ζήτημα της φύσης του φορολογικού συστήματος και του ρόλου που παίζει, η αντιμετώπιση της φοροδιαφυγής προϋποθέτει σταθερότητα και αντικειμενικοποίηση στο φορολογικό σύστημα. 
      Υπενθυμίζω ότι η καθιέρωση των αντικειμενικών συντελεστών πραγματικά μηδένισε τη φοροδιαφυγή και τη συναλλαγή στις μεταβιβάσεις ακινήτων. Και αυτό δείχνει ένα δρόμο. Ακόμα, η απλούστευση των διαδικασιών, οι αντικειμενικοί έλεγχοι, η μηχανοργάνωση –αναφέρθηκαν και άλλοι- η διασταύρωση των στοιχείων, το αξιοκρατικό σύστημα επιλογής και αξιολόγησης του ελεγκτικού προσωπικού είναι ζητήματα που έχουν σχέση με την αποτελεσματικότητα του συστήματος. 
      Αυτά είναι τα κύρια ζητήματα που μπορούν να κάνουν τις φορολογικές αρχές αποτελεσματικές. Είναι ζητήματα που θα έπρεπε να βρίσκονται σε πρώτη προτεραιότητα, είναι ζητήματα στα οποία παρέλειψε να αναπτύξει δράσεις η Κυβέρνηση. 
      Τελειώνω –στο ενάμισι λεπτό που έχω- με λίγα λόγια για τις διατάξεις. Δημιουργείτε το Εθνικό Συμβούλιο. 
      ΑΔΑΜ ΡΕΓΚΟΥΖΑΣ: Κακό είναι;
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, αλλά πέραν του ότι εγώ πιστεύω –και το προείπα- πως με συμβούλια και επιτροπές δεν αντιμετωπίζονται τέτοια ζητήματα, το όργανο αυτό είναι δυσκίνητο και μη λειτουργικό. 
      Φοβάμαι –και εδώ θα είμαστε και θα το δούμε- ότι θα αποτελέσει άλλοθι είτε για προειλημμένες αποφάσεις της Κυβέρνησης είτε για στασιμότητα και αδράνεια. Πολύ περισσότερο όταν δεν έχει –και δεν προβλέπεται από τις διατάξεις- κατάλληλη επιστημονική στήριξη. 
      Όσον αφορά τώρα τα κίνητρα, όπως εκτίμησαν όλοι οι φορείς τους οποίους ακροαστήκαμε, είναι δύσκολο να αποδώσουν. Το κίνητρο για την οικειοθελή φορολογική συμμόρφωση μπορεί να γίνει μπούμερανγκ και να δημιουργήσει πλέγμα πελατειακών σχέσεων. «Μη δηλώνεις τα πραγματικά, δήλωσε ό,τι θέλεις, έλα σε κάποια φάση, αν τύχει και έχεις τον έλεγχο, θα ειδοποιηθείς, μπορεί τότε να διορθώσεις και να οφεληθείς…» και τα τοιαύτα. 
      Το κίνητρο της απαλλαγής από κάθε έλεγχο, εφόσον καταγγελθεί απόπειρα εκβιασμού ή χρηματισμού, μπορεί επίσης χωρίς ασφαλιστικές δικλίδες να οδηγήσει –και προσέξτε το- σε ασυδοσία και μόνιμη ασυλία του καταγγέλλοντος. Και εδώ ρωτάω κάτι απλό. Γιατί πρέπει να δώσετε ασυλία ως προς τους ελέγχους και δεν δίνετε ένα θετικό κίνητρο; Δώστε του ένα θετικό κίνητρο, όχι όμως μόνιμη ασυλία για ανεξέλεγκτο. 
      Τέλος, όσον αφορά την επαναφορά των αποδείξεων, όπως διατυπώνεται η διάταξη, δεν αποτελεί ισχυρό κίνητρο για μένα και τουλάχιστον είναι σίγουρο ότι δεν θα «κινητοποιήσει» τρία εκατομμύρια φορολογουμένων που έχουν χαμηλά εισοδήματα. 
      Κοντολογίς, λοιπόν, η πρωτοβουλία της Κυβέρνησης δεν δημιουργεί καμμία υπεροπλία στο μέτωπο κατά της φοροδιαφυγής… 
      ΑΔΑΜ ΡΕΓΚΟΥΖΑΣ: Ένα θετικό βήμα δεν κάνει;
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δε θεωρώ ότι είναι «στάχτη στα μάτια». Και γι’ αυτό έρχεται μ’ αυτήν τη συγκυρία το νομοσχέδιο. Για να καλυφθεί η φοροεπιδρομή που έχει ξεκινήσει η Κυβέρνηση με τη νέα θητεία της, σε βάρος των πολιτών και μάλιστα των οικονομικά ασθενέστερων. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε τον κ. Γείτονα. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος.
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, κυρίες και κύριοι συνάδελφοι, η συζήτηση αυτή όπως και η συζήτηση που κάνουμε αυτές τις μέρες επί του προσχεδίου του προϋπολογισμού επαναλαμβάνει βέβαια τα ειωθότα, όπως τα περιγράφει και ο Κανονισμός της Βουλής. Επειδή η Κυβέρνησή σας κατά καιρούς εξαγγέλλει την πρόθεσή σας να προβεί σε ριζικές μεταρρυθμίσεις, θα σας πω ότι ριζικές μεταρρυθμίσεις είναι αυτές που κάνει κάποιος κυρίως εις βάρος του, θυσιάζοντας δηλαδή προνόμια και θέσεις που έχει. Δεν είναι αυτές που κάνει εις βάρος των αντιπάλων του ή εις βάρος του ελληνικού λαού ο οποίος υφίσταται την Κυβέρνηση που προέρχεται από τις εκλογές χωρίς να μπορεί να αντιδράσει πριν επαναπροκηρυχθούν εκλογές. Πότε επιτέλους μετά από τόσα χρόνια ομαλού πολιτικού βίου η Βουλή αυτή θα αποκτήσει το δικαίωμα να συζητά πραγματικά τα οικονομικά αυτά νομοσχέδια, που σημαίνει ότι να μπορεί να προτείνει –όχι να επιβάλλει προφανώς- αλλαγές στα επιμέρους μεγέθη; Αυτή τη δυνατότητα όπως ξέρετε δεν την έχουμε και επομένως και η συζήτηση που κάνουμε έχει καθαρά συμβολικό χαρακτήρα. Δεν έχει καμμία ουσιαστική συνέπεια. 
      Τώρα σε ό,τι αφορά το συγκεκριμένο νομοσχέδιο: Το πρόβλημα που μας απασχολεί όλους είναι η ισορροπία του δημοσιονομικού μας συστήματος. Αυτή η ισορροπία έχει μεγάλη σημασία, πιστεύω ιδιαίτερα με την προοπτική μιας δύσκολης χρονιάς. Η χρονιά που μας έρχεται είναι δύσκολη. Το πετρέλαιο, βασική ακόμη πηγή ενέργειας στην Ελλάδα, θα αυξηθεί. Οι διεθνείς φήμες και οι πληροφορίες μιλάνε για τιμές άνω των 90 δολαρίων. Υπάρχουν απόψεις ότι θα υπερβεί και το ψυχολογικό φράγμα των 100 δολαρίων. Ταυτόχρονα αυξάνεται η τιμή βασικών πρώτων υλών για τη βιομηχανία μας και βεβαίως ανάλογα αυξάνονται και πολλές υπηρεσίες που συμβάλλουν σε μία πληθωριστική πίεση την οποία θα την υποστούμε όλοι οι Ευρωπαίοι και θα την υποστούμε και εμείς εδώ.
      Μέσα σε αυτά τα πλαίσια υπάρχει η αδυναμία της Κυβέρνησης να περιορίσει τη δημόσια κατανάλωση. Και εδώ θέλω να αντιληφθούν οι συνάδελφοι της Πλειοψηφίας, την αντίφαση ανάμεσα στις φιλελεύθερες διακηρύξεις τους και την πρακτική τους. Κατά κάποιο τρόπο θα έλεγα ότι η αδυναμία ενός σοσιαλιστικού κόμματος να περιορίσει τη δημόσια κατανάλωση είναι ένα αμάρτημα εκ γενετής. Τα σοσιαλιστικά κόμματα συνδέονται με το δημόσιο τομέα, αναγνωρίζουν τη σημασία και τον ενισχύουν με όποιο τρόπο μπορούν. Εσείς είπατε ότι θα περιορίσετε το δημόσιο τομέα, το πολύ κράτος και θα απελευθερώσετε την ιδιωτική οικονομία. Όμως, με βάση τους διεθνείς παρατηρητές, ενώ υπολογίζονταν ότι το 2007 η δημόσια κατανάλωση θα αυξανόταν κατά 1,3% τελικά αυξήθηκε κατά 4,2%. Αυτό συμβαίνει σταθερά και τα δύο προηγούμενα χρόνια. Δηλαδή έχετε μία αύξηση της δημόσιας κατανάλωσης πολύ μεγαλύτερη από τις προβλέψεις και επομένως πολύ μεγαλύτερη από τις προθέσεις σας. Κάπου σας ξεφεύγει το δημόσιο λογιστικό και δεν έχετε μπορέσει να ανακαλύψετε ακόμη με ποιο τρόπο. 
      Αυτό σημαίνει ότι αναγκάζεστε να βρείτε περισσότερα έσοδα και αυτό σημαίνει ότι μειώνεται η ιδιωτική κατανάλωση αισθητά. Από 69% το 2004  μειώθηκε το 2007 στο 51%. Αυτό σημαίνει ότι το κράτος το οποίο εσείς πολεμάτε υποτίθεται ξοδεύει όλο και περισσότερα –και θα έλεγα ότι ξοδεύει όλο και περισσότερα ανεξέλεγκτα- και οι ιδιώτες, οι Έλληνες πολίτες, οι Έλληνες φορολογούμενοι ξοδεύουν όλο και λιγότερα. 
      Βεβαίως, μπορείτε να μου πείτε ότι εδώ υπάρχουν επενδύσεις. Δεν είναι όμως αληθές αυτό, διότι ξέρετε πολύ καλά –και το ξέρουμε όλοι- ότι αν υπάρχει κάποια πολύ μικρή αύξηση των ιδιωτικών επενδύσεων, αυτή οφείλεται σε μεγάλο βαθμό, σε ποσοστό που ξεπερνάει όλες τις προβλέψεις, στην έκδοση αδειών κατοικίας και στην οικοδόμηση ιδιωτικής κατοικίας.
Και αυτό, γιατί έχετε παίξει με τον τομέα αυτό κατά τέτοιο τρόπο, ώστε να προκαλέσετε πανικό και να προκαλέσετε ένα κύμα επενδύσεων το οποίο αυτό καθ’ εαυτό δεν είναι κακό, αλλά οπωσδήποτε δεν αποτελεί μία επένδυση, η οποία θα έχει ένα λειτουργικό και αναπτυξιακό ρόλο τα επόμενα χρόνια. Αυτό είναι δεδομένο. 
      Κυρίες και κύριοι συνάδελφοι, ο τρόπος για να βρείτε τα χρήματα, που εκ των πραγμάτων θα αναγκαστείτε να χρησιμοποιήσετε για να καλύψετε αυτήν την ξέφρενη πορεία προς τα εμπρός της δημοσίας δαπάνης, είναι οι φόροι. 
      Προεκλογικά όλοι θαυμάσαμε τις κατασκευές του είδους, «δεν έχουμε την πρόθεση». Αυτή η «πρόθεση» είναι και μία λέξη η οποία έχει ποινικές διαστάσεις, ηθικές διαστάσεις. Τι θα πει «δεν έχω την πρόθεση»; Ας πούμε ότι βαθιά μες στην καρδιά μου δεν θέλω να αυξήσω τους φόρους; Μα, ποιος θέλει να αυξήσει τους φόρους; Πρέπει είσαι πολύ κακός άνθρωπος, για να θέλεις να φορολογήσεις τους συνανθρώπους σου χωρίς να υπάρχει λόγος. 
      Όμως, τους φόρους θα τους αυξήσετε. Δεν μπορείτε να κάνετε διαφορετικά. Θα τους αυξήσετε κατ’ αρχάς αυξάνοντας το Φ.Π.Α., όπως ακριβώς κάνατε και στην πρώτη σας τετραετία, όπου είχατε εξαγγείλει ότι δεν θα αυξήσετε το Φ.Π.Α. και συγκεκριμένες απαλλαγές ιδίως για τους αγρότες κ.λπ. και τελικά δεν μπορέσατε να εκπληρώσετε τις υποσχέσεις σας και θα τους αυξήσετε και από πολλούς και άλλους ποικίλους τρόπους, πλήττοντας ακόμα πιο δραστικά το λαϊκό εισόδημα. 
      Ο όλος χειρισμός της υπόθεσης των ακινήτων θα επιβαρύνει σε μεγάλο βαθμό το σύνολο των νοικοκυριών, διότι ο φόρος του 1% που προβλέπεται είναι ένας φόρος που θα επιβληθεί στην τεράστια πλειοψηφία των ελληνικών νοικοκυριών. 
      Θα εισπράξετε με πιο δραστήριο τρόπο –και καλά θα κάνετε- το Φ.Π.Α. που αυτή τη στιγμή δεν έχει αποδοθεί από τα ακίνητα. Θα έχετε αύξηση εσόδων από τα καύσιμα, ακόμη και αν δεν πειράξετε τα φορολογικά συστήματα γύρω από τα καύσιμα, πράγμα το οποίο εγώ φαντάζομαι ότι θα έχετε τον πειρασμό να κάνετε και θα έχετε ακόμη και άλλους φόρους, τους οποίους θα αναγκαστείτε να επιβάλλετε. Είναι γνωστές οι «ιερές αγελάδες» του φορολογικού συστήματος, δηλαδή ο καπνός, το αλκοόλ, οι υπηρεσίες διασκέδασης, του πολιτισμού και της παιδείας, όπου εκεί οι φόροι σας θα αυξηθούν οπωσδήποτε.
      Τώρα, τι θα γίνει με την εξέλιξη του δημοσίου χρέους, διότι εκεί είναι το κλειδί. Αν δεν υπήρχε η κατακόρυφη αύξηση του δημόσιου χρέους, δεν θα μπορούσε το κράτος αυτό να επιβιώσει όντας τόσο δαπανηρό και έχοντας αντιμετωπίσει με αυτόν τον ασφυκτικό τρόπο το λα?κό παράγοντα, κάνοντας δηλαδή το ποσοστό των αμέσων φόρων να εξελιχθεί κατά δέκα ποσοστιαίες μονάδες εις βάρος του ποσοστού των εμμέσων φόρων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κυρία Πρόεδρε.
      Αυτή τη στιγμή πληρώνουν οι Έλληνες πολίτες κατά δέκα μονάδες περισσότερους εμμέσους φόρους απ’ ότι πριν από μερικά χρόνια, πριν από την Κυβέρνησή σας του 2004. Ανατρέψατε τελείως δηλαδή μια επίπονη πορεία που είχε διαμορφωθεί στη χώρα και οδηγούσε σε μια δικαιότερη δομή του φορολογικού συστήματος.
      Το χρέος σας, το έλλειμμα της Ελληνικής Κυβέρνησης, προβλέπεται ότι θα αυξηθεί σε 3,2% του Α.Ε.Π.. Στην πραγματικότητα το έλλειμμα της Ελληνικής Κυβέρνησης δεν δηλώνει τίποτα απολύτως, διότι η Κυβέρνηση, κύριε Υπουργέ, έχει γίνει πρωταθλήτρια εις την ανάπτυξη του ενδοκυβερνητικού χρέους. Έχετε γίνει πρωταθλητές –και πρέπει νομίζω οι άνθρωποι εκείνης της εποχής να σας το αναγνωρίσουν- στη δημιουργική λογιστική, αυτήν που με πάθος καταγγέλλατε και δηλώνατε ότι θα καταργήσετε. 
      Τη χρησιμοποιήσατε μια φορά για να αυτοκαταγγελθείτε στην Ευρωπαϊκή Ένωση και να φτάσετε το δημόσιο έλλειμμα στο 7,2%. Τη χρησιμοποιήσατε μια δεύτερη φορά για να μας εμφανίσετε όλους πλουσιότερους, πράξις οικονομικής αυτοκτονίας. Σπάνια μια χώρα αυτοκαταγγέλλεται κατ’ αυτόν τον διπλό τρόπο λέγοντας «ξοδεύω πολλά και λέω ότι έχω περισσότερα λεφτά απ’ όσα πραγματικά έχω, άρα χτυπήστε με ανελέητα, κύριοι των Βρυξελλών και δώστε μου να καταλάβω, διότι προσπαθώ να ξεφύγω». 
      Το κάνατε δύο φορές και τώρα το κάνετε χειραγωγούντες το χρέος, για να μας πείσετε ότι θα έχουμε προϋπολογισμό. Προϋπολογισμό δεν θα έχουμε, κυρίες και κύριοι συνάδελφοι. Η χώρα θα είναι σε δεινή θέση από οικονομικής άποψης και η Κυβέρνηση θα βρεθεί και αυτή σε πολύ μεγάλες δυσκολίες.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς, κύριε Πάγκαλε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, από την πορεία της συζήτησης, τόσο στην Ολομέλεια, όσο και στην αρμόδια κοινοβουλευτική επιτροπή, προέκυψε -νομίζω αβασάνιστα- ότι συζητούμε ένα πολύ σημαντικό νομοσχέδιο. Είναι φυσικό, στα πλαίσια αυτής της συζήτησης, να ανοίξει ο διάλογος και για τα ευρύτερα δημοσιονομικά και άλλα προβλήματα που αντιμετωπίζει η ελληνική οικονομία και η ελληνική κοινωνία.
      Δεν έχω την πρόθεση ούτε να δυναμιτίσω τη συζήτηση ούτε να ανεβάσω τους τόνους. Θα έλεγα ακριβώς το αντίθετο. Θεωρώ ότι ο διάλογος γίνεται με νηφάλιο και ήπιο τρόπο και επιτρέπει να ακουστούν όλες οι απόψεις. Όμως, δεν μπορώ να αποφύγω την επισήμανση της πικρής αλήθειας -γιατί η αλήθεια είναι πικρή και πονάει- για όσα έγιναν και όσα δεν έγιναν μέχρι το Μάρτη του 2004.
      Η αλήθεια είναι πως η χώρα μέχρι το Μάρτη του 2004, επί των κυβερνήσεων του ΠΑ.ΣΟ.Κ και ιδιαιτέρως την οκταετία του τότε Πρωθυπουργού και Αρχηγού του ΠΑ.ΣΟ.Κ, κ. Κωνσταντίνου Σημίτη, βρέθηκε σε πλήρη δημοσιονομική αταξία. Η δημιουργική λογιστική κατέστη το σπορ, στο οποίο έλαμψαν, με λαμπρές επιδόσεις, οι Υπουργοί Εθνικής Οικονομίας των τότε κυβερνήσεων. «Σήκωναν το χαλί και έβαζαν τα προβλήματα από κάτω», νομίζοντας ότι τα προβλήματα δεν θα τα βρουν μπροστά τους.
      Τα βρήκε η χώρα τα προβλήματα μπροστά της, όταν είχαν προϋπολογίσει έλλειμμα 1,7% και τελικά, το έλλειμμα αναγνωρίστηκε ότι ξεπερνούσε το 5% και σε συγκεκριμένη περίπτωση το 6%. Έφτανε μάλιστα και το 7%. Και έπεσε το βάρος σε αυτήν την Κυβέρνηση, στην Κυβέρνηση Καραμανλή, μετά το Μάρτιο του 2004, να αποκαταστήσει τη δημοσιονομική τάξη στη χώρα και ταυτόχρονα, να αποκαταστήσει την εικόνα της χώρας στην κοινή ευρωπαϊκή μας οικογένεια.
      Από την πλευρά εκείνη, λοιπόν οδηγήθηκε η χώρα σε ένα τεράστιο δημόσιο χρέος της τάξης των 210.000.000.000 ευρώ, όπου υπολογίζεται ότι κατά προσέγγιση αναλογεί, ακόμη και στα νεογέννητα, 18.500 ευρώ κατά κεφαλήν δημόσιο χρέος, πράσινο χρέος των κυβερνήσεων του ΠΑ.ΣΟ.Κ.. Καλό είναι οι πικρές αλήθειες να γίνονται αποδεκτές και να ακούγονται λόγια κριτικής, με μεγαλύτερη ποιότητα και νηφαλιότητα, εν πάση περιπτώσει με συναίσθηση της πραγματικότητας και των προβλημάτων που δημιουργήθηκαν στα χρόνια διακυβέρνησης του ΠΑ.ΣΟ.Κ..
      Όντως, το πρόβλημα της φοροδιαφυγής είναι πρόβλημα δημοσιονομικό, αλλά ταυτόχρονα, είναι και βαθύτατα πολιτικό πρόβλημα, γιατί αγγίζει τον πυρήνα των βασικών κοινωνικών δικαιωμάτων στη σύγχρονη δημοκρατία. Είναι αλήθεια ότι η ύπαρξη της φοροδιαφυγής κάνει πολλούς συμπολίτες μας να αισθάνονται αδικούμενοι, ιδιαίτερα τους μισθωτούς και τους συνταξιούχους, που καλούνται να πληρώσουν το μεγαλύτερο κομμάτι του φορολογικού βάρους. Στερεί το κράτος από ζωτικούς πόρους, που είναι απαραίτητοι για την άσκηση της κοινωνικής πολιτικής και ταυτόχρονα, δεν επιτρέπει στοχευμένες κοινωνικές παρεμβάσεις. Γιατί; Διότι παρέχει ή συμβάλλει στο να υπάρχει μία θολή ή ψεύτικη εικόνα της φοροδοτικής ικανότητας και εν γένει, της εισοδηματικής κατάστασης του κάθε πολίτη.
      Από την άλλη πλευρά, μία υπερφορολόγηση, μία υπερβολική εξωπραγματική πολιτική φορολογίας, η οποία βρίσκεται έξω από τις κοινωνικές ισορροπίες, μπορεί να οδηγήσει σε άλλα προβλήματα και σε καθήλωση της αναπτυξιακής προσπάθειας. Μην ξεχνάμε ότι η μείωση των φόρων, αφού πρώτα εξασφαλιστούν τα απαραίτητα έσοδα και διασφαλιστεί η απαραίτητη δημοσιονομική ισορροπία, με τις προϋποθέσεις που προαναφέραμε, αποτελεί ένα πολύτιμο εργαλείο ανάπτυξης.
      Ο αγώνας για την αντιμετώπιση της φοροδιαφυγής ως εκ τούτου, κυρίες και κύριοι συνάδελφοι, πρέπει να μας ενώνει και όχι να μας χωρίζει. Κανείς δεν είπε ότι δεν έγιναν προσπάθειες –γιατί δεν μας αρέσει να αδικούμε- μέχρι το Μάρτη του 2004. Αλλά η πραγματικότητα είναι σαφής. Πολλά καλά λόγια ακούστηκαν, οι καλές προθέσεις εκφράστηκαν παντοιοτρόπως, αλλά το αποτέλεσμα που περίμενε ο ελληνικός λαός δεν υπήρξε στο μέτρο του αναμενομένου. 
      Η Κυβέρνηση ξεκίνησε την προσπάθεια και η προσπάθεια έχει αρχίσει να αποδίδει. Δεν λέμε ότι λύσαμε το πρόβλημα. Έχουμε πολύ δρόμο μπροστά μας. Θα παραδεχθούμε, όμως, ότι οι πρώτες ενδείξεις και τα πρώτα αποτελέσματα δείχνουν ότι η σταδιακή μείωση των φορολογικών συντελεστών, τόσο σε νομικά όσο και σε φυσικά πρόσωπα,  βοηθάει στην υπέρβαση της ιστορικής καχυποψίας, που από την εποχή  της οθωμανικής κατοχής, πριν υπάρξει δηλαδή το νεώτερο ελληνικό κράτος, μαστίζει τις σχέσεις φορολογουμένου πολίτη και φορολογικών μηχανισμών. 
      Ταυτόχρονα, η πολιτική της Κυβέρνησης εξασφαλίζει τα απαραίτητα έσοδα και προσαρμόζει τη χώρα μας στο τοπικό, ανταγωνιστικό περιβάλλον, όπου διαπιστώνουμε πως χώρες όμορες, βαλκανικές χώρες, προχωρούν σε δραστική μείωση των φορολογικών συντελεστών, χρησιμοποιώντας την πολιτική αυτή σαν ένα βασικό κίνητρο για την προσέλκυση εγχώριων και ξένων επενδύσεων. 
      Για να γίνει όμως αυτό, πρέπει να υπάρξει μια αποτελεσματική πολιτική εκσυγχρονισμού των μηχανισμών ελέγχου. Πρέπει τα κριτήρια –και σωστά ειπώθηκε από συναδέλφους όλων των πλευρών της Βουλής- να γίνονται, όσο το δυνατόν περισσότερο αντικειμενικά. Προς αυτή την κατεύθυνση κινείται το νομοσχέδιο. Εισάγει νέους θεσμούς, που θα κάνουν τους ελέγχους πιο συστηματικούς και επιχειρεί να κάνει τα κριτήρια περισσότερο αντικειμενικά.
      Άκουσα να λέγονται ορισμένα πράγματα για τον πρώην Σ.Δ.Ο.Ε. –τελειώνω, κυρία Πρόεδρε- την Υπηρεσία Ειδικών Ελέγχων. Δεν είπε ποτέ η Νέα Δημοκρατία ότι θα καταργήσει το Σ.Δ.Ο.Ε.  Η Νέα Δημοκρατία είπε προεκλογικά ότι δεν μπορεί το Σ.Δ.Ο.Ε., ένα τόσο ευαίσθητο σώμα δημόσιας διοίκησης στα πλαίσια της άσκησης του φορολογικού ελέγχου και της εμπέδωσης μιας σωστής φορολογικής πολιτικής, να είναι φωλεά «ημετέρων». Δεν μπορεί οι φορολογικοί έλεγχοι να έχουν χρώμα, να είναι γαλάζιοι, πράσινοι, κόκκινοι κ.ο.κ.. 
      Επιπλέον δε, ακούστηκαν ορισμένα πράγματα για το θέμα των κοινωνικών ανισοτήτων. ΄Εχουμε τονίσει πάρα πολλές φορές ότι πρέπει να αναγνωριστεί στην Κυβέρνηση, αν μη τι άλλο, ότι έχει την ίδια κοινωνική ευαισθησία με όλες τις υπόλοιπες παρατάξεις της Βουλής. Διότι είναι αυτή η Κυβέρνηση που κληρονόμησε αυτό το δυσβάσταχτο δημόσιο χρέος, η οποία υποσχέθηκε και έδωσε τις αυξήσεις στο Ε.Κ.Α.Σ., υποσχέθηκε και έδωσε τις αυξήσεις στην κατώτατη προνοιακή σύνταξη του Ο.Γ.Α., στο επίδομα ανεργίας, έδωσε το Λ.Α.Φ.Κ.Α., θα δώσει το επίδομα στην τρίτεκνη οικογένεια, δημιουργεί το Ταμείο Κοινωνικής Συνοχής, δημιουργεί το Ταμείο κατά της φτώχειας, αντιμετωπίζει το θέμα των ληστρικών πανωτοκίων κ.ο.κ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αλλά θα πρέπει να ξεκαθαρίσουμε –και κλείνω μ' αυτό, κυρία Πρόεδρε- το εξής: Παγκοσμίως, σε όλες τις σχολές οικονομικής σκέψης, πρέπει πρώτα να δημιουργήσεις τον πλούτο και μετά να μπεις σε πολιτικές αναδιανομής. Με την πολιτική μας προσελκύουμε νέες επενδύσεις, δημιουργούμε νέες θέσεις εργασίας, μειώνουμε την ανεργία, δημιουργούμε σταδιακά νέο πλούτο και προχωρούμε σε πολιτικές αναδιανομής του υπέρ των αδυνάτων. 
      Δεν νομίζω ότι χρειάζεται για μια ακόμα φορά να θυμίσουμε τι παραλάβαμε. Ο χρόνος δεν το επιτρέπει. Το νομοσχέδιο δείχνει ότι η Κυβέρνηση είναι στο σωστό δρόμο, χρειάζεται πολύς αγώνας για να βελτιώνουμε τα πράγματα από χρόνο σε χρόνο και σ' αυτό τον αγώνα θέλουμε να είμαστε όλοι μαζί γιατί η μηδενιστική αντιπολίτευση, όχι μόνο δεν προσφέρει τίποτα, αλλά δηλητηριάζει και το πολιτικό σύστημα συνολικότερα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε. 
      Το λόγο έχει ο κ. Στρατάκης Εμμανουήλ.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
       Είναι κατανοητή η στάση του κ. Παναγιωτόπουλου. Η αντιπολίτευση στην Αντιπολίτευση δεν είναι ένα σχήμα λόγου. Είναι μία ανάγκη για εσάς, κύριε Παναγιωτόπουλε. Και είναι μία ανάγκη, γιατί δεν έχετε επιχειρήματα να στηρίξετε τις νομοθετικές πρωτοβουλίες της Κυβέρνησης. Γι’ αυτό, προσπαθείτε να κάνετε αυτό που κάνετε εδώ. Η αυτοκαταγγελία στην Ευρωπαϊκή Ένωση να βαφτίζεται «αποκατάσταση της δημοσιονομικής τάξης» -τι ωραίος λόγος!- και τα 173.000.000.000 ευρώ δημόσιο χρέος του 2003, αρχές του 2004, να έχει ανέλθει στα 235.000.000.000 ευρώ και εσείς να λέτε ότι βρήκατε 210.000.000.000 ευρώ, για να σμικρύνετε τη διαφορά που δημιουργήσατε εσείς, με τις πολιτικές σας. 
      Και όλα αυτά, για να μας πείτε στο τέλος αυτό που λίγο-πολύ μας είπε εδώ και ο κύριος Υπουργός, ότι δηλαδή η προσπάθεια αποδίδει και, να πείτε ως επιστέγασμα όλων αυτών των επιτυχιών σας ότι καταφέρατε να αυξήσετε τις συντάξεις του Ο.Γ.Α. –για να μην πω τα άλλα που είπατε- στα τέσσερα χρόνια μετά τη διακυβέρνησή σας –στα τέσσερα χρόνια και όχι στα τριάμισι της διακυβέρνησής σας, έτσι όπως το λέγατε και το διατυμπανίζατε- τη στιγμή που αυτά που δίνετε, τα έχετε πάρει στο πολλαπλάσιο με την έμμεση και άλλη φορολογία, που έχετε επιβάλει τα χρόνια αυτά.
      Αυτή είναι η πολιτική που εφαρμόζετε. Και από την άλλη, έρχεστε εδώ να μας πείτε ότι φέρνετε ένα σχέδιο νόμου για την αντιμετώπιση της φοροδιαφυγής. Και στο μόνο που θα μπορούσαμε, κύριε Υπουργέ, να συμφωνήσουμε είναι στις διαπιστώσεις που κάνετε για τη φοροδιαφυγή και στην ορολογία που χρησιμοποιείτε εδώ στην εισηγητική έκθεση, ότι δηλαδή είναι αντικοινωνικό φαινόμενο, ότι υποσκάπτει το ρόλο του κοινωνικού κράτους και ότι είναι πράξη αντικοινωνικής συμπεριφοράς.
      Όμως, ενώ συμφωνούμε σ’ αυτά, διαπιστώνουμε στα παρακάτω ότι εσείς εφαρμόζετε τα ακριβώς αντίθετα από αυτά που υποτίθεται ότι έπρεπε να εφαρμόζετε για την αντιμετώπιση της φοροδιαφυγής. Και αυτό, κύριε Υπουργέ, γιατί δεν θέλετε να αντιμετωπίσετε τη φοροδιαφυγή. Και δεν θέλετε και το έχετε αποδείξει στην πράξη. Δεν το λέμε εμείς έτσι, για να σας κατηγορήσουμε απλά ως Κυβέρνηση. 
      Τα προηγούμενα χρόνια, φέρατε εδώ σχέδια νόμων, απαλλάξατε ανθρώπους που είχαν χρέη –και ήταν δεδικασμένα αυτά τα χρέη για να τα καταβάλουν στο δημόσιο- ψηφίσατε διατάξεις, ώστε να απαλλάξετε ανθρώπους, οι οποίοι είχαν καταδικαστεί για λαθρεμπορία, παράνομο χρήμα κ.ο.κ. –για να μην επανέρχομαι σ’ αυτά που έχουν ειπωθεί- και από την άλλη, μας λέτε ότι θέλετε να καταπολεμήσετε και να αντιμετωπίσετε τη φοροδιαφυγή.
      Ε, δεν θέλετε! Απόδειξη είναι ότι ο εισηγητής της Νέας Δημοκρατίας είπε κάτι τραγικό. Είπε ότι οι έμμεσοι φόροι είναι οι πιο δίκαιοι, γιατί δεν μπορούμε να εισπράξουμε τους άμεσους. Αυτό τι δείχνει; Δείχνει ότι πράγματι καταφέρατε να κάνετε την αλλαγή σχέσης –και το επιβεβαιώνει ο εισηγητής σας στο νομοσχέδιο αυτό- που είναι ό,τι χειρότερο θα μπορούσε να πει κανείς σε σχέση με αυτό που λέει ο ορισμός της φοροδιαφυγής, ότι δηλαδή είναι πράξη αντικοινωνικής συμπεριφοράς και ότι δεν δημιουργεί προϋποθέσεις για την ενίσχυση της κοινωνικής δικαιοσύνης, όπως λέει το κεφάλαιο Β΄ του σχεδίου νόμου που συζητάμε εδώ.
      Αυτή είναι η κατάσταση που διαμορφώνεται. Και βέβαια, προσπαθείτε με διάφορα τερτίπια να επιβεβαιώσετε και να κάνετε πράξη αυτό για το οποίο σας κατηγόρησε ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος, ότι δηλαδή αντί να μειώσετε το κράτος, όπως είχατε υποσχεθεί προεκλογικά, με κάθε τρόπο προσπαθείτε να το αυξήσετε. Απόδειξη; Δημιουργείτε εδώ ένα θεσμό, προχωρείτε δηλαδή στη σύσταση Εθνικού Συμβουλίου και, βέβαια, δημιουργείτε και κάποιες άλλες υπηρεσίες, όπως τη Μονάδα Φορολογικής Πολιτικής κ.λπ.. 
      Όμως, στην πράξη, όλα αυτά συμβάλλουν στο να αυξηθεί η γραφειοκρατία, ενώ θα μπορούσατε θαυμάσια αυτούς τους μηχανισμούς –που πολύ καλά είπε ο κ. Ρεγκούζας ότι κάποιους απ’ αυτούς τους αξιοποίησε λίγο-πολύ και το ΠΑ.ΣΟ.Κ.  ατύπως- να τους αξιοποιήσετε και εσείς με τον ίδιο τρόπο. Εγώ θέλω να σας πω -και γνωρίζετε πάρα πολύ καλά- ότι μπορείτε σε κάθε περίπτωση να αναθέσετε σε εξειδικευμένους φορείς να σας μελετήσουν τα επιμέρους φαινόμενα που παρουσιάζονται, σε σχέση με τα προβλήματα που υπάρχουν. 
      Και έχουμε μία μελέτη του Εθνικού Μετσόβιου Πολυτεχνείου που αναφέρεται σε 4.000.000.000 ευρώ φοροδιαφυγή από τη λαθρεμπορία των καυσίμων. Και δεν είδαμε ποτέ να έρθετε εδώ να μας πείτε τι κάνατε, προκειμένου να ξεπεράσετε το φαινόμενο αυτής της μορφής. 
      Αντίθετα, παρατηρούμε παλινδρομήσεις ή, αν θέλετε, αλληλοσυγκρουόμενες επιλογές της Κυβέρνησης, μέτρα και εξαγγελίες της Κυβέρνησης, για να σταματήσει μία εξέλιξη, που θα μπορούσε να έχει ως αποτέλεσμα μία ισχυρή καταπολέμηση της λαθρεμπορίας και της φοροδιαφυγής. 
      Επαναφέρετε μέτρα που εμείς είχαμε κατ’ αρχήν θεσπίσει, προκειμένου να χτυπηθεί αυτό το φαινόμενο. Και δεν τα επαναφέρετε τουλάχιστον σε όλους τους τομείς, αλλά μόνο σε ορισμένες κατηγορίες. 
      Αυτό δείχνει μία αδυναμία να μπορέσετε να εισπράξετε τους φόρους.
Και η αδυναμία αυτή δεν είναι τυχαία. 
     Εδώ λέτε για τις ρυθμίσεις θεμάτων προσωπικού -για να αναφερθώ και στα άρθρα 11 και 12- τις δημιουργείτε για να κάνετε, λέει, μία αξιολόγηση των προσόντων των ανθρώπων που έχετε στις ελεγκτικές υπηρεσίες. Τι έχετε κάνει όμως μέχρι σήμερα, μετά τις εξαγγελίες σας για κατάργηση του Σ.Δ.Ο.Ε.; Καταφέρατε να βάλετε σ’ αυτές τις υπηρεσίες κομματικούς σας «φίλους» και βέβαια, υπάρχει τέλεια υποβάθμιση στην απόδοση αυτών των υπηρεσιών. 
     Αυτά τα στοιχεία, αυτή την προσπάθεια που υποτίθεται ότι αποδίδει, δεν μας την καταγράφετε εδώ. Αντίθετα, προσπαθείτε να δημιουργήσετε περισσότερη γραφειοκρατία με θεσμούς και διαδικασίες που θα ελέγχετε, που θα βγαίνουν εκθέσεις, που θα δημιουργούνται καταστάσεις, λες και τώρα δεν υπάρχει δυνατότητα να υπάρχουν αυτές οι εκθέσεις και οι έλεγχοι ή λες και το Υπουργείο είναι κάτι το ανεξέλεγκτο ή λες και δεν λειτουργούσε μέχρι σήμερα ή δεν μπορεί να λειτουργήσει. 
     Αυτή είναι η κατάσταση που διαμορφώνεται, κύριε Υπουργέ και νομίζω ότι πραγματικά έχετε τεράστια ευθύνη, γιατί ενώ διατυμπανίζετε σε κάθε κατεύθυνση ότι θέλετε να καταπολεμήσετε ένα φαινόμενο, με τις ενέργειές σας και με τις επιμέρους διατάξεις που φέρνετε εδώ, στην πράξη δεν στοχεύετε σ’ αυτό ακριβώς που μας λέτε με τα λόγια, όπως τα λέτε εδώ. 
     Ας δούμε, λοιπόν, πώς προκύπτει αυτό που λέω εγώ, δεδομένου ότι εδώ πρέπει να δικαιολογούμε και αυτά που λέμε. Προσπαθείτε,  ιδιαίτερα στις διατάξεις του κεφαλαίου Γ΄, να δημιουργήσετε προϋποθέσεις, να απαλλάξετε κάποιους από τους φόρους που πληρώνουν. Όταν αφαιρείτε το φόρο 10% και προσπαθείτε να απαλλάξετε τις τράπεζες από φόρους σε τόκους που έχουν από διατραπεζικές καταθέσεις, ποια νοοτροπία και ποια αντίληψη δείχνει αυτό; Δεν δείχνει μια αντίληψη ότι «ναι, σε κάθε περίπτωση εμείς θέλουμε να αλλάξουμε ακόμα περισσότερο τη σχέση μεταξύ των άμεσων και έμμεσων φόρων», όπως ακριβώς το έχετε επιτύχει σήμερα σε πολύ σημαντικό βαθμό; Δεν είναι αυτό σε βάρος της κοινωνικής δικαιοσύνης  και όχι προς ενίσχυση της κοινωνικής δικαιοσύνης, όπως λέτε στο νομοσχέδιο; 
     Άρα, λοιπόν, εάν πραγματικά θέλατε στην πράξη να «χτυπήσετε» αυτής της μορφής τα φαινόμενα που όλοι τα κατηγορούμε και τα κατακρίνουμε, θα μπορούσατε να φέρετε εδώ διατάξεις τέτοιες, ώστε και τη σχέση των άμεσων προς τους έμμεσους φόρους να αλλάξετε, αλλά και τρόπους και διαδικασίες να εφαρμόσετε, που να εισπράξετε τους φόρους, που πρέπει να εισπράξετε, για να μην οδηγούμαστε σ’ αυτό που επισημάνθηκε -και στο οποίο δεν θέλω να επανέλθω- δηλαδή, στο ότι, δυστυχώς, είστε υποχρεωμένοι να αυξάνετε το δημόσιο χρέος, προκειμένου να καλύπτετε τις ανάγκες που εσείς οι ίδιοι δημιουργείτε. Και αυτό σήμερα είναι το μείζον πρόβλημα της εξέλιξης και της πορείας της χώρας μας, του ελληνικού κράτους, ένα πρόβλημα που πρέπει να αντιμετωπίσουμε. 
     Εμείς σας κατηγορούμε, γιατί πραγματικά δεν μπορείτε να ανταποκριθείτε στις ανάγκες, όπως αυτές διαμορφώνονται σήμερα. Και αυτό είναι το μέγα πρόβλημα, που πρέπει σιγά-σιγά να αντιληφθεί ο ελληνικός λαός. Μπορεί εσείς να λέτε ότι διαχειρίζεστε τα πράγματα με τον καλύτερο δυνατό τρόπο, αλλά στην πράξη αποδεικνύεται κάθε μέρα και περισσότερο ότι δεν μπορείτε να ανταποκριθείτε στις σύγχρονες απαιτήσεις, δεν μπορείτε να διαμορφώσετε όρους, ακόμα και εσείς οι ίδιοι να κυβερνήσετε καλύτερα και βέβαια, δημιουργείτε προϋποθέσεις ώστε ο ελληνικός λαός να πηγαίνει από το κακό στο χειρότερο. Αυτό γίνεται αντιληπτό κάθε μέρα και περισσότερο από όλους τους Έλληνες πολίτες.                  
     Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Στρατάκη. 
     Το λόγο έχει ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Καρατζαφέρης. 
     ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εάν κάποιος, χωρίς να ξέρει την πραγματικότητα, ακούσει όλα αυτά τα οποία λέγονται μέσα στο Κοινοβούλιο, θα πιστέψει ότι ζούμε σε μία μαγική χώρα. Άκουσα τον αξιότιμο κύριο συνάδελφο της Νέας Δημοκρατίας, τον Κοινοβουλευτικό Εκπρόσωπο, να μιλάει για μία σχεδόν ειδυλλιακή εικόνα. Ενδεχομένως αυτή η εικόνα να υπάρχει στο Κολωνάκι, στο τρίγωνο που κυβερνάει την Ελλάδα, Ηρώδου του Αττικού-Κολωνάκι-Σύνταγμα. Όμως, δεν είναι αυτή η Ελλάδα. Ας πάμε να δούμε πώς ζει το Κερατσίνι, το Πέραμα, η Νίκαια. Εάν θέλουμε  να μιλήσουμε για περιοχή της πρωτεύουσας, ας πάμε να δούμε την περιφέρεια, διαλέγοντας εσείς τον οποιοδήποτε νομό θέλετε. 
     Άκουσα ότι το «κακό» ΠΑ.ΣΟ.Κ. έλεγε 1,7 το έλλειμμα και ήταν 6 κ.λπ. Εσείς το περιορίσατε στο 2,5 και μπράβο σας και συγχαρητήρια! Πείτε μου τη διαφορά που υπάρχει στον Έλληνα. Πού αισθάνθηκε ο Έλληνας ότι τα πράγματα άλλαξαν; Να πει «ναι, ρε παιδί μου, έφυγαν οι κακοί και ήρθαν οι καλοί και ζούμε πιο καλά. Είναι πιο καλά, πιο όμορφα, πιο άνετα». 
Πείτε μου ένα νομοσχέδιο για το οποίο πράγματι μπορείτε να πείτε ότι αυτό το νομοσχέδιο έρχεται για κοινωνική δικαιοσύνη. Πείτε μου ένα!
      Ψάχνετε για λεφτά. Αύριο το πρωί να σας δώσω όσα θέλετε, κύριε Υπουργέ. Πάμε από τον Πειραιά μέχρι το Σούνιο να μετρήσουμε πόσα κότερα υπάρχουν. Να βάλετε μπιλιετάκι, ένα χιλιάρικο ο καθένας. Ένα χιλιάρικο. Κοτεράκι και χιλιάρικο! Να μαζέψουμε λεφτά. Τους αγγίξατε; Ξέρετε ποιοι έχουν τα κότερα; Γνωρίζετε; Δεν μπορείτε να τους πιάσετε; Πολύ απλό: Πηγαίνετε στο λιμάνι όπου έχετε βάλει τους οικείους σας και ανακαλύπτετε ποιος είναι πίσω από την off shore εταιρεία που έχει το κότερο, ποιος έχει νοικιάσει τη θέση. Του λες: «Φιλαράκο, έλα και δώσε το χιλιάρικο!» Απλά πράγματα, αν θέλετε να βρείτε λεφτά.
      Εάν θέλετε λεφτά, πιάστε τους τραπεζίτες. Δυόμισι δισεκατομμύρια ευρώ τα κέρδη το προηγούμενο εξάμηνο. Απ’ αυτά πόσα ήρθαν εδώ στο ταμείο; Πόσα ήρθαν για κοινωνική πολιτική; Πόσα; Ήμουν σήμερα το πρωί στο MEGA και ντράπηκα. Έλληνας πολίτης, το όνομά του Βλάσσης, χωρίς πόδια και χωρίς χέρια. Άνθρωπος χωρίς πόδια και χωρίς χέρια! Ερχόταν ο ασφαλιστικός φορέας του, το ΤΕΒΕ, και τον έστελνε στα δικαστήρια, γιατί είχε πάρει εκατόν πενήντα ευρώ, ένα επίδομα που δεν δικαιούταν. Βγήκε ο Υποδιοικητής και είπε ότι έτσι νομοθετείτε εκεί μέσα και έτσι κάνουμε. 
      Αυτό είναι το κράτος. Αυτό είναι το ανάλγητο κράτος που έναν άνθρωπο που δεν έχει πόδια και χέρια τον στέλνει στα δικαστήρια και το πρώτο πρόβλημά του είναι πώς θα ανέβει στις αίθουσες, όπου δεν υπάρχουν και ράμπες. Εκεί, λοιπόν, εξαντλούμε την πίεση. Απ’ αυτόν να πάρουμε τα λεφτά! 
      Σας το είπα και προχθές και επαναλαμβάνω: Τι  κάνατε στις τράπεζες; Συνελήφθησαν οι τράπεζες από τη δικαιοσύνη της χώρας μας ότι έβαζαν «καπέλα». Προχθεσινή απόφαση. Έβαζαν «καπέλα»! Πήγαινε και υπέγραφε κάποιος μια σύμβαση και του έβαζαν διάφορα «καπέλα». Και καλούνται οι τράπεζες να τα επιστρέψουν. 
      Ποινική ευθύνη δεν έχουν αυτοί οι οποίοι έκλεβαν; Γιατί περί κλοπής πρόκειται. Περί τίνος πρόκειται, όταν έρχεται το δικαστήριο και λέει ότι οι Τράπεζες αυθαίρετα έβαζαν ποσά; Συνελήφθησαν επ’ αυτοφώρω. Τι έγινε; Στείλατε κανένα στον εισαγγελέα; Είπατε ο τραπεζίτης, ο οποίος έδωσε οδηγία στο διευθυντή της τραπέζης γι’ αυτήν την συμπεριφορά -δεν το έκανε αφ’ εαυτού ο διευθυντής της τραπέζης- να «καθίσει στον πάγκο»; Γιατί φοβόμαστε, επιτέλους, να αγγίξουμε το κεφάλαιο; Πόσα είναι τα κέρδη των διακοσίων οικογενειών, για τα οποία σας είπα, και των «πραιτωριανών» αυτών; 
	Μια πολύ μεγάλη κυρία του τόπου -στην εμφάνιση της οποίας πάρα πολλοί από τον πολιτικό κόσμο «χτυπάνε προσοχές» και προχθές μάλιστα ζητήσατε τη συνδρομή της για ένα θέμα που όλοι γνωρίζουμε, για τη μεταφορά του Αρχιεπισκόπου- παρήγγειλε ογδόντα σκάφη. Για ποιο λόγο; Για τους γενικούς διευθυντές της. Αυτή είναι η γκλαμουριά!
	Και λέω, λοιπόν. Υπάρχει χρήμα. Εμείς αυτό το χρήμα μπορούμε να το πάρουμε και να το δώσουμε στους πολλούς που υποφέρουν; Μπορούμε να το δώσουμε σε εκείνον που μένει σε «καμαρούλα μια σταλιά» με τέσσερα παιδιά μέσα; Έχουμε τον τρόπο; Έχουμε τη δύναμη; Έχουμε τη δύναμη να πούμε «μέχρι εδώ και μη παρέκει!». 
	Θα ήθελα να ρωτήσω όλο το Σώμα και ιδιαιτέρως εσάς, κύριε Υπουργέ: Πείτε μου μια μονάδα παραγωγής που έγινε στον τόπο. Όχι μονάδα κατανάλωσης! Μονάδες κατανάλωσης βλέπω παντού. Φυτρώνουν τα «CARREFOUR», τα «PRACTIKER», τα «ΙΚΕΑ» σε όλη την Ελλάδα και κλείνουν τα μικρομάγαζα. Μονάδες παραγωγής! Ότι βγάζουμε ένα προϊόν, το οποίο προϊόν πουλάμε έξω και μαζεύουμε λίγο συνάλλαγμα που τόσο πολύ μας λείπει. Πείτε μου πέντε μονάδες. Πείτε μου ότι έγινε αυτή η μονάδα στην Πελοπόννησο, έγινε αυτή στη Μακεδονία και αυτή στην Ήπειρο. Μονάδες, που να φέρουν μέσα χρήμα. Βεβαίως, τέτοιες μονάδες δεν γίνονται, ενώ γίνονται μονάδες που μας παίρνουν τον παρά από την τσέπη. Είναι όλα αυτά τα μεγαλομάγαζα, τα οποία σας είπα. 
      Επαναλαμβάνω, κύριε Υπουργέ, ότι κάθε Παρασκευή το προϊόν, ο μόχθος του ελληνικού λαού δεν παραμένει στην Ελλάδα. Φεύγει και πάει στα κεντρικά αυτών των επιχειρήσεων. Φεύγει χρήμα, φεύγουν λεφτά από εδώ. 
	Εάν κάποια στιγμή, την ημέρα που κόπηκε το ευρώ, πήραμε –υποθετικό του νούμερο- 100.000.000 ευρώ ως Ελλάδα, αυτή τη στιγμή δεν τα έχουμε κάνει 101.000.000, αλλά πολύ λιγότερα. Τα έχουμε κάνει 70.000.000. Του χρόνου θα είναι 60.000.000 και σε λίγο θα είναι 50.000.000. 
Θα πτωχεύσει η χώρα. Δεν μπαίνουν λεφτά μέσα, κύριε Υπουργέ. Δεν μπαίνουν!
      Μονίμως διώχνουμε λεφτά. Από τα «CARREFOUR» διώχνουμε λεφτά, από τη μείωση των εξαγωγών χάνουμε λεφτά, όταν έχει πάει 1,45 το ευρώ το οποίο βεβαίως μας ικανοποιεί γιατί μας καλύπτει τις ζημιές από το πετρέλαιο που είναι σε δολάρια, αλλά όμως αγκομαχούν οι εξαγωγές. Δεν πουλάμε προϊόντα. Ποιος να πάρει λάδι στην Αμερική, όταν αυτή τη στιγμή έχει τη διπλάσια τιμή από το λάδι του Μαρόκου, του οποίου το νόμισμα παρακολουθεί το δολάριο; 
      ‘Αρα, λοιπόν, δεν μπορείτε αυτή τη στιγμή να αξιοποιήσετε τους πόρους, να αξιοποιήσετε τον πλούτο αυτής της χώρας. Αδυνατείτε να ελέγξετε, αδυνατείτε να κάνετε πολιτική, γιατί ακριβώς φοβόσαστε «να σπάσετε αυγά». Αν δεν ενοχλήσετε το κεφάλαιο, εάν δεν τους βάλετε κάτω, τότε θα πληρώνει πάντα ο φτωχός. Έχουμε τεράστιο άνοιγμα μεταξύ φτωχών και πλουσίων. Τεράστιο άνοιγμα. Δεν αναγνωρίζεται σε καμμία άλλη χώρα. 
      Αν, λοιπόν, συνεχίσετε αυτήν την πολιτική, να ξέρετε ότι πολύ σύντομα θα έχουμε μια έκρηξη. Εάν δεν ελέγξετε τις τράπεζες και τα δάνεια τα οποία δίνουν, κύριε Υπουργέ, γιατί βεβαίως όταν αυξάνει το χρέος του κράτους και το κράτος ζει με διαρκώς ανανεούμενα δάνεια, το ίδιο μετακυλύεται και στις πλάτες του πολίτη. Ζουν με δάνεια από την μια τράπεζα στην άλλη τράπεζα. Εάν αυτό δεν το ελέγξετε, τότε πολύ φοβούμαι ότι πολύ σύντομα θα βρεθούμε σε αδιέξοδα ανάλογα με εκείνα τα οποία βρέθηκε η χώρα επί Χαριλάου Τρικούπη.
      Φροντίστε να αλλάξετε ρότα. Φροντίστε για κοινωνική δικαιοσύνη την οποία φοβάστε να την αγγίξετε, φοβάστε να την δείτε, φοβάστε να την αντιμετωπίσετε κατά πρόσωπο.
      (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Καρατζαφέρη.
    Το λόγο έχει ο κ. Σαμπαζιώτης Δημήτριος.
    ΔΗΜΗΤΡΙΟΣ ΣΑΜΠΑΖΙΩΤΗΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, ένα από τα σημαντικότερα προβλήματα των κυβερνήσεων σε πολλές χώρες της Ευρώπης, αλλά και στη χώρα μας, είναι η εκτεταμένη φοροδιαφυγή και φοροαποφυγή, η οποία ανατρέπει προγράμματα, ανατρέπει προϋπολογισμούς και οικονομικές αποφάσεις. 
    Η αντιμετώπιση της φοροδιαφυγής, αλλά και η φορολογική δικαιοσύνη ήταν από την πρώτη στιγμή προτεραιότητα και παραμένει μια από τις πιο μεγάλες προτεραιότητες της Κυβέρνησης της Νέας Δημοκρατίας. Η φοροδιαφυγή αποτελεί ένα φαινόμενο που οδηγεί σε σοβαρές κοινωνικές αδικίες. Αποτελεί δε και σοβαρότατο έγκλημα, όταν για παράδειγμα εισπράττεται ο Φ.Π.Α. από τους καταναλωτές και δεν αποδίδεται στο κράτος. Αυτό ισοδυναμεί με φοροκλοπή εις βάρος του καταναλωτή, με φοροκλοπή εις βάρος του κοινωνικού κράτους. 
    Η Κυβέρνηση τα προηγούμενα χρόνια πήρε μια σειρά διοικητικά και νομοθετικά μέτρα για τον εξορθολογισμό, τη διαφάνεια και την απλοποίηση του φορολογικού συστήματος και με την πολιτική της αυτή συνέβαλε στον περιορισμό της φοροδιαφυγής. Τα μέτρα όμως αυτά δεν επαρκούν από μόνα τους. 
    Σήμερα περνάμε σ΄ ένα νέο επίπεδο, περνάμε σε μια νέα φάση, σε μια περίοδο στην οποία επιδιώκουμε την ουσιαστική αλλαγή της νοοτροπίας του πολίτη, αλλά και των φορολογικών οργάνων. Σκοπός μας είναι να αποκατασταθούν οι σχέσεις αμοιβαίου σεβασμού και εμπιστοσύνης ανάμεσα στον ελεγχόμενο και στον ελεγκτή. Γνωρίζουμε, βεβαίως, ότι η φοροδιαφυγή δεν είναι δυνατόν να καταπολεμηθεί μόνον με κατασταλτικά μέτρα, γι’ αυτό και επενδύουμε στη δημιουργία φορολογικής συνείδησης και ζητάμε σ’ αυτό τη συνεργασία των πολιτών και την ουσιαστική και ενεργό συμμετοχή των πολιτών. 
    Εάν, κυρίες και κύριοι συνάδελφοι, καλλιεργηθεί σωστή φορολογική συνείδηση, χωρίς να αυξηθούν οι επιβαρύνσεις για τους συνεπείς φορολογουμένους, θα προκύψουν σίγουρα πρόσθετα δημόσια έσοδα, που θα συνεισφέρουν ευρύτερους πόρους, ώστε να χρηματοδοτηθεί, τόσο το πρόγραμμα για την αντιμετώπιση της φτώχειας, όσο και η αύξηση των δαπανών για την υγεία και η αύξηση των δαπανών για την παιδεία, που είναι βεβαίως οι βασικές προτεραιότητες της πολιτικής της Κυβέρνησης της Νέας Δημοκρατίας. 
    Δεν μπορούν να υπάρχουν φορολογούμενοι δύο ταχυτήτων. Κάποιοι πολίτες να πληρώνουν με συνέπεια τους φόρους που τους αναλογούν και κάποιες άλλες κατηγορίες επαγγελματιών να φοροδιαφεύγουν προκλητικά. 
    Είναι απογοητευτικά, κυρίες και κύριοι συνάδελφοι, για τη χώρα μας τα στοιχεία της Γενικής Γραμματείας Πληροφοριακών Συστημάτων, σχετικά με τα εισοδήματα που δηλώθηκαν το 2005. Προκύπτει ότι ένας στους δύο επιτηδευματίες δηλώνει καθαρά κέρδη λιγότερα από το μέσο εισόδημα του μισθωτού και προκύπτει ότι ένας στους τέσσερις δηλώνει καθαρά κέρδη λιγότερα από τις απολαβές του μέσου συνταξιούχου. Εξ’ άλλου σε πρόσφατη έκθεση του Ο.Ο.Σ.Α. η παραοικονομία εκτιμάται ότι προσεγγίζει το 30% του Ακαθαρίστου Εθνικού Προϊόντος και υπολογίζεται το ύψος της σε 55.000.000.000 ευρώ σε απόλυτα ποσά. 
      Κυρίες και κύριοι συνάδελφοι, για να καταπολεμηθεί αυτή η απαράδεκτη κατάσταση, προβλέπεται η σύσταση με το παρόν νομοσχέδιο, του Εθνικού Συμβουλίου για την αντιμετώπιση της φοροδιαφυγής. Σ΄ αυτό έχουν συμφωνήσει να συμμετάσχουν όλοι οι κοινωνικοί φορείς, έχουν επίσης τη δυνατότητα συμμετοχής και τα πολιτικά κόμματα που εκπροσωπούνται στη Βουλή. 
      Στόχος είναι να εμπλέξουμε όλη την κοινωνία και όλους τους κοινωνικούς φορείς στην προσπάθεια αυτή. Σκοπός του θα είναι να υποβάλει εισηγήσεις και να υποδεικνύει διατάξεις και να συμβάλει στην ενίσχυση του οπλοστασίου της κοινωνίας απέναντι στη φοροδιαφυγή. 
      Σημαντική δε πρωτοτυπία αποτελούν και τα κίνητρα που δίδονται για την εθελοντική συμμόρφωση των φορολογουμένων. Διότι δεν αρκεί, κυρίες και κύριοι συνάδελφοι, να έχουμε αποτελεσματικούς ελέγχους, θα πρέπει να έχουμε και μειωμένο κόστος στην είσπραξη των φόρων. Τα κίνητρα αυτά θα ισχύουν στην περίπτωση που οι φορολογούμενοι δηλώσουν οι ίδιοι τις παραβάσεις που έχουν κάνει μέσα σε δέκα μέρες από τη στιγμή που θα τους κοινοποιηθεί ότι επίκειται έλεγχος. 
      Παρέχονται, επίσης, κίνητρα στους φορολογούμενους για την αποκάλυψη φαινομένων παραβατικής συμπεριφοράς σε φορολογικές και τελωνιακές υποθέσεις. Υπάρχει όμως, ένας φόβος ότι αν κάποιος καταγγείλει τον εκβιασμό, τελικά θα τιμωρηθεί περισσότερο από τους μηχανισμούς που εδρεύουν μέσα στο σύστημα.
      Γι’ αυτό και μπαίνουμε ανάμεσα στα αμοιβαία συμφέροντα, δίνοντας ισχυρά κίνητρα ώστε να αντιμετωπιστούν δραστικά τα φαινόμενα δωροδοκίας επίορκων υπαλλήλων. Έτσι προβλέπεται ότι αυτός από τον οποίο ζητήθηκε δωροδοκία, απαλλάσσεται από τα πρόστιμα, απαλλάσσεται από τις προσαυξήσεις και απαλλάσσεται και από τις ποινικές κυρώσεις για τις παραβάσεις που θα συγκαλυπτόταν. Επίσης, δεν θα διενεργείται τακτικός φορολογικός έλεγχος για τις επόμενες τρεις φορολογικές χρήσεις ώστε να μην υπάρχει ο φόβος ότι θα στοχοποιηθεί και θα υπάρξει εκδικητική συμπεριφορά μέσα από τους τακτικούς φορολογικούς ελέγχους.
      Στην προσπάθεια να αντιμετωπίσουμε τη φοροδιαφυγή που υπάρχει από κατηγορίες επαγγελματικών, οι οποίοι δηλώνουν κέρδη που κατά μέσο όρο είναι κάτω από το όριο της φτώχειας, θεσπίζεται η έκπτωση του 40% από το ακαθάριστο εισόδημα του φορολογουμένου και μέχρι του ποσού των 8.000 ευρώ όταν ο φορολογούμενος προσκομίσει αποδείξεις. 
      Το μέτρο αυτό, κυρίες και κύριοι συνάδελφοι, έχει πολύ μεγάλη διαφορά σε σχέση με το παρελθόν, διότι το ποσό των εκπτώσεων μπορεί να φθάσει τα 3.200 ευρώ. Στην ουσία πρόκειται για επέκταση του αφορολόγητου ορίου, δηλαδή για το πιο ισχυρό και γενναίο φορολογικό κίνητρο το οποίο έχει ποτέ δοθεί στο φορολογικό μας σύστημα.
      Κυρίες και κύριοι συνάδελφοι, η Κυβέρνηση της Νέας Δημοκρατίας αντιμετωπίζει τη φοροδιαφυγή με πράξεις και όχι με λόγια όπως οι κυβερνήσεις του παρελθόντος. Η πολιτική μας κινείται σε τρεις παράλληλους άξονες. Στην αλλαγή της νοοτροπίας των πολιτών και των φορολογικών οργάνων. Στην ενίσχυση της αποτελεσματικότητας και αντικειμενικότητας των φορολογικών ελέγχων και στην παροχή κινήτρων στους φορολογουμένους για τη λήψη των φορολογικών στοιχείων.
      Δεν θεωρώ, βεβαίως, ότι με ένα νομοσχέδιο μπορεί να αντιμετωπιστεί το νοσηρό φαινόμενο της φοροδιαφυγής. Η προσπάθεια πρέπει να είναι συνεχής και να ενισχύεται συνεχώς. Αυτό το νομοσχέδιο είναι ένα ακόμη σημαντικό βήμα σ’ αυτήν την κατεύθυνση. Είναι μία ακόμη μάχη στον πόλεμο κατά της φοροδιαφυγής. Αποτελεί ένα σταθμό σε μια προσπάθεια που θέλει πολύ δρόμο. Ακόμη και αυτόν το δρόμο η Κυβέρνηση της Νέας Δημοκρατίας είναι αποφασισμένη να τον συνεχίσει.
      Κυρίες και κύριοι συνάδελφοι, στόχος μας είναι κάθε πολίτης να έχει περισσότερες ευκαιρίες δημιουργίας, να ξέρει ότι οι προσπάθειές του ανταμείβονται, να χτίζει με αισιοδοξία το μέλλον του και το μέλλον των παιδιών του. Αυτό το δρόμο επιλέξαμε και αυτό το δρόμο συνεχίζουμε προχωρώντας με όραμα για τον τόπο μας. 
      Πιστεύω ότι το νομοσχέδιο που συζητάμε κινείται σ΄ αυτήν τη σωστή κατεύθυνση και προσθέτει σημαντικά όπλα στο οπλοστάσιο της καταπολέμησης της φοροδιαφυγής και γι’ αυτό το ψηφίζω ανεπιφύλακτα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαϊδου): Και εμείς σας ευχαριστούμε, κύριε Σαμπαζιώτη.
     Το λόγο έχει ο κ. Γεώργιος Παπακωνσταντίνου. 
     ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κυρίες και κύριοι συνάδελφοι, καταλαβαίνω απόλυτα τη δυσκολία των συναδέλφων της Νέας Δημοκρατίας να υπερασπιστούν ένα νομοσχέδιο με τον εντυπωσιακό τίτλο: «Αντιμετώπιση της φοροδιαφυγής», όταν ο ένας μετά τον άλλο, ακόμη και ο εισηγητής της Συμπολίτευσης μας λένε ότι δεν αποτελεί μια συνολική απάντηση στο μεγάλο αυτό πρόβλημα.
Δραπετεύουν λοιπόν σε άλλα πράγματα. Ακούσαμε τον κ. Παναγιωτόπουλο, για παράδειγμα, να κάνει άλλη μια σύντομη διαδρομή στην πρόσφατη δημοσιονομική ιστορία της χώρας. Όμως, αυτές οι αποδράσεις δεν μπορούν να συγχωρούν την ελλιπή ή κακόπιστη χρήση στοιχείων. 
      Να θυμίσω, λοιπόν, στον κ. Παναγιωτόπουλο ότι πράγματι το δημόσιο χρέος ανά κεφαλή το 2004 ήταν 18.000 ευρώ κατ΄ άτομο. Μόνο που σήμερα είναι 23.500 ευρώ μετά από τριάμισι χρόνια. Μαθήματα λοιπόν δημοσιονομικής προσαρμογής απ’ αυτήν την Κυβέρνηση εμείς δεν έχουμε να πάρουμε. Μαθήματα δημοσιονομικής προσαρμογής από την Κυβέρνηση και την παράταξη που παρέλαβε το 1989 δημόσιο χρέος το 70% του Α.Ε.Π. και σε τρία χρόνια το πήγε στο 110%, ξεκινώντας το φαύλο κύκλο στον οποίο βρισκόμαστε ακόμα, εμείς δεν έχουμε να πάρουμε. Και μαθήματα δημοσιονομικής προσαρμογής από την παράταξη που έβαλε οικιοθελώς τη χώρα μας στην επιτήρηση για να βγει μόνο μετά από μείωση των Δημοσίων Επενδύσεων και μείωση των δαπανών στα δημόσια αγαθά πάλι δεν έχουμε να πάρουμε. 
      Έρχομαι τώρα στο νομοσχέδιο. Εάν αγαπητοί συνάδελφοι της Νέας Δημοκρατίας, η Κυβέρνησή μας έφερνε ένα νομοσχέδιο το οποίο απλώς περιέγραφε το φαινόμενο της φοροδιαφυγής, θα το υπογράφαμε όλοι. Ακούσαμε λοιπόν, όλους να μιλούν γλαφυρά για το μεγάλο πρόβλημα της φοροδιαφυγής. Ακούσαμε να μιλούν για την  κοινωνική μάστιγα, ακούσαμε να μιλούν για το κοινωνικό κόστος. Δεν ακούσαμε, βέβαια, αρκετά για το ποιος επωμίζεται αυτό το κοινωνικό κόστος. Γιατί η φοροδιαφυγή δεν είναι κάτι το ουδέτερο που πέφτει επί δικαίων και αδίκων. Η φοροδιαφυγή έχει πολύ συγκεκριμένα κοινωνικά χαρακτηριστικά. Κάποιοι δεν μπορούν να φοροδιαφύγουν και κάποιοι μπορούν να φοροδιαφεύγουν. 
      Εν πάση περιπτώσει ακούσαμε πολλά περιγραφικά. Και ανάμεσα σε όλα αυτά ακούσαμε και μια σειρά από λόγους, οι οποίοι υποτίθεται πως εξηγούν τη φοροδιαφυγή. Πρώτος από αυτούς και πιο σημαντικός ήταν και ακούσαμε τη γνωστή συντηρητική θέση ότι για τη φοροδιαφυγή ευθύνονται οι υψηλοί φορολογικοί συντελεστές. Ας δούμε λοιπόν λίγο πιο συγκεκριμένα με στοιχεία κατά πόσον, πράγματι, στη χώρα μας το φορολογικό βάρος είναι υψηλό. 
      Η συνολική φορολογική επιβάρυνση ως ποσοστό του Α.Ε.Π. -και εδώ εννοούμε άμεση φορολογία συν έμμεση φορολογία, συν ασφαλιστικές εισφορές- στη χώρα μας είναι περίπου 34%. Αυτό είναι σημαντικά χαμηλότερο από το μέσο ευρωπαϊκό όρο που είναι 40%. Είναι περίπου στο μέσο όρο των νέων χωρών μελών και σ΄ ένα εύρος που ξεκινάει από το περίπου 30% της Ιρλανδίας και φτάνει στο 51% της Σουηδίας, είμαστε πάρα πολύ χαμηλά. Αν δούμε την άμεση φορολογία είναι στο 9% του Α.Ε.Π. σε σύγκριση με τη Δανία είναι 30% του Α.Ε.Π.. Είμαστε σχεδόν η χαμηλότερη χώρα στην Ευρωπαϊκή Ένωση από πλευράς άμεσης φορολογίας ως ποσοστό του Α.Ε.Π. Αν δούμε τους φορολογικούς συντελεστές των επιχειρήσεων για τους οποίους η Κυβέρνηση κόπτεται για την περικοπή τους, τη μείωσή τους και μας λέει ότι μ’ αυτόν τον τρόπο και θα αντιμετωπίσει τη φοροδιαφυγή, αλλά και θα ενισχύσει την οικονομική δραστηριότητα, θα δούμε ότι οι φορολογικοί συντελεστές πριν τις περικοπές ήταν περίπου στο μέσο όρο της Ευρωπαϊκής Ένωσης και σας παρακαλώ πάρα πολύ να κάνουμε σωστές συγκρίσεις. Για παράδειγμα, η σύγκριση που γίνεται συχνά με την Ιρλανδία και με το 12,5% της Ιρλανδίας είναι μια σύγκριση η οποία ξεχνάει ότι το 12,5% στην Ιρλανδία αφορά τα κέρδη που δεν διανέμονται, τα κέρδη που μένουν στην επιχείρηση και επανεπενδύονται. Αυτά φορολογούνται με 12,5%. Τα διανεμόμενα κέρδη αυτά που πάνε στους μετόχους φορολογούνται με την κλίμακα φυσικών προσώπων που δεν έχει καμμία σχέση με αυτό το 12,5%. 
      Εκεί που, πράγματι, έχουμε υψηλή φορολόγηση είναι η έμμεση φορολογία. Αν δείτε την κατάταξη σύμφωνα με την EUROSTAT των χωρών της Ευρωπαϊκής Ένωσης με βάση το βάρος της έμμεσης φορολογίας του Α.Ε.Π. η χώρα μας είναι, πράγματι, από τις υψηλότερες. 
      Άρα, λοιπόν, τι έχουμε δει αυτά τα τελευταία χρόνια; Έχουμε δει τη μείωση της άμεσης φορολογίας για τα υψηλά εισοδήματα και τα μερίσματα για την οποία είμαστε ήδη χαμηλότερα από τις άλλες ευρωπαϊκές χώρες και την αύξηση της έμμεσης φορολογίας που είμαστε ήδη υψηλότερα. 
      Και μια τελευταία παρατήρηση στο ζήτημα των φορολογικών συντελεστών. Υπάρχει στην Ευρωπαϊκή Ένωση ένας σύνθετος όρος, ο τεκμαρτός συντελεστής φορολόγησης κεφαλαίου που δίνει συνοπτικά το επίπεδο φορολόγησης του κεφαλαίου στην Ευρώπη. Εδώ, λοιπόν, κύριε Υπουργέ, η Ελλάδα είναι στο 15%, όταν ο μέσος όρος της Ευρωπαϊκής Ένωσης είναι στο 28%. Είμαστε μαζί με τη Γαλλία και την Αυστρία οι τρεις χώρες με τη χαμηλότερη φορολόγηση του κεφαλαίου και αυτό προτού μειώσετε εσείς τους συντελεστές. 
      Και εάν δούμε το συντελεστή φορολόγησης εισοδήματος από επενδύσεις χαρτοφυλακίου και επιχειρηματικών εσόδων, είμαστε η χώρα με τη χαμηλότερη φορολόγηση στην Ευρωπαϊκή Ένωση. Άρα, λοιπόν, εδώ βλέπουμε ότι ήμασταν ήδη χαμηλά και η κατεύθυνση την οποία ακολουθείτε δεν είναι αυτή που θα μας μειώσει το φαινόμενο της φοροδιαφυγής. Το φαινόμενο της φοροδιαφυγής έχει άλλα αίτια. Θα αναφερθώ σε τέσσερα και θα δούμε κατά πόσο αυτό το νομοσχέδιο που έχουμε μπροστά μας τα αντιμετωπίζει. Απλοποίηση, αντικειμενικοποίηση, αξιοπιστία, ανταποδοτικότητα και αίσθημα δικαίου. Ας τα πάρουμε ένα-ένα.
      Απλοποίηση. Τι ακριβώς απλοποιεί αυτό το νομοσχέδιο; Άκουσα, τόσο τον εισηγητή της Πλειοψηφίας, όσο και πολλούς άλλους συναδέλφους να λένε εξαιρετικά ενδιαφέρουσες προτάσεις. Για παράδειγμα, την κατάργηση (σταδιακή, πλήρη) του Κώδικα Βιβλίων και Στοιχείων. Αυτό θα ήταν, κύριε Υπουργέ, μια ριζική τομή σ΄ ένα σύστημα που είναι, πράγματι, πολύπλοκο. Δεν φέρνετε τέτοια τομή.
      Αντικειμενικοποίηση. Ξεκινήσατε την πρώτη κυβερνητική θητεία σας, προσθέτοντας υποκειμενικότητα σε ένα σύστημα που είχε ήδη πολλά προβλήματα. Καταργήσατε το point system, το οποίο είχε φέρει η κυβέρνηση του ΠΑ.ΣΟ.Κ. το 2003 και τώρα εισάγετε «καινά δαιμόνια». Αυτό που κάνετε με αυτό το νομοσχέδιο είναι να βάλετε στη μέση, στο επίκεντρο της φορολογικής σχέσης μια συναλλαγή ελεγχόμενου ελεγκτή. Στην ουσία λέτε ότι το κράτος εγκαταλείπει το ρόλο του ως ελεγκτής και δίνετε κίνητρα για να καταδίδει ο φορολογούμενος, ή την επιχείρηση, είτε είναι φυσικό πρόσωπο, κυρίως επιχειρήσεις, τον ελεγκτή. Το πρόβλημα όμως ποιο είναι, κυρίες και κύριοι συνάδελφοι; Το πρόβλημα είναι ότι μια τέτοια ρύθμιση σ΄ ένα περιβάλλον που έχει ήδη πάρα πολλές γκρίζες ζώνες είναι συνταγή για καταστροφή, είναι συνταγή για, δυστυχώς, παραβατικές συμπεριφορές από ήδη παραβάτες. Εγώ θα σας έλεγα να δείτε άλλα πράγματα. Να δείτε, για παράδειγμα, τη δυνατότητα μιας υπηρεσίας εσωτερικού ελέγχου, να δείτε, για παράδειγμα, άλλες ευρωπαϊκές χώρες, ή χώρες εκτός Ευρώπης, με επιχειρήσεις παγίδευσης των επίορκων φορολογικών στελεχών. Αυτά είναι πραγματικές πολιτικές που θα μπορούσαν να αντιμετωπίσουν το πρόβλημα.
      Αξιοπιστία. Είμαστε σε μια περίοδο όπου αναμένουμε το πότε θα γίνει η αύξηση του Φ.Π.Α., όπου καθημερινά διαβάζουμε αλλαγές στη φορολογική πολιτική της Κυβέρνησης. Ας αφήσουμε, λοιπόν, το ζήτημα της αξιοπιστίας στην άκρη. 
      Ανταποδοτικότητα, αίσθημα δικαίου: Εδώ, κυρίες και κύριοι συνάδελφοι, είναι ο πυρήνας του προβλήματος της φοροδιαφυγής στη χώρα μας. Ο πολίτης δεν αισθάνεται ότι οι φόροι τους οποίους πληρώνει έχουν κάποια ανταπόδοση, γι΄ αυτό φοροκλέπτει, γι΄ αυτό φοροαποφεύγει. Δεν το δικαιολογώ, απλώς λέω ότι όταν βλέπει μια Κυβέρνηση η οποία υποβαθμίζει τις Δημόσιες Επενδύσεις που του βελτιώνουν την ποιότητα ζωής του, η οποία υποεπενδύει στα δημόσια αγαθά της υγείας, της εκπαίδευσης, της πρόνοιας και άρα μεταφέρει βάρος από εκεί, που θα έπρεπε να είναι στο δημόσιο σύστημα, στην τσέπη του, είναι προφανές ότι προσπαθεί να αντιδράσει. Το κάνει κακά, αλλά εκεί πρέπει να ψάξετε και να βρείτε  τους λόγους για τη μεγάλη φοροδιαφυγή που έχουμε στη χώρα μας και να δημιουργήσετε μια δέσμη μέτρων οικοδόμησης εμπιστοσύνης. Χρησιμοποιώ λόγια που ακούσαμε από τους κοινωνικούς εταίρους στην επιτροπή, πριν από μερικές ημέρες: «Μέτρα οικοδόμησης εμπιστοσύνης», για να μπορέσουμε να έχουμε ένα φορολογικό σύστημα στο οποίο θα μειωθεί, έστω και κατ’ ελάχιστον, η φοροδιαφυγή. Διότι πολύ φοβούμαι ότι με το νομοσχέδιο που μας έχετε καταθέσει, αυτό δεν πρόκειται να το δούμε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαίδου): Ευχαριστούμε, τον κ. Παπακωνσταντίνου.
      Το λόγο έχει ο κ. Πολατίδης Ηλίας.
      ΗΛΙΑΣ ΠΟΛΑΤΙΔΗΣ: Κυρίες και κύριοι συνάδελφοι, το νομοσχέδιο που έχουμε μπροστά μας είναι ένα νομοσχέδιο που έχει, ακριβώς, την ίδια διαχειριστική λογική με αυτή που έχουμε δει τα τελευταία χρόνια, όχι μόνο από αυτή τη Κυβέρνηση, αλλά και από τις προηγούμενες, που δεν θέλει να καταλάβει κατ’ αρχήν ποιο είναι το πρόβλημα της φοροδιαφυγής. Γυρίζει γύρω-γύρω από το πρόβλημα, χωρίς να το αντιμετωπίζει. 
      Να κάνουμε κατ’ αρχήν κάποιες βασικές ερωτήσεις. Γιατί υπάρχει φοροδιαφυγή; Γιατί υπάρχει φοροαποφυγή; Η φοροαποφυγή υπάρχει γιατί κάποιες πολύ μεγάλες επιχειρήσεις, ή λίγο μικρότερες, εκμεταλλεύονται τον κυκεώνα των νόμων (διατάξεων, εγκυκλίων, ερμηνευτικών εγκυκλίων, πολλές φορές αλληλοαναιρούμενων) και έτσι μπορούν να βρουν τις κατάλληλες διεξόδους για να αποφύγουν τους φόρους.
      Υπάρχει επίσης η τεράστια χρήση των φορολογικών «παραδείσων», η τεράστια χρήση των off shore εταιρειών, οι οποίες δημιουργούν τις κατάλληλες προϋποθέσεις για να υπάρχει φοροαποφυγή. Άρα, τελικά όλα τα φορολογικά νομοσχέδια αυτού του τύπου τα οποία δεν θέλουν να αντιμετωπίσουν το πρόβλημα, πάνε να χτυπήσουν αυτήν τη φοροδιαφυγή του μικροεπαγγελματία, του μικροβιοτέχνη, του μικροέμπορου, αυτού που τέλος πάντων δεν μπορεί να χρησιμοποιήσει τα κόλπα, αυτές τις υπεράκτιες εταιρείες και τα υπόλοιπα τα οποία απλόχερα δίδει η φορολογική νομοθεσία και δεν παίρνει κανένα μέτρο για να τα συμμαζέψει.
      Έχουμε τη μικρή επιχείρηση, το μικρομάγαζο που περνάμε από μπροστά και το βλέπουμε να είναι φορτωμένο με ενοίκια υπέρογκα πολλές φορές, με ασφαλιστικές εισφορές των υπαλλήλων, με ασφαλιστικές εισφορές των ιδιοκτητών, με ένα τεράστιο αριθμό του «κώδικα υποχρεώσεων» από τον Κώδικα Βιβλίων και Στοιχείων, που όλα αυτά συσσωρεύουν ένα κόστος. Αντιθέτως, βλέπουμε ότι οποιοσδήποτε μπορεί μπροστά, ακριβώς, από τη βιτρίνα του καταστήματος να ανοίξει έναν πάγκο και να πουλάει οτιδήποτε και εκεί το Σ.Δ.Ο.Ε., ή όπως αλλιώς το έχουμε ονομάσει και η Αστυνομία και όλη η κοινωνία –κι εμείς εδώ σ’ αυτήν την Αίθουσα- να κάνουμε τα στραβά μάτια. Ποια είναι, ακριβώς, η διέξοδος αυτού του μικρομάγαζου; Η μόνη διέξοδος που υπάρχει είναι να φοροδιαφύγει. Και επειδή ακριβώς αυτή η φοροδιαφυγή είναι η αιτία υπάρξεως του μικρομάγαζου, είναι αδύνατον να μπορέσουμε να την αντιμετωπίσουμε. Εάν την αντιμετωπίσουμε και το κράτος είναι πολύ επιτυχημένο, θα πρέπει να κλείσει και να βγουν και οι ιδιοκτήτες και οι υπάλληλοι στην ανεργία. Πράγματι την θέλουμε αυτήν την εξέλιξη; Εγώ δεν νομίζω ότι τη θέλουμε. Άρα πρέπει να πάμε ένα βήμα προς τα πίσω και να δούμε τι μπορούμε να κάνουμε. Ξέρουμε ότι πολύ μεγάλες επιχειρήσεις, όπως η «Hochtief» -δεν κατάλαβα την απάντηση ακριβώς που δώσατε, γιατί είπατε κάτι ότι είναι ακόμα υπό έλεγχο- έχουν κλέψει από την διαδικασία της κατασκευής του Αεροδρομίου των Σπάτων, του «Ελευθέριος Βενιζέλος», 1,5 δισεκατομμύρια ευρώ από Φ.Π.Α.. Γιατί αργεί τόσο πολύ αυτός ο έλεγχος; Και αυτά τα τεράστια έσοδα που έχει χάσει το κράτος, το 1,5 δισεκατομμύριο από Φ.Π.Α. με όλο αυτό το νομοσχέδιο θα μπορέσει έστω κατά τι να το πλησιάσει; 
      Όπως επίσης δεν αντιμετωπίζει και την ουσιαστική αυθαιρεσία που υπάρχει από την πλευρά των εφοριών. Οι εφορίες ποτέ δεν δίνουν καμμία γραπτή απάντηση. Άρα πάει και ζητάει ο φορολογούμενος να μάθει τι ακριβώς είναι νόμιμο ώστε να μπορέσει να το πράξει. Διότι δεν είναι όλοι  οι μικροί επαγγελματίες και οι έμποροι απατεώνες. Προσπαθούν, πολλές φορές, πολύ σκληρά να τηρήσουν τη νομοθεσία, με το ρυθμό όμως με τον οποίο έρχονται τα φορολογικά νομοσχέδια όπως αυτό εδώ είναι αδύνατον. Είναι αδύνατον ακόμα και οι καθηγητές των πανεπιστημίων στη Λογιστική να μπορέσουν να τηρήσουν κάποτε όλες τις υποχρεώσεις και ό,τι προβλέπει το ελληνικό κράτος από τον επαγγελματία. 
      Και σ’ αυτό λοιπόν το νομοσχέδιο δεν πρόκειται να φέρει κάποια απάντηση, γι’ αυτό και το καταψηφίζουμε και πιστεύουμε ότι πολύ σύντομα θα έχουμε ένα ακόμα νομοσχέδιο, το οποίο θα μας λέει το Υπουργείο ότι θα είναι το επόμενο θύμα στο μεγάλο αγώνα της φοροδιαφυγής, αλλά αυτός ο αγώνας και αέναος θα είναι και αποτέλεσμα δεν πρόκειται να φέρει.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Πολατίδη, ο οποίος ήταν και πολύ σύντομος.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, το κράτος πρέπει να έχει κυρίως ρυθμιστικό ρόλο και οι ρυθμίσεις πρέπει να είναι κανόνες διαφανείς. Το φορολογικό μας σύστημα μόνο αυτό δεν πληροί. Ακόμα και αυτή η ρύθμιση είναι ένα επιπλέον βήμα στην πολυπλοκότητα του φορολογικού συστήματος. Το αποτέλεσμα είναι ότι η πολυπλοκότητα αυτή αποτελεί τη βάση της αδιαφάνειας και η αδιαφάνεια, βεβαίως, τη βάση της διαπλοκής και της διαφθοράς. 
      Τα πράγματα λοιπόν είναι απλά. Εάν θέλουμε να έχουμε αγορές εξωστρεφείς, χρειαζόμαστε προδιαγραφές στη λειτουργία αυτών των αγορών. Ένα βασικό λοιπόν θέμα για τη λειτουργία αυτών των αγορών είναι ποιο είναι το φορολογικό σύστημα. 
      Αν θέλουμε η Ελλάδα να αναδειχθεί τα επόμενα χρόνια σ’ ένα κέντρο παροχής υπηρεσιών, αν θέλουμε δηλαδή η χώρα μας να ανοίξει, κύριε Υπουργέ, ένα καινούργιο «πορτοφόλι» –γιατί βλέπω ότι εξαντλούνται σιγά-σιγά οι πηγές αυτές- θα πρέπει να εξασφαλίζει ένα φορολογικό σύστημα το οποίο να έχει τη δυνατότητα να εμπνεύσει εμπιστοσύνη και κυρίως να έχει τη δυνατότητα να είναι σταθερό. Οι διαρκείς εναλλαγές, η πολυπλοκότητά του και η αδυναμία να υπάρχει διαφάνεια αποτελούν αποτρεπτικά στοιχεία και αυτός είναι ένας από τους βασικούς λόγους για τους οποίους δεν υπάρχει προσέλκυση, απεναντίας υπάρχει απώθηση επενδύσεων.
      Κεντρικός στόχος ενός φορολογικού συστήματος τι θα έπρεπε να είναι; Πρώτα απ’ όλα θα έπρεπε να είναι η ποιοτική του στόχευση, να ξέρουμε πού απευθυνόμαστε. Θα έπρεπε να είναι η ποσοτική του εκτίμηση, να μπορούμε να ξέρουμε τι περιμένουμε απ’ αυτό το φορολογικό σύστημα. Επίσης, όπως σας είπα προηγουμένως, θα έπρεπε να είναι και η σταθερότητα, προτεραιότητα. 
      Η Νέα Δημοκρατία ανέλαβε τη διακυβέρνηση της χώρας χωρίς να έχει ένα σαφές πρόγραμμα φορολογικής πολιτικής. Υπήρχαν μερικές γενικές βερμπαλιστικές ατάκες που λέγονταν για αποτελεσματική και πιο δίκαιη φορολογία, για μείωση φορολογικού βάρους, για πάταξη της φοροδιαφυγής, όμως όλα αυτά ήταν λόγια κενά περιεχομένου. Υπήρξαν ερασιτεχνισμοί. Πρέπει να παραδεχθείτε ότι υπήρξε μία μεγάλη κομματική εμπάθεια η οποία οδήγησε στο να υπάρχει πολύ μεγάλη απώλεια φορολογικών εσόδων σε μία κρίσιμη δημοσιονομικά περίοδο, με αποτέλεσμα για να ισοσκελιστούν αυτά, να κάνετε μία σειρά από βεβιασμένες κινήσεις. Να σας τις θυμίσω. Αύξηση της φορολογίας των τσιγάρων δύο φορές, αύξηση της φορολογίας των καυσίμων, της φορολογίας στην κινητή τηλεφωνία και μετά μία σειρά από φοροεπιδρομές εναντίον κυρίως των μικρομεσαίων επιχειρήσεων. 
      Επειδή όμως η φορολογία επηρεάζει σχεδόν όλες τις όψεις της οικονομικής δραστηριότητας, γι’ αυτό και ο σχεδιασμός ενός σύγχρονου φορολογικού συστήματος απαιτεί μία προσεκτική προσέγγιση και κυρίως πολύ καλά μεθοδευμένη. 
      Κυρίες και κύριοι συνάδελφοι, σήμερα στον 21ο αιώνα δεν είναι δυνατόν η φορολογική πολιτική να είναι η ίδια μ’ αυτήν που ακολουθούσαμε στη μεταπολεμική περίοδο ή έστω τα πρώτα χρόνια της Μεταπολίτευσης. Υπάρχουν νέες συνθήκες οι οποίες θα πρέπει να μας οδηγήσουν να αποκτήσουμε ένα φορολογικό σύστημα το οποίο να είναι αποτελεσματικό, να είναι δίκαιο, απλό και διαφανές. Μόνο έτσι μπορεί να υπάρξει η εμπιστοσύνη των φορολογουμένων επιχειρήσεων ή πολιτών. 
      Το φορολογικό σύστημα λοιπόν πρέπει να είναι όσο το δυνατόν ουδέτερο και να μην στρεβλώνει την κατανομή των οικονομικών πόρων, δηλαδή να αποφεύγει να ευνοεί ορισμένους τομείς ή δραστηριότητες, εκτός αν υπάρχουν πολύ ειδικοί λόγοι, όπως για παράδειγμα τα ειδικά αναπτυξιακά προγράμματα που τα έχουμε ανάγκη εδώ και δεν τα έχουμε χρησιμοποιήσει όπως θα έπρεπε να τα χρησιμοποιήσουμε και τα οποία ιδίως χρησιμοποιούνται ρουσφετολογικά από τους Υπουργούς για την εκλογική τους περιοχή. 
      Στην πράξη αυτό σημαίνει ότι το φορολογικό σύστημα πρέπει να στηρίζεται σε μία σειρά από βασικές αρχές: πλατιά φορολογική βάση –όλοι το αντιλαμβάνονται-, σταθερότητα –όλοι το αντιλαμβάνονται- και να μην υπάρχουν διαφοροποιήσεις στη φορολόγηση των εισοδημάτων με βάση την πηγή προέλευσής τους. Αυτός είναι βασικός λόγος αδιαφάνειας. 
      Πώς θα μπορέσει ένα φορολογικό σύστημα να αποκτήσει αυτά τα χαρακτηριστικά όταν σ’ αυτές και σε προηγούμενες φορολογικές διατάξεις δεν υπάρχει μία σειρά από ρυθμίσεις;
      Αναφέρω μερικές ρυθμίσεις που θα έπρεπε να υπάρχουν. Για παράδειγμα, θα έπρεπε να υπάρχουν ετήσιοι κλαδικοί έλεγχοι από την εισαγωγή μέχρι τη δραστηριότητα του λιανοπωλητή, με βάση είτε τη φορολογική συμπεριφορά του κλάδου –ξέρετε, σε άλλες χώρες υπάρχει συστηματική παρακολούθηση και στατιστική του κλάδου, αλλά εδώ όλα αυτά επαφίενται σ΄ ένα σύστημα τα οποίο έχει να κάνει με τα πρόσωπα και όχι με τους κλάδους- είτε σε συνάρτηση με την ανάγνωση της δήλωσης για παρατυπίες ή δημοσιεύσεις και ούτω καθεξής.
      Πώς γίνεται να έχουμε ένα φορολογικό σύστημα σωστό εάν δεν καθιερώνονται οι έλεγχοι με βάση την οικονομική πραγματικότητα, εάν δηλαδή οι ελεγχόμενοι δεν παρακολουθούνται από το κράτος για τη συνολική οικονομική τους δραστηριότητα, εάν δεν μπορούμε να εκμεταλλευτούμε μια σειρά από θέματα που έχουν να κάνουν με την πορεία των επιταγών, την πορεία των πιστωτικών καρτών και ούτω καθεξής; Είμαστε παντελώς ανίσχυροι στο θέμα της παρακολούθησης της οικονομικής δραστηριότητας των ανθρώπων, οι οποίοι έχουν τη δυνατότητα να έχουν παραβατικότητα. 
      Πώς μπορούμε να κάνουμε ένα φορολογικό σύστημα, εάν δεν καθιερώσουμε πολυμελή και εξειδικευμένη στελέχωση των φορολογικών συνεργείων ελέγχου στην περίπτωση των επιτόπιων μεταβάσεων; Μπορούν δύο άνθρωποι; Γνωρίζει όλη η αγορά τι συμβαίνει με τους δύο ανθρώπους. Πρέπει να είναι τέσσερις ή έξι, να τους παρακολουθεί μαζί νομικός, να υπάρχει μαζί ειδικός επιστήμονας πληροφορικής. Μόνον έτσι θα μπορέσουν να αποδώσουν αυτά τα κλιμάκια, κύριε Υπουργέ. 
      Πώς γίνεται να έχουμε ένα φορολογικό σύστημα, εάν δεν καθιερωθεί η ανάθεση σε πιστοποιημένα ελεγκτικά όργανα, όπως είναι, για παράδειγμα, το Οικονομικό Επιμελητήριο ή κάποια άλλα, τα οποία θα μπορούσαν να κάνουν αυτά τους ελέγχους για τις επιχειρήσεις, παραδείγματος χάριν, που τηρούν βιβλία Γ΄ κατηγορίας; 
      Οι πιστοποιημένοι αυτοί ελεγκτικοί φορείς πρέπει να είναι υπεύθυνοι και υπόλογοι απέναντι στη φορολογική αρχή, κύριε Υπουργέ. Στην περίπτωση δε διαπίστωσης παραβάσεων πρέπει να υπάρχουν βαριές ποινές, αλλά οι ποινές αυτές να μην έχουν τη δυνατότητα να υφίστανται μετά την «επιείκεια», η οποία υπάρχει. 
      Πώς θα γίνει φορολογικό σύστημα, εάν δεν καθιερωθεί η δημιουργία της ειδικότητος του ελεγκτή στις οικονομικές υπηρεσίες μετά από εκπαίδευση από πιστοποιημένους φορείς στα πρότυπα που έχει η «IRS»; 
      Πώς θα γίνει φορολογικό σύστημα, εάν δεν καταργηθεί η εντοπιότητα των ελεγκτών και των προϊσταμένων των φορολογικών μονάδων; Πηγαίνετε να δείτε τι συμβαίνει σε όλη την ελληνική επικράτεια. Τα ξέρετε, από επαρχία είστε. Οι ίδιοι άνθρωποι είναι στις ίδιες θέσεις για πάρα πολλά χρόνια. 
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αλλάζουν αυτά. 
       ΧΡΙΣΤΟΣ ΒΕΡΕΛΗΣ: Αλλάζουν. 
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Με το νομοσχέδιο. 
       ΧΡΙΣΤΟΣ ΒΕΡΕΛΗΣ: Προσεχώς, λοιπόν, η διαφάνεια. 
       Στις περιπτώσεις της μεγάλης φοροδιαφυγής, λαθρεμπορίου, παραεμπορίου, ληξιπρόθεσμων οφειλών μεγάλου ύψους και βεβαιωμένου κλεισίματος της επιχείρησης για μεγάλο χρονικό διάστημα το κράτος πρέπει να βρει τρόπους να εισπράττει απ’ αυτές τις περιπτώσεις. 
       Έρχομαι στο θέμα των καυσίμων. Δεν καταλαβαίνω, γιατί δεν μπορούμε μέχρι σήμερα να εφαρμόσουμε ηλεκτρονικό σύστημα παρακολούθησης στη διακίνηση των καυσίμων. Περνάει ο καιρός και ενθαρρύνεται πλέον το επάγγελμα του λαθρεμπόρου των καυσίμων. Ενθαρρύνεται και μετά από την παλινωδία σας με όλο αυτό που συνέβη το τελευταίο διάστημα και το αποτέλεσμα είναι η αγορά πλέον να έχει αποχαλινωθεί. 
       Πώς θα γίνει φορολογικό σύστημα, εάν δεν ενοποιήσετε τους φόρους στα ακίνητα; Πρέπει να ενοποιηθούν. 
       Τέλος, πώς θα γίνει φορολογικό σύστημα, εάν δεν αυξηθεί ο φόρος που επιβάλλεται στις εξωχώριες εταιρείες για τα ακίνητα που κατέχουν; Σήμερα είναι μόνο στο 3%. Είναι κίνητρο, κύριε Υπουργέ, το 3%. Δεν καταλαβαίνω, γιατί αυτό το πράγμα δεν μπορεί να διπλασιαστεί. Τι είναι αυτό το οποίο κωλύει, προκειμένου να γίνει αυτό; Βεβαίως, πώς θα γίνει φορολογικό σύστημα, εάν δεν συστηματοποιηθεί ο έλεγχος του «πόθεν έσχες»; 
       Ανέφερα μερικές πολύ απλές βασικές αρχές, που μπορεί να σκεφτεί ο καθένας από εμάς. Βλέπω ότι θα περάσει πάρα πολύς χρόνος και θα διανύσουμε πάρα πολύ δρόμο μέχρι να αποκτήσουμε ένα τέτοιο φορολογικό σύστημα. Και εάν δεν αποκτηθεί ένα τέτοιο φορολογικό σύστημα, η αναπτυξιακή προσπάθεια της χώρας θα παραμένει φρεναρισμένη. Έχουμε τραβηγμένο το χειρόφρενο. Βλέπετε ότι σε μία χώρα, όπου έχουμε ένα πολύ υψηλό επιστημονικό δυναμικό, εκεί όπου δυστυχώς οι άνθρωποι με μεταπτυχιακές σπουδές τις μετατρέπουν αυτές σε μόρια για το Α.Σ.Ε.Π., έχουμε μια πλήρη αδυναμία να εγκαταστήσουμε την έννοια της «ερευνητικής εταιρείας». Το έχω ζητήσει επανειλημμένα από την Κυβέρνησή σας, από το Υπουργείο Ανάπτυξης, αλλά δεν έχει γίνει μέχρι σήμερα. Και η φορολογία αυτών των εταιρειών είναι βασικό κίνητρο. 
       Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε και εμείς.
      Το λόγο έχει ο κ. Μανούσος Βολουδάκης.
      ΜΑΝΟΥΣΟΣ-KΩΝΣΤΑΝΤΙΝΟΣ ΒΟΛΟΥΔΑΚΗΣ: Ευχαριστώ, κυρία Πρόεδρε.
      Κύριε  Υπουργέ, θέλω να κάνω δύο επισημάνσεις σε ισάριθμα άρθρα του σχεδίου νόμου, σε δύο πολύ κρίσιμα και σημαντικά άρθρα. Το ένα είναι το άρθρο 4, όπου θεσπίζετε την απαλλαγή από συνέπειες και πρόστιμα των φορολογουμένων, οι οποίοι όταν επιλεγούν για έλεγχο, υποβάλλουν εκπρόθεσμα πρόσθετη φορολογική δήλωση. Καταλαβαίνω γιατί γίνεται αυτό. Πραγματικά, στα πλαίσια της πραγματικότητας που όλοι γνωρίζουμε, γύρω από την κατάσταση σε σχέση με τη φορολογική συνείδηση και με τη δυνατότητα εισπράξεως των φόρων που υπάρχει στον τόπο μας, καταλαβαίνω απολύτως γιατί εισάγετε τη διάταξη αυτή και την κρίνω θετική. Πιστεύω, όμως, ότι για λόγους δικαιοσύνης, θα έπρεπε να δοθεί πρόσθετο κίνητρο, πρόσθετη ωφέλεια, σε όσους αυτοβούλως και χωρίς να έχουν επιλεγεί για έλεγχο, υποβάλουν εκπρόθεσμα δήλωση. 
      Κύριε  Υπουργέ, είναι γνωστό ότι υπάρχουν πάρα πολλές επιχειρήσεις στον τόπο μας, κατ’ εξοχήν μικρές και πολύ μικρές, οι οποίες είτε από λάθος, από άγνοια, είτε αν θέλετε και από τη διάθεση ανάληψης ρίσκου που ξεκινά από την αμφιβολία και την ασάφεια που είχαν στην αρχή της δραστηριότητάς τους, ξεκίνησαν, χωρίς να υποβάλουν σωστά τα φορολογικά τους στοιχεία. Πρέπει σ’ αυτές τις μικρές και μικρομεσαίες επιχειρήσεις να δοθεί μία ευκαιρία να κάνουν νέα αρχή. Πιστεύω ότι αυτό θα ωφελήσει και τις επιχειρήσεις, αλλά και τη δυνατότητα είσπραξης φορολογικών εσόδων.
      Η δεύτερή μου παρατήρηση αφορά το άρθρο 6. Το άρθρο 6, για μένα, είναι ίσως η πιο σημαντική τομή σ’ αυτό το σχέδιο νόμου, τουλάχιστον όπως εγώ το διαβάζω. Στο άρθρο 6 δίνετε τη δυνατότητα στο φορολογούμενο, εάν τυχόν δεχθεί εκβιασμό, εάν δεχθεί πρόταση δωροδοκίας από ελεγκτικό όργανο, να καταγγείλει τον εκβιασμό αυτόν και να απαλλαγεί από τις συνέπειες των πράξεων για τις οποίες εκβιάζεται. Αυτό είναι για μένα πολύ σημαντικό. Είναι, αν θέλετε, «το αυγό του Κολόμβου», όσον αφορά τον έλεγχο τέτοιων καταστάσεων και για εμένα θα έπρεπε η ρύθμιση αυτή κατ’ αναλογία να εφαρμοσθεί και σε υπηρεσίες σχετικής αρμοδιότητας άλλων Υπουργείων, όπου η παράβαση του νόμου επιφέρει διοικητικό πρόστιμο.
      Παρ’ όλα αυτά, παρά τη σημασία της διατάξεως αυτής, πιστεύω ότι και εδώ μπορεί να γίνει βελτίωση και αυτό γιατί η συναλλαγή και η διαφθορά κατόπιν εκβιασμού είναι βέβαια ένα πολύ σημαντικό πρόβλημα, οπωσδήποτε συμβαίνει, οπωσδήποτε αφορά μεγάλο μέρος των φορολογικών ή και τελωνειακών παραβάσεων -μια που ό,τι λέω για  το άρθρο 6 εδώ, αφορά ασφαλώς και το άρθρο 7- αλλά γνωρίζουμε όλοι ότι στον τόπο μας, πολύ μεγάλο μέρος της διαφθοράς και της συναλλαγής δεν γίνεται κατόπιν εκβιασμού, γίνεται κατόπιν συναινετικής συναλλαγής που έχει διαμορφωθεί μέσα από ένα καθεστώς πολλών ετών και μέσα από τους μηχανισμούς και τις διαδικασίες που έχουν εγκατασταθεί, δυστυχώς, σε πολλές υπηρεσίες και τις οποίες προσπαθείτε -και πιστεύω με αποτελεσματικό τρόπο- να ελέγξετε μ΄ αυτό το σχέδιο νόμου.
      Θα πρότεινα, λοιπόν, μία προσθήκη, η οποία πιστεύω ότι είναι και μέσα στο πνεύμα των διατάξεών σας συνολικά. Αυτό που θα πρότεινα, είναι μια που εδώ θεσπίζεται κάποιο δείγμα επιχειρήσεων που ελέγχονται, κατά τον ίδιο τρόπο να νομοθετήσετε, έτσι ώστε μέρος του δείγματος αυτού, επιλεγμένο και πάλι τυχαία, να ελέγχεται από άλλη ελεγκτική αρχή.
      Εσείς, κύριε  Υπουργέ, έχετε αναδείξει τη σημασία του τι σημαίνει «άλλη ελεγκτική αρχή», μια που όπου παρουσιάζονται προβλήματα, που τα αντιμετωπίζει στην πραγματικότητα αυτό το σχέδιο νόμου, καλείτε αυτήν την άλλη ελεγκτική αρχή…
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, μην αγγίζετε το μικρόφωνο, γιατί κάνει θόρυβο.
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Ζητώ συγγνώμη, κυρία Πρόεδρε. Είναι η πρώτη φορά που μιλάω από το έδρανο.
      Όπου, λοιπόν, αντιμετωπίζονται προβλήματα σχετικά με συναλλαγή και με συγκάλυψη παραβάσεων από μία ορισμένη αρχή, καλείται –και ορθώς- άλλη ελεγκτική αρχή να λύσει το πρόβλημα.
      Θα πρότεινα, λοιπόν, όχι μόνο θεραπευτικά, αλλά και προληπτικά, μια που στοχεύετε και στην αλλαγή της νοοτροπίας –και πολύ σωστά προκύπτει και από το όλο πνεύμα του σχεδίου νόμου- σε μέρος του δείγματος που θα επιλέγεται τυχαία, να διενεργείται έλεγχος από όργανα άλλης ελεγκτικής αρχής από αυτήν που κανονικά έχει την αρμοδιότητα ελέγχου. Εσείς θα ορίσετε -και έχετε τη δυνατότητα να υπολογίσετε- ποιο μπορεί να είναι το δείγμα και υπό ποιες συνθήκες μπορεί να γίνεται αυτός ο έλεγχος. 
      Πιστεύω ότι είναι ο μοναδικός τρόπος για να μπορέσουμε να χτυπήσουμε και το μέρος του προβλήματος της φοροδιαφυγής και των τελωνειακών παραβάσεων που προκύπτει από σχέσεις που έχουν κτιστεί και θεμελιωθεί εδώ και πολλά χρόνια και αφορούν περιπτώσεις που δεν μπορούν να αντιμετωπιστούν με τις καταγγελίες που καλύπτονται από το άρθρο 6. Και αυτό, γιατί πιστεύω ότι είναι ο μόνος τρόπος να εξασφαλίσουμε τα έσοδα που χρειάζεται η ελληνική κοινωνία, ούτως ώστε να έχει τα δημόσια αγαθά που κάποιοι της στερούν. 
      Δεν είναι δυνατόν να αφήσουμε τη συναλλαγή που γίνεται, έστω και συναινετικά, μεταξύ ολίγων, να στερεί από τους πολλούς τα δημόσια αγαθά, που τα έσοδα από τους φόρους δίνουν τη δυνατότητα να παραχθούν. 
      Κύριε Υπουργέ, πιστεύω ότι συνολικά το σχέδιο νόμου κινείται στη σωστή κατεύθυνση και με τέτοιες μικρές προσθήκες και επεκτάσεις των ορίων του, πιστεύω ότι θα είναι πολύ αποτελεσματικότερο.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Βολουδάκη.
      Το λόγο έχει ο κ. Κουσελάς Δημήτριος.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, για να αντιμετωπίσουμε αποτελεσματικά ένα σύνθετο αντικοινωνικό φαινόμενο, όπως αυτό της φοροδιαφυγής, χρειάζεται να γνωρίζουμε σε βάθος τόσο την έκταση, όσο και τους παράγοντες και τις συμπεριφορές που προσδιορίζουν το συγκεκριμένο φαινόμενο.
      Θέλω να πω, δηλαδή, ότι χωρίς σωστή διάγνωση δεν είναι δυνατόν να υπάρξει σωστή θεραπεία. Ωστόσο ούτε στην εισηγητική έκθεση ούτε από τις επί μέρους διατάξεις αυτού του νομοσχεδίου, βρήκαμε τέτοια στοιχεία που να αγγίζουν τον πυρήνα του προβλήματος και κατόπιν αυτού, να συνθέτουν αποτελεσματικά μέτρα για την αντιμετώπισή του.
      Το ποιοι πληρώνουν, αγαπητοί συνάδελφοι,  τους φόρους, το γνωρίζουμε πολύ καλά. Είναι οι μισθωτοί, οι συνταξιούχοι και κάποιες –δεν ξέρω πόσες- συνεπείς επιχειρήσεις. Το ποιοι είναι, όμως, αυτοί που φοροδιαφεύγουν, ο αποδέκτης δηλαδή αυτού του νομοσχεδίου, δεν το γνωρίζουμε. Πώς φοροδιαφεύγουν; Γιατί φοροδιαφεύγουν; Σε όλα αυτά τα ερωτήματα, δυστυχώς, το νομοσχέδιο που έφερε η Κυβέρνηση, δεν μας έκανε καθόλου σοφότερους. Τελικά, δεν καταφέραμε να μάθουμε ποιων τη φοροδιαφυγή θέλει η Κυβέρνηση να χτυπήσει. 
      Τα μέτρα, βέβαια,  τα οποία προτείνει, είναι μέτρα επιφανειακά, καταγγελτικά και αποσπασματικά, θα έλεγα, χωρίς μάλιστα να έχει προηγηθεί η αναγκαία διαβούλευση τόσο με τους κοινωνικούς όσο και τους επαγγελματικούς φορείς, η ακρόαση των οποίων στην αρμόδια επιτροπή της Βουλής, έδειξε ότι κατέχουν καλά το θέμα και θα μπορούσαν πολλά να συνεισφέρουν στην αποτελεσματική αντιμετώπιση του συγκεκριμένου φαινομένου, εάν είχαν ερωτηθεί. 
      Κατά τη γνώμη μου, κυρίες και κύριοι συνάδελφοι, η καταπολέμηση της φοροδιαφυγής προϋποθέτει μία σειρά από ζητήματα. Πρώτα και κύρια, πολιτικές πρόληψης με διαπαιδαγώγηση και εμπέδωση φορολογικής συνείδησης από το σχολείο.
      Δεύτερον, προϋποθέτει ένα σταθερό φορολογικό τοπίο με απλούς και ξεκάθαρους κανόνες, χωρίς την καλλιέργεια χαριστικών προσδοκιών και χωρίς ασυνέπεια της ίδιας της Κυβέρνησης, με αποκορύφωμα την αθέτηση των ίδιων των θεσμοθετημένων υποχρεώσεών της.
    Για ποια εμπέδωση φορολογικής συνείδησης, κύριε Υφυπουργέ, να μιλήσει η Κυβέρνηση, όταν η ίδια ακολουθεί ακραίες παραβατικές συμπεριφορές; Πείτε μας, συνιστά, ναι ή όχι, ακραία παραβατική συμπεριφορά το άνοιγμα νέας μαύρης τρύπας στα ασφαλιστικά ταμεία της τάξης των 3,350 δισεκατομμυρίων ευρώ μέσα από το φετινό προσχέδιο του προϋπολογισμού, όταν η ίδια η Κυβέρνηση δεν επικυρώνει τις θεσμοθετημένες υποχρεώσεις της στα ασφαλιστικά ταμεία, όταν το χρέος αυτήν τη στιγμή του κράτους στα ασφαλιστικά ταμεία, επί των ημερών σας, περνάει τα 10.000.000.000 ευρώ; Είναι δυνατόν να υπάρξει εμπέδωση, αγαπητοί συνάδελφοι, φορολογικής συνείδησης στον πολίτη είτε στις επιχειρήσεις, όταν η Κυβέρνηση ακολουθεί, ξαναλέω, αυτές τις ακραίες παραβατικές συμπεριφορές; 
    Μια ουσιαστική αντιμετώπιση της φοροδιαφυγής θα προϋπέθετε κατάργηση της φορολογικής βαβέλ, των αλληλοαναιρούμενων εγκυκλίων, αλλά ορισμένες φορές και των α λά κάρτ ερμηνειών που δίνονται. Προϋποθέτουν κώδικα και αντικειμενικό σύστημα φορολογικών ελέγχων, με επαναφορά του point system που εσείς καταργήσατε. Προϋποθέτει άμεση και παραδειγματική τιμωρία των μεγαλοφοροφυγάδων. Πείτε μου ένα μεγαλοφοροφυγά που όχι τιμωρήσατε, αλλά διαπομπεύσατε προς γνώση και συμμόρφωση όλων των υπόλοιπων. Προϋποθέτει σύλληψη της φορολογητέας ύλης των εξωχώριων, των off shore εταιρειών. Κινείστε σε μια τέτοια κατεύθυνση ή κινείστε σε αντίθετη κατεύθυνση; Προϋποθέτει καταπολέμηση του λαθρεμπορίου και του παραεμπορίου, ιδιαίτερα στον τομέα των καυσίμων. Προϋποθέτει αξιοποίηση της μηχανογράφησης και του διαδικτύου για την πάταξη της φοροδιαφυγής. Προϋποθέτει τον περιορισμό της γραφειοκρατίας, για ενιαία ερμηνεία φορολογικών εγκυκλίων και κανόνων με δημοσίευσή τους στην ιστοσελίδα του Υπουργείου και προϋποθέτει επίσης έκπτωση δαπανών σε  μεγαλύτερο ποσοστό και σε μεγαλύτερο φάσμα αγαθών και υπηρεσιών που καταναλώνει ένα μέσο νοικοκυριό -και όχι κυρίως οι πλουσιότεροι- από το φορολογητέο τους εισόδημα. 
    Πάνω απ’ όλα όμως, αγαπητές συναδέλφισσες και συνάδελφοι, βασικό προαπαιτούμενο για να αποκτήσουν οι πολίτες υγιή φορολογική συμπεριφορά και συνείδηση, είναι η εμπέδωση κλίματος εμπιστοσύνης, διαφάνειας και κυρίως φορολογικής δικαιοσύνης. Και φορολογική δικαιοσύνη είναι η κατανομή των φορολογικών βαρών ανάλογα με τη φοροδοτική ικανότητα των πολιτών. Ένα άδικο φορολογικό σύστημα γίνεται δέκα φορές πιο αποκρουστικό με τη φοροδιαφυγή, όπου συμβάλλει τα μέγιστα, στη συνεχώς αυξανόμενη ανισοκατανομή των εισοδημάτων στη χώρα μας. 
    Ένα δίκαιο φορολογικό σύστημα προϋποθέτει κατ’ αρχήν την αντιστροφή της σχέσης άμεσων - έμμεσων φόρων, σε σχέση με αυτήν που συνεχώς προωθεί η Κυβέρνηση, επιβαρύνοντας άνισα τους οικονομικά ασθενέστερους. Προϋποθέτει ενιαία, προοδευτική και τιμαριθμοποιημένη φορολογική κλίμακα και προϋποθέτει, τέλος, απτές αποδείξεις στην κοινωνία για το ότι τα φορολογικά έσοδα έχουν όντως κοινωνική ανταποδοτικότητα, για το ότι αξιοποιούνται, δηλαδή, για την κάλυψη των αναγκών στην παιδεία, στην υγεία, στην προστασία του περιβάλλοντος και στην έρευνα. Δυστυχώς, δεν είδαμε κάτι τέτοιο ούτε στους τελευταίους προϋπολογισμούς ούτε σ’ αυτόν που συζητάμε αυτές τις μέρες στη Βουλή.
    Δυστυχώς, τίποτε από τα παραπάνω δεν έχουν να επιδείξουν οι πολιτικές αυτής της Κυβέρνησης, γιατί οι μεγάλες εστίες της φοροδιαφυγής παραμένουν, με ευθύνη της, στο απυρόβλητο. Για να μην αναφερθώ στη μαύρη και ανεξέλεγκτη εργασία, στα άνομα υπερκέρδη, στον τζόγο και στις παραοικονομικές δραστηριότητες, που εξακολουθούν να ανθούν και τελικά να επιβραβεύονται στη χώρα μας! 
    Πείτε μας, κύριοι της Κυβέρνησης, ποιοι ξοδεύουν 9.000.000.000 με 10.000.000.000 το χρόνο στον τζόγο, δηλαδή παραπάνω απ’ ό,τι δίνουμε, κύριε Υπουργέ, και για την παιδεία και για την έρευνα μαζί. Και ας μη μιλάει ο κ. Αλογοσκούφης, για φορολογική δικαιοσύνη, όταν το 2007 επιβάλατε 1,6 δισεκατομμύρια ευρώ περισσότερους έμμεσους φόρους, δηλαδή 400 ευρώ επιπλέον για κάθε οικογένεια, χωρίς να λάβουμε υπ’ όψιν τα 2.000.000.000 ευρώ επιπλέον άμεσους φόρους, την ίδια στιγμή που οι επιχειρήσεις, δηλαδή τα νομικά πρόσωπα, είχαν να πληρώσουν 100.000.000 ευρώ λιγότερους φόρους.
      Αυτή είναι η κατάσταση. Ώδινεν όρος, -όπως λέει ο λαός μας- και έτεκεν μυν. Έχουμε, λοιπόν, την Κυβέρνηση μετά από τριάμισι χρόνια αποτυχημένης καταπολέμησης της φοροδιαφυγής! Γιατί εγώ δεν μπορώ να ερμηνεύσω διαφορετικά το ότι ενώ εσείς λέτε από τη μια πλευρά –και ολοκληρώνω, κυρία Πρόεδρε- ότι επιχειρείτε να καταπολεμήσετε τη φοροδιαφυγή, από την άλλη η αύξηση της φοροδιαφυγής έχει φτάσει στα 6.000.000.000 το χρόνο. Επιχειρείτε μάλλον με το νομοσχέδιο να δημιουργήσετε περισσότερο εντυπώσεις, παρά αποτελέσματα, για να δικαιολογηθεί έτσι και η φοροεπιδρομή, η οποία προετοιμάζεται σε βάρος των μεσαίων και ασθενέστερων στρωμάτων. 
      Είναι αυτονόητο, λοιπόν, κυρίες και κύριοι συνάδελφοι, ότι παρά το ότι ψηφίζουμε, όπως δήλωσε ο εισηγητής μας, ορισμένα επί μέρους άρθρα, δεν πιστεύουμε πως αυτό το νομοσχέδιο μπορεί να συμβάλει ουσιαστικά στην αντιμετώπιση της φοροδιαφυγής και γι’ αυτό το καταψηφίζουμε. Αν θέλετε, κύριε Υπουργέ, να το ψηφίσουμε όλοι μαζί, φέρτε ένα νομοσχέδιο με τους όρους και τις προϋποθέσεις που σας υπέδειξα και εγώ και οι υπόλοιποι ομιλητές από την Αξιωματική Αντιπολίτευση. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε τον κ. Κουσελά. 
      Το λόγο έχει ο κ. Παναγιώτης Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε. 
      Δεν άκουσα, κύριε Υπουργέ, κανένα από τους συναδέλφους που πήραν το λόγο, να επαινεί το φορολογικό μας σύστημα. Το φορολογικό μας σύστημα είναι σύνθετο -και με το νομοσχέδιο δεν υπάρχει καμμιά απλούστευσή του- και πολύπλοκο. Άκουσα με πόση αγωνία ο νέος συνάδελφος, ο κ. Βολουδάκης, προσπαθούσε να αιτιολογήσει με ποιο τρόπο θα πρέπει επί του δείγματος των ελεγχομένων επιχειρήσεων να βάλουμε δείγμα, ώστε να μπορεί από άλλους ελεγκτές να ελεγχθεί μήπως οι ελεγκτές κλέβουν αυτούς τους οποίους ελέγχουν. Καταλαβαίνετε τι σημαίνει αυτό; Καταλαβαίνετε σε τι πολυπλοκότητα βρισκόμαστε; Είναι δυνατόν ένας να σκάβει και άλλοι τρεις να επιβλέπουν αυτόν που σκάβει, μπας και δεν έσκαψε καλά; 
      Είναι αδιαφανές. Είναι άδικο. Η αναλογία των εμμέσων και αμέσων φόρων συνεχίζει να αυξάνεται για το 2008. Από τον προϋπολογισμό, σας τα λέω αυτά τα νούμερα. Η αναλογία το 2004 ήταν 1,4. Η αναλογία του κλάσματος του 2006 ήταν 1,42. Η αναλογία του κλάσματος των εμμέσων με τους άμεσους φόρους είναι 1,50 τώρα. Το προσχέδιο του προϋπολογισμού προβλέπει ότι τα φυσικά πρόσωπα το 2008 θα εισφέρουν το 70%. Αντιθέτως, τα νομικά πρόσωπα θα προσφέρουν το 30%. Το 2004 η αναλογία αυτή ήταν 64% για τα φυσικά πρόσωπα και 36% για τα νομικά πρόσωπα. Ε, λοιπόν, η φοροδιαφυγή γι’ αυτόν το λόγο είναι εθνικό σπορ, γι’ αυτό είναι σπορ επιβίωσης των μικρομεσαίων επιχειρήσεων. Είπα και στην πρωτολογία μου ότι η φοροδιαφυγή είναι έμμεση επιδότηση προς τις μικρομεσαίες επιχειρήσεις. 
      Το νομοσχέδιό σας είναι επιφανειακό και είναι νομοσχέδιο «ασπιρίνη», αν θέλετε, απέναντι στο φορολογικό «καρκίνο», που έχει διαποτίσει όλη την ελληνική πολιτεία. Για του λόγου το αληθές, θα αναφερθώ μόνο στο άρθρο 24, «Τελωνειακές διατάξεις». Λέτε εδώ: « Η τελωνειακή υπηρεσία είναι αρμόδια για τον έλεγχο των ρευστών διαθεσίμων που κομίζονται από πρόσωπα τα οποία εισέρχονται ή εξέρχονται από την Κοινότητα στα πλαίσια της εφαρμογής κοινοτικών ρυθμίσεων. Με απόφαση του Υπουργείου Οικονομίας και Οικονομικών καθορίζεται η διαδικασία…» κ.λπ.. Σας ερωτώ: Τα ομόλογα του ελληνικού δημοσίου είναι κατά κάποιο τρόπο μορφή ρευστών; Ελέγχονται τα ομόλογα του ελληνικού δημοσίου; Η πηγή απόκτησης των ομολόγων του ελληνικού δημοσίου ελέγχεται αν είναι από μαύρο χρήμα ή όχι; Δεν ελέγχεται. 
      Στο ίδιο άρθρο, παρακάτω λέτε ότι δεν εντάσσονται στην παράγραφο 3 του άρθρου 158 του ν. 2960/2001 οι παρακάτω κ.λπ. και βάζετε τους πρατηριούχους κ.λπ.. Δηλαδή η διάταξη αυτή, σύμφωνα με το νόμο περί Εθνικού Τελωνειακού Κώδικα, ήταν η παύση της ποινικής δίωξης για δασμούς και φόρους που δεν υπερβαίνουν τα 70.000 ευρώ, με την προϋπόθεση της άμεσης καταβολής του διπλασίου των δασμών και φόρων. Και επειδή υπάγονταν και οι πρατηριούχοι και οι υπόλοιποι σ’ αυτό, αυτούς τους βγάζετε έξω μόνο και μόνο γιατί θεωρείτε ότι είναι μεγάλη η λαθρεμπορία.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κάνετε λάθος, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Τους βάζετε μέσα; Απαλλάσσονται, εφ’ όσον πληρώσουν; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ε, βέβαια. 
      ΠΑΝΑΓΙΩΤΗΣ ΣΓΟΥΡΙΔΗΣ: Για εξηγήστε το.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μην παρεξηγείτε. Αυτή η διάταξη είναι πάρα πολύ σοβαρή διάταξη και προσέξτε την τοποθέτησή σας. 
      ΠΑΝΑΓΙΩΤΗΣ ΣΓΟΥΡΙΔΗΣ: Ακριβώς επειδή είναι σοβαρή και εγώ επιμένω σ’ αυτήν.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Με τον ισχύοντα Τελωνειακό Κώδικα, εφ’ όσον οι δασμοί και οι φόροι, οι οποίοι διαφεύγουν, είναι κάτω από 70.000 ευρώ, δεν υπάρχει ποινική δίωξη όλων αυτών των επαγγελμάτων που αναφέρονται στο άρθρο.
      ΠΑΝΑΓΙΩΤΗΣ ΣΓΟΥΡΙΔΗΣ: Μπράβο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εμείς, όμως, το σταματάμε αυτό και λέμε ότι και 1 ευρώ να είναι οι διαφυγόντες φόροι, πέρα από τα πρόστιμα, θα υπάρχει και ποινική δίωξη για λαθρεμπορία.
      ΠΑΝΑΓΙΩΤΗΣ ΣΓΟΥΡΙΔΗΣ: Ωραία, συμφωνούμε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πρέπει να συμφωνήσετε μ’ αυτό το άρθρο, όχι να διαφωνείτε. 
      ΠΑΝΑΓΙΩΤΗΣ ΣΓΟΥΡΙΔΗΣ: Συμφωνούμε. Αυτό ακριβώς είπα και εγώ. Αλλά έρχομαι να σας πω γιατί είναι «ασπιρίνη στον καρκίνο», γιατί ακριβώς, ενώ έχετε τη δυνατότητα ηλεκτρονικού ελέγχου της διακίνησης των καυσίμων…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι μια τομή στον καρκίνο αυτό το άρθρο!
      ΠΑΝΑΓΙΩΤΗΣ ΣΓΟΥΡΙΔΗΣ: ... εσείς έρχεστε και βάζετε διατάξεις τέτοιου τύπου…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό είναι άλλο ζήτημα.
      ΠΑΝΑΓΙΩΤΗΣ ΣΓΟΥΡΙΔΗΣ: …ενώ θα μπορούσατε να ελέγξετε τα διυλιστήρια, να ελέγξετε τα βυτιοφόρα, να ελέγξετε τις  πλωτές δεξαμενές, να ελέγξετε την εταιρεία πετρελαιοειδών, να ελέγξετε και τη διακίνηση στις Ένοπλες Δυνάμεις μέσα από τον ηλεκτρονικό έλεγχο. Πώς; Υπάρχουν ολόκληρες μελέτες, οι οποίες λένε τον τρόπο, παραδείγματος χάριν, υπάρχει μητρώο δεξαμενών καυσίμων, ηλεκτρονικός εξοπλισμός βυτίων και πλωτών δεξαμενών, ηλεκτρονικό σύστημα ροής καυσίμων, ηλεκτρονικός έλεγχος δρομολογίου μέσα από το σύστημα GPS, ηλεκτρονικός έλεγχος παραδόσεων και ελέγχου ποιότητας. Παρακάτω έχει και τις ποινές. 
      Αυτήν τη μελέτη γιατί δεν την εφαρμόζετε; Σήμερα, υπάρχει ή δεν υπάρχει η μεγαλύτερη φοροδιαφυγή στη λαθρεμπορία καυσίμων; Ποιοι γλιτώνουν απ’ αυτήν τη λαθρεμπορία; Και έρχεστε και μου λέτε τώρα ότι μ’ αυτήν τη διάταξη πολεμάτε; Τι πολεμάτε; Βάζετε τους πρατηριούχους, όταν το ύψος της φοροδιαφυγής είναι πάνω από 70.000 ευρώ ή κάτω από 70.000 ευρώ, να υπάγονται στην ποινική δίωξη; Να υπάγονται. Εγώ δεν λέω όχι, αλλά ποιοι διαφεύγουν; Ποιοι διακινούν τα καύσιμα; Ακόμα και στις Ένοπλες Δυνάμεις!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Γιατί δεν το κάνατε τόσα χρόνια;  
      ΠΑΝΑΓΙΩΤΗΣ ΣΓΟΥΡΙΔΗΣ: Δεν το κάναμε εμείς. Εσείς, όμως, δεν έχετε το άλλοθι σήμερα, κύριε Υπουργέ. Κύριε Μπέζα, δεν έχετε το άλλοθι. Τριάμισι χρόνια κυβερνάτε και έρχεστε τώρα να φέρετε αυτό το νομοσχέδιο για την πάταξη της φοροδιαφυγής και το αφήνετε αυτό απ’ έξω; Άρα, λοιπόν, εμείς δεν το κάναμε. Εσείς γιατί δεν το κάνετε; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το κάνουμε! 
      ΠΡΟΕΔΡΕΥΟΥΣΑ (Βέρα Νικολαΐδου): Θα πάρετε το λόγο μετά, κύριε Υπουργέ. 
      ΠΑΝΑΓΙΩΤΗΣ ΣΓΟΥΡΙΔΗΣ: Πού είναι; Να το δούμε. Όμως, δεν θα το κάνετε, γιατί πίσω απ’ αυτά, κρύβονται συμφέροντα τα οποία εσείς υπηρετείτε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Συμφέροντα, κύριε Σγουρίδη, κρύβονται πίσω απ’ αυτούς που σας έχουν δώσει την έκθεση για την ηλεκτρονική παρακολούθηση των καυσίμων. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, θέλετε το λόγο;
      ΠΑΝΑΓΙΩΤΗΣ ΣΓΟΥΡΙΔΗΣ: Δεν είμαστε εμείς κυβέρνηση! Εμείς σας ελέγχουμε! Εσείς είστε υποχρεωμένοι αυτά να τα εφαρμόσετε! Τι συμφέροντα υποκρύπτονται πίσω απ’ αυτήν τη διάταξη;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εσείς θα μας πείτε τι συμφέροντα υποκρύπτονται πίσω από αυτά τα στοιχεία για τα συστήματα που παρουσιάσατε εσείς εδώ μέσα στο Κοινοβούλιο. Μη γίνεστε, λοιπόν, υπερασπιστής συγκεκριμένων επιχειρηματικών συμφερόντων σ’ αυτήν την Αίθουσα!
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, θέλετε να σας δώσουμε το λόγο μετά τον κ. Σγουρίδη; 
      ΠΑΝΑΓΙΩΤΗΣ ΣΓΟΥΡΙΔΗΣ: Γιατί ο τρόπος αυτός δεν μπορεί να ισχύσει; Γιατί δεν μας το λέτε;
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Σγουρίδη, έχετε ολοκληρώσει.
      Το λόγο έχει η κ. Άννα Φιλίνη.
      ΑΝΝΑ ΦΙΛΙΝΗ: Κυρίες και κύριοι συνάδελφοι, τα φορολογικά βάρη στις πλάτες του εργαζόμενου λαού γίνονται με τη σημερινή Κυβέρνηση διαρκώς πιο δυσβάστακτα, ενώ από την άλλη μεριά οι μεγάλοι φοροφυγάδες συνεχίζουν να φοροδιαφεύγουν συχνά και νομίμως, όπως γίνεται τώρα με την «ΙΝΤRΑLΟΤ». Αναφέρθηκε αυτό το ζήτημα ολοκάθαρα σήμερα από τον κ. Δραγασάκη. 
      Επιθυμώ αρχικά να μιλήσω για τα άρθρα του συγκεκριμένου νομοσχεδίου που αναφέρονται στη φορολογική συνείδηση καθώς και για τα άρθρα σχετικά με την παραβατική συμπεριφορά και με τα φαινόμενα δωροδοκίας. Υποστηρίζουμε ότι όλες αυτές οι διαδικασίες κατάδοσης, όχι μόνο είναι συνειδησιακά ανεπίτρεπτες μέθοδοι, αλλά δεν φέρνουν και συγκεκριμένα αποτελέσματα. Στο άρθρο 6 του νομοσχεδίου υποστηρίζεται, πρώτον, ότι αν υπάρξει κατάδοση κρατικού  υπαλλήλου, ο φορολογούμενος απαλλάσσεται από κάθε παράβαση που είχε ήδη διαπιστωθεί. Όμως, η ουσία είναι τελικά ότι το ποσό που ζητείται παρανόμως ως αντάλλαγμα από τον έφορο που δωροδοκείται, θα είναι τελικά πάντοτε μικρότερο από το ποσό του  κυρίου φόρου που καλείται να αποδώσει ο φορολογούμενος, οπότε το κίνητρο είναι τελικά εξαιρετικά αδύναμο. 
      Δεύτερον, το κίνητρο ότι δεν θα γίνεται έλεγχος στο τρέχον έτος και στα δύο επόμενα έτη, αυτοαναιρείται τελικά από τις επόμενες διατάξεις σχετικά με άλλες τυπικές παραλεiψεις, όπου οποιοδήποτε μικρό λάθος αρκεί  για να αναιρεθεί αυτό το ίδιο το κίνητρο, το οποίο αναφέρεται στο σχετικό νομοσχέδιο. 
      Όλο αυτό το σύστημα  κινήτρων αυτοαναιρείται και υποστηρίζουμε ότι τελικά δεν μπορεί να λειτουργήσει. Όμως, συνολικά αυτό το σύστημα είναι τόσο γραφειοκρατικό και πολυδαίδαλο, ώστε η διαπίστωση και των πιο μικρών παραλείψεων καθιστά τον απλό φορολογούμενο έρμαιο των καλών ή κακών προθέσεων των ελεγκτών, ενώ οι μεγάλοι φοροφυγάδες έχουν πάντοτε την ευχέρεια, τελικά, να συναλλάσσονται προς όφελός τους. Χρειάζεται απλούστευση όλων αυτών των τύπων και διαδικασιών και κυρίως να μην υπάρχει αυτή η σημερινή προσωπική επαφή φορολογούμενου και ελεγκτή. Όσο αυτό το σύστημα διαιωνίζεται, δεν μπορεί να δημιουργηθεί φορολογική συνείδηση γενικότερα στους φορολογούμενους. 
      Όμως, το πρωτεύον ζήτημα για την απόκτηση φορολογικής συνείδησης, είναι άλλο. Στην Ελλάδα κατά κοινή ομολογία, έχουμε μια χαμηλή φορολογική συνείδηση και αυτό οφείλεται πρώτα και κύρια στο γεγονός ότι ο Έλληνας πολίτης δεν θεωρεί ότι το κράτος προορίζει τα έσοδα των φόρων για μια καλυτέρευση της παιδείας για τα παιδιά του, της υγείας, της διάσωσης του περιβάλλοντος και του πολιτισμού. Δηλαδή, κυριαρχεί μία βαθύτατη δυσπιστία. Δεν δικαιολογώ  μ΄ αυτόν τον τρόπο τη φοροδιαφυγή. Πάντως κυριαρχεί αυτή η δυσπιστία προς το κράτος και προς τις ιεραρχήσεις των κυβερνήσεων. Αυτό μπορεί να ανατραπεί στη συνείδηση των πολιτών, κατ’ αρχήν, με μια δικαιότερη εισοδηματική πολιτική και με μία έμπρακτη απόδειξη της φροντίδας του κράτους για την καθημερινή ζωή των πολιτών. 
      Τι παρέχει τελικά το κράτος δωρεάν στον πολίτη; Είναι τυχαίο το ότι είμαστε η ευρωπαϊκή χώρα με τις αναλογικά μεγαλύτερες δαπάνες στον τομέα της ιδιωτικής υγείας; Στις μεταφορές επιβάλλεται όλο και περισσότερο, σχεδόν ολοκληρωτικά, το σύστημα των διοδίων. Στις άγονες γραμμές δεν επιδοτείται η ακτοπλοΐα. Στην παιδεία κυριαρχεί η ιδιωτική παραπαιδεία μέχρι το πανεπιστήμιο  και τώρα ετοιμάζονται να ισχυροποιηθούν και τα ιδιωτικά πανεπιστήμια. 
      Στον πολιτισμό, διαρκώς παραμένουν αφύλακτα τα αρχαιολογικά μνημεία, καθυστερούν ανασκαφές που περιμένουν εδώ και πολλά χρόνια. Τελικά σε όλα εισβάλλει ο ιδιωτικός παράγοντας όλο και περισσότερο, με αποτέλεσμα ο φορολογούμενος να είναι όλο και περισσότερο αποξενωμένος από τις παροχές του κράτους. Γι’ αυτό αισθάνεται όλο και λιγότερο υποχρεωμένος να συνεισφέρει σ’ αυτές. 
      Αντίθετα, κύριοι συνάδελφοι, οι πολίτες βλέπουν ότι οι έμμεσοι φόροι, που πλήττουν κυρίως τα ασθενέστερα στρώματα, διαρκώς αυξάνονται. Στο σχέδιο του νέου κρατικού προϋπολογισμού της Κυβέρνησης, βλέπουμε ότι το 2005 οι έμμεσοι φόροι ήταν 23,7 δισεκατομμύρια ευρώ, ενώ για το 2008 οι έμμεσοι φόροι υπολογίζονται στα 32,7 δισεκατομμύρια ευρώ, δηλαδή προβλέπεται μια αύξηση των έμμεσων φόρων κατά 9.000.000.000 ευρώ, δηλαδή κατά 38%. 
      Παράλληλα οι άμεσοι φόροι για το 2005 ήταν 18,3 δισεκατομμύρια, ενώ για το 2008 θα έχουμε μια αύξησή τους μόνο κατά 19%. Βλέπουμε ότι η αύξηση των εσόδων από τους άμεσους φόρους είναι ουσιαστικά ίδια με την αύξηση του Α.Ε.Π., δηλαδή έσοδα από τη μείωση της φοροδιαφυγής δεν προβλέπονται ούτε από την ίδια την Κυβέρνηση, μέσα από τον προϋπολογισμό της, για το 2008.
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Κυρίες και κύριοι συνάδελφοι, η ίδια η Κυβέρνηση τελικά ακυρώνει τις προθέσεις που η ίδια ισχυρίζεται ότι έχει με ετούτο εδώ το νομοσχέδιο για την πάταξη της φοροδιαφυγής. Γι’ αυτό, όπως ήδη έχουμε πει, το καταψηφίζουμε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κυρία συνάδελφε. 
      Το λόγο έχει ο Υφυπουργός κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, να επαναλάβω αυτό που είπα και στη συζήτηση του νομοσχεδίου επί της αρχής, ότι δηλαδή το νομοσχέδιο αυτό σε καμμία περίπτωση δεν είναι αποσπασματικό. 
      Δεν είναι αποσπασματικό διότι εντάσσεται στο πλαίσιο μιας γενικότερης πολιτικής που εφαρμόζουμε τα τελευταία χρόνια στο Υπουργείο Οικονομίας και Οικονομικών, μιας πολιτικής που υλοποιείται με μέτρα και παρεμβάσεις που αντιμετωπίζουν όλα τα αίτια της φοροδιαφυγής -έτσι όπως συζητήθηκαν και σ’  αυτήν την Αίθουσα- και την πολυπλοκότητα της νομοθεσίας, και την υποκειμενικότητα στους ελέγχους, και την ελλιπή στελέχωση του φορολογικού μηχανισμού, και την απουσία, βέβαια, φορολογικής συνείδησης από τους πολίτες.
      Το νέο, το καινοτόμο που φέρνει η τωρινή νομοθετική πρωτοβουλία είναι η ενεργοποίηση του πολίτη μέσα από την παροχή κινήτρων, η αξιολόγηση του προσωπικού και η περαιτέρω αντικειμενικοποίηση του συστήματος των ελέγχων. 
      Ειπώθηκε για το Εθνικό Συμβούλιο αντιμετώπισης της φοροδιαφυγής ότι θα είναι ένα δυσκίνητο και πολυπρόσωπο όργανο. Πιστεύω -και πιστεύουμε ως Κυβέρνηση- εντελώς το αντίθετο, ότι ακριβώς επειδή το ζήτημα της φοροδιαφυγής είναι ένα ζήτημα που αφορά ολόκληρη την κοινωνία, το όργανο αυτό θα πρέπει να είναι πολυπρόσωπο. Μάλιστα, η Ο.Κ.Ε., η Οικονομική και Κοινωνική Επιτροπή, στη γνώμη της για το συγκεκριμένο νομοσχέδιο, ζητά να είναι ευρύτερη η συμμετοχή στο Εθνικό Συμβούλιο για την αντιμετώπιση της φοροδιαφυγής. 
      Τα πρώτα τρία άρθρα του νομοσχεδίου με τα οποία δημιουργείται το Εθνικό Συμβούλιο και καθορίζονται οι αρμοδιότητες και η σύνθεσή του, σε συνδυασμό με το άρθρο 15, το οποίο προβλέπει την κατάθεση στη Βουλή έκθεσης με τον απολογισμό του έργου των ελεγκτικών υπηρεσιών αλλά και των δηλωθέντων εισοδημάτων, είναι διατάξεις οι οποίες βοηθούν στο να αναδειχθεί το ζήτημα της φοροδιαφυγής σε εθνικό ζήτημα και αυτό θα έχει σαν αποτέλεσμα τη διαμόρφωση ενός κλίματος συναίνεσης και συνέχειας στο ελεγκτικό έργο, συνέχειας στη φορολογική πολιτική που ασκείται. 
      Έρχομαι σε κάποια από τα ζητήματα που ετέθησαν από τους συναδέλφους σε συγκεκριμένα άρθρα του νομοσχεδίου.
      Στο άρθρο 4 ειπώθηκαν δύο πράγματα. Το άρθρο 4 προβλέπει τα κίνητρα εθελοντικής συμμόρφωσης. Το ένα θέμα που ειπώθηκε από τους συναδέλφους της Αντιπολίτευσης είναι ότι το άρθρο αυτό ενθαρρύνει τη φοροδιαφυγή. Το δεύτερο θέμα, το οποίο ετέθη από συναδέλφους, είναι να επεκταθούν αυτά τα κίνητρα εθελοντικής συμμόρφωσης και στις περιπτώσεις όπου αυτοβούλως κάποιος από τους φορολογούμενους έρχεται και δηλώνει ότι θέλει να κάνει χρήση αυτών των κινήτρων. 
      Ως προς το πρώτο ζήτημα, ότι ενθαρρύνει τη φοροδιαφυγή, πρέπει να πω ότι τέτοιου είδους κίνητρα υπάρχουν ήδη στο φορολογικό μας σύστημα και δεν ενθαρρύνουν τη φοροδιαφυγή, διότι σε περίπτωση που επέλθει διοικητικός συμβιβασμός, τότε έχουμε μείωση των πρόσθετων φόρων στα 3/5. Δηλαδή οι πρόσθετοι φόροι μειώνονται κατά 40% ήδη με την ισχύουσα νομοθεσία, ενώ τώρα μειώνουμε τους πρόσθετους φόρους στο ½ δηλαδή κατά 50%. 
      Σε περίπτωση που επέλθει διοικητικός συμβιβασμός, έχουμε μείωση των προστίμων στο 1/3, δηλαδή κατά 66%, ενώ τώρα μειώνονται τα πρόστιμα στο 1/5, δηλαδή κατά 80%. Δίνουμε μεγαλύτερες μειώσεις στους πρόσθετους φόρους και τα πρόστιμα, ακριβώς για να είναι ουσιαστικά και να λειτουργήσουν αυτά τα κίνητρα εθελοντικής συμμόρφωσης.
      Ως προς το δεύτερο ζήτημα, του να μπορούν δηλαδή οι πολίτες αυτοβούλως να προσέρχονται και να κάνουν χρήση αυτών των κινήτρων, νομίζουμε ότι αυτό δεν μπορεί να γίνει έτσι. Η διάταξη είναι σωστή έτσι όπως προβλέπεται στο νομοσχέδιο, διότι σε αντίθετη περίπτωση θα μπορούσε –εντός εισαγωγικών- «να στηθεί ένας μηχανισμός» από κάποιους, οι οποίοι θα πράττουν συνειδητά παραβάσεις και θα προσέρχονται αυτοβούλως, προκειμένου να τύχουν των μειώσεων από τους πρόσθετους φόρους και τα πρόστιμα που προβλέπει το συγκεκριμένο άρθρο του νομοσχεδίου. 
      Σε σχέση με το άρθρο 8, να επαναλάβω και πάλι αυτά που είπα και στην επιτροπή, ότι ξεκινήσαμε με συγκεκριμένες δραστηριότητες έχοντας κάνει μια διεξοδική έρευνα για δραστηριότητες, στις οποίες παρουσιάζεται –θα λέγαμε- έξαρση της φοροδιαφυγής. Θα εφαρμοστεί το μέτρο στην πράξη, θα δούμε τα αποτελέσματά του και εφόσον τα αποτελέσματα αυτά είναι θετικά ως προς τα φορολογικά έσοδα, θα διευρύνουμε το μέτρο αυτό και σε άλλες δραστηριότητες και σε άλλα επαγγέλματα.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, σχετικά με αυτό που σας είπα για το internet;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σε σχέση με το internet, νομίζω ότι κάτι τέτοιο γίνεται και σήμερα, δηλαδή, αυτοί οι οποίοι υποβάλλουν τις φορολογικές δηλώσεις ηλεκτρονικά, μέσω του διαδικτύου, κρατούν αυτές τις αποδείξεις και εμείς έχουμε καθιερώσει και τη διαδικασία του δειγματοληπτικού φορολογικού ελέγχου σ’ αυτούς, οι οποίοι δηλώνουν ηλεκτρονικά τα εισοδήματά τους, δηλαδή, υποβάλλουν ηλεκτρονικά τη δήλωση του φόρου εισοδήματος. 
      Έτσι θα γίνεται και εδώ, σε περίπτωση δηλαδή που υποβάλλονται ηλεκτρονικά. Ήδη έχουμε ιατρικές δαπάνες που τις αποδείξεις τις κρατούν. Και σ’ αυτή την περίπτωση εδώ, από την ισχύ του νόμου και μετά, οι αποδείξεις αυτές θα κρατούνται, έτσι ώστε να μπορούν να ελεγχθούν στις περιπτώσεις που θα γίνει δειγματοληπτικός φορολογικός έλεγχος. Δηλαδή, δεν θα υποβάλλονται οι αποδείξεις, αλλά θα κρατούνται. 
      Για το άρθρο 19, όπου έγινε πολύς λόγος, να ξεκαθαρίσω ότι δεν υπάρχουν διατάξεις φοροαπαλλαγών. Στο άρθρο 19 έχουμε δύο διατάξεις: τη διάταξη των παραγράφων 1 και 2 και τη διάταξη της παραγράφου 3.
      Στις παραγράφους 1 και 2 ρυθμίζεται η φορολογική αντιμετώπιση των τόκων, οι οποίοι προκύπτουν από ομολογιακά δάνεια που εκδίδουν ελληνικές επιχειρήσεις. Εδώ έχουμε δύο περιπτώσεις.
      Στην πρώτη περίπτωση έχουμε ομολογιακά δάνεια, τα οποία εκδίδονται στην Ελλάδα. Και σ’ αυτήν την πρώτη περίπτωση έχουμε δύο υποπεριπτώσεις. Αν ο δικαιούχος αυτών των τόκων είναι κάτοικος Ελλάδας, τότε υπόκειται σε παρακράτηση 10% και λήγει η φορολογική υποχρέωση. Αν ο δικαιούχος είναι κάτοικος αλλοδαπής, απαλλάσσεται της φορολογίας. 
      Στη δεύτερη περίπτωση που τα ομολογιακά δάνεια εκδίδονται στο εξωτερικό και εδώ έχουμε δύο υποπεριπτώσεις. Στην πρώτη υποπερίπτωση, αν ο δικαιούχος είναι κάτοικος Ελλάδας, τότε οι τόκοι φορολογούνται με συντελεστή 10%. Στη δεύτερη υποπερίπτωση, όταν ο δικαιούχος είναι κάτοικος αλλοδαπής, τότε και εκεί δεν υπάρχει φόρος, απαλλάσσεται της φορολογίας, όπως συμβαίνει και με τους τόκους που προκύπτουν από τα ομολογιακά δάνεια, τα οποία εκδίδονται στην ημεδαπή.
      Στην παράγραφο 3 ορίζεται ότι δεν θα διενεργείται παρακράτηση φόρου 10% επί των τόκων, οι οποίοι προκύπτουν από διατραπεζικές καταθέσεις. Με τις διατάξεις αυτές ορίζεται ρητά ότι στην περίπτωση αυτή εμπίπτουν και οι τόκοι που αποκτούν ελληνικές τράπεζες από καταθέσεις σε αλλοδαπές τράπεζες. 
      Γιατί το κάνουμε αυτό; Το κάνουμε αυτό, προκειμένου να καλυφθεί νομοθετικά η μέχρι σήμερα πάγια θέση της διοίκησης. Είναι πάγια η θέση της διοίκησης ότι δεν υπάρχει σ’ αυτές τις περιπτώσεις παρακράτηση 10%, δεν υπόκεινται, δηλαδή, αυτοί οι τόκοι σε παρακράτηση φόρου 10% ως προερχόμενοι από καταθέσεις σε άλλες τράπεζες γενικά.
      Αυτό, λοιπόν, για το οποίο έχει αποφανθεί με πράξεις της η φορολογική διοίκηση εδώ και χρόνια, και που εφαρμόζεται στην πράξη, ερχόμαστε και το νομοθετούμε για να μην υπάρχει καμμία αμφισβήτηση.
      Ειπώθηκε, επίσης κατά τη συζήτηση των άρθρων, ότι έχουμε προχωρήσει τα προηγούμενα χρόνια σε αποποινικοποίηση της χρήσης των πλαστών και εικονικών φορολογικών στοιχείων. Πρέπει, λοιπόν, να επαναλάβω για ακόμη μία φορά, κύριε συνάδελφε, ότι δεν υπάρχει αποποινικοποίηση της αποδοχής και της χρήσης των πλαστών και εικονικών φορολογικών στοιχείων. Για τα πλαστά και εικονικά φορολογικά στοιχεία εξακολουθούν να ισχύουν και να εφαρμόζονται οι διατάξεις του ν. 2523/1997.
      Κατά συνέπεια, αυτή η Κυβέρνηση ποτέ δεν κατάργησε την ποινικοποίηση της χρήσης αυτών των φορολογικών στοιχείων, ούτε έπαψε καμμία ποινική δίωξη εναντίον φοροφυγάδων. Είμαστε ανυποχώρητοι σ’ αυτή την προσπάθεια για την πάταξη της φοροδιαφυγής και δεν κάνουμε καμμία έκπτωση σ’ αυτό το ζήτημα.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ο ν. 3259/2004 για την περαίωση φορολογικών υποθέσεων προέβλεπε…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Και ο ν. 2523/1997, σε περίπτωση που υπάρχει διοικητικός συμβιβασμός -διότι και η περαίωση είναι μια πράξη διοικητικού συμβιβασμού- παύει την ποινική δίωξη, δηλαδή, το καθεστώς που ισχύει με το ν. 2523/1997 δεν έχει μεταβληθεί.
      ΠΡΟΕΔΡΕΥΩΝ (Αναστάσιος Νεράντζης): Είναι σαφής ο κύριος Υπουργός.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Και, εν πάση περιπτώσει, πρέπει να σας πω ότι η περαίωση έχει πάψει να ισχύει από το 2005. Μην επαναφέρετε, λοιπόν, συνεχώς αυτό το ζήτημα της αποποινικοποίησης των πλαστών και εικονικών φορολογικών στοιχείων. Δεν υπάρχει αποποινικοποίηση των πλαστών και εικονικών φορολογικών στοιχείων. Εξακολουθεί και ισχύει ο ν. 2523/1997. Και σε περίπτωση που αυτά τα εικονικά και πλαστά φορολογικά στοιχεία είναι πάνω από 150.000 ευρώ, η ποινική δίωξη είναι άμεση.
      Σε σχέση, με τη σύμβαση, στην οποία αναφέρθηκαν ο κ. Δραγασάκης και η συνάδελφος του ΣΥ.ΡΙΖ.Α., μεταξύ Ο.Π.Α.Π. και «INTRALOT», πρέπει να πω βέβαια ότι αυτή τη στιγμή, δεν είμαι σε θέση να γνωρίζω το περιεχόμενο της σχετικής σύμβασης, η οποία έχει υπογραφεί μεταξύ των δύο εταιρειών.
      Θεωρώ, όμως, κατ’ αρχήν, αδιανόητο να υπάρχει όρος στη σχετική σύμβαση που να προβλέπει ότι ο Ο.Π.Α.Π. θα τιμολογεί όχι την «INTRALOT» Ελλάδος αλλά την «INTRALOT» μιας άλλης χώρας, την «INTRALOT INTERNATIONAL». Δεν ξέρω αν έχει έδρα στην Κύπρο. Η «INTRALOT» Ελλάδος είναι ανώνυμη εταιρεία, εισηγμένη στο Χρηματιστήριο και επομένως, η μη τιμολόγηση των εσόδων της από τον «ΟΠΑΠ» στο όνομά της θα είχε ως συνέπεια την απώλεια εσόδων. Θα είχε ως συνέπεια τη μείωση κερδών. Θα είχε ως συνέπεια τη μείωση των διανεμόμενων μερισμάτων σε βάρος των μετόχων και μια σειρά από άλλες παραβάσεις της νομοθεσίας περί ανωνύμων εταιρειών. Πιστεύω, λοιπόν, ότι αυτό το δημοσίευμα δεν ανταποκρίνεται στην πραγματικότητα σε σχέση με τη σύμβαση μεταξύ του «ΟΠΑΠ» και της «INTRALOT».
      Επίσης, να επαναλάβω ότι, παρ’ ότι μειώσαμε τη φορολογία στις επιχειρήσεις, και είμαστε δικαιωμένοι γι’ αυτή μας την επιλογή, που έγινε στην πρώτη φάση φορολογικής μεταρρύθμισης -αναφέρομαι στη μείωση των φορολογικών συντελεστών για τα νομικά πρόσωπα- αυξήθηκαν σε απόλυτους αριθμούς οι φόροι, τους οποίους καταβάλλουν οι ανώνυμες επιχειρήσεις. Τα φορολογικά κέρδη των ανωνύμων επιχειρήσεων στη χρήση 2005 ήταν 10.200.000.000 ευρώ. Στη χρήση 2006, παρά το ότι έχουμε μείωση των φορολογικών συντελεστών, είναι 12.300.000.000 ευρώ, περίπου 2.000.000.000 ευρώ περισσότερα τα φορολογικά κέρδη των ανωνύμων επιχειρήσεων.
      Ο φόρος δε και η προκαταβολή φόρων των ανωνύμων επιχειρήσεων, ενώ στη χρήση 2005 ήταν 5.200.000.000 ευρώ περίπου, στη χρήση 2006 είναι 5.700.000.000 ευρώ, δηλαδή, 400.000.000 ευρώ περισσότερο.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, κύριε Υφυπουργέ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Η μείωση των φορολογικών συντελεστών έχει οδηγήσει σε αύξηση της κερδοφορίας και επομένως, σε αυξημένα φορολογικά έσοδα από τις ανώνυμες επιχειρήσεις. Και αυτό συμβαίνει, διότι έχει ενισχυθεί η ανάπτυξη και συμβαίνει επίσης διότι έχουμε κάνει αποτελεσματικότερους φορολογικούς ελέγχους.
      Ολοκληρώνω, κύριε Πρόεδρε. Σήμερα, οι έλεγχοι οι οποίοι πραγματοποιούνται είναι περισσότεροι, η αναβάθμιση των υπολογιστικών συστημάτων μάς έχει δώσει τη δυνατότητα να διενεργούμε περισσότερους και αποτελεσματικότερους φορολογικούς ελέγχους. Ο μικρότερος αριθμός ελέγχων των προηγούμενων ετών δε σήμαινε και μικρότερη φοροδιαφυγή. Η φοροδιαφυγή δεν εμφανίστηκε ξαφνικά σήμερα ως διά μαγείας. Υπήρχε. Όμως, οι μειωμένης αποτελεσματικότητας μέθοδοι των ελεγκτικών μηχανισμών δεν μπορούσαν να παρουσιάσουν το πραγματικό μέγεθος της φοροδιαφυγής.
      Σήμερα, έχουμε δημιουργήσει εκείνο το πλαίσιο που αποκαλύπτει το πραγματικό μέγεθος της φοροδιαφυγής. Έγινε σημαντικό έργο στην κατεύθυνση αυτή τα προηγούμενα χρόνια.
      Δεν μπορεί να απαξιώνεται η προσπάθεια που έγινε τα προηγούμενα χρόνια, διότι, επαναλαμβάνω, καταφέραμε, με μείωση των φορολογικών συντελεστών και με κατάργηση μιας σειράς φόρων, όπως για παράδειγμα του τέλους χαρτοσήμου, να μειώσουμε τα ελλείμματα και να ενισχύσουμε ακόμα περισσότερο τα φορολογικά έσοδα. 
      Με αυτό το νομοσχέδιο τώρα αποκτούμε νέα όπλα. Τηρούμε τις υποσχέσεις και τις δεσμεύσεις μας απέναντι στους πολίτες, και η μείωση της άμεσης φορολογίας στην οποία προχωρήσαμε με την πρώτη και τη δεύτερη φάση της φορολογικής μεταρρύθμισης που βρίσκεται σε εξέλιξη, συνδυάζεται τώρα και με αποτελεσματικές πολιτικές αντιμετώπισης της φοροδιαφυγής.  
      Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης):  Ευχαριστώ και εγώ,  κύριε Υπουργέ.
    Κηρύσσεται περαιωμένη η συζήτηση επί της ενότητας των άρθρων και των τροπολογιών, η δε ψήφισή τους θα γίνει χωριστά.
    Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 5, ως έχει;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό κατά πλειοψηφία, ως έχει.
    Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 7, ως έχει;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό κατά πλειοψηφία, ως έχει.
    Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 9, ως έχει;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό κατά πλειοψηφία, ως έχει.
    Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 14, ως έχει;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 14 έγινε δεκτό κατά πλειοψηφία, ως έχει.
    Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 16 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 19, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 19 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΑΝΝΑ ΦΙΛΙΝΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 21 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
     ΑΝΝΑ ΦΙΛΙΝΗ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 21 έγινε δεκτό, ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 22 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
     ΑΝΝΑ ΦΙΛΙΝΗ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 22 έγινε δεκτό, ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 23 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
     ΑΝΝΑ ΦΙΛΙΝΗ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 23 έγινε δεκτό, ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 24 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
     ΑΝΝΑ ΦΙΛΙΝΗ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 24 έγινε δεκτό, ως έχει, κατά πλειοψηφία. 
     Ερωτάται το Σώμα: Γίνεται δεκτό το άρθρο 25 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
     ΑΝΝΑ ΦΙΛΙΝΗ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 25 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτή η τροπολογία με γενικό αριθμό 4 και ειδικό αριθμό 1 η οποία θα ενταχθεί στο νομοσχέδιο ως ίδιον άρθρο;  
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
     ΑΝΝΑ ΦΙΛΙΝΗ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 4 και ειδικό αριθμό 1 έγινε δεκτή κατά πλειοψηφία. 
     Ερωτάται το Σώμα: Γίνεται δεκτή η τροπολογία με γενικό αριθμό 10 και ειδικό αριθμό 2, η οποία θα ενταχθεί στο νομοσχέδιο ως ίδιον άρθρο;  
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 10 και ειδικό αριθμό 2 έγινε δεκτή κατά πλειοψηφία. 
     Ερωτάται το Σώμα: Γίνεται δεκτό το ακροτελεύτιο άρθρο; 
     ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το ακροτελεύτιο άρθρο  έγινε δεκτό ομοφώνως.
     Συνεπώς το νομοσχέδιο του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις» έγινε δεκτό κατά πλειοψηφία  επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 18 Οκτωβρίου 2007 και της Παρασκευής 19 Οκτωβρίου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της συνεδρίασης της Πέμπτης 18 Οκτωβρίου 2007 και της Παρασκευής 19 Οκτωβρίου 2007 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.19΄ λύεται η συνεδρίαση για αύριο  ημέρα Τετάρτη 31 Οκτωβρίου 2007 και ώρα 10.30΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών», σύμφωνα με την ημερήσια διάταξη που έχει διανεμηθει.  
     
     Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΘ΄
Τρίτη 30 Οκτωβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών. σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών. σελ. 
2. Απαντήσεις Υπουργών σε ερωτήσεις Βουλευτών. σελ. 

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.  Α.Ε.) και λοιπές ασφαλιστικές και οργανωτικές διατάξεις». σελ. 
2. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις». σελ. 
3. Κατάθεση σχεδίου νόμου.
Ο Πρωθυπουργός και οι Υπουργοί Οικονομίας και Οικονομικών, Εσωτερικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών, Εμπορικής Ναυτιλίας, Αιγαίου και Νησιωτικής Πολιτικής, Μακεδονίας-Θράκης και Επικρατείας, κατέθεσαν σχέδιο νόμου: « «Κοινωνικές παροχές και οικονομικές ενισχύσεις στους πληγέντες από τις πυρκαγιές»». σελ.

4. Κατάθεση Εκθέσεων Διαρκών Επιτροπών.
Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εθνικής Άμυνας:
i. “Κύρωση Μνημονίου Κατανόησης Europa μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας, και του Ηνωμένου Βασιλείου της Μεγάλης Βρετανίας και Β. Ιρλανδίας σχετικά με τις ευρωπαϊκές συμφωνίες για την οργάνωση, τα προγράμματα και τις δραστηριότητες έρευνας σε θέματα άμυνας (Europa)». σελ.
ii. «Κύρωση Διευθέτησης Συνεργασίας European Research Arrangement No1 (ERG no1), μεταξύ των Υπουργών Εθνικής Άμυνας του Βελγίου, της Τσεχίας, της Δανίας, της Φιλανδίας, της Γαλλίας, της Γερμανίας, της Ελλάδος, της Ουγγαρίας, της Ιταλίας, του Λουξεμβούργου, της Ολλανδίας, της Νορβηγίας, της Πολωνίας, της Πορτογαλίας, της Ρουμανίας, της Ισπανίας, της Σουηδίας, της Τουρκίας και του Ηνωμένου Βασιλείου της Μεγάλης Βρετανίας και Β. Ιρλανδίας που αφορά σχέδια συνεργασίας στην έρευνα και τεχνολογία σε θέματα άμυνας». σελ. 
iii) «Κύρωση της Τεχνικής Διευθέτησης Συνεργασίας, μεταξύ των Υπουργών Εθνικής Άμυνας του Βελγίου, της Γαλλίας, της Γερμανίας, της Ελλάδος, της Ιταλίας και της Ισπανίας, σχετικά με τις προκαταρτικές μελέτες για τον ορισμό και τη δημιουργία πολυεθνικού συστήματος διαστημικής απεικόνισης (MUSIS)  για την παρακολούθηση, την αναγνώριση και την παρατήρηση». σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ. σελ.
ΒΑΡΒΑΡΙΓΟΣ Δ. σελ.
ΒΕΡΕΛΗΣ Χ. σελ.
ΒΟΛΟΥΔΑΚΗΣ Μ. σελ.
ΒΟΡΙΔΗΣ Μ. σελ.
ΓΕΙΤΟΝΑΣ Κ. σελ.
ΔΡΑΓΑΣΑΚΗΣ Ι. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΡΑΤΖΑΦΕΡΗΣ Γ. σελ.
ΚΟΥΣΕΛΑΣ Δ. σελ.
ΚΟΥΤΜΕΡΙΔΗΣ Ε. σελ.
ΜΗΤΣΟΤΑΚΗΣ Κ. σελ.
ΜΠΕΖΑΣ Α. σελ.
ΠΑΓΚΑΛΟΣ Θ. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΠΑΚΩΝΣΤΑΝΤΙΝΟΥ Γ. σελ.
ΠΟΛΑΤΙΔΗΣ Η. σελ.
ΡΕΓΚΟΥΖΑΣ Α. σελ.
ΣΑΜΠΑΖΙΩΤΗΣ Δ. σελ.
ΣΓΟΥΡΙΔΗΣ Π. σελ.
ΣΤΑΪΚΟΥΡΑΣ Χ. σελ.
ΣΤΡΑΤΑΚΗΣ Ε. σελ.
ΤΖΑΚΡΗ Θ. σελ.
ΦΙΛΙΝΗ Α. σελ.
ΧΑΛΚΙΔΗΣ Μ. σελ.







3
ΣΥΝΕΔΡΙΑΣΗ 30-10-07  σελ.

Τελευταία Αποθήκευση:	5/11/2007 1:19:00 μμ	Από:	Χριστοπούλου Μαριάννα
Εκτυπώθηκε:	30/10/2007 7:56:00 μμ

