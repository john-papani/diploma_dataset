Σελίδα 1463 

Π Ρ Α Κ Τ Ι Κ Α    Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΚΣΤ'

Τετάρτη 12 Νοεμβρίου 1997

 

Αθήνα, σήμερα στις 12 Νοεμβρίου 1997, ημέρα Τετάρτη και ώρα 18.38' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 11.11.1997 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΚΕ' συνεδριάσεώς του, της 11ης Νοεμβρίου 1997 σε ό,τι αφορά την ψήφιση στο σύνολο του σχεδίου νόμου "Κύρωση των Τελικών Πράξεων των Διασκέψεων Πληρεξουσίων Γενεύης (1992) και Κυότο (1994) της Διεθνούς 'Ενωσης Τηλεπικοινωνιών").

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής κ. Δημήτριο Κατσικόπουλο, Βουλευτή Αχαϊας, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Κοινότητα Κλημεντίου του Νομού Κορινθίας ζητεί να μην καταργηθεί το ταχυδρομικό γραφείο της.

2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Περιφερειακών Καναλιών Ελλάδας ζητεί τον ανασχεδιασμό των γεωγραφικών τηλεοπτικών περιφερειών.

3) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Ιδιοκτητών Καταστημάτων Ιτέας "Ο Ποσειδώνας" ζητεί να μη δημιουγηθεί κλειστή αγορά με την ανέγερση κτιρίων στη μαρίνα της Ιτέας Φωκίδας.

4) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία ο Εξωραϊστικός Σύλλογος Καστρί - Λουτρό Αιγάνης ζητεί να μειωθεί το ποσοστό προσαύξησης επί του προστίμου διατήρησης του προηγούμενου έτους από 20% στο πιο ελάχιστο.

5) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Πανελλήνιος Σύλλογος Ωρομισθίων Καθηγητών της Σχολής Τουριστικών Επαγγελμάτων διαμαρτύρεται για τη μη επαναπρόσληψη των μελών του στο Εκπαιδευτήριο Ηρακλείου.

6) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Τεχνικό Επιμελητήριο Ελλάδας Τμήμα Δυτικής Κρήτης υποβάλλει προτάσεις για την εξυγίανση του ΟΑΔΥΚ.

7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Κηρίνθου του Νομού Εύβοιας ζητεί τη χρηματοδότηση της κατασκευής του νέου εθνικού δρόμου στην περιοχή της.

8) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ψαχνών Νομού Εύβοιας ζητεί να καθαρισθεί η κοίτη του ποταμού Μεσσαπείου της περιοχής του.

9) Ο Βουλευτής Αχαίας κ. ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ κατέθεσε αναφορά με την οποία ζητεί ο οικισμός Καστελλόκαμπος Πατρών να ενταχθεί στο Δήμο Πατρών Αχαίας.

10) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το Σωματείο Υπεραστικών Λεωφορείων Γιαννιτσών "Ο 'Αγιος Γεώργιος" υποβάλλει προτάσεις ρύθμισης του εργασιακού καθεστώτος των μελών του.

11) Οι Βουλευτές κύριοι ΣΠΥΡΟΣ ΔΑΝΕΛΛΗΣ, ΣΤΕΛΛΑ ΑΛΦΙΕΡΗ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Εργατοϋπαλληλικό Κέντρο Σάμου ζητεί τη διευθέτηση εργασιακών θεμάτων των κατοίκων και εργαζομένων του νησιού.

12) Ο Βουλευτής Αθήνας κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Ελληνική Κοινότητα Φλένσμπουργκ και Περιχώρων Γερμανίας ζητεί την κάλυψη των κενών θέσεων του εκπαιδευτικού προσωπικού του σχολείου της.

13) Ο Βουλευτής Αθήνας κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Ελληνική Ορθόδοξη Κοινότητα Νότιας Αυστραλίας κατακρίνει τον αποκλεισμό της Ομοσπονδίας Ελληνικών Ορθόδοξων Κοινοτήτων Αυστραλίας από την επόμενη συνεδρίαση του Συμβουλίου Απόδημου Ελληνισμού.

14) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το ΤΕΕ Τμήμα Κεντρικής Μακεδονίας υποβάλλει προτάσεις για την ανακατανομή πόρων του Β' Κοινοτικού Πλαισίου Στήριξης.


 

  

Σελίδα 1464 

15) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία το ΤΕΕ Τμήμα Κεντρικής Μακεδονίας ζητεί να σταματήσει ο αποκλεισμός των μηχανικών από τις διευθυντικές θέσεις των περιφερειών.

16) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία το 7ο Γυμνάσιο Καλαμάτας Μεσσηνίας ζητεί την ένταξη του υπό κατασκευή κτιρίου του στο Δίκτυο Ηλιακών Σχολείων.

17) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία το Σωματείο Αρτοποιών Αρκαδίας ζητεί να ληφθεί υπόψη η πρόταση της διυπουργικής επιτροπής για την παραγωγή και διάθεση προϊόντων αρτοποιίας.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2/2-7-97 ερώτηση δόθηκε με το υπ' αριθμ. 1/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2/2-7-97 που κατέθεσε στη Βουλή, ο Βουλευτής κ. Γιάννης Ποττάκης, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας τα εξής:

1. Στις Χ.Θ. 102,116,117 και 126 της Ν.Ε.Ο. Κορίνθου - Πατρών η χάραξη πράγματι δεν είναι τεταμένη. Για την ομαλή όμως διακίνηση της κυκλοφορίας και την αποφυγή τροχαίων ατυχημάτων με πιστώσεις που εγκρίθηκαν από το Υπουργείο μας κατά το 1996 έγιναν αντιολισθηροί τάπητες στις θέσεις 102+500 - 103+500, 116+800 - 118+800 και 126+500 -127+500, ενώ ταυτόχρονα τοποθετήθηκε και η ανάλογη σήμανση αναγγελίας κινδύνου, αποκαταστάθηκαν τα καταστραμμένα στηθαία και τοποθετήθηκαν ανακλαστήρες οδοστρώματος.

2. Λωρίδα εξόδου δεν υφίσταται από την Ν.Ε.Ο. Κορίνθου - Πατρών προς την Εθνική Οδό Κορίνθου - Τρίπολης. Η παρακαμπτήριος της Κορίνθου διχάζεται σε δύο αυτοκινητόδρομους: α) τον αυτοκινητόδρομο Κορίνθου - Τρίπολης και β) τον αυτοκινητόδρομο Κορίνθου - Πατρών. Η παράκαμψη Κορίνθου έχει 3 λωρίδες κυκλοφορίας. Η μεσαία λωρίδα, αφού αποκτήσει το απαιτούμενο πλάτος, διχάζεται σε 2 λωρίδες. Ο σχεδιασμός αυτός, σε όλο τον κόσμο δεν εφαρμόζεται όταν υπάρχει Ανισόπεδο Κόμβος αυτοκινητόδρομου με δευτερεύοντα δρόμο, αλλά μόνο σε περίπτωση διχασμού του αυτοκινητόδρομου. Την σύγχυση που πιθανόν προκαλεί στον οδηγό, δεδομένου ότι δεν συνιστάται συχνά στην Ελλάδα, θα διαλύσει συμπληρωματική πληροφοριακή σήμανση, για την οποία ήδη έχουν δοθεί οδηγίες κατασκευής και τοποθέτησης.

3. Οι τρείς σταθμοί διοδίων που βρίσκονται στο κέντρο του Νομού Κορινθίας, είναι ένας ανά αυτοκινητόδρομο, δεδομένου ότι η Κόρινθος αποτελεί Κομβικό σημείο και έχει το προνόμιο αλλά και μειονέκτημα να διασχίζεται και από τους τρεις αυτοκινητόδρομους που κατασκευάσθηκαν στην Ελλάδα.

Στο ανοικτό σύστημα διοδίων που εφαρμόζεται στον ΠΑΘΕ, είναι αναμενόμενο να παρακάμπτεται ο σταθμός διοδίων από ένα ποσοστό αυτοκινήτων και να κινείται στο τοπικό δίκτυο. Είναι το δικαίωμα της ελεύθερης επιλογής του χρήστη και για τον λόγο αυτό, υπάρχει πάντα και εναλλακτικό δίκτυο χωρίς διόδια.

Για τον αυτοκινητόδρομο Κορίνθου - Πατρών, υπάρχουν αυτή τη στιγμή σε λειτουργία δύο σταθμοί διοδίων, του Ζευγολατιού στο Ν. Κορινθίας και του Ρίου στο Ν. Αχαϊας.

Από τις σχετικές μετρήσεις πάντως προκύπτει ότι το ποσοστό των χρηστών που παρακάμπτει τα διόδια, είναι συνάρτηση των τόπων προέλευσης - προορισμού και μειώνεται σημαντικά (σχεδόν μηδενίζεται) για διαδρομές μεγαλύτερες των 80 χλμ. και όταν πρόκειται για μία μόνο παράκαμψη σταθμού διοδίων, ενώ επηρεάζεται σημαντικά από τις συνθήκες του δευτερεύοντος δικτύου.

Για τις μετακινήσεις τοπικού χαρακτήρα, δεν έχει νόημα η χρήση του αυτοκινητόδρομου. Οι συγκεκριμένοι σταθμοί είναι ήδη κατασκευασμένοι και η μεταφορά τους συνεπάγεται ένα κόστος κατασκευής που δεν δικαιολογείται από την πιθανή αύξηση των εσόδων τους.

Η μελέτη Πολιτικής Διοδίων που εκπονήθηκε πρόσφατα για τον ΠΑΘΕ, για το τμήμα "Κόρινθος - Πάτρα" θεωρεί δεδομένη, τη θέση των σταθμών και δεν αναζητεί άλλες θέσεις, (τη στιγμή μάλιστα που θα προκύψουν πρόσθετες διαμαρτυρίες αν τυχόν προκύψει αλλαγή των θέσεων).

Τέλος η Δ/νση Μελετών 'Εργων Οδοποιϊας ΥΠΕΧΩΔΕ έχει προκηρύξει τη "Μελέτη σκοπιμότητας και τεχνικές μελέτες (προκαταρκτικές) για την αναβάθμιση σε αυτοκινητόδρομο του τμήματος Πάτρα - Κορίνθου (100 χλμ) της Ε.Ο. ΠΑΘΕ" με προϋπολογισμό 300.000.000 δρχ. και έχουν ήδη παραληφθεί οι σχετικές αιτήσεις των ενδιαφερομένων γραφείων μελετών, πρόκειται δε να προωθηθεί η σχετική διαδικασία εκλογής αναδόχου - μελετητή, να ανατεθεί η μελέτη και να υπογραφεί σχετική σύμβαση μέσα σε σύντομο χρονικό διάστημα.

4. 'Οσον αφορά στον ηλεκτροφωτισμό των Εθνικών Οδών, η δαπάνη κατασκευής και λειτουργίας του, σε όλο το μήκος του ΕΘνικού Οδικού Δικτύου είναι υπέρογκη.

Ενδεικτικά σημειώνουμε ότι το Υπουργείο μας μόνον για την κατανάλωση του Ηλεκτρικού ρεύματος σε κόμβους κλπ. για τον υφιστάμενο Η/Φ του Εθνικού οδικού δικτύου δαπανά περίπου 4 δις δρχ. ετησίως.

Στα πλαίσια δε των οικονομικών δυνατοτήτων της προβαίνει κατ' έτος στην κατασκευή έργων Ηλεκτροφωτισμού σε σημεία, όπου επιβάλλεται για λόγους ασφαλούς κυκλοφορίας (π.χ. διασταυρώσεις, υπόγειες διαβάσεις, στενές γέφυρες κλπ.).

Ο Υπουργός

Κ. ΛΑΛΙΩΤΗΣ"

2. Στην με αριθμό 256/8-7-97 ερώτηση δόθηκε με το υπ' αριθμ. 33/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 256/8.7.97 που κατέθεσαν στη Βουλή, οι Βουλευτές κύριοι Ορέστης Κολοζώφ και Μήτσος Κωστόπουλος, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας τα εξής:

Το ΥΠΕΧΩΔΕ προτίθεται να δώσει εντολή σε Ειδικό Μελετητικό Γραφείο για την εκπόνηση μελέτης οδοποιϊας και κυκλοφοριακών έργων που θα εξασφαλίζει μέσω παράπλευρης οδού τη σύνδεση του χώρου των προβλεπόμενων κτιριακών εγκαταστάσεων του Πειραματικού Σχολείου Αθηνών με το οδικό δίκτυο της περιοχής. Παράλληλα θα εκπονηθεί μελέτη για την προέγκριση χωροθέτησης της υπ' όψη σύνδεσης (με παράπλευρη οδό) και Μελέτη Περιβαλλοντικών Επιπτώσεων η οποία θα συνεκτιμήσει και αξιολογήσει τις επιπτώσεις του έργου στο φυσικό και ανθρωπογενές περιβάλλον της περιοχής.

Ιδιαίτερη βαρύτητα κατά την εκπόνηση της ΜΠΕ θα δοθεί στο περιαστικό πράσινο της περιοχής με την παράλληλη αξιολόγηση των κυκλοφοριακών και λειτουργικών δεδομένων του έργου.

Ο Υπουργός

Κ. ΛΑΛΙΩΤΗΣ"

3. Στην με αριθμό 419/16-7-97 ερώτηση δόθηκε με το υπ' αριθμ. 52/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Aπαντώντας στην ερώτηση 419/16.7.97 που κατέθεσε στη Βουλή, ο Βουλευτής κ. Λεωνίδας Κουρής, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΑΠ τα εξής:

Η ΕΥΔΑΠ με τις από 16.9.1993 σχετικές συμβάσεις (και τις τροποποιητικές συμβάσεις που ακουλούθησαν) ανέθεσε σε συμπράττοντα γραφεία μελετών την εκπόνηση της μελέτης: "Προμελέτη έργων αποχέτευσης ακαθάρτων υδάτων και Προκαταρκτική μελέτη έργων αποχέτευσης ομβρίων υδάτων των Δήμων και Κοινοτήτων του Βορείου τμήματος Αναλοτικής
 

  

Σελίδα 1465 σε PDF   

Σελίδα 1466 σε PDF   


 

  

Σελίδα 1467 

Η Εγνατία Οδός είναι ένα έργο ζωτικής γεωπολιτικής προτεραιότητας, ένα έργο που εδραιώνει την πολιτική και οικονομική ισχύ της Ελλάδας στην Ευρώπη, στα Βαλκάνια, τη Μεσόγειο και τις Παρευξείνιες Χώρες.

1. Από τα 680 χλμ. του άξονα της Εγνατίας στο παρελθόν κατασκευάσθηκαν έργα σε μήκος 122 χλμ.

Στα κοινοτικά προγράμματα χρηματοδότησης για την περίοδο 1994-2000 έχουν εξασφαλιστεί 430 δις δρχ. για την κατασκευή τμημάτων συνολικού μήκους 420 χλμ. περίπου. Από αυτά:

- Κατασκευάζονται 25 νέα έργα σε μήκος 186 χλμ. Οι παραπάνω εργολαβίες υλοποιούνται στις Περιφέρειες Ηπείρου, Δυτικής Μακεδονίας, Κεντρικής Μακεδονίας, Ανατολικής Μακεδονίας και Θράκης.

- Βρίσκονται σε εξέλιξη οι δημοπρασίες σε άλλα 3 τμήματα μήκους 45,4 χλμ.

- 'Εχει αρχίσει η διαδικασία δημοπράτησης άλλων 4 έργων σε μήκος 40,5 χλμ. στην Περιφέρεια τη Ηπείρου και στην Περιφέρεια της Ανατολικής Μακεδονίας και Θράκης.

- Μέχρι το τέλος Σεπτεμβρίου 1997 θα δημοπρατηθούν άλλα 5 έργα σε μήκος 48,3 χλμ.

Σήμερα κατασκευάζονται και βρίσκονται σε διαδικασία αναθέσεων και δημοπρασιών τμήματα της ΕΓΝΑΤΙΑΣ ΟΔΟΥ με συνολικό μήκος 318 χλμ.

2. Η χάραξη καλύπτεται στο μεγαλύτερο μέρος της, κατά 85% περίπου από εγκεκριμένους περιβαλλοντικούς όρους, δηλαδή υποχρεωτικά μέτρα αντιμετώπισης περιβαλλοντικών επιπτώσεων που εντάσσονται στις εργολαβίες κατασκευής του έργου.

Ορισμένα από τα τμήματα της χάραξης λόγω της σοβαρότητας των περιβαλλοντικών προβλημάτων χρειάστηκαν είτε βελτίωση των μέτρων προστασίας είτε μελέτη από την αρχή.

'Ολες οι περιπτώσεις απόκτησαν ειδικές μελέτες και πραγματογνωμοσύνες με αποτέλεσμα χρονικές καθυστερήσεις και σημαντική αύξηση του κόστους του έργου.

Επίσης μια από τις κυριώτερες αιτίες των καθηστερήσεων είναι η διεξαγωγή απαραίτητων πρόσθετων γεωτεχνικών ερευνών, ιδιαίτερα στα δύσκολα τμήματα έργου π.χ. σε όλα τα τμήματα των προσβάσεων της σήραγγας Μετσόβου.

'Αλλο χαρακτηριστικό παράδειγμα αποτελεί η έλλειψη γεωτεχνικών στοιχείων στο τμήμα Πολύμυλος- Βέρροια.

3. Για την ολοκλήρωση του προγράμματος προβλέπεται η δημοπράτηση άλλων 7 έργων εντός του 1997. Επίσης ολοκληρώνονται οι Γεωτεχνικές και Περιβαλλοντικές μελέτες για τα υπόλοιπα 8 έργα. Η δημοπρασία τους θα γίνει σταδιακά στο α' εξάμηνο του 1998.

Για να προωθηθεί η κατασκευή των υπολοίπων 140 χλμ. που δεν έχουν ενταχθεί σε προγράμματα χρηματοδότησης, θα συνδυαστούν όλες οι δυνατές μορφές συγχρηματοδότησης με την αξιοποίηση Εθνικών πόρων, δανειακών και ιδιωτικών κεφαλαίων. Οι απαιτούμενοι πόροι μπορούν να διασφαλιστούν επίσης με επιπλέον χρηματοδότηση από κοινοτικά προγράμματα, όταν θα γίνει απολύτως σαφές ότι το έργο προχωράει γρήγορα και αποτελεσματικά, καθώς και με την σταδιακή αύξηση της τιμής των Διοδίων.

Τέλος πληροφορούμε τον κ. Βουλευτή ότι η ΕΓΝΑΤΙΑ ΑΕ από την ίδρυσή της μέχρι σήμερα οργανώθηκε και ενεργοποιήθηκε με ταχείς ρυθμούς για την προώθηση των έργων και μελετών του μεγάλου αυτού έργου της ΕΓΝΑΤΙΑΣ.

Ο Υπουργός

Κ. ΛΑΛΙΩΤΗΣ"

6. Στην με αριθμό 687/30-7-97 ερώτηση δόθηκε με το υπ' αριθμ. 80/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 687/30-7-97 που κατέθεσε στη Βουλή, ο Βουλευτής κ. Ευάγγελος Μπασιάκος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΑΠ τα εξής:

Η ΕΥΔΑΠ προτίθεται να υδροδοτήσει τον οικισμό Σαράντη της Κοινότητας Προδρόμου από τη Διώρυγα Ταξιαρχών του Υδραγωγείου Μόρνου μέσω μονάδας επεξεργασίας νερού.

Το έργο θα μελετηθεί για να καλύψει τις σημερινές και μελλοντικές ανάγκες του οικισμού καθώς και του χωριού Προδρόμου με παροχή σχεδιασμού 1418μ3/ημ.. 'Εχει γίνει η επιλογή της θέσης εγκατάστασης των μονάδων ταχυδιύλισης κατά μήκος της Διώρυγας Ταξιαρχών Β' του Υδραγωγείου Μόρνου και εκπονείται η μελέτη του έργου υδροδότησης.

Το έργο υδροδότησης αποτελείται από 1) έργο υδροληψίας (σύνδεση με Υδρ. Μόρνου), 2) κτίριο στέγασης αντλιοστάσιο εισόδου, μονάδων ταχυδιύλισης, και χημικών ουσιών, και 3) δεξαμενή αποθήκευσης ποσίμου νερού χωρ. 400 μ3. Η μελέτη του έργου υδροδότησης εκπονείται από την ΕΥΔΑΠ με δικές της δαπάνες.

Η κατασκευή του έργου μπορεί να γίνει:

1. Εξ' ολοκλήρου από την ΕΥΔΑΠ με δαπάνες όμως της Νομαρχίας Βοιωτίας.

2. Να γίνει η κατασκευή του κτιρίου και της δεξαμενής αποθήκευσης νερού από τη Νομαρχία Βοιωτίας. Επισημαίνεται ότι σε αυτή την περίπτωση, οι εργασίες κατασκευής του έργου σύνδεσης (διάτρηση Διώρυγας Ταξιαρχών), καθώς και η τοποθέτηση των μονάδων ταχυδιύλισης και των λοιπών υδραυλικών και Η/Μ εγκαταστάσεων θα γίνουν από συνεργεία της ΕΥΔΑΠ (τα οποία θα γίνουν με δαπάνες της Νομαρχίας.)

Απαιτείται επίσης η κατασκευή νέου αγωγού μεταφοράς ποσίμου νερού για την σύνδεση του έργου υδροδότησης με την υφιστάμενη δεξαμενή ποσίμου νερού του οικισμού Σαράντη. Ο εν λόγω αγωγός θα μελετηθεί και θα κατασκευασθεί με ευθύνη της Νομαρχίας. 'Ομως για την εξασφάλιση της συμβατότητας του νέου αγωγού μεταφοράς με το έργο υδροδότησης απαιτείται η έγκριση της μελέτης του αγωγού από την ΕΥΔΑΠ.

Επίσης η Νομαρχία θα χρεωθεί για την τοποθέτηση υδατοπαροχής διαμέτρου 3'' και την έναρξη λογαριασμού.

Επισημαίνεται επίσης ότι για να υδροδοτηθεί ο οικισμός Σαράντη θα πρέπει να προηγηθεί η υπογραφή ειδικής σύμβασης μεταξύ της Κοινότητας Προδρόμου και της ΕΥΔΑΠ όπου θα αναφέρονται λεπτομερειακά οι υποχρεώσεις του κάθε συμβαλλόμενου και οι όροι της υδροδότησης.

Ο Υπουργός

Κ. ΛΑΛΙΩΤΗΣ"

7. Στην με αριθμό 785/5-8-97 ερώτηση δόθηκε με το υπ' αριθμ. 97/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 785/5.8.97 που κατέθεσε στη Βουλή, ο Βουλευτής κ. Νίκος Κατσαρός, παρακαλούμε να πληροφορήσετε τον κ. Βουλευτή τα εξής:

1. Το ΥΠΕΧΩΔΕ είναι υπεύθυνο κυρίως για το ΕΘνικό Οδικό Δίκτυο της χώρας και με τις Περιφερειακές Υπηρεσίες προβαίνει άμεσα στις απαραίτητες ενέργειες για την διασφάλιση της ομαλής και απρόσκοπτης κυκλοφορίας.

Πολλές φορές κατά καιρούς έχουν εκδοθεί από τη ΓΓΔΕ/ΥΠΕΧΩΔΕ οδηγίες και συστάσεις προς τις κατά τόπους αρμόδιες υπηρεσίες για την λήψη και τήρηση των απαραιτήτων μέτρων ασφαλείας κατά την εκτέλεση των Οδικών 'Εργων σε όλη τη χώρα.

Στις ειδικές συγγραφές υποχρεώσεων (ΕΣΥ) των εργολαβιών οδικών έργων προβλέπονται απαραιτήτως συγκεκριμένες ρυθμίσεις για την ασφάλεια της διερχόμενης κυκλοφορίας. Τέλος έχουν κατά περίπτωση επιβληθεί και επιβάλλονται σοβαρά χρηματικά πρόστιμα σε αναδόχους οδικών έργων οι οποίοι δε τηρούν τις υποχρεώσεις τους σχετικά με τη λήψη των απαραιτήτων μέτρων για την εξασφάλιση της διερχόμενης κυκλοφορίας.

2. Για τα έργα της διαπλατυνόμενης Εθνικής οδού Αθηνών - Θεσ/νίκης πληροφορούμε τον κ. Βουλευτή τα εξής:

Από την αρμόδια υπηρεσία του ΥΠΕΧΩΔΕ (ΕΥΔΕ/ΠΑΘΕ) γίνονται οι αναγκαίες επεμβάσεις και ρυθμίσεις οι οποίες προβλέπονται από τις συγκεκριμένες μελέτες και προκαλούν


 

  

Σελίδα 1468 

 

εκτός των άλλων και κάποια πρόσκαιρα κυκλοφοριακά προβλήματα.

Η Υπηρεσία γνωρίζει τα προβλήματα αυτά γι αυτό βρίσκεται σε συνεχή συνεργασία με τις κατά τόπους αστυνομικές αρχές για την άμεση κατά το δυνατόν επίλυσή τους.

Η υφιστάμενη μόνιμη σήμανση της οδού έχει συμπληρωθεί με την ατνίστοιχη εργοταξιακή κατά μήκους όλου του άξονα, στον οποίο εκτελούνται έργα (από Υλίκη μέχρι Κατερίνη), έχουν ορισθεί υπεύθυνοι σήμανσης εκ μέρους των αναδόχων εργολάβων, οι οποίοι σε εικοσιτετράωρη βάση μεριμνούν για τον καθαρισμό και τη συνεχή παρακολούθηση της εργοταξιακής σήμανσης.

Παράλληλα γίνονται εκ μέρους της αρμόδιας Δ/νσης συνεχείς έλεγχοι για τη σωστή εφαρμογή της εργοταξιακής σήμανσης, που μερικές φορές συνοδεύονται από την επιβολή προστίμων στους αναδόχους που δεν τηρούν τις σχετικές με τη σήμανση υποχρεώσεις τους.

Τέλος πληροφορούμε τον κ. Βουλευτή ότι πρόσφατα έχει συνταχθεί από ομάδα εργασίας και έχει προωθηθεί για εφαρμογή, τεύχος προδιαγραφών εργοταξιακής σήμανσης των εκτελούμενων έργων ΠΑΘΕ, στο οποίο αναγράφεται όλη η σύγχρονη εγχώρια και διεθνής εμπειρία σχετικά με την εργοταξιακή σήμανση.

Ο Υπουργός

Κ. ΛΑΛΙΩΤΗΣ"

8. Στην με αριθμό 796/5.8.97 ερώτηση δόθηκε με το υπ' αριθμ. 356/1.10.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 796/5.8.97 ερώτηση των Βουλευτών κυρίων Αχιλλέα Κανταρτζή και Βαγγέλη Μπούτα, σας γνωρίζουμε τα εξής:

Σχετικά με τους αρχαιολογικούς χώρους και τα ευρήματα ας μου επιτραπεί να επισυνάψω σχετικό σημείωμα της αρμόδιας Εφορείας του ΥΠ.ΠΟ με τις συνημμένες σε αυτό φωτογραφίες. 'Οσον αφορά στην ίδρυση αρχαιολογικού Μουσείου στα Τρίκαλα η αρμόδια Εφορεία συνεργάζεται με το Δήμο για την ανεύρεση κατάλληλου οικοπέδου, προκειμένου να αρχίσουν οι σχετικές διαδικασίες. Ωστόσο υπάρχει επισκέψιμη αρχαιολογική συλλογή, όπου εκτίθενται τα αρχαία ευρήματα από τις ανασκαφές στην περιοχή και τα οποία θα αναδειχθούν καλύτερα στους χώρους αρχαιολογικού μουσείου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

9. Στην με αριθμό 864/7.8.97 ερώτηση δόθηκε με το υπ' αριθμ. 111/7.10.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 864/7.8.97 που κατέθεσαν στη Βουλή, οι Βουλευτές κύριοι Σταύρος Παναγιώτου και Μαρία Μπόσκου παρακαλούμε να πληροφορήσετε τους κυρίους Βουλευτές σε θέματα αρμοδιότητας μας ότι επίκειται η ανάθεση μελέτης αντιπλημμυρικών έργων στην περιοχή Σεϊχ-Σού η οποία θα επιλύσει τα δημιουργηθέντα προβλήματα από την πρόσφατη πυρκαγιά.

Ο Υπουργός

Κ.ΛΑΛΙΩΤΗΣ"

10. Στην με αριθμό 915/8.8.97 ερώτηση δόθηκε με το υπ' αριθμ. 163/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 915/8.8.97 που κατέθεσε ο Βουλευτής κ. Λ.Ι. Παπανικολάου, σας πληροφορούμε τα εξής:

Οι Κοινοτικοί Κανονισμοί προβλέπουν δυνατότητα μείωσης της ελάχιστης απόδοσης για τη χορήγηση της στρεμματικής ενίσχυσης της σταφίδα λόγω θεομηνιών από το Κράτος - Μέλος μετά από έγκριση της Ευρωπαϊκής Κοινότητας.

Στα πλαίσια των διατάξεων των Κανονισμών αυτών μετά τη συγκοδιμή του προϊόντος οι Δ/νσεις Γεωργ. Ανάπτυξης των Νομ. Αυτοδιοικήσεων των σταφιδοπαραγωγικών Νομών της χώρας εκτιμούν τις ζημιές και θέτουν ένα ποσοστό % κατά Κοινότητα της περιοχής τους, το οποίο ισχύει για όλα τα αμπελοτεμάχια της Κοινότητας. Τα στοιχεία αυτά αποστέλλονται προς έγκριση στην Ευρ. Κοινότητα συγκεντρωτικά για όλη τη χώρα.

Το ποσοστό % της ζημιάς, που θέτει η Δ.Γ.Α.Ν.Α. είναι τέτοιο που καλύπτει όλους τους παραγωγούς κάθε κοινότητας ξεχωριστά, αλλά δεν μπορεί να γίνει εξατομίκευση ζημιάς, σε επίπεδο χώρας όπως προτείνεται, καθ' ότι θα επεβάρυνε υπερβολικά τις Εθνικές και Κοινοτικές Υπηρεσίες.

Για τις ζημιές πουπροξενήθηκαν στις σταφιδοκαλλιέργειες του Νομού Μεσσηνίας από τους παγετούς του Απριλίου 1997 ο ΕΛΓΑ έχει ολοκληρώσει προ πολλού το έργο των εξατομικευμένων εκτιμήσεων και έχει ήδη κοινοποιήσει στις πληγείσες κοινότητες τα πορίσματα εκτίμησης για την ενημέρωση των ενδιαφερομένων παραγωγών. Για τις ζημιές αυτές από τον ΕΛΓΑ θα καταβληθεί κάθε δυνατή προσπάθεια ώστε οι αποζημιώσεις να καταβληθούν στους δικαικούχους το συντομότερο δυνατό.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

11. Στην με αριθμό 917/8.8.97 ερώτηση δόθηκε με το υπ' αριθμ. 164/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 917/8.8.97 που κατέθεσε ο Βουλευτής κ. Π. Τατούλης σας πληροφορούμε τα εξής:

Το παθογόνο CRYPHONECTRIA PARASITICA το οποίο προσβάλλει τις Καστανιές, αναφέρεται στη φυτοϋγειονομική νομοθεσία Π.Δ. 3321/29.8.95 ΦΕΚ 178 Α "Μέτρα προστασίας κατά την εισαγωγή στη χώρα ή μέσω αυτής σε άλλο κράτος μέλος της Ευρωπαϊκής 'Ενωσης οργανισμών επιβλαβών για τα φυτά ή φυτικά προϊόντα και κατά της εξάπλωσής τους στο εσωτερικό της, σε συμμόρφωση προς την οδηγία 77/93/ΕΟΚ του Συμβουλίου" σαν παθογόνα Καραντίνας.

Κατόπιν τούτου απαγορεύεται η εισαγωγή στη χώρα μας φυτών Καστανιάς από τρίτες χώρες το δε ξύλο Καστανιάς για να εισαχθεί πρέπει να προέρχεται από περιοχές ελεύθερες του παθογόνυ ή να είναι αποφλοιωμένο.

Επίσης στο Ν. Αρκαδίας προτάθηκε μετά τον εντοπισμό του μύκητα CRYPHONECTRIA PARASITICA, η άμεση υλοτομία των ασθενών δένδρων και η απομάκρυνσή τους ή η καύση τους όπου αυτό είναι δυνατό και δεν υπάρχει κίνδυνος πυρκαϊάς. Ασθενή δένδρα σε καμία περίπτωση δεν ενδείκνυται να παραμένουν ιστάμενα μέσα στους καστανώνες.

Σε πανελλήνιο επίπεδο μελετώνται οι ομάδες βλαστικής συμβατότητας του μύκητα CRYPHONECTRIA PARASITICA, ώστε να καταστεί δυνατή η επέκταση του προγράμματος βιολογικής καταπολέμησης της ασθένειας στις περιοχές της Χώρας όπου υπάρχει ανάγκη. Η εργασία αυτή πραγματοποιείται στα πλαίσια ερευνητικού προγράμματος που χρηματοδοτείται από τη ΓΓΕΤ και τη Γενική Γραμματεία Δασών και Φ.Π.

Επί του παρόντος το πρόγραμμα βιολογικής καταπολέμησης εφαρμόζεται στα καστανωτά του Αγίου 'Ορους με αισιόδοξα αποτελέσματα.

Ενημέρωση για το πρόβλημα έγινε από τις τοπικές δασικές υπηρεσίες και τον ερευνητή του ΕΘΙΑΓΕ, κ. Στέφανο Διαμαντή με την διενέργεια δύο σεμιναρίων που διοργάνωσε η Δ/νση Δασών Αρκαδίας στο 'Αστρος Κυνουρίας και το Αλεποχώρι Μαντινείας.

Ο Νομός Αρκαδίας είναι ενταγμένος στο ερευνητικό πρόγραμμα που υλοποιείται από το Ινστιτούτο Δασικών Ερευνών το οποίο συμμετέχει σε κοινοτικό πρόγραμμα COST G4 με τίτλο "Πολυεπιστημονική έρευνα στην καστανιά", στο οποίο συμμετέχουν 14 Ευρωπαϊκές Χώρες.

Η εξάλειψη της ασθένειας από την περιοχή δεν είναι δυνατή


 

  

Σελίδα 1469 

 

ούτε με τις υλοτομίες, ούτε με χημικά μέσα όπως προκύπτει από τη διεθνή και ελληνική εμπειρία. Τα μέτρα που υπεδείχθησαν αποσκοπούσαν στην απομάκρυνση του κινδύνου εξάπλωσης της ασθένειας. Σε εντονότερες προσβολές εφαρμόζεται βιολογική καταπολέμηση.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

12. Στην με αριθμό 931/8.8.97 ερώτηση δόθηκε με το υπ' αριθμ. 3111/6.10.97 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 931/8.8.97 των Βουλευτών κυρίων Νικ. Γκατζή και Απ. Τασούλα σχετικά με την αξιοποίηση των ιαματικών πηγών του Νομού Φθιώτιδας, σας γνωρίζουμε τα εξής:

1. 'Ενας από τους βασικούς στόχους της τουριστικής μας πολιτικής είναι η ανάπτυξη νέων μορφών τουρισμού (ιαματικός, θεραπευτικός, θαλάσσιος, ορεινός, οικολογικός, συνεδριακός, αθλητικός κ.λπ.). Ειδικά για την ανάπτυξη του ιαματικού - θεραπευτικού τουρισμού ο ΕΟΤ έχει συντάξει Ειδικές Τεχνκές Προδιαγραφές για Υδροθεραπευτήρια οι οποίες εκκρεμούν για υπογραφή στο συναρμόδιο ΥΠΕΧΩΔΕ.

Επίσης βάσει των σχετικών διατάξεων του αναπτυξιακού νόμου ιδιωτικές επενδύσεις Εγκαταστάσεων αξιοποίησης ιαματικών πηγών που πραγματοποιούνται στις Ζώνες Β', Γ' και Δ' επιχορηγούνται με ποσοστό 35% επί τους κόστους της επένδυσης (ο Ν. Φθιώτιδας ανήκει στη Γ' Ζώνη).

Ειδικότερα, για την περιοχή των Καμμένων Βούρλων (έκταση και camping του EOT) προετοιμάζεται ένα ειδικό αναπτυξιακό σχέδιο από ομάδα εμπειρογνωμόνων του ΕΟΤ.

2. Για τον εκσυγχρονισμό της υπάρχουσας υποδομής και την περαιτέρω ανάπτυξη των ιαματικών πηγών του Νομού Φθιώτιδας, πρόκειται να προκηρυχθεί πλειοδοτικός διαγωνισμός, μετά την ολοκλήρωση σχετικής μελέτης.

3. Για την αντικατάσταση της γέφυρας των Λουτρών Υπάτης, η Νομαρχία Ν. Φθιώτιδας μετην από 24.4.97 επιστολή της μας ενημέρωσε ότι το έργο έχει δημοπρατηθεί από τις Υπηρεσίες της Γενικής Γραμματείας Περιφέρειας Στερεάς Ελλάδας.

4. 'Οσον αφορά την προώθηση γενικά έργων υποδομής βελτίωσης των χώρων γύρω από τα ιαματικά λουτρά σας πληροφορούμε ότι έργα αυτού του είδους αντιμετωπίζονται πλέον από περιφερειακά και τοπικά προγράμματα των ΟΤΑ.

Η Υπουργός

ΒΑΣΩ ΠΑΠΑΝΔΡΕΟΥ"

13. Στην με αριθμό 944/8.8.97 ερώτηση δόθηκε με το υπ' αριθμ. 169/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 944/8.8.97 που κατέθεσε ο Βουλευτής κ. Στ. Κ. Δήμας σας πληροφορούμε τα εξής:

H κήρυξη, κατά το άρθρο 25 του Ν. 998/79, περιοχών της επικράτειας ως επικινδύνων γίνεται με Προεδρικό Διάταγμα μετά από εισήγηση της οικείας Νομαρχίας και της Κεντρικής Δασικής Υπηρεσίας του Υπουργείου.

Κριτήριο για το χαρακτηρισμό αυτό αποτελούν τα ιδιαίτερα "πυρολογικά" δεδομένα κάθε περιοχής τα οποία καθορίζονται από τις κρατούσες μετεωρολογικές συνθήκες, τη διάρκεια της ξηροθερμικής περιόδου, τη σύνθεση των δασικών οικοσυστημάτων και τα στατιστικά δεδομένα των δασικών πυρκαϊών.

Η επιτήρηση "κρισίμων περιοχών γίνεται με γενικά και ειδκά μέτρα που λαμβάνονται ετησίως από τις περιφερειακές δασικές υπηρεσίες στα πλαίσια του αντιπυρικού αγώνα.

Η επάνδρωση από τη Δασική Υπηρεσία των πυροσβεστικών οχημάτων, των παρατηρητηρίων και των πυροφυλακείων της καθώς η κινητοποίηση των ΟΤΑ, παράλληλα με τη λήψη μέτρων όπως η λειτουργία των μικτών εποχούμενων περιπόλων, με τη συμμετοχή του Στρατού, της Ελληνικής Αστυνομίας και της Δασικής Υπηρεσίας είναι μέτρα που εξασφαλίζουν σε ικανοποιητικό επίπεδο την πυροπροστασία του Ν. Ημαθίας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

14. Στην με αριθμό 953/11.8.97 ερώτηση δόθηκε με το υπ' αριθμ. 124/7.10.97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 953/11.8.97 που κατέθεσε στη Βουλή ο Βουλευτής κ. Μανώλης Κεφαλογιάννης παρακαλούμε να πληροφορήσετε τον κ. Βουλευτή σύμφωνα με τα στοιχεία της ΑΤΤΙΚΟ ΜΕΤΡΟ τα εξής:

Δεν έχει γίνει μελέτη για τη στέγαση του μουσείου σύγχρονης τέχνης στο παλαιό κτίσμα του πρώην εργοστασίου ΦΙΞ για να είναι γνωστή η απαιτούμενη δαπάνη. Στην περίπτωση που αποφασιστεί η στέγαση του μουσείου στο ανωτέρω κτίριο είναι προφανές ότι η δαπάνη κατασκευής και εξοπλισμού του δεν πρόκειται να βαρύνει τον προϋπολογισμό του έργου κατασκευής του ΜΕΤΡΟ και βέβαια δεν έχει καμμία ανάμιξη η ανάδοχος Κοινοιπραξίας του έργου.

Ο Υπουργός

Κ. ΛΑΛΙΩΤΗΣ"

15. Στην με αριθμό 986/13.8.97 ερώτηση δόθηκε με το υπ' αριθμ. 3148/6.10.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 986/13.8.97 των Βουλευτών κυρίων Στ. Παναγιώτου και Μαρ. Μπόσκου σχετικά με τη δημιουργία γηπέδου GOLF sth N. Φώκαια Χαλκιδικής, σας γνωρίζουμε τα εξής:

Με την 120/4.4.95 πράξη Υπουργικού Συμβουλίου παραχωρήθηκε στον ΕΟΤ από το Υπουργείο Γεωργίας έκταση για τη δημιουργία GOLF.

H έκδοση της πράξης αυτής στηρίχθηκε στη σύμφωνη γνώμη των αρμοδίων υπηρεσιών του ΥΠ.Ε.ΧΩ.ΔΕ. και του ΥΠ.ΠΟ. και καλύπτει τα προαπαιτούμενα βάσει της ΚΥΑ 69269/5387/24.10.90 για την προέγκριση χωροθέτησης της ως άνω δραστηριότητας.

Ο ΕΟΤ έχοντας γνώση των ιδιαίτερων χαρακτηριστικών της περιοχής, έχει γνωστοποιήσει, μέσω της προκήρυξης μίσθωσης της έκτασης, τις προϋποθέσεις και τις απαραίτητες διαδικασίες που χρειάζεται ν'ακολουθηθούν για την υλοποίηση της σχετικής επένδυσης (έγκριση περιβαλλοντικών όρων, έγκριση αρχιτεκτονικών σχεδίων, έκδοση οικοδομικής άδειας), ώστε παράλληλα με την άσκηση της εν λόγω δραστηριότητας να εξασφαλισθεί η προστασία του περιβάλλοντος.

Θεωρούμε ότι η προωθούμενη αξιοποίηση αυτή, με τις απαραίτητες πάντα προϋποθέσεις, θα διασφαλίσει καλύτερα την ορθολογική διαχείριση της έκτασης, σε σύγκριση με περιοχές προστατευόμενες ακόμη και από τη συνθήκη Ramsar.

Η Υπουργός

ΒΑΣΩ ΠΑΠΑΝΔΡΕΟΥ"

16. Στην με αριθμό 995/18.8.97 ερώτηση δόθηκε με το υπ' αριθμ. 179/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 995/18.8.97 που κατέθεσαν οι Βουλευτές κύριοι Α. Λουλέ, Ε. Αποστόλου για τα θέματα της αρμοδιότητάς μας, σας πληροφορούμε τα εξής:

Mε το Προεδρικό Διάταγμα 142/92, όπως αυτό τροποποιήθηκε και ισχύει με το Π.Δ. 382/92 συστήθηκαν παραρτήματα της επαγγελματικής σχολής υπαλλήλων δασοπροστασίας σε διάφορες πόλεις, μεταξύ των οποίων και η Βυτίνα Αρκαδίας.

Σκοπός της σχολής είναι η άρτια επαγγελματική κατάρτιση και εκπαίδευση των σπουδαστών που θα αποτελέσουν μόνιμα στελέχη της Δασικής Υπηρεσίας για την προστασία του δασικού πλούτου της χώρας, σε θέματα εφηρμοσμένης πρόληψης και καταστολής πυρκαγιών δασών και δασικών εκτάσεων αλλά και ατομικής τους ασφάλειας.


 

  

Σελίδα 1470 

Η εν λόγω σχολή δεν λειτουργεί σε μόνιμη βάση, αλλά ανάλογα με τις ανάγκες του Υπουργείου Γεωργίας και εκπαίδευση προσωπικού που πρόκειτα να προσληφθεί από αυτό ο χρόνος έναρξης και λήξης των εκπαιδευτικών διμήνων καθορίζεται Υπουργική απόφαση.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

17. Στην με αριθμό 1003/19.8.97 ερώτηση δόθηκε με το υπ' αριθμ. 22357/3.10.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της με αριθμό 1003/19.8.1997 ερώτησης που κατέθεσε στη Βουλή ο Βουλευτής κ. Δημήτρης Σαρρής και αναφέρεται στη δυνατότητα παραμονής στην υπηρεσία υπαλλήλων, τωνο ποίων ο διορισμός ακυρώθηκε με δικαστικές αποφάσεις, σας πληροφορούμε τα εξής:

1. Mε τις διατάξεις του άρθρου 56 παρ.1 του Υπαλληλικού Κώδικα (Π.Δ. 611/77) ποροκειμένου για υπαλλήλους που διορίζονται κατόπιν διαγωνισμού, προβλέπεται ότι εάν ο διορισμός έγινε κατά παράβαση νόμου, ανακαλείται εντός ευλόγου χρόνου που δεν μπορεί να υπερβεί τη διετία από της δημοσιεύσεώς του, εκτό εάν ο διορισθείς προκάλεσε ή υποβοήθησε την παρανομία ή αν ο διορισμός έγινε κατά παράβαση των άρθρων 18 και 22 του Υπαλληλικού Κώδικα.

2. Από τις κείμενες διατάξεις δεν παρέχεται η δυνατότητα παραμονής στην υπηρεσία υπαλληλου του οποίου ο διορισμός ανακλήθηκε σε εκτέλεση αποφάσεως του Διοικητικού Εφετείου. Η διάταξη της παρ.1 του άρθρου 56 του Υπαλληλικού Κώδικα αναφέρεται στο κώλυμα ανάκλησης του κατά παράβαση νόμου διορισθέντος, μετά την πάροδο διετίας από της δημοσιεύσεώς του, στην περίπτωση που ο διορισμός ανακαλείται με βάση αυτεπάγγελτες ενέργειες της διοίκησης και δεν αναιρεί τις έννομες συνέπειες και την ισχύ των δικαστικών αποφάσεων. Δεν αφορά δηλαδή το άρθρο 56 του Υπαλληλικού Κώδικα την ακύρωση διορισμού βάσει δικαστικής αποφάσεως, ούτε ο υπάλληλος του οποίου ακυρώθηκε ο διορισμός μπορεί να παραμείνει στην υπηρεσία ως υπεράριθμος ή σε προσωποπαγή θέση, αφού ο διορισμός ακυρώθηκε από το δικαστήριο.

3. Οι ανωτέρω απόψεις που διατύπωσε η υπηρεσία μας στο έγγραφό της αριθμ. ΔΙΔΑΔ/Φ20/273/18855/11.9.95 ελήφθησαν υπόψη από το Υπουργείο Υγείας και Πρόνοιας, το οποίο στη συνέχεια με εγκύκλιο γνωστοποίησε σε όλα τα νοσηλευτικά ιδρύματα του Ν.2592/53, το ΕΚΑΒ και τον Ε.Ο.Φ.

Ο Υφυπουργός

ΣΤ. ΜΠΕΝΟΣ"

18. Στην με αριθμό 1030/97 ερώτηση δόθηκε με το υπ' αριθμ. 1886/30.9.97 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση υπ'αριθμ. 1030/97 του Βουλευτή Ηρακλείου κ. Μανώλη Κεφαλογιάννη σας πληροφορούμε στα πλαίσια του εγκεκριμένου λειτουργικού προγράμματος KONVER II, ειδικώτερα δε στο Υποπρόγραμμα Παρεμβάσεις για Μετατροπή Βάσεων- Στρατιωτικών Εγκαταστάσεων, έχει ενταχθεί το έργο "Μετατροπής της πρώην αμερικανικής βάσης Γουρνών".

Η μελέτη εφικτότητας - βιωσιμότητας μετατροπής είναι σε εξέλιξη, έχουν δεσμευθεί 163,42 εκατ. δρχ. για το σκοπό αυτό και έχει εκδοθεί η αντίστοιχη ΣΑΕ. Εν συνέχεια θα αρχίσουν τα έργα μετατροπής με εκτιμώμενο προϋπολογισμό 1,1 δισ. δρχ.

Παραμένει σταθερή πολιτική μας η μετατροπή της Βάσης σε χρήσεις που θα είναι πολλαπλώς ωφέλιμες για την ευρύτερη περιοχή.

Ο Υφυπουργός

ΧΡΗΣΤΟΣ ΠΑΧΤΑΣ"

19. Στην με αριθμό 1046/21.8.97 ερώτηση δόθηκε με το υπ' αριθμ. 186/30.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην παραπάνω ερώτηση που κατέθεσε ο Βουλευτής κ. Η. Κ. Βεζδρεβάνης σας πληροφορούμε τα εξής:

Από το Υπουργείο Γεωργίας θα καταβληθεί κάθε δυνατή προσπάθεια για την ένταξη των ζημιών που προκλήθηκαν ή θα προκληθούν στη γεωργία από πυρκαϊές του 1997 στο επιχειρησιακό πρόγραμμα "Ανάπτυξη του Τομέα Γεωργίας" του Β' Κ.Π.Σ., προκειμένου να καταβληθούν οικονομικές ενισχύσεις στους σοβαρά πληγέντες γεωργοκτηνοτρόφους για την αποκατάσταση των ζημιών που έπαθαν

Η ΑΤΕ κατά πάγια τακτική της χορηγεί στους γεωργοκτηνοτρόφους που οι εκμεταλλεύσεις τους ζημιώνονται από δυσμενείς καιρικές συνθήκες και άλλα αίτια (πυρκαϊές κτλ) τις απαραίτητες πιστωτικές διευκολύνσεις (αναστολή εξόφλησης των ληξιπροθέσμων οφειλών, χορήγηση δανείων) για να μπορέσουν να αντιμετωπίσουν οικονομικές τους δυσχέρειες και να συνεχίσουν ομαλά την παραγωγική τους δραστηριότητα.

Ο Υπουργός

ΣΤΕΦ. ΤΖΟΥΜΑΚΑΣ"

20. Στην με αριθμό 1067/22-8-97 ερώτηση δόθηκε με το υπ' αριθμ. 140/7-10-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1067/22.8.97 που κατέθεσε στη Βουλή, ο Βουλευτής κ. Γιάννης Κουράκης, παρακαλούμε να πληροφορήσετε τον κ. Βουλευτή σε θέματα αρμοδιότητας μας τα εξής:

Η αντιπλημμυρική προστασία των Δυτικών περιοχών της πόλεως του Ηρακλείου και συγκεκριμένα τα αντιπλημμυρικά έργα στο ποταμό Γιόφυρο περιλαμβάνονται στο ενάριθμο έργο 9572140 των Δημοσίων Επενδύσεων με συνολικό προϋπολογισμό 1,2 δις δρχ.

Μέχρι σήμερα έχουν διατεθεί συνολικά για αντιπλημμυρικά έργα στο Νομό Ηρακλείου 1,062 δις δρχ.

Ειδικώτερα τα αντιπλημμυρικά έργα που έχουν εκτελεστεί και εκτελούνται στον ποταμό Γιόφυρο είναι τα εξής:

1. Αντιπλημμυρικά έργα Γιόφυρου ποταμού προϋπολογισμού 120 εκατ. δρχ. με αντικείμενο τη διαπλάτυνση της κοίτης του ποταμού Νότια της Εθνικής Οδού και επί μήκους 3,5 χλμ., της κατασκευής συρματοσάκκων κλπ.

Το έργο έχει περατωθεί.

2. Αντιπλημμυρικά έργα Γιόφυρου ποταμού με κύριο αντικείμενο την κατασκευή γέφυρας κλπ προϋπολογισμού 350 εκατ. δρχ. 

Η γέφυρα με άνοιγμα 35 μ. και τέσσερις λωρίδες κυκλοφορίας, έχει ήδη κατασκευασθεί.

Απομένει προς εκτέλεση τμήμα της συνδετήριας οδού και τμήμα κοίτης προς διαμόρφωση κλπ.

Το έργο δημοπρατήθηκε την 14.10.1996 με ημερομηνία υπογραφής σύμβασής την 26.11.96. Ο συμβατικός χρόνος περαίωσης είναι 18 μήνες από την υπογραφή της σύμβασης. Η περαίωση θα γίνει πριν τη λήξη της συμβατικής προθεσμίας.

3. Υπάρχει επίσης δημοπρατημένη εργολαβία προϋπολογισμού 400 εκατ. δρχ. που τελεί υπό έγκριση, με αντικείμενο την ολοκλήρωση διάνοιξης πεδινής κοίτης μήκους 3 χλμ. περίπου και επένδυση πρανών κατά τμήματα.

4. Μέχρι τέλος του 1998 θα έχουν δημοπρατηθεί και εκτιμάται ότι θα ολοκληρωθούν έργα ορεινής υδρονομίας (μικρά χωμάτινα φράγματα, λεκάνες καθίζησης και ανάσχεσης) προϋπολογισμού 200 εκατ. δρχ. που θα συμβάλλουν στη μείωση του κινδύνου πλημμύρας.

Η μελέτη για τα έργα αυτά ολοκληρώνεται.

Με τις παραπάνω εργολαβίες έχουν μειωθεί δε στο ελάχιστο οι κίνδυνοι πλημμυρών στις δυτικές περιοχές του Ηρακλείου μετά από τα έργα που έχουν εκτελεσθεί από το ΥΠΕΧΩΔΕ και τον ΟΑΝΑΚ.

Για τα έργα που έχουν εκτελεστεί και εκτελούνται από τον ΟΑΝΑΚ αρμόδιο είναι να πληροφορήσει τον κ. Βουλευτή το


 

  

Σελίδα 1471 

 

Υπουργείο Εθνικής Οικονομίας προς το οποίο κοινοποιείται η ερώτηση.

Ο Υπουργός

Κ. ΛΑΛΙΩΤΗΣ"

21. Στην με αριθμό 1071/22-8-97 ερώτηση δόθηκε με το υπ' αριθμ. 192/30-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 1071/22-8-97 που κατέθεσε ο Βουλευτής κ. Γ. Καρασμάνης, σας πληροφορούμε τα εξής:

Η καθυστέρηση στην εκκαθάριση των σχετικών φακέλλων δικαιολογητικών επιδότησης εξαγωγών μεταποιημένων οπωρ/κών, οφείλεται κυρίως στο ότι τ'αρμόδια τελωνεία διαβιβάζουν στην αρμόδια υπηρεσία του ΥΠΓΕ, τα τελωνειακά παραστατικά (βεβαιώσεις για το Υπ. Γεωργίας, Δ/σεις κλπ) χωρίς να είναι πλήρως συμπληρωμένα ή με εγγραφές που δεν πληρούν τις προϋποθέσεις για πληρωμή προϋποθέσεις που τίθενται από τους Κοινοτικούς Κανονισμούς, Υπ. αποφάσεις και εγκυκλίους.

Παρόμοια προβλήματα αλλά σε μικρότερο βαθμό παρουσιάζουν τα παραστατικά που υποβάλλονται από τους ενδιαφερομένους εξαγωγείς.

Συνέπεια των ανωτέρω είναι η αρμόδια υπηρεσία του ΥΠΓΕ να αναλίσκεται σε μια σειρά αλληλογραφιών και επικοινωνιών με τις αρμόδιες τελωνειακές υπηρεσίες και ενδιαφερομένους, διαδικασία χρονοβόρα και πολλές φορές χωρίς αποτέλεσμα.

Για την αντιμετώπιση των καθυστερήσεων στην εκκαθάριση των υποβαλλομένων δικαιολογητικών η αρμόδια υπηρεσία ΔΙΔΑΓΕΠ:

α) έστρεψε τις προσπάθειές της στα τελωνεία της χώρας ζητώντας όπως τα διαβιβαζόμενα παραστατικά να είναι συμπληρωμένα, σύμφωνα με τα προβλεπόμενα από τους Κοινοτικούς Κανονισμούς

β) κατάλληλο προσωπικό προβαίνει στον προέλεγχο των εισερχομένων φακέλλων των εξαγωγέων, ώστε να συμπληρώνονται εγκαίρως και να είναι πλήρεις

γ) γίνεται προσπάθεια στελέχωσης του τμήματος μεταποιημένων οπωρ/κών με ικανό αριθμό ελεγκτών

δ) συνεστήθη συνεργείο που ήλεγξε ικανό αριθμό φακέλλων και διεπίστωσε σημαντικές ελλείψεις σε όλα τα παραστατικά, και συνεχίζει τον έλεγχο.

Τέλος, για την ριζική αντιμετώπιση του θέματος, προβλέπεται η ίδρυση και λειτουργία του νέου Οργανισμού Ελέγχων, με σχετικό νομοσχέδιο.

Ο Υπουργός

ΣΤΕΦ. ΤΖΟΥΜΑΚΑΣ"

22. Στην με αριθμό 1091/25-8-97 ερώτηση δόθηκε με το υπ' αριθμ. 195/30-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 1091/25-8-97 που κατέθεσαν οι Βουλευτές κύριοι Στ. Παναγιώτου, Μ. Μπόσκου σας πληροφορούμε τα εξής:

Τα κέντρα Παρέμβασης του ρυζιού καθορίζονται από τον κανονισμό 2047/84 της Επιτροπής Ε.Κ. όπως τροποποιήθηκε πρόσφατα με τον Κανονισμό 1028/97.

Σύμφωνα με τον εν λόγω κανονισμό υπάρχουν κέντρα παρέμβασης στη Σκοτούσα και στις Σέρρες στο Ν. Σερρών.

Επομένως δεν υπάρχει πρόβλημα ως προς την ομαλή εισκόμηση παρεμβάσιμου ρυζιού στον Ν. Σερρών, διότι έχει ήδη εξευρεθεί ο κατάλληλος αποθηκευτικός χώρος και δόθηκε παράταση εισκόμισης από την Ευρωπαϊκή Επιτροπή μέχρι 30.9.97.

Ο Υπουργός

ΣΤΕΦ. ΤΖΟΥΜΑΚΑΣ"

23. Στην με αριθμό 1097/25-8-97 ερώτηση δόθηκε με το υπ' αριθμ. 2147/30.9.97 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση 1097/25-8-97 που κατέθεσε στη Βουλή των Ελλήνων η Βουλευτής κ. 'Ελσα Παπαδημητρίου, σχετικά με την χρηματοδότηση του Πολιτιστικού Κέντρου Ηρακλείου, σας γνωρίζουμε τα εξής:

1. Με πρόταση του Δήμου Ηρακλείου εντάχθηκε στο Περιφερειακό Επιχειρησιακό Πρόγραμμα (ΠΕΠ) Κρήτης 1994-1999 (Υποπρόγραμμα 2: ΕΟΠ Πολιτιστικής και Τουριστικής Ανάπτυξης, Μέτρο 1: Τουριστικές Υποδομές - Πολιτιστικός Τουρισμός) το έργο "Πολιτιστικό Κέντρο Ηρακλείου" με προϋπολογισμό 1 δις δρχ. Σύμφωνα όμως με την σύμβαση του Προγράμματος το έργο "Πολιτιστικό Κέντρο" δεν είναι επιλέξιμο για χρηματοδότηση από πιστώσεις του ΠΕΠ, ενώ είναι επιλέξιμο το έργο "Συνεδριακό Κέντρο".

2. Κατόπιν αυτού σε συνεργασία με τον Δήμο Ηρακλείου εντάχθηκε στο Πρόγραμμα το τμήμα εκείνο του Πολιτιστικού Κέντρου που αφορούσε το συνεδριακό Κέντρο, ως λειτουργικό και σαφώς αυτοτελές έργο, με τίτλο "Συνεδριακό Κέντρο Ηρακλείου".

3. Σε συνεργασία με τον Δ. Ηρακλείου συντάχθηκε Τεχνικό Δελτίο 'Εργου (ΤΔΕ), το οποίο σε τιμές Γ' τριμήνου 1994 ανέρχεται στο ποσό των 4.149.750.000 δρχ. και το Δημοτικό Συμβούλιο Ηρακλείου δεσμεύθηκε ότι το επιπλέον του 1 δις κόστος του έργου θα καλυφθεί από τον Δήμο Ηρακλείου. Το Τ.Δ.Ε. εστάλη στις υπηρεσίες της Ε. Επιτροπής, η οποία διετύπωσε παρατηρήσεις και ζήτησε διευκρινιστικά στοιχεία πριν εκφράσει την τελική γνώμη της.

4. 'Εχουν γίνει συνεννοήσεις με το Δήμο Ηρακλείου για να καλυφθούν τα ζητήματα που θέτει η Ε. Επιτροπή σχετικά με την επικαιροποίηση και συμπλήρωση του Τ.Δ.Ε., ώστε το έργο να καταστεί "ώριμο" για την έναρξη υλοποίησης και έγκαιρη ολοκλήρωση μέσα στα χρονικά όρια του ΠΕΠ Κρήτης.

Ο Υφυπουργός

ΧΡΗΣΤΟΣ ΠΑΧΤΑΣ"

24. Στην με αριθμό 1102/26-8-97 ερώτηση δόθηκε με το υπ' αριθμ. 138/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1102/26-8-97 που κατέθεσε στη Βουλή, ο Βουλευτής κ. Μανώλης Κεφαλογιάννης παρακαλούμενα πληροφορήσετε τον κ. Βουλευτή τα εξής: Ο προγραμματισμός των ενεργειών για τη χωροθέτηση νέου διαδρόμου στο Αεροδρόμιο Ηρακλείου έχει προχωρήσει σημαντικά.

Είναι προφανές ότι η σπουδαιότητα του έργου και η αντίστοιχη υψηλή επένδυση για την υλοποίησή του, επιβάλλει την προσεκτική, λεπτομερή, και εξαντλητική διερεύνηση των αναγκαίων παραμέτρων για την ορθή χωροθέτηση του λοξού διαδρόμου ώστε να επιλυθούν οριστικά τα οποιαδήποτε προβλήματα δημιουργούνται από την υφιστάμενη κατάσταση αλλά και να αποφευχθούν προβλήματα που ενδεχόμενα θα δημιουργούσε η νέα χωροθέτηση.

Η αναγκαιότητα αυτή απαίτησε την επιμήκυνση της πρώτης φάσης, του αρχικού χρονοδιαγράμματος η οποία ωστόσο σήμερα έχει ολοκληρωθεί και ήδη δρομολογούνται τα επόμενα στάδια.

Στη συνέχεια θα καταβληθεί κάθε προσπάθεια ώστε η τελική φάση του χρονοδιαγράμματος, δηλαδή η δημοπράτηση του έργου, να μην αφίσταται σημαντικά από το αρχικό χρονοδιάγραμμα.

Ο Υπουργός

ΚΩΣΤΑΣ ΛΑΛΙΩΤΗΣ"

25. Στις με αριθμό 1109/26-8-97 ΑΚΕ80, 1035/20-8-97 ερωτήσεις δόθηκε με το υπ' αριθμ. 143/7-10-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στις ερωτήσεις ΑΚΕ 1109/80/26-8-97 και ερώτηση 1035/20-8-97 που κατέθεσε στη Βουλή, η Βουλευτής κ. 'Ελσα Παπαδημητρίου, παρακαλούμε να πληροφορήσετε την


 

  

Σελίδα 1472 

 

κ. Βουλευτή τα εξής:

1. Δεν υπήρξε καμμία αυθαίρετη αύξηση του φυσικού αντικειμένου κανενός έργου του Επιχειρησιακού Προγράμματος/Προσβάσεις Οδικοί 'Αξονες (ΕΠ/ΠΟΑ). Η ένταξη του έργου Ραψάνη - Πλαταμώνας στο ΕΠ/ΠΟΑ έγινε με απόφαση της 3ης Τακτικής Συνάντησης της Επιτροπής Παρακολούθησης (Επ. Πα.) του ΕΠ/ΠΟΑ, που έλαβε χώρα την9η Ιουλίου 1996. Κατά την ίδια Συνάντηση αποφασίστηκε και η αύξηση των δεσμεύσεων για τον ΠΑΘΕ, η οποία υλοποιήθηκε με την τροποποίηση των χρηματοδοτικών πινάκων της ΕΠ/ΠΟΑ που εγκρίθηκε με την απόφαση Ε(96) 3652/18-12-96 της Επιτροπής.

2. Η ένταξη του έργου αυτού στο ΕΠ/ΠΟΑ συνεπάγεται προφανώς τροποποίηση του περιεχομένου και του αντίστοιχου ενάριθμού της ΣΑΕ 071/2. Αυτό έγινε αυτόματα στην περίπτωση αυτή διότι:

Το ενάριθμο από το οποίο θα χρηματοδοτηθεί το έργο καλύπτει την χρηματοδότηση ενός μεγάλου τμήματος του ΠΑΘΕ και όχι τις συγκεκριμένης εργολαβίας, όπως άλλωστε συμβαίνει με όλα τα ενάριθμα έργα της ΣΑΕ. Η αντιστοίχιση των ενάριθμων έργων της ΣΑΕ και των κοινοτικών προγραμμάτων είναι αρμοδιότητα του ΥΠΕΘΟ. Είναι γνωστό ότι οι Εκπρόσωποι του ΥΠΕΘΟ συμμετέχουν σε όλες τις Συνεδριάσεις της ΕΠ. Πα. του ΕΠ/ΠΟΑ.

'Εγγραφο του ΥΠΕΧΩΔΕ προς το ΥΠΕΘΟ δνε υπήρξε διότι δεν υπήρξε τέτοια ανάγκη. Αυτού του είδους τα έγγραφα στέλνονται μόνον αν ζητείται η τροποποίηση των στοιχείων του ενάριθμου έργου της ΣΑΕ.

Σχετικά με το ενάριθμο έργο 9471540 της ΣΑΕ071/2 από το οποίο θα χρηματοδοτηθεί υπόψη εργολαβία, σημειώνουμε τα εξής:

Ο κωδικός 9471540 ΔΕ δεν "περιλαμβάνει 5 υποέργα του ΠΑΘΕ, συνολικού δυανύσματος από Ραψάνη μέχρι και Λάρισα" όπως αναφέρεται στην Ερώτηση.

Στο υπόψη ενάριθμο δεν "προβλέπεται δέσμευση 22 δις δρχ., εκ των οποίων έχουν εκταμιευθεί τα 18,5 δις δρχ." όπως αναφέρεται στην ερώτηση.

Εξ' άλλου στα ενάριθμα δεν υπάρχουν "δεσμεύσεις" όπως στα κοινοτικά προγράμματα αλλά υπάρχουν "προϋπολογισμοί" και "πιστώσεις".

Πάντως το συγκεκριμένο ενάριθμο έχει προϋπολογισμό 99 δις δρχ. Μέχρι την 31-12-96 είχαν υλοποιηθεί δαπάνες 28,44 δις δρχ. και η πίστωση για το 1997 είναι 25 δις δρχ. Επομένως δεν υφίσταται έλλειψη πιστώσεων για την υλοποίηση του έργου.

3. Κατά την πρώτη Τακτική Συνεδρίαση της Επ. Πα. του ΕΠ/ΠΟΑ αποφασίστηκε ότι για τα έργα του ΠΑΘΕ και της ΕΓΝΑΤΙΑΣ δεν απαιτείται η σύνταξη και υποβολή Τεχνικών Δελτίων 'Εργων προκειμένου αυτά να ενταχθούν στο ΕΠ/ΠΟΑ. Για την απόφαση αυτή οι λόγοι είναι πολλοί μεταξύ των οποίων αναφέρονται:

Τα έργα του ΠΑΘΕ και της ΕΓΝΑΤΙΑΣ καλύπτουν συνολικά πάνω από το 70% του συνολικού κόστους του Προγράμματος.

Τα έργα αυτά είναι μεγάλα και διακεκριμένα.

Υλοποιούνται από αξιόπιστους Φορείς, όπως η ΕΓΝΑΤΙΑ ΑΕ και η ΕΥΔΕ./ΠΑΘΕ.

Η προετοιμασία δημοπράτησης των έργων ελέγχεται και από εξειδικευμένους διεθνείς Συμβούλους (Project Managers).

4. Τα τεύχη δημοπράτησης συντάχθηκαν κατ' εφαρμογή των ισχυουσών διατάξεων και επομένως και των εγκυκλίων 2 και 8 του 1996, δηλαδή επεδείχθη ιδιαίτερη προσοχή στην πληρότητα των μελετών του υπό δημοπράτηση έργου.

Η Υπηρεσία τηρεί απόλυτα την Ελληνική και Κοινοτική Νομοθεσία και τα έργα της εκτελούνται με ταχείς ρυθμούς.

5. Είναι λοιπόν σαφές ότι όλες οι διαδικασίες διαχείρισης των κοινοτικών προγραμμάτων γίνονται σύμφωνα με τους κανονισμούς, άλλωστε οι Υπηρεσίες έχουν αποκτήσει πλέον μεγαλύτερη εμπειρία στη διαχείριση των προγραμμάτων αυτών.

Επίσης οι αρμόδιοι διαμορφωτές και χειριστές των κοινοτικών προγραμμάτων της Δημόσιας Διοίκησης, έχουν πάρει όλα τα μέτρα για να προετοιμάσουν την Χώρα, αφενός μεν να απορροφήσει τους πόρους των υφισταμένων προγραμμάτων, αφετέρου να σχεδιάσει τα επόμενα κοινοτικά προγράμματα.

6. Επί των αναφερομένων στην ερώτηση, 1035/20-8-97 σας πληροφορούμε τα εξής:

Με την αρ. ΕΥΔΕ/ΠΑΘΕ/4862/30-1-97 απόφαση του ΥΠΕΧΩΔΕ ακυρώθηκε ο διαγωνισμός της 2ας-17 Μαρτίου 1996 που αφορούσε στην δημοπράτηση του έργου κατασκευής τμήματος του ΠΑΘΕ από το πέρας Κόμβου Ραψάνη μέχρι την αρχή Κόμβου Πλαταμώνα.

Η Επιτροπή Εισήγησης Ανάθεσης στο από 18-12-96 πρακτικό της εισηγήθηκε κατά πλειοψηφία την ανάθεση του έργου στην πρώτη, κατά σειρά μειοδοσίας, διαγωνισθείσα Κοινοπραξία παρ' όλο που η προσφορά της κρίθηκε ομόφωνα αναιτιολόγητη.

Η αναθέτουσα Αρχή, για την οποία η γνώμη της ΕΕΑ είναι δεσμευτική και αποφασιστική, είχε δύο δυνατότητες:

Να αποδεχθεί την πρόταση της ΕΕΑ.

Να ακυρώσει τον διαγωνισμό και να επαναδημοπρατήσει το έργο.

Κατόπιν αυτού και επειδή η διατυπωθείσα άποψη του Νομικού Συμβούλου ότι "η εισήγηση της ΕΕΑ είναι προδήλως αντιφατική, εσφαλμένη και αντίθετη με τις διατάξεις του Νόμου και την εγκ. 11/95 και τη διακήρυξη" ακυρώθηκε ο προαναφερόμενος διαγωνισμός.

Επί των ερωτημάτων της Ευρωπαϊκής Επιτροπής, σε συνέχεια καταγγελίας, η Υπηρεσία απάντησε με το αρ. ΕΥΔΕ/ΠΑΘΕ/13126/9-6-97 έγγραφό της και παράλληλα εξέθεσε προφορικά τις απόψεις της σε προσύσκεψη και σύσκεψη που έγιναν στις 18 και 26 Ιουνίου αντίστοιχα με εκπροσώπους της Επιτροπής.

'Εκτοτε δεν έχει διατυπωθεί εγγράφως κάποια επιφύλαξη της ΕΕ για τις τηρηθείσες διαδικασίες.

Σημειώνουμε ότι η καταγγέλουσα εργοληπτική επιχείρηση η οποία ήταν τέταρτη σε σειρά μειοδοσίας κατά τον προαναφερόμενο διαγωνισμό, κατέθεσε οικονομική προσφορά, που κρίθηκε από την ΕΕΑ κατά πλειοψηφία, ως αναιτιολόγητη.

7. Τέλος καταθέτουμε τις αποφάσεις της Επ. Πα. ΕΠ/ΠΟΑ κατά την 3η Τακτική Συνεδρίαση, την 9η Ιουλίου 1996, όπου αποφασίζεται και η ένταξη του έργου Ραψάνη-Πλαταμώνας στο ΕΠ/ΠΟΑ καθώς και τα πρακτικά.α

Ο Υπουργός

ΚΩΣΤΑΣ ΛΑΛΙΩΤΗΣ"

26. Στην με αριθμό 1111/26-8-97 ερώτηση δόθηκε με το υπ' αριθμ. 1634/2-10-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 1111/26-8-97 ερώτηση που κατατέθηκε στη Βουλή από τους Βουλευτές κυρίους Μπ. Αγγουράκη και Μ. Κωστόπουλο, για τα θιγόμενα σ' αυτή θέματα, σας πληροφορούμε τα εξής:

Σύμφωνα με τις διατάξεις του άρθρου 2 και σε συνδυασμό με το άρθρο 4 του Κανονισμού του Οργανισμού Εργατικής Κατοικίας (Ο.Ε.Κ.) "Περί προϋποθέσεων παροχής κατοικίας και δανείων" δικαίωμα συμμετοχής στα στεγαστικά προγράμματα του Ο.Ε.Κ. έχουν όλοι οι εργατοϋπάλληλοι που συνδέονται με τους εργοδότες του με σχέση εξαρτημένης εργασίας ιδιωτικού δικαίου, ασφαλισμένοι σε οργανισμό κύριας ασφάλισης μισθωτών και καταβάλλουν εισφορές υπέρ Ο.Ε.Κ.

Την ανωτέρω εργασιακή σχέση πρέπει να έχουν και κατά τον χρόνο υποβολής της αίτησης στα εκάστοτε στεγαστικά προγράμματα του οργανισμού.

Μέσα από κάθε νομοθετική διάταξη και στην συγκεκριμένη περίπτωση από τον ανωτέρω Κανονισμό του Ο.Ε.Κ., μπορεί κάποιες μεμονωμένες περιπτώσεις δικαιούχων να μην ευνοούνται και μέσα σε αυτές είναι η κατηγορία δικαιούχων που άλλαξαν επαγγελματικό προσανατολισμό ή εκείνοι που ενώ είναι δικαιούχοι του Οργανισμού δεν έχουν τη δυνατότητα συμμετοχής στα στεγαστικά του προγράμματα καίτοι συνεχίζουν


 

  

Σελίδα 1473 

 

να συνεισφέρουν με τις εισφορές τους στην αύξηση των κεφαλαίων του οργανισμού, διότι έχουν περιουσιακά στοιχεία με τα οποία υπερκαλύπτουν τις στεγαστικές ανάγκες της οικογένειας τους, όπως μέσα σ' ένα κοινωνικό σύνολο συμβαίνει εκείνοι που ευρίσκονται σε καλύτερη οικονομική κατάσταση και καλύτερη κοινωνική θέση να βοηθούν από τη μεριά τους στη βελτίωση των συνθηκών επιβίωσης των αδυνατοτέρων.

'Ετσι οι εισφορές υπέρ ΟΕΚ των προγραμμάτων κατηγοριών συντελούν στη στέγαση πολλών αστέγων εργατοϋπαλλήλων.

Ο Υπουργός

ΜΙΛΤΙΑΔΗΣ ΠΑΠΑΪΩΝΝΟΥ"

27. Στις με αριθμό 1154/27-8-97, 1262/3-9-97 ερωτήσεις δόθηκε με το υπ' αριθμ. 179/7-10-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στις ερωτήσεις 1154/27-8-97 που κατέθεσε στη Βουλή, ο Βουλευτής κ. Λεωνίδας Κουρής και 1262/3-9-97 που κατέθεσε στη Βουλή ο Βουλευτής κ. Απόστολος Σταύρου, παρακαλούμε να πληροφορήσετε τους κυρίους Βουλευτές ότι από την ΕΥΔΑΠ υπάρχει μια δρομολογημένη αντιμετώπιση των αντιπλημμυρικών έργων του Θριασίου Πεδίου και είναι η εξής:

1. Διευθέτηση Σαρανταποτάμου ανάντι Γέφυρας ΟΣΕ έως τη συμβολή με την εκτροπή του Ρέματος Σούρες προϋπολογισμού 1,2 δις δρχ. περίπου.

Συντάσσονται τα τεύχη δημοπράτησης και αναμένεται να έχει ολοκληρωθεί η σύνταξή τους μέχρι το τέλος του έτους. Οι απαλλοτριώσεις και η Μελέτη Περιβαλλοντικών Επιπτώσεων βρίσκονται σε εξέλιξη, έχει δοθεί η προέγκριση χωροθέτησης.

2. Εκτροπή Ρέματος Σούρες στον Σαρανταπόταμο και Διαμόρφωση Συμβολής προϋπολογισμού 600 εκ. δρχ.

'Εχει εκπονηθεί η Προμελέτη. Οι απαλλοτριώσεις βρίσκονται σε εξέλιξη. Η εκτροπή του θα γίνει στα πλαίσια της κατασκευής της Ελεύθερης Λεωφόρου Σταυρού-Ελευσίνας.

3. Διευθέτηση Ρέματος Αγίου Γεωργίου εντός των ΕΛ.ΔΑ προϋπολογισμού 4,5 δις δρχ.

Το έργο θα κατασκευασθεί με την προϋπόθεση της σημαντικής συμμετοχής στον προϋπολογισμό των ΕΛ.ΔΑ.

'Εχει εκπονηθεί η οριστική μελέτη και προωθείται η εγκρισή της.

Η Μελέτη Περιβαλλοντικών Επιπτώσεων έχει εγκριθεί.

4. Διευθέτηση Ρεμάτων Αγίας Αικατερίνης και Κοροπούλη στον Δήμο Μάνδρας προϋπολογισμού 1,7 δις δρχ.

'Εχει εκπονηθεί η προμελέτη και έχει υποβληθεί η αίτηση προέγκρισης της χωροθέτησης.

Για τα παραπάνω έργα γίνεται προσπάθεια για εξεύρεση πιστώσεων.

Ο Υπουργός

ΚΩΣΤΑΣ ΛΑΛΙΩΤΗΣ"

28. Στην με αριθμό 1172/28-8-97 ερώτηση δόθηκε με το υπ' αριθμ. 1621/2-10-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 1172/28-8-97 ερώτηση, που κατατέθηκε στη Βουλή από τους Βουλευτές κυρίους Ν. Γκατζή και Αχ. Κανταρτζή, για τα θιγόμενα σ' αυτή θέματα, σας πληροφορούμε τα εξής:

Ο Οργανισμός Απασχόλησης Εργατικού Δυναμικού (ΟΑΕΔ) δεν διαθέτει κτιριακή υποδομή για την λειτουργία Σχολής Μαθητείας στο νομό Τρικάλων.

'Ομως ο ανωτέρω Οργανισμός καταβάλλει κάθε δυνατή προσπάθεια μέσω των υπηρεσιών του και με τη συνεργασία των τοπικών φορέων για την επίλυση του συγκεκριμένου προβλήματος.

Επί του παρόντος, σας γνωρίζουμε ότι οι εκπαιδευτικές ανάγκες των ενδιαφερομένων ικανοποιούνται από το εκπαιδευτικό κέντρο της Καρδίτσας που βρίσκεται σε μικρή χιλιομετρική απόσταση από την πόλη των Τρικάλων.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

29. Στην με αριθμό 1179/28-8-97 ερώτηση δόθηκε με το υπ' αριθμ. 160/7-10-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1179/28-8-97 που κατέθεσε στη Βουλή, ο Βουλευτής κ. Αθανάσιος Χειμάρρας, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας τα εξής:

α) Από το πρόγραμμα αντιπλημμυρικών έργων το συγχρηματοδοτούμενο από το ΤΚΑΣΕ και για το έργο 9572127 "Αντιπλημμυρική προστασία ποταμού Σπερχειού και Γοργοποτάμου" με ολικό προϋπολογισμό 2,9 δις δρχ, έχουν διατεθεί μέχρι σήμερα, 2,7 δις δρχ. και από το ενάρριθμο έργο 9572129 "Αντιπλημμυρικά ποταμών και χειμάρων Βοιωτίας, Φθοιώτιδας, Φωκίδας και Ευρυτανίας" ολικού προϋπολογισμού 700 εκ. δρχ., από τα οποία 200 εκ. δρχ. προορίζονταν για τη Φθιώτιδα και τα οποία ήδη έχουν διατεθεί.

β) Από Εθνικούς Πόρους του τομέα Ε/Β έργων και για το ενάρριθμο έργο 9772002 "Επείγοντα αντιπλημμυρικα και Ε/Β Ν. Φωκίδας, Φθιώτιδας, Ευρυτανίας και Βοιωτίας" ολικού προϋπολογισμού 2,355 δις δρχ, για τον ποταμό Σπερχειό και παραποτάμους του Ν. Φθιώτιδας έχουν διατεθεί 1,3 δις δρχ.

Τα παραπάνω ποσά διατέθηκαν μετά από αξιολόγηση των αναγκών και προτάσεις των τέως Περιφερειακών μας Υπηρεσιών.

'Οσον αφορά στην κατασκευή των έργων στο "ΒΙΤΩΛΙΩΤΗ" της κοινότητας Βίτωλης και στο "ΦΥΣΗΝΑ" της Κοινότητας Μάκρης η Νομαρχιακή Αυτοδιοίκηση Φθιώτιδας μας πληροφόρησε τα εξής:

Η Νομαρχιακή Αυτοδιοίκηση Φθιώτιδας μετά τις πλημμύρες του Ιανουαρίου 1997 παρενέβει άμεσα και αποτελεσματικά με μηχανήματά της και αποκατέστησε τις προκληθείσες ζημιές στο χείμαρο ΦΥΣΗΝΑ (παρούσα και με την επίβλεψη του προέδρου της κοινότητας Μάκρης), για το ΒΙΤΩΛΙΩΤΗ έγινε απόφραξη του χειμάρου κόστους 1.000.000 δρχ. Για την οριστική διευθέτηση των χειμάρων η Νομαρχιακή Αυτοδιοίκηση συμπεριέλαβε στο πρόγραμμα αποκατάστασης των ζημιών από τις πλημμύρες ποσό 13.000.000 δρχ. για τον χείμαρο ΦΥΣΗΝΑ και για το χείμαρο Βιτωλιώτη το ποσό των 10.000.000. Η ένταξη του έργου για εκτέλεση αξιολογήθηκε από την Νομαρχιακή Αυτοδιοίκηση ως έργο δεύτερης προτεραιότητας λόγω της επιτακτικής αναγκαιότητας υλοποίησης άλλων έργων με μεγαλύτερη επικινδυνότητα.

'Ηδη με την νέα χρηματοδότηση το έργο προγραμματίσθηκε και θα εκτελεστεί.

Ο Υπουργός

ΚΩΣΤΑΣ ΛΑΛΙΩΤΗΣ"

30. Στην με αριθμό 1180/28-8-97 ερώτηση δόθηκε με το υπ' αριθμ. 211/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1180/28-8-97 που κατέθεσε ο Βουλευτής κ. Στ. Κ. Δήμας, σας πληροφορούμε τα εξής:

Σύμφωνα με την αριθμ. 17001/29-5-97 διϋπουργική Απόφαση των Υπουργών Εθνικής Οικονομίας και Γεωργίας προβλέπεται η επιβολή προστίμου στους μεταποιητές που δεν κατέβαλαν την εμπορική αξία των καπνών ή δεν εξόφλησαν εμπρόθεσμα (εντός μηνός από την ημερομηνία παράδοσης).

Η αρμόδια Επιτροπή έχει ήδη ξεκινήσει την διαδικασία για την εφαρμογή της παραπάνω Απόφασης και προχωρεί με γρήγορο ρυθμό προκειμένου να ολοκληρώσει το έργο της το συντομότερο δυνατόν.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"


 

  

Σελίδα 1474 

31. Στην με αριθμό 1186/29-8-97 ερώτηση δόθηκε με το υπ' αριθμ. 219/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1186/29-8-97 που κατέθεσαν οι Βουλευτές κύριοι Α. Ρεγκούζας, Γ. Ορφανός, σας πληροφορούμε τα εξής:

Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από δυσμενείς καιρικές συνθήκες κατά το τρέχον έτος προκειμένου στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.

Σύμφωνα με τις Διεύθυνση Αγροτικής Ανάπτυξης της Ν.Α. Θεσσαλονίκης οι ζημιές από καύσωνα στα σταφύλια εντοπίζονται στα ξηρικά αμπέλια και δεν είναι σοβαρές και κατά συνέπεια δεν αντιμετωπίζεται θέμα λήψης μέτρων υπέρ των ζημιωθέντων σταφυλοπαραγωγών.

'Οσον αφορά την απόκλιση τιμής αγοράς σταριού από τους αγρότες σε σχέση με την τιμή πώλησης σιτόσπορου, οι σποροπαραγωγικοί φορείς προκειμένου να παράγουν το σπόρο σιταριού συμβάλλονται με παραγωγούς από τους οποίους αγοράζουν συνήθως το παραγόμενο σπόρο, σε τιμή μεγαλύτερη από την τιμή παρέμβασης. Οι καλλιέργειες αυτές ελέγχονται από τις αρμόδιες υπηρεσίες του Υπουργείου Γεωργίας για να πληρούν ορισμένες προδιαγραφές οι δε σπόροι που παράγονται καθορίζονται, τυποποιούνται και ελέγχονται για να πληρούν ορισμένες προδιαγραφές όπως π.χ. βλαστικότητας, ειδικής καθαρότητας κλπ και διατίθενται σε καθορισμένες συσκευασίες.

Επομένως εκ των πραγμάτων υπάρχει απόκλιση μεταξύ κοινού σταριού, και σιτόσπορου λόγω αυξημένου κόστους παραγωγής η δε τιμή διάθεσης διαμορφώνεται ανάλογα και ελεύθερα από τους φορείς παραγωγής και εμπορίας.

'Ετσι το 1996 η τιμή διάθεσης του σπόρου σκληρού σταριού κυμάνθηκε από 100-180 δρχ/κιλό και του μαλακού σταριού από 140-160 δρχ/κιλό.

Οι πληρωμές στο Ολοκληρωμένο σύστημα σιτοκαλλιέργειας, σύμφωνα με τον κανονισμό, δύνανται να πραγματοποιούνται από 16/10 μέχρι και 31-12-97.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

32. Στην με αριθμό 1188/29-8-97 ερώτηση δόθηκε με το υπ' αριθμ. 2150/30-9-97 έγγραφο από τον Υφυπουργός Εθνικής Οικονομίας η ακόλουθη απάντηση:

"Απαντώντας στην ερώτηση 1188/29-8-97 που κατέθεσε στη Βουλή των Ελλήνων ο Βουλευτής κ. Εμμ. Κεφαλογιάννης σχετικά με την χρηματοδότηση του Πολιτιστικού Κέντρου Ηρακλείου, σας γνωρίζουμε τα εξής:

1. Με πρόταση του Δήμου Ηρακλείου εντάχθηκε στο Περιφερειακό Επιχειρησιακό Πρόγραμμα (ΠΕΠ) Κρήτης 1994-1999 (Υποπρόγραμμα 2: ΕΟΠ Πολιτιστικής και Τουριστικής Ανάπτυξης, Μέτρο 1: Τουριστικές Υποδομές - Πολιστικός Τουρισμός) το έργο "Πολιτιστικό Κέντρο Ηρακλείου" με προϋπολογισμό 1 δισ. δρχ. Σύμφωνα όμως με την σύμβαση του Προγράμματος το έργο "Πολιτιστικό Κέντρο" δεν είναι επιλέξιμο για χρηματοδότηση από πιστώσεις του ΠΕΠ, ενώ είναι επιλέξιμο το έργο "Συνεδριακό Κέντρο".

2. Κατόπιν αυτού σε συνεργασία με τον Δήμο Ηρακλείου εντάχθηκε στο Πρόγραμμα το τμήμα εκείνο του Πολιτιστικού Κέντρου που αφορούσε το Συνεδριακό Κέντρο, ως λειτουργικό και σαφώς αυτοτελές έργο, με τίτλο "Συνεδριακό Κέντρο Ηρακλείου".

3. Σε συνεργασία με τον Δ. Ηρακλείου συντάχθηκε Τεχνικό Δελτίο 'Εργου (ΤΔΕ) το οποίο σε τιμές Γ' τριμήνου 1994 ανέρχεται στο ποσό των 4.149.750.000 δρχ. και το Δημοτικό Συμβούλιο Ηρακλείου δεσμεύθηκε από το επιπλέον του 1 δισ. κόστος του έργου θα καλυφθεί από τον Δήμο Ηρακλείου. Το Τ.Δ.Ε. εστάλη στις υπηρεσίες της Ε. Επιτροπής, η οποία διετύπωσε παρατηρήσεις και ζήτησε διευκρινιστικά στοιχεία πριν εκφράσει την τελική γνώμη της.

4. 'Εχουν γίνει συνεννοήσεις με τον Δήμο Ηρακλείου για να καλυφθούν τα ζητήματα που θέτει η Ε. Επιτροπή σχετικά με την επικαιροποίηση και συμπλήρωση του Τ.Δ.Ε., ώστε το έργο να καταστεί "ώριμο" για την έναρξη υλοποίησης και έγκαιρη ολοκλήρωση μέσα στα χρονικά όρια του ΠΕΠ Κρήτης.

Ο Υφυπουργός

ΧΡΗΣΤΟΣ ΠΑΧΤΑΣ"

33. Στην με αριθμό 1190/29-8-97 ερώτηση δόθηκε με το υπ' αριθμ. 162/7-10-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1190/29.8.97 που κατέθεσε στη Βουλή, ο Βουλευτής κ. Μανώλης Κεφαλογιάννης, παρακαλούμε να πληροφορήσετε τον κύριο Βουλευτή σε θέματα της αρμοδιότητας μας τα εξής:

Στα εγκεκριμένα προγράμματα του ΥΠΕΧΩΔΕ τομέα Εγγειοβελτιωτικών 'Εργων δεν είναι ενταγμένα έργα αξιοποίησης του Υδατικού δυναμικού της Κρήτης εκτός από το πρόγραμμα αντιπλημμυρικών έργων ΤΚΑΣΕ της ΣΑΕ 072/1 όπου είναι ενταγμένα έργα ύψους 2,8 δισ., των οποίων η κατασκευή προχωρά ικανοποιητικά. Τέλος σας πληροφορούμε ότι με μέριμνα της Δ/νσης Εγγειβελτιωτικών 'Εργων του ΥΠΕΧΩΔΕ εκπονήθηκε η Υδρογεωλογική μελέτη Νομού Ρεθύμνης και εκπονείται η Υδρογεωλογική μελέτη Κεντρικής και Ανατολικής Κρήτης.

Ο Υπουργός

Κ. ΛΑΛΙΩΤΗΣ"

34. Στην με αριθμό 1228/2-9-97 ερώτηση δόθηκε με το υπ' αριθμ. 1506/2-10-97 έγγραφο από τoν Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 1228/2-9-1997 των Βουλευτών κυρίων Μπάμπη Αγγουράκη και Νίκου Γκατζή, σας πληροφορούμε τα ακόλουθα:

Ο ν. 2084/1992, θέτει γενικές ασφαλιστικές αρχές για όλους τους ασφαλιστικούς Οργανισμούς, χωρίς εξαίρεση για συγκεκριμένες κατηγορίες εργαζομένων. 'Οσον αφορά το θέμα του εφάπαξ που καταβάλλεται από το ΤΑΞΥ, με τη συμπλήρωση εικοσαετίας στην ασφάλιση χωρίς συνταξιοδότηση ή αποχώρηση από το επάγγελμα, σας γνωρίζουμε ότι από 1.1.1998 θα ισχύσει για όλα τα Ταμεία η διάταξη της παρ. 1 του άρθρου 56 του ν. 2084/1992 σύμφωνα με την οποία για τη λήψη εφάπαξ βοηθήματος απαιτείται συνταξιοδότηση. 'Αλλωστε, μετά την 1.1.1998, οι ασφαλισμένοι του ΤΑΞΥ θα δικαιούνται εφάπαξ βοήθημα κατά τη συνταξιοδότησή τους, με 60 μήνες ασφάλισης σ'αυτό, ακόμα κι αν έχουν ήδη αποχωρήσει από το επάγγελμα του ξενοδοχοϋπαλλήλου και συνταξιοδοτηθούν από άλλο επάγγελμα.

'Οσον αφορά το αίτημα της επέκτασης του ΤΑΞΥ σε όλη την επικράτεια, ώστε να διευρυνθεί η ασφαλιστική βάση του Ταμείου και να υπάρχει ίση ασφαλιστική μεταχείριση των εργαζομένων, σας γνωρίζουμε ότι σε όσους νομούς δεν έχει επεκταθεί ακόμα το ΤΑΞΥ οι ξενοδοχοϋπάλληλοι είναι ασφαλισμένοι στο ΙΚΑ, δικαιούνται των ίδιων με τους ασφαλισμένους του ΤΑΞΥ σε έκταση και ύψος παροχών ασθένειας και μητρότητας και εξυπηρετούνται ικανοποιητικά από τις ήδη υπάρχουσες διοικητικές και οικονομικές υπηρεσίες των τοπικών υποκαταστημάτων του.

'Αλλωστε, το θέμα της επέκτασης του ΤΑΞΥ, συναρτάται με τη γενικότερη πολιτική για την Πρωτοβάθμια Φροντίδα Υγείας από το Υπουργείο Υγείας. Ως γνωστό, τα θέματα των Κλάδων Υγείας των Ασφαλιστικών Οργανισμών αποτελούν και αντικείμενο του Κοινωνικού Διαλόγου.

Ο Υφυπουργός

Ν. ΦΑΡΜΑΚΗΣ"

35. Στην με αριθμό 1231/2-9-97 ερώτηση δόθηκε με το υπ' αριθμ. 248/1-10-97 έγγραφο από τoν Υφυπουργό Οικονομικών


 

  

Σελίδα 1475 

 

η ακόλουθη απάντηση:

"Σε απαντηση του από 2.9.1997 εγγράφου σας, σχετικά με την αριθ. 1231/2.9.97 ερώτηση, που κατέθεσε ο Βουλευτής κ. Δημ. Σαρρής, σας γνωρίζουμε τα ακόλουθα:

Με τις διατάξεις του άρθρου 16 του ν. 3686/57 και του άρθρου 5 του ν. 827/78, χορηγείται ποσότητα βενζίνης με μειωμένο ΕΦΚ που ανέρχεται σε 9.000 χιλιόλιτρα ετησίως, προκειμένου να χρησιμοποιηθεί για γεωργικές χρήσεις και ειδικότερα για την κίνηση και χρήση μικρών γεωργικών ελκυστήρων, βενζινοκίνητων αντλητικών μηχανημάτων κλπ.

Εξάλλου σε μειωμένη φορολογία υπάγεται και το υγραέριο που προορίζεται να χρησιμοποιηθεί για γεωργικούς σκοπούς, όπου εισπράττονται 100 δρχ. στον τόνο, έναντι των 32.000 δρχ. στον τόνο, που εισπράττονται όταν αυτό χρησιμοποιείται ως υγραέριο κίνησης.

Επιπλέον με βάση τη διάταξη της παρ. 22 του άρθρου 15 του ν. 2386/1996 εφαρμόζεται μείωση σε ποσοστό 30% επί του εκάστοτε ισχύοντος συντελεστή ΕΦΚ στο πετρέλαιο κίνησης που χρησιμοποιείται σε όλες τις δραστηριότητες της γεωργίας, μεταξύ των οποίων συγκαταλέγονται και τα θερμοκήπια, έτσι ώστε να εισπράττεται φόρος μειωμένος κατά 23.100 δρχ. στο χιλιόλιτρο αντί του κανονικού φόρου που σήμερα ανέρχεται στις 77.000 δρχ. το χιλιόλιτρο. Δηλαδή, ο ΕΦΚ που εισπράττεται τελικά ανέρχεται στις 53.900 δρχ. το χιλιόλιτρο.

Η διαδικασία επιστροφής που ακολουθείται προβλέπεται από την αριθμ. 1039180/1992/545/Α0014/29.3.96 (ΠΟΛ 1108) κοινή απόφαση των Υπουργών Οικονομικών και Γεωργίας.

Τέλος, καθόσον αφορά το αίτημα της περαιτέρω επέκτασης των φορολογικών απαλλαγών του πετρελαίου κίνησης, σας πληροφορούμε ότι εκτός από την παραπάνω μείωση, στη βιομηχανία σήμερα δεν εφαρμόζεται μειωμένος συντελεστής φόρου αλλά ο υψηλός συντελεστής φόρου του πετρελαίου κίνησης.

Ο Υφυπουργός

Γ. ΔΡΥΣ"

36. Στις με αριθμό 1237/2-9-97, 1277/3-9-97 ερωτήσεις δόθηκε με το υπ' αριθμ. 181/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στις ερωτήσεις 1237/2.9.97 που κατέθεσε στη Βουλή, ο Βουλευτής κ. Γιώργος Καρατάσος και 1277/3.9.97 που κατέθεσε στη Βουλή, ο Βουλευτής κ. Λεωνίδας Κουρής, παρακαλούμε να πληροφορήσετε τους κυρίους Βουλευτές τα εξής:

Στα πλαίσια βελτίωσης των συνθηκών κυκλοφορίας της ΠΕΟ Ελευσίνας - Θηβών γίνονται κατ' έτος επεμβάσεις με εργασίες συντήρησης - βελτίωσης ήτοι ασφαλτικές εργασίες -αντιολησθηρές επιστρώσεις, σημάνσεις, καθαρισμός τάφρων, μικροβελτιώσεις γεωμετρικών στοιχείων κλπ με εργολαβίες και επικουρικά με τα συνεργεία της αρμόδιας υπηρεσίας.

'Ηδη προωθείται η χρηματοδότηση για την εκτέλεση τεχνικών και Ηλεκτροφωτισμού στην περιοχή της Μάνδρας καθώς και αντιολησθηρών επιστρώσεων σε στροφές συνολικού προϋπολογισμού δαπάνης 90 εκ. δρχ. ώστε να καταστεί δυνατή η δημοπράτηση του μέσα στο 1997.

Με την εγκατεστημένη εργολαβία ΚΟ7/96 "Παράκαμψη του Δήμου Μάνδρας και τοπικές βελτιώσεις της Παλαιάς Ε.Ο. Αθηνών - Θήβας στην περιοχή Αγ. Σωτηρία" προβλέπεται η βελτίωση - συντήρηση τμημάτων της Παλιάς Ε.Ο. Αθηνών - Θήβας στο τμήμα αυτής από Μάνδρας μέχρι Αγ. Σωτήρα.

'Οσον αφορά στη σχεδιαζόμενη νέα οδό (αυτοκινητόδρομο) Ελευσίνας - Θήβας πρόκειται να προταθεί για ολοκλήρωση μελέτης και περαιτέρω χρηματοδότηση του έργου.

Ο Υπουργός

Κ. ΛΑΛΙΩΤΗΣ"

37. Στην με αριθμό 1234/2-9-97 ερώτηση δόθηκε με το υπ' αριθμ. 224/30-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 1234/2-9-97 που κατέθεσε ο Βουλευτής κ. Ε. Αποστόλου, σας πληροφορούμε τα εξής:

Στην Κοινότητα Μαντουδίου υποβλήθηκαν 125 αιτήσεις οι οποίοι και πληρώθηκαν με 30.000.000 δρχ. περίπου, πλην 6 παραγωγών.

Για τους 4 από τους παραγωγούς αυτούς έχουν ήδη εκδοθεί καταστάσεις πληρωμής στις 3.9.97 και για 1.600.000 δρχ. και εκκρεμεί η έκδοση των καταστάσεων πληρωμής για δύο ακόμη παραγωγούς. Η έκδοση των καταστάσεων αναμένεται σύντομα. Οι εν λόγω καθυστερήσεις οφείλονται σε προβλήματα που προέκυψαν κατά την εισαγωγή των στοιχείων των αιτήσεων από τον φορέα μηχανογράφησης - 'Ενωση Γεωργικών Συνεταιρισμών Ευβοίας.

Ο Υπουργός

ΣΤΕΦ. ΤΖΟΥΜΑΚΑΣ"

38. Στην με αριθμό 1264/3-9-97 ερώτηση δόθηκε με το υπ' αριθμ. 228/30-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 1264/3-9-97 που κατέθεσε ο Βουλευτής κ. Γ. Καρασμάνης, σας πληροφορούμε τα εξής:

Η αίτηση - υποβολή φακέλου - για αναγνώριση ενός προϊόντος ως Π.Ο.Π. ή Π.Γ.Ε. στο Υπουργείο Γεωργίας και εν συνεχεία στις Υπηρεσίες της Ε.Ε. γίνεται από τους ενδιαφερόμενους φορείς.

Την παρούσα περίοδο αυτό μπορεί να γίνει στα πλαίσια του Κ. (ΕΟΚ) 2081/92 ('Αρθρα 5 και 6) διαδικασία η οποία είναι γνωστή στις Τοπικές Υπηρεσίες του Υπ. Γεωργίας, καθόσον με την ίδια μέθοδο και σύμφωνα με την Εθνική μας Νομοθεσία (π.δ. 81/93) ανεγνωρίσθησαν και κατατέθησαν έως τον Ιανουάριο 1994 πολλά Ελληνικά προϊόντα.

'Εχουν τύχει της Εθνικής Αναγνώρισης τα Μήλα Νάουσας (ΠΟΠ) Ροδάκινα Νάουσας (ΠΟΠ), Κεράσια Τραγανά Ροδοχωρίου (ΠΟΠ) εκ των οποίων τα κεράσια έχουν ήδη τύχει και της Κοινοτικής αναγνώρισης (γεγονός που είναι αναγκαίο σε προϊόντα του έχουν Εθνική αναγνώριση μέχρι τον Ιανουάριο 1994) και τα Ροδάκινα πρόκειται να συζητηθούν για να αναγνωρισθούν ως ΠΟΠ στην αρμόδια Επιτροπή καταχώρησης της Ε.Ε. την 17/9/97 σύμφωνα με την πληρότητα των στοιχείων που εμφανίζουν οι καταταθέντες φάκελοι (κατά δήλωση της Επιτροπής).

Η Υπουργική απόφαση που ενισχύει δράσεις διαφήμισης και εκσυγχρονισμού των εγκαταστάσεων παραγωγών προϊόντων ΠΟΠ -ΠΓΕ περιλαμβάνει τα έως σήμερα αναγνωρισμένα και από την Κοινότητα προϊόντα καθόσον θα ήταν ενεπίτρεπτος η ενίσχυση προϊόντος ΠΟΠ-ΠΓΕ το οποίο τελικά θα απερρίπτετο από την Ε.Ε., γεγονός που θα είχε ως συνέπεια και την απώλεια της Εθνικής του αναγνώρισης.

Εννοείται ότι η υπάρχουσα κατάσταση προϊόντων ΠΟΠ - ΠΓΕ που επισυνάπτεται στην εν λόγω Υπουργική απόφαση θα εμπλουτίζεται συνεχώς με τις αναγνωρίσεις νέων προϊόντων ΠΟΠ-ΠΓΕ από την Ε.Ε., διαδικασία που βρίσκεται σε εξέλιξη.

Τέλος ακόμη και σε περίπτωση που κάποιο προϊόν απορριφθεί από την Κοινότητα, το γεγονός αυτό δεν αποκλείει την εκ νέου κατάθεση συμπληρωμένου ή και τροποποιημένου φακέλου αναγνώρισής του από την Ε.Ε. ώστε μετά την αναγνώρισή του τελικά να μπορεί να ενισχυθεί στα πλαίσια των Περιφερειακών Επιχειρησιακών Προγραμμάτων (Π.Ε.Π.) όπως ορίζει η παρούσα Υπουργική απόφαση.

Ο Υπουργός

ΣΤΕΦ. ΤΖΟΥΜΑΚΑΣ"

39. Στην με αριθμό 1276/3-9-97 ερώτηση δόθηκε με το υπ' αριθμ. 230/30-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 1276/3-9-97 που κατέθεσαν οι Βουλευτές κύριοι Α. Τασούλας, Β. Μπούτας σας πληροφορούμε τα εξής:


 

  

Σελίδα 1476 

Σύμφωνα με την αριθμ. 17001/29.5.97 διϋπουργική Απόφαση των Υπουργών Εθνικής Οικονομίας και Γεωργίας προβλέπεται η επιβολή προστίμου στους μεταποιητές που δεν κατέβαλαν την εμπορική αξία των καπνών ή δεν εξόφλησαν εμπρόθεσμα (εντός μηνός από την ημερομηνία παράδοσης).

Η αρμόδια Επιτροπή προχωρεί με γρήγορο ρυθμό, προκειμένου να ολοκληρώσει το έργο της το συντομότερο δυνατόν.

Ο Υπουργός

ΣΤΕΦ. ΤΖΟΥΜΑΚΑΣ"

40. Στην με αριθμό 1280/3-9-97 ερώτηση δόθηκε με το υπ' αριθμ. 231/30-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 1280/3-9-97 που κατέθεσε ο Βουλευτής κ. Ακήφογλου Μπηρόλ σας πληροφορούμε τα εξής:

Σύμφωνα με την αριθμ. 17001/29.5.97 διϋπουργική Απόφαση των Υπουργών Εθνικής Οικονομίας και Γεωργίας προβλέπεται η επιβολή προστίμου στους μεταποιητές που δεν κατέβαλαν την εμπορική αξία των καπνών ή δεν εξόφλησαν εμπρόθεσμα (εντός μηνός από την ημερομηνία παράδοσης).

Η αρμόδια Επιτροπή προχωρεί με γρήγορο ρυθμό, προκειμένου να ολοκληρώσει το έργο της το συντομότερο δυνατόν.

Ο Υπουργός

ΣΤΕΦ. ΤΖΟΥΜΑΚΑΣ"

41. Στην με αριθμό 1288/4-9-97 ερώτηση δόθηκε με το υπ' αριθμ. 397/1-10-97 έγγραφο από τoν Υπουργό Πολιτισμού η ακόλουθη απάντηση:

"Απαντώντας στην αριθμ. 1288/4-9-97 ερώτηση του Βουλευτή κ. Αθανάσιου Δαβάκη, σας γνωρίζουμε τα εξής:

Η γέφυρα που συνδέει την νησίδα της Μονεμβασιάς με τη ξηρά, συμπεριλαμβάνεται στην κήρυξη του Αρχαιολογικού χώρου Μονεμβασιάς Υ.Α. 15794/13.12.62 και Υ.Α. 1857/12.9.70 ΦΕΚ 35 Β' 2.2.62 και 666/23.9.70. Τα πτερύγια της γέφυρας παρουσιάζουν σοβαρά προβλήματα λόγω διάβρωσης των θεμελίων τους και "αποδιοργάνωση" των λίθων που αποτελούν και φέροντα στοιχεία της κατασκευής.

Από την Διεύθυνση Τεχνικών Υπηρεσιών της Νομαρχιακής Αυτοδιοίκησης Λακωνίας έχει συνταχθεί μελέτη, η οποία αναμένεται να διαβιβασθεί στην αρμόδια μονάδα της Κεντρικής Υπηρεσίας από την 5η Εφορεία Βυζαντινών Αρχαιοτήτων για έγκριση, αφού γίνει εισήγηση και από την Εφορεία Εναλίων Αρχαιοτήτων.

Το πρόβλημα της καθίζησης σε δύο σημεία της γέφυρας (όπου και ο δρόμος οδηγεί στο Κάστρο) αντιμετωπίσθηκε προσωρινά από συνεργείο της 3ης Δ.Ε.Κ.Ε. Τρίπολης με την εποπτεία της αρμόδιας Εφορείας Βυζαντινών Αρχαιοτήτων προκειμένου να αποκατασταθεί η κυκλοφορία των οχημάτων και να αρθεί η επικινδυνότητα που είχε παρουσιασθεί. Οι εργασίες αυτές ολοκληρώθηκαν στις 12.8.97.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

42. Στην με αριθμό 1289/4-9-97 ερώτηση δόθηκε με το υπ' αριθμ. 233/30-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 1289/4-9-97 που κατέθεσε ο Βουλευτής κ. Στ. Κ. Δήμας σας πληροφορούμε τα εξής:

Οι μειώσεις της στρεμματικής ενίσχυσης της σταφίδας κατά τη φετινή περίοδο ήταν της τάξεως του 0,7% συνολικά και είναι εικονικές, οφείλοντας δε σε λόγους τεχνικούς. Συγκεκριμένα εξαιτίας της αναμπέλωσης έχουμε μετατόπιση εκτάσεων από την κατηγορία Α (φυτείες με φυλλοξήρα ή ηλικίας μέχρι 5 ετών) χαμηλής ενίσχυσης στην κατηγορία Β (φυτείες κανονικές) υψηλής ενίσχυσης στη Σουλτανίνα σημειώνεται κάθε χρόνο υπέρβαση στον προϋπολογισμό της κοινότητας για το προϊόν. Το γεγονός αυτό από τον περασμένο χρόνο ενετάθη εξαιτίας της παρέμβασής μας για μεγαλύτερο άνοιγμα της ψαλίδας μεταξύ των δύο κατηγοριών Σουλτανίνας προκειμένου να δοθούν μεγαλύτερα κίνητρα αναμπέλωσης, όπερ και επετεύχθη.

Δεδομένου ότι οι ενισχύσεις αφορούν σε εκτάσεις που δεν είναι ακόμα γνωστές και θα προσδιορισθούν για τη νέα περίοδο με τις αιτήσεις των παραγωγών για ενίσχυση (μέχρι 30/11) αναμένεται όμως εξαιτίας της προαναφερθείσας μετατόπισης να ξεπεράσουν σημαντικά τις περσινές δαπάνες, δεχθήκαμε τις ως άνω μικρές μειώσεις.

Στη μείωση της ελάχιστης τιμής εισαγωγής της σταφίδας παρόλο που ήταν φέτος σχετικά αρκετά μικρή 1,4%, ελάχιστα δε παίζει ρόλο αφού μόνο το Ιράν έχει τιμές χαμηλότερες απ' αυτή, το δε 2.000, σύμφωνα με τις Συμφωνίες της GATT του 92, θα καταργηθεί ουδέποτε στα κοινοτικά όργανα συναίνεσε η χώρα μας. Από το 94 που γίνονται οι μειώσεις αυτές προκειμένου να προσαρμοσθούν οι τιμές σύμφωνα με το σκεπτικό της Επιτροπής στην κατάργησή της το 2.000 η χώρα μας αντιδρά σθεναρά και ιδιαίτερα φέτος καταψηφίζοντας τη σχετική πρόταση της Επιτροπής.

Το πρόγραμμα για τη βελτίωση της ποιότητας της σταφίδας αποφασίσθηκε με το 1990 έγινε γνωστό κατά την Ελληνική Προεδρία με τους Καν. (ΕΚ) 399/94 του Συμβουλίου και 1905/94 της Επιτροπής και εφαρμόζεται ήδη από φέτος.

Ο Υπουργός

ΣΤΕΦ. ΤΖΟΥΜΑΚΑΣ"

43. Στην με αριθμό 1301/5-9-97 ερώτηση δόθηκε με το υπ' αριθμ. 399/1-10-97 έγγραφο από τoν Υπουργό Πολιτισμού η ακόλουθη απάντηση:

"Απαντώντας στην αριθμ. 1301/5-9-97 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής:

Επισυνάπτεται ενημερωτικό σημείωμα του Καλλιτεχνικού Διευθυντή του Κ.Θ.Β.Ε. Κατά τα λοιπά αναφέρομαι στην από 28.7.1997 απάντησή μου στην 427/16.7.97 ερώτησή σας, η οποία απεστάλη αρμοδίως την 30.7.97.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

44. Στην με αριθμό 1308/5-9-97 ερώτηση δόθηκε με το υπ'αριθμ. 236/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1308/5-9-97 που κατέθεσαν οι Βουλευτές κύριοι Ε. Ανουσάκη, Π. Κουναλάκης, για τα θέματα της αρμοδιότητάς μας, σας πληροφορούμε τα εξής:

Συμμεριζόμενοι πλήρως τα συναισθήματα που δημιουργούνται από την παρουσία γυαλιών σε ορισμένα κτίρια της πόλης μας όπου πετούν περιστέρια και προκειμένου να καταστεί το περιβάλλον της φιλικό προς τα ζώα που συνυπάρχουν σ' αυτή, θα πρέπει να καταστούν γνωστά τα κτίρια όπου παρουσιάζεται το φαινόμενο ώστε σε συνεργασία με άλλους εμπλεκομένους φορείς (Δήμο Αθηναίων, κλπ.) να αντιμετωπιστεί το πρόβλημα που εμφανίζεται σήμερα.

Στη συνέχεια με πρωτοβουλία των Υπηρεσιών του ΥΠ.ΓΕ. και σε συνεργασία με τους προαναφερθέντες συναρμόδιους φορείς θα επιδιωχθεί η ριζική λύση του προβλήματος, για την αποφυγή παρόμοιων φαινομένων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

45. Στην με αριθμό 1318/8-9-97 ερώτηση δόθηκε με το υπ' αριθμ. 234/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1318/8-9-97 που κατέθεσαν οι Βουλευτές κύριοι Στ. Παναγιώτου, Στρ. Κόρακας, σας πληροφορούμε τα εξής:

Στο Νομό 'Εβρου, παρά τα αυστηρά μέτρα πρόληψης που λαμβάνονται από τις Κτην/κές Υπηρεσίες, κατά των νοσημάτων


 

  

Σελίδα 1477 

 

του Αφθώδη πυρετού, ευλογιάς, κλπ., όπως απολυμάνσεις, στα σημεία εισόδου, πρόγραμμα ορολογικής επιτήρησης, επιζωοτιολογικές διερευνήσεις εμφανίστηκε, τελευταία η νόσος ευλογιά, σε μικρό αριθμό εκτροφών προβάτων.

Από τις Κτην/κές Υπηρεσίες του Νομού, σε συνεργασία με το Υπουργείο Γεωργίας, πάρθηκαν όλα τα προβλεπόμενα μέτρα, για την καταπολέμηση της νόσου, όπως θανατώσεις των λοιμοβλήτων και λοιμυπόπτων ζώων, δημιουργία ζωνών προστασίας και επιτήρησης πέριξ των θετικών εκτροφών, υποχρεωτικό εγκλεισμό στις σταυλικές εγκαταστάσεις των προβάτων, που βρίσκονται στις παραπάνω ζώνες, συνεχείς απολυμάνσεις, αυστηρό έλεγχο στις διακινήσεις ζώων, οχημάτων, απαγόρευση διακινήσεων προβάτων από το Ν. 'Εβρου, σε άλλους νομούς της χώρας, και καθημερινή επιζωολογική διερεύνηση των εκτροφών προβάτων, για τυχόν διαπίστωση νέων κρουσμάτων.

'Ολες οι παραπάνω ενέργειες γίνονται από το υπάρχον επιστημονικό και βοηθητικό προσωπικό των Κτην/κών Υπηρεσιών του Νομού 'Εβρου, σε συνεργασία με τις Αστυνομικές Αρχές, και με συμμετοχή άλλων κτηνιάτρων που μετακινήθηκαν προσωρινά από άλλους Νομούς, όπως και με εποχιακό επιστημονικό και βοηθητικό προσωπικό.

Ελπίζουμε ότι σε σύντομο χρονικό διάστημα, η νόσος θα εκλείψει, οι δε πληγέντες κτηνοτρόφοι, στους οποίους χορηγείται αποζημίωση στο 100% της αξίας των ζώων που θανατώνονται, όπως και με άλλα μέτρα που θα παρθούν, να αντικαταστήσουν σύντομα το ζωϊκό τους κεφάλαιο, προκειμένου να συνεχίσουν την κτηνοτροφική τους δραστηριότητα.

Για την τοποθέτηση κτηνιάτρων στο Νομό 'Εβρου, μετά τη δημοσίευση στην Εφημερίδα της Κυβέρνησης του Οργανισμού Οργάνωσης και λειτουργίας της ενιαίας Ν.Α. 'Εβρου - Ροδόπης, το θέμα αυτό ανήκει στον Νομάρχην της ενιαίας Ν.Α. 'Εβρου - Ροδόπης.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

46. Στις με αριθμό 1319/8-9-97, 1418/12-9-97 ερωτήσεις δόθηκε με το υπ' αριθμ. 202/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Eργων η ακόλουθη απάντηση:

"Απαντώντας στις ερωτήσεις 1319/8.9.97 που κατέθεσαν στη Βουλή οι Βουλευτές κύριοι Στρατής Κόρακας και Σταύρος Παναγιώτου, και 1418/12.9.97 που κατέθεσε στη Βουλή ο Βουλευτής κ. Σταύρος Δήμας, παρακαλούμε να πληροφορήσετε τους κυρίους Βουλευτές τα εξής:

1. Το ΥΠΕΧΩΔΕ από το 1995 στα πλαίσια του Εθνικού Σχεδιασμού Αντιπλημμυρικής Προστασίας για το Νομό Κορινθίας έχει διασφαλίσει συνολικά και διαθέτει σταδιακά πόρους 1,3 δις δρχ. περίπου.

Από αυτά τα 800 εκ. δρχ. προέρχονται από τον Εθνικό Δανεισμό του ΥΠΕΧΩΔΕ από το Ταμείο Κοινωνικής Αποκατάστασης του Συμβουλίου της Ευρώπης (ΤΚΑΣΕ) με το έργο "Αντιπλημμυρικά χειμάρων Λουτρακίου, ποταμού Ασωπού και Ν. Κορινθίας". Μέχρι σήμερα έχουν διατεθεί 598 εκ. δρχ. για αντιπλημμυρικά έργα και μελέτες.

Πρόσφατα δε εγκρίθηκε πίστωση 200 εκ. δρχ. με την οποία θα εκτελεστούν αντιπλημμυρικά έργα σε β' φάση στην Ανατολική και Δυτική Κορινθία.

Επί πλέον είναι υπό ανάθεση η μελέτη του "Ξηριά" Κορίνθου προϋπολογισμού 55 εκ. δρχ. περίπου και έχει ανατεθεί η μελέτη των χειμάρων ευρύτερης περιοχής Λουτρακίου προϋπολογισμού 68 εκ. δρχ.

2. Παράλληλα το ΥΠΕΧΩΔΕ διέθεσε για την αποκατάσταση ζημιών που σημειώθηκαν στις αρχές του χρόνου από πλημμύρες στο Νομό τις κάτωθι πιστώσεις:

- 100.000.000 δρχ. στη Νομαρχιακή Αυτοδιοίκηση Ν. Κορινθίας με την υπ'αριθμ. Δ3β/0/2/4-Α/21-1-97 Απόφαση.

- 50.000.000 δρχ. στη Νομαρχιακή Αυτοδιοίκηση Ν. Κορινθίας με την υπ' αριθμ. Δ1β/0/22-Α/18-2-97 Απόφαση.

- 150.000.000 δρχ. στην 3η ΔΕΚΕ Αθηνών για συντήρηση - επισκευή γέφυρας Ξηριά με την υπ' αριθμ. Δ3β/18/4-Α/28-1-97 Απόφαση.

- 60.000.000 δρχ. στην 3η ΔΕΚΕ Αθηνών για αποκατάσταση ζημιών στην περιοχή Αθικίων με την υπ' αριθμ. Δ3β/0/6/68-Α/9-4-97 Απόφαση.

- 40.000.000 δρχ. στην 3η ΔΕΚΕ Αθηνών για καθαρισμό οχετών, τάφρων κ.λπ. Ν. Κορινθίας με την υπ' αριθμ. Δ1β/0/8/68-Α/9-4-97 Απόφαση.

- 50.000.000 δρχ. στην 3η ΔΕΚΕ Αθηνών για συντήρηση - επισκευή γέφυρας χειμάρου Ξηριά με την υπ' αριθμ. Δ3β/1/224-Α/23-7-97 Απόφαση.

Το σύνολο των εγκριθεισών πιο πάνω πιστώσεων για τον Ν. Κορινθίας είναι 450.000.000 δρχ. για το έτος 1997.

Ο Υπουργός

Κ. ΛΑΛΙΩΤΗΣ"

47. Στην με αριθμό 1343/9-9-97 ερώτηση δόθηκε με το υπ' αριθμ. 242/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1343/9.9.97 που κατέθεσε ο Βουλευτής κ. Β. Δ. Κορκολόπουλος, σας πληροφορούμε τα εξής:

Οι ρητινοσυλλέκτες του Ν. Ηλείας έχουν εισπράξει την οικονομική ενίσχυση για την παραγωγή ρητίνης έτους 1996, και δεν υπήρχε σημαντική καθυστέρηση στην καταβολή της.

Το Υπ. Γεωργίας έχει λάβει τα κατάλληλα μέτρα ενίσχυσης των ρητινοκαλλιεργητών, αφού τους χορηγεί υλικά και μέσα για την ρητίνευση, τους ενισχύει οικονομικά από το πρόγραμμα προστασίας των δασών από τις πυρκαγιές για τους καθαρισμούς που πραγματοποιούν στα ρητινευόμενα δάση ανάλογα με την παραγωγή ρητίνης του καθενός και παρέχει αποζημίωση στην παραγωγή σε όσους ζημιώνονται από πυρκαγιές.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

48. Στην με αριθμό 1355/9-9-97 ερώτηση δόθηκε με το υπ' αριθμ. 1266/30-10-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Απαντώντας στην ερώτηση 1355/9.9.97 που κατατάθηκε στη Βουλή των Ελλήνων από το Βουλευτή κ. Γ. Παναγιωτόπουλο σχετικά με τη δυνατότητα υπαγωγής της εταιρείας "ΧΙFIAS S.A." στην Κ.Υ.Α. υπ'αριθμ. 98116/Β.1813/14.11.95 σας γνωρίζουμε ότι σύμφωνα με τις διατάξεις της εν λόγω απόφασης επιδοτείται το επιτόκιο δανεισμού για κεφάλαια κίνησης των βιοτεχνικών και βιομηχανικών επιχειρήσεων μαρμάρου, ξύλου και ετοίμου ενδύματος καθώς και αλιευτικών επιχειρήσεων των Νομών Καβάλας και Δράμας. Συνεπώς, η Εταιρεία "XIFIAS S.A." ως μονάδα μεταποίησης ιχθυηρών, δεν είναι δυνατόν να υπαχθεί στις διατάξεις της υπ' αριθμ. 98116/Β.1813/14.11.95 Κοινής Απόφασης των Υπουργών Εθνικής Οικονομίας και Οικονομικών.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

49. Στην με αριθμό 1356/9-9-97 ερώτηση δόθηκε με το υπ' αριθμ. 244/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1356/9.9.97 που κατέθεσε ο Βουλευτής κ. Π. Κουναλάκης σας πληροφορούμε τα εξής:

Η Νομαρχία Πειραιά υπέβαλε αίτημα για τη σύναψη Προγραμματικής Σύμβασης με αντικείμενο την αναδάσωση δημοσίων δασικών εκτάσεων του 'Ορους Αιγάλεω που βρίσκονται στα διοικητικά όρια στις 8.8.97 στο Γενικό Γραμματέα δασών και Φ.Π. του ΥΠΓΕ.

Το αρμόδιο τμήμα καθόρισε τους όρους και τις προϋποθέσεις για τη σύναψη της σύμβασης στις 21.8.97.

Η Νομαρχία Πειραιά παρέδωσε σχέδιο Π.Σ. στις 2.9.97 το οποίο σε συνεργασία του τμήματος αναδασώσεων και εκπροσώπου του Νομάρχη προσαρμόστηκε στις κείμενες περί


 

  

Σελίδα 1478 

 

κατασκευής δασοτεχνικών έργων διατάξεις και δόθηκε στη Νομαρχία να εκφράσει τη σύμφωνη γνώμη της.

Αν δεν υπάρξει αντίρρηση η διαδικασία θα ολοκληρωθεί και η σύμβαση θα υπογραφεί πολύ πριν από την έναρξη της αναδασωτικής περιόδου.

'Οπως προκύπτει από τα παραπάνω όχι μόνο δεν υπάρχει καθυστέρηση, λαμβάνοντας υπόψη τη σοβαρότητα του θέματος και τη χρονική περίοδο που τέθηκε έγινε επίσπευση των απαιτουμένων ενεργειών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

50. Στην με αριθμό 1369/10-9-97 ερώτηση δόθηκε με το υπ' αριθμ. 246/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1369/10.9.97 που κατέθεσε ο Βουλευτής κ. Β.Δ. Κορκολόπουλος για τα θέματα της αρμοδιότητάς μας, σας πληροφορούμε τα εξής:

Η αντιπλημμυρική προστασία αποτελεί τμήμα του συνόλου των Εγγειοβ. 'Εργων εκφράζεται με έργα διευθέτησης ποταμών, χειμάρρων, απαγωγής υδάτων όμβριων, άρδευσης κλπ. Το Β1 Λεχαινών ηλεκτροκίνητο στραγγιστικό αντλιοστάσιο με το αντίστοιχο στραγγιστικό δίκτυο, δικαιοδοσίας ΓΟΕΒ Πηνειού - Αλφειού, είναι τμήμα του Εγγειοβ. 'Εργου Πηνειού - Αλφειού Ν. Ηλείας και έχει σκοπό την απαγωγή όμβριων και πλεοναζόντων νερών, στη θάλασσα, ώστε η στάθμη του νερού στην ανάντι περιοχή να διατηρείται σε χαμηλά επίπεδα και έτσι αποφεύγονται πλημμυρικά φαινόμενα που δύνανται να οδηγήσουν σε καταστροφή του φυτικού κεφαλαίου και των καλλιεργήσιμων εκτάσεων, σε κίνδυνο ύπαρξης ανθρώπινου και ζωϊκού δυναμικού κλπ.

Το ανωτέρω αντλιοστάσιο δεν αποστελεί πηγή ξηράς που ρυπαίνει τη θάλασσα με την έννοια της περιβαλλοντικής νομοθεσίας διότι οι τυχόν ρύποι που περιέχονται στα νερά απαγωγής, μέσω του αντλιοστασίου στη θάλασσα, θα πρέπει να αναζητηθούν στους παράγοντες ρύπανσης του στραγγιστικού δικτύου, όπως η δραστηριότητα των ΟΤΑ, των βιομηχανιών, των κτηνοτροφικών μονάδων, των παραγωγών κλπ. Την ίδια εργασία με το αντλιοστάσιο Β1 κάνουν και οι τάφροι 16Τ, 17Τ και 19Τ, οι οποίες εκβάλλουν στη θάλασσα εκατέρωθεν του σημείου εκβολής του αντλιοστασίου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

51. Στην με αριθμό 1374/10-9-97 ερώτηση δόθηκε με το υπ' αριθμ. 248/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1374/10-9-97 που κατέθεσαν οι Βουλευτές κύριοι Στ. Παναγιώτου, Β. Μπούτας, Μ. Μπόσκου, σας πληροφορούμε τα εξής:

Αναφορικά με ρύθμιση χρεών της ΣΥΝΕΛ - Α.Ε. "Συνεταιριστική Εταιρεία Λιπασμάτων", η οποιαδήποτε ρύθμιση χρεών των Αγροτικών Συν/κών Οργανώσεων και συν/κών εταιρειών, είναι θέμα ευρύτερης Κυβερνητικής Πολιτικής.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

52. Στην με αριθμό 1379/10-9-97 ερώτηση δόθηκε με το υπ' αριθμ. 249/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1379/10.9.97 που κατέθεσαν οι Βουλευτές κύριοι Α. Τασούλας, Β. Μπούτας, σας πληροφορούμε τα εξής:

Το πρόβλημα που δημιουργήθηκε από δυσλειτουργία των ΤΟΕΒ με το ΓΟΕΒ στις αρδευτικές ζώνες Αράχθου Λούρου και Λάμαρης αντιμετωπίσθηκε έγκαιρα και εξέλειπαν οι κίνδυνοι αδυναμίας άρδευσης των καλλιεργειών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

53. Στην με αριθμό 1394/11-9-97 ερώτηση δόθηκε με το υπ' αριθμ. 251/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1394/11.9.97 που κατέθεσε ο Βουλευτής κ. Ν. Κατσαρός, σας πληροφορούμε τα εξής:

Το Υπουργείο Γεωργίας με το αριθμ. 1500/Θ/19.9.97 έγγραφό του ζήτησε από τη Νομαρχιακή Αυτοδιοίκηση Λάρισας να προβεί δια της Δ/νσης Αγροτικής Ανάπτυξης σε εξατομίκευση των ζημιών που προκλήθηκαν στην παραγωγή μήλων και αχλαδιών από δυσμενείς καιρικές συνθήκες (παγετοί, συνεχείς βροχοπτώσεις) κατά την άνοιξη του έτους 1997, οι οποίες δεν καλύπτονται ασφαλιστικά από τον ΕΛ.Γ.Α. και στη συνέχεια θα καταβάλει κάθε δυνατή προσπάθεια για να ληφθούν μέτρα υπέρ των σοβαρά ζημιωθέντων αγροτών.

Ο Υπουργός

ΣΤΕΦΑΝΟΣ ΤΖ0ΥΜΑΚΑΣ"

54. Στην με αριθμό 1397/11-9-97 ερώτηση δόθηκε με το υπ' αριθμ. 253/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1397/11.9.97 που κατέθεσε ο Βουλευτής κ. Β. Κοντογιαννόπουλος για τα θέματα της αρμοδιότητάς μας, σας πληροφορούμε τα εξής:

Κατά την τρέχουσα καλλιεργητική περίοδο στο Νομό Ηλείας γενικά δεν σημειώθηκαν ζημιές στις σταφιδοκαλλιέργειες από βροχοπτώσεις. Συγκεκριμένα για ζημιές από βροχοπτώσεις από το Νομό Ηλείας υποβλήθηκαν στον ΕΛ.Γ.Α. συνολικά μόνο 30 δηλώσεις ζημιάς (Κοινότητα Αυγείου 3 δηλώσεις, Καράτουλας 13 και Ωλένης 14), και σύμφωνα με τα πορίσματα των εκτιμήσεων που διενήργησε ο ΕΛ.Γ.Α. σε καμιά περίπτωση δεν διαπιστώθηκε ζημιά.

Ειδικά όμως στην Κοινότητα Ωλένης προξενήθηκαν σοβαρές ζημιές από χαλάζι στις 14-8-97. Για τις ζημιές αυτές υποβλήθηκαν 105 δηλώσεις, οι εκτιμήσεις των οποίων έχουν ήδη ολοκληρωθεί και σύντομα θα κοινοποιηθούν τα πορίσματα στους ενδιαφερόμενους παραγωγούς της εν λόγω κοινότητας. Στη συνέχεια θα καταβληθούν οι αποζημιώσεις σύμφωνα με τα προβλεπόμενα από τον Κανονισμό του ΕΛ.Γ.Α. για την ασφάλιση της φυτικής παραγωγής.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

55. Στην με αριθμό 1398/11-9-97 ερώτηση δόθηκε με το υπ' αριθμ. 254/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1398/11.9.97 που κατέθεσε ο Βουλευτής κ. Β. Κοντογιαννόπουλος για τα θέματα της αρμοδιότητάς μας, σας πληροφορούμε τα εξής:

Το Υπουργείο Γεωργίας με το αριθμ. 1484/Θ/15.9.97 έγγραφό του ζήτησε από τις αρμόδιες Νομαρχιακές Αυτοδιοικήσεις να προβούν δια των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν στη γεωργία από πυρκαϊές κατά το τρέχον έτος και θα καταβληθεί κάθε δυνατή προσπάθεια για την ένταξη των ζημιών στο επιχειρησιακό πρόγραμμα "Ανάπτυξη του Τομέα Γεωργίας" του Β' Κ.Π.Σ., προκειμένου να καταβληθούν οικονομικές ενισχύσεις στους σοβαρά πληγέντες γεωργοκτηνοτρόφους για την αποκατάσταση των ζημιών που έπαθαν.

Η Α.Τ.Ε. κατά πάγια τακτική χορηγεί στους γεωργοκτηνοτρόφους που οι εκμεταλλεύσεις τους ζημιώνονται από δυσμενείς καιρικές συνθήκες και άλλα αίτια (πυρκαϊκές κλπ) τις απαραίτητες πιστωτικές διευκολύνσεις (αναστολή εξόφλησης των ληξιπρόθεσμων οφειλών, χορήγηση δανείων) για να μπορέσουν να αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"


 

  

Σελίδα 1479 

56. Στην με αριθμό 1400/11-9-97 ερώτηση δόθηκε με το υπ' αριθμ. 412/1-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1400/11.9.97 ερώτηση του Βουλευτή κ. Βασ. Κορκολόπουλου, σας γνωρίζουμε τα εξής:

Από το 1995 στα εισιτήρια των αρχαιολογικών χώρων και μουσείων μεγάλης επισκεψιμότητας έχει καθιερωθεί η εκτύπωση ιδιαίτερων αρχαιολογικών παραστάσεων από τον αντίστοιχο αρχαιολογικό χώρο ή μουσείο. Σε χώρους μέσης και μικρής επισκεψιμότητας υπάρχει ένας τύπος εισιτηρίου για λόγους τεχνικούς. Σε όλους όμως τους επισκέψιμους αρχαιολογικούς χώρους και μουσεία διανέμονται δωρεάν μαζί με το εισιτήριο εισόδου ενημερωτικά φυλλάδια με επιστημονική τεκμηρίωση. 'Εχουν δοθεί οδηγίες στα εισιτήρια γενικής χρήσης να μην υπάρχει παράσταση συνδεδεμένη με έναν μόνο αρχαιολογικό χώρο.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

57. Στην με αριθμό 1424/12-9-97 ερώτηση δόθηκε με το υπ' αριθμ. 41005/6-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1424/12-9-97 του Βουλευτή κ. Ε. Μπασιάκου που αφορά τη δημοπράτηση του Διοικητηρίου Βοιωτίας και κατόπιν του (2) σας πληροφορούμε τα παρακάτω:

1. Η Νομαρχιακή Αυτοδιοίκηση Βοιωτίας πριν προχωρήσει στη διακήρυξη για την κατασκευή του Διοικητηρίου στη Λειβαδειά προέβη στην ολοκλήρωση των παρακάτω μελετών:

Α. Αρχιτεκτονική Προμελέτη του συνολικού έργου που λαμβάνει υπόψη:

α) τις κτιριολογικές ανάγκες των υπηρεσιών της Νομαρχιακής Αυτοδιοίκησης,

β) τις κτιριολογικές ανάγκες των υπηρεσιών της Περιφερειακής διοίκησης,

γ) τις ανάγκες σε χώρους στάθμευσης της πόλης,

δ) τις ανάγκες των δημοσίων υπαλλήλων για τη φροντίδα και πνευματικές δραστηριότητες.

Β. Μελέτη Βιωσιμότητας (Business Plan) του έργου.

Γ. Προδιαγραφές κατασκευής των κτιριακών και ηλεκτρομηχανολογικών εγκαταστάσεων.

2. Στο κτιριακό συγκρότημα του διοικητηρίου Βοιωτίας περιλαμβάνονται τα παρακάτω κτίρια:

α) Κτίριο γραφείων (οφιοειδές) συνολικής ωφέλιμης επιφάνειας 11.000 τ.μ.

β) Παιδικός σταθμός - βιβλιοθήκη - θέατρο συνολικής επιφάνειας 2.300 τ.μ.

γ) Υπόγειοι χώροι βοηθητικής χρήσης (π.χ. αποθήκες, αρχεία) συνολικής επιφάνειας 2.800 τ.μ.

δ) Υπόγειος χώρος στάθμευσης αυτοκινήτων συνολικής επιφάνειας 21.200 τ.μ.

ε) Ημιυπαίθριοι χώροι συνολικής επιφάνειας 3.800 τ.μ.

στ) Περιβάλλων χώρος συνολικής επιφάνειας 8.000 τ.μ.

3. Στην παρούσα φάση ήδη έχει δημοσιευτεί στην επίσημη εφημερίδα της Ε.Ε. και στον Ελληνικό Τύπο Διακήρυξης Διεθνούς Διαγωνισμού με το σύστημα που περιλαμβάνει Μελέτη και Κατασκευή με Χρηματοδότηση έναντι αντιπαροχής η οποία ενδεικτικά μπορεί να συνίσταται σε ποσό εξ' αδιαιρέτου του οικοπέδου και αντίστοιχων διαιρεμένων ιδιοκτησιών προκειμένου να διατεθούν από τον ανάδοχο στο Δημόσιο ή άλλους οργανισμούς και επιχειρήσεις του δημόσιου τομέα για τη στέγαση των υπηρεσιών τους ή στην αποκλειστική ή από κοινού εκμετάλλευση του υπόγειου σταθμού αυτοκινήτων.

4. Ο διαγωνισμός θα διεξαχθεί σε μια φάση. Η διεξαγωγή του θα πραγματοποιηθεί στις 15 Δεκεμβρίου 1997 ημέρα Δευτέρα στα γραφεία της Διεύθυνσης Τεχνικών Υπηρεσιών του Νομού Βοιωτίας.

5. Ο ενδεικτικός προϋπολογισμός του έργου είναι 7,5 δισ. δραχμές.

6. Το χρονοδιάγραμμα ολοκλήρωσης του έργου προβλέπει τις παρακάτω προθεσμίες (με αφετηρία την ημερομηνία δημοσίευσης της απόφασης κατακύρωσης του διαγωνισμού):

α) Ενός μηνός για την οριστικοποίηση και υπογραφή της σύμβασης μεταξύ αναδόχου και κυρίου του έργου.

β) Δύο μηνών για την ενδεχόμενη αναθεώρηση του συνόλου των οριστικών μελετών εφόσον ζητηθεί από τον κύριο του έργου.

γ) Τριών μηνών για την έγκριση μελετών και την έκδοση των απαιτούμενων αδειών.

δ) Τριάντα μηνών για την ολοκλήρωση του συνόλου των εργασιών και την παράδοση του έργου "με το κλειδί στο χέρι".

Ο Υφυπουργός

Λ. ΠΑΠΑΔΗΜΑΣ"

58. Στην με αριθμό 1433/12-9-97 ερώτηση δόθηκε με το υπ' αριθμ. 257/30-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1433/12.9.97 που κατέθεσε ο Βουλευτής κ. Α. Γ. Φούσας, σας πληροφούμε τα εξής:

Η πυρκαϊά στις περιοχές Μοναστηρίου κλπ. του Δασαρχείου Κόνιτσας ξεκίνησε στις 9/9 και ώρα 7.30.

Το Συντονιστικό Κέντρο Δασοπροστασίας (Σ.Κ.Δ.) ενημερώθηκε για πρώτη φορά για την πυρκαϊά από το Δασ. Κόνιτσας στις 10.55 ότι στη φωτιά έχουν φτάσει και επιχειρούν 2 Πυροσβεστικά Οχήματα Δασικής Υπηρεσίας (ΠΟΔΥ) με 6 Δασικούς Υπαλλήλους (Δ.Υ.) και καίγεται υπόροφος μαύρης Πεύκης.

Στη συνέχεια στις 13.20 το Σ.Κ.Δ. ενημερώνεται από το Δασαρχείο ότι η πυρκαϊά έχει πάρει διαστάσεις, ότι η περιοχή είναι δύσβατη και έχει ήδη ζητηθεί από τα Ιωάννινα η συνδρομή των Ομάδων Αερομεταφερομένων Δασοπυροσβεστών.

Στις 14.50 το Δασ. Κόνιτσας ζητά από το Σ.Κ.Δ. τη συνδρομή Α/Φ για την καταστολή της πυρκαϊάς. Το Σ.Κ.Δ. δίνει εντολή στα Α/Φ της Αγχιάλου (πλησιέστερο Α/Δ διασποράς) που επιχειρούσαν σε άλλη φωτιά (Δομοκός) μόλις τελειώσουν την κατάσβεση να κατευθυνθούν στην πυρκαϊά του Μοναστηρίου αφού ανεφοδιασθούν πρώτα με καύσιμα στην Αγχίαλο.

Στις 16.30 ενημερώθηκε το Σ.Κ.Δ. ότι τα Α/Φ της Αγχιάλου που προσγειώθηκαν για ανεφοδιασμό είναι εκτός ενέργειας και υπάρχει αδυναμία μεταβάσεώς τους στην Κόνιτσα.

Στις 22.20 το Δασ. Κόνιτσας επαναλαμβάνει το αίτημα για Α/Φ της Θεσ/νίκης με το πρώτο φως της ημέρας. Το Σ.Κ.Δ. δίνει εντολή στα Α/Φ της Θεσ/νίκης για ικανοποίηση του αιτήματος του Δασ. Κόνιτσας.

Τελικά η φωτιά τέθηκε υπό έλεγχο στις 16/9 και ώρα 7.30.

Στην όλη επιχείρηση κατάσβεσης 9 έως και 16/9 έλαβαν μέρος συνολικά 25 δασικοί υπάλληλοι, 21 δασοπυροσβέστες, 98 αερομεταφερόμενοι δασοπυροσβέστες, 150 στρατιώτες, 9 οχήματα της Δασικής Υπηρεσίας, 2 οχήματα της Πυροσβεστικής Υπηρεσίας, 2 βυτιοφόρα, 2 μηχανήματα (με τα οποία διανοίχτηκαν αντιπυρικές ζώνες), τα δε εναέρια μέσα κατάσβεσης που στο σύνολό τους ήταν 11 Α/Φ και 5 Ε/Λ CHINOOK επιχειρούσαν όσο οι καιρικές συνθήκες και οι όροι ασφάλειας πτήσεων το επέτρεπαν.

Επιπροσθέτως με ειδική εντολή του Γ.Γ. Δασών και Φ.Π. στις 14/9 έφυγε από την Αθήνα κλιμάκιο 4 δασολόγων και 4 δασοπόνων για επιπρόσθετη βοήθεια του Δασ. Κόνιτσας οι οποίοι παρέμειναν μέχρι που επιτεύχθη ο έλεγχος της πυρκαϊάς στις 16/9. Κατά συνέπεια η κινητοποίηση τόσο της περιφερειακής Υπηρεσίας όσο και του Υπ. Γεωργίας συνολικότερα υπήρξε άμεση και ουσιαστική.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

59. Στην με αριθμό 1442/15-9-97 ερώτηση δόθηκε με το υπ' αριθμ. 413/1-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1442/15.9.97 ερώτηση του Βουλευτή


 

  

Σελίδα 1480 

 

κ. Βασ. Κορκολόπουλου, σας γνωρίζουμε τα εξής:

Ας μου επιτραπεί να επισυνάψω σχετικό ενημερωτικό σημείωμα του Καθηγητή κ. Ν. Νικονάνου, επιμελητήτης έκθεσης και τέως Εφόρου των αρχαιοτήτων (10η ΕΒΑ).

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

60. Στην με αριθμό 1447/15-9-97 ερώτηση δόθηκε με το υπ' αριθμ. 415/1-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1447/15.9.97 ερώτηση των Βουλευτών κυρίων Στρατή Κόρακα και Μπάμπη Αγγουράκη, σας γνωρίζουμε τα εξής:

Η ανασκαφή του οικοπέδου του Ο.Σ.Κ. όπου αναμένεται να βρεθεί τμήμα των Νεωσοίκων του Πειραιά πρόκειται να χρηματοδοτηθεί, όπως συμβαίνει σε παρόμοιες περιπτώσεις, από τον Οργανισμό Σχολικών Κτιρίων.

Στο παρακείμενο υπόγειο της οδού Σηρογγείου 1, όπου διατηρείται από δεκαετιών τμήμα των Νεωσοίκων, τοποθετήθηκε προ διετίας κατατοπιστική πινακίδα.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

61. Στην με αριθμό 1460/16-9-97 ερώτηση δόθηκε με το υπ' αριθμ. 417/1-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1460/16.9.97 ερώτηση των Βουλευτών κυρίων Αποστόλη Τασούλα και Μαρίας Μπόσκου, σας γνωρίζουμε τα εξής:

Για το Μουσείο Ηγουμενίτσας εκπονείται η μελέτη εφαρμογής αρχιτεκτονικών, στατικών και ηλεκτρομηχανολογικών μελετών του Μουσείου και εντός του Νοεμβρίου θα έχουν ολοκληρωθεί τα τεύχη δημοπράτησης. Τον Ιανουάριο του 1998 θα γίνει η δημοπράτηση του έργου.

Για το Μουσείο Πρέβεζας (Νικόπολης) εκπονείται η προμελέτη αρχιτεκτονικών, στατικών και ηλεκτρομηχανολογικών μελετών του Μουσείου. Η πλήρης μελέτη προβλέπεται να ολοκληρωθεί τον Μάρτιο του 1998.

Για το Μουσείο 'Αρτας, ολοκληρώνεται η αξιολόγηση των μελετητικών γραφείων που έλαβαν μέρος στην πρόσκληση εκδήλωσης ενδιαφέροντος για την εκπόνηση της πλήρους μελέτης.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

62. Στην με αριθμό 1478/17-9-97 ερώτηση δόθηκε με το υπ' αριθμ. 1419/1-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1478/17.9.97 ερώτηση του Βουλευτή κ. Βασ. Κορκολόπουλου, σας γνωρίζουμε τα εξής:

Από το 1995 στα εισιτήρια των αρχαιολογικών χώρων και μουσείων μεγάλης επισκεψιμότητας έχει καθιερωθεί η εκτύπωση ιδιαίτερων αρχαιολογικών παραστάσεων από τον αντίστοιχο αρχαιολογικό χώρο ή μουσείο. Σε χώρους μέσης και μικρής επισκεψιμότητας υπάρχει ένας τύπος εισιτηρίου για λόγους τεχνικούς. Σε όλους όμως τους επισκέψιμους αρχαιολογικούς χώρους και μουσεία διανέμονται δωρεάν μαζί με το εισιτήριο εισόδου ενημερωτικά φυλλάδια με επιστημονική τεκμηρίωση. 'Εχουν δοθεί οδηγίες στα εισιτήρια γενικής χρήσης να μην υπάρχει παράσταση συνδεδεμένη με έναν μόνο αρχαιολογικό χώρο.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

63. Στην με αριθμό 1479/17-9-97 ερώτηση δόθηκε με το υπ' αριθμ. 40846/29-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Απαντώντας στην ερώτηση 1479/17-9-97 του Βουλευτή κ. Π. Τατούλη με την οποία κατέθεσε διαμαρτυρία δέκα πέντε κοινοτήτων της Επαρχίας Γορτυνίας του Ν. Αρκαδίας, σας γνωρίζουμε τα εξής:

Οι συνενώσεις των μικρών κοινοτήτων σε νέους βιώσιμους δήμους αποτελούν θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.

Το Υπουργείο ΕΣ.Δ.Δ.Α. επεξεργάσθηκε όλες τις προτάσεις που περιήλθαν, σ'αυτό για τη δημιουργία των νέων δήμων και τις αξιολόγησε ανάλογα με τις ιδιαιτερότητες της κάθε περιοχής.

Βάσει των προτάσεων αυτών διαμορφώνεται ο νέος διοικητικός χάρτης της χώρας που περιλαμβάνει τους νέους δήμους και κοινότητες, ο οποίος θα συμπεριληφθεί στο σχέδιο νόμου που θα προωθηθεί για ψήφιση στη Βουλή.

Ο Υφυπουργός

Λ. ΠΑΠΑΔΗΜΑΣ"

64. Στην με αριθμό 1481/17-9-97 ερώτηση δόθηκε με το υπ' αριθμ. 1710/2-10-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 1481/17-9-97 ερώτηση, που κατατέθηκε στη Βουλή από το Βουλευτή κ. Ν. Κατσαρό, για το θιγόμενο σ' αυτήν θέμα, σας πληροφορούμε τα εξής:

'Οπως μας εγνώρισε ο Οργανισμός Απασχολήσεως Εργατικού Δυναμικού (ΟΑΕΔ), το προσωπικό της Τ.Υ. ΟΑΕΔ Ελασσόνας αποτελείται από τρεις (3) διοικητικούς υπαλλήλους και θεωρείται ικανοποιητικό σε σχέση με την κίνηση του εργατικού δυναμικού της περιοχής. Σε περιόδους, όμως αιχμής η Διοίκηση προβαίνει σε διήμερες μετακινήσεις υπαλλήλων, προκειμένου να αντιμετωπισθούν αυξημένες ανάγκες.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

65. Στην με αριθμό 1519/18-9-97 ερώτηση δόθηκε με το υπ' αριθμ. 216/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1519/18.9.97 που κατέθεσε στη Βουλή ο Βουλευτής κ. Σταύρος Δήμας, παρακαλούμε να πληροφορήσετε τον κ. Βουλευτή τα εξής:

Το Υ.ΠΕ.ΧΩ.Δ.Ε. ενέκρινε φέτος πίστωση 20.000.000 δρχ. για τη συντήρηση της Εθνικής Οδού Αργοστολίου - Σάμης.

Για το υπόλοιπο οδικό δίκτυο η συντήρηση είναι αρμοδιότητας της Νομαρχιακής Αυτοδιοίκησης Κεφαλληνίας και κατ' επέκταση του Υπουργείου Εσωτερικών, Δημόσιας Διοίκησης και Αποκέντρωσης προς το οποίο κοινοποιείται η ερώτηση.

Πέραν τούτου και προκειμένου το Υπουργείο μας να συμβάλλει στην εκτέλεση αναγκαίων εργασιών στο οδικό δίκτυο (πλην Εθνικού) του Νομού ενέκρινε κατά το τρέχον έτος πιστώσεις (ως επιχορήγηση στη Νομαρχιακή Αυτοδιοίκηση) ύψους 150.000.000 δρχ.

Ο Υπουργός

Κ. ΛΑΛΙΩΤΗΣ"

66. Στην με αριθμό 1533/19-9-97 ερώτηση δόθηκε με το υπ' αριθμ. 423/1-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 1533/19-9-97 ερώτηση του Βουλευτή κ. Δημ. Κωστόπουλου, σας γνωρίζουμε τα εξής:

Η αρμόδια Υπηρεσία του ΥΠ.ΠΟ., στο μέτρο που αυτό εμπλέκεται στην όλη διαδικασία, έχει γνωμοδοτήσει για δύο τμήματα της Εθνικής Οδού Βυτίνας - Αρχαίας Ολυμπίας:

α) Τμήμα Σταυροδρόμι - Κόμβος Ηραίας (ΥΠΠΟ/ΑΡΧ/Α1/Φ5/51237/2905/ 2.11.95).


 

  

Σελίδα 1481 

β) Κόμβος Λούβρου - Αρχαία Ολυμπία (Υ.Α. ΥΠΠΟ/ΑΡΧ/Α1/Φ7/2984/165 /16.7.96) και για τα δύο αυτά τμήματα έχουν εκδοθεί κοινές Υπουργικές Αποφάσεις έγκρισης περιβαλλοντικών όρων που περιλαμβάνουν τους όρους που έχουν τεθεί στις ανωτέρω γνωμοδοτήσεις.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

67. Στην με αριθμό 1597/23-9-97 ερώτηση δόθηκε με το υπ' αριθμ. 225/7-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1597/23.9.97 που κατέθεσε στη Βουλή ο Βουλευτής κ. Βασ. Παπαγεωργόπουλος, παρακαλούμε να πληροφορήσετε τον κ. Βουλευτή τα εξής:

Το έργο της ολοκλήρωσης των Εγκαταστάσεων Επεξεργασίας Λυμάτων (ΕΕΑ) Θεσ/νίκης (2η Φάση) του Βιολογικού Καθαρισμού κατασκευάζεται ήδη με δύο εργολαβίες:

1. Η πρώτη εργολαβία αφορά την ολοκλήρωση των Εγκαταστάσεων Επεξεργασίας Λυμάτων (ΕΕΑ) αρχικού προϋπολογισμού 13.00 δισ. δρχ.

Η σύμβαση με τον ανάδοχο έχει υπογραφεί στις 29.12.1995 και το έργο εκτελείται.

Αναμένεται να ολοκληρωθεί το 1998 όπου θα αρχίσει και η δοκιμαστική λειτουργία των Εγκαταστάσεων.

2. Η δεύτερη εργολαβία αφορά στην "Κατασκευή του αγωγού διάθεσης των επεξεργασμένων λυμάτων" από τις Εγκαταστάσεις Επεξεργασίας Λυμάτων στο Θερμαϊκό Κόλπο, αρχικού προϋπολογισμού 6,5 δισ. δρχ.

Η σύμβαση με τον ανάδοχο έχει υπογραφεί στις 27.3.97 και όπου τα καθαρισμένα πλέον λύματα θα οδηγούνται στο Θερμαϊκό σε μεγάλο βάθος με αποτέλεσμα τον πλήρη καθαρισμό των νερών του κόλπου σε σύντομο χρονικό διάστημα.

Ο Υπουργός

Κ. ΛΑΛΙΩΤΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 13 Νοεμβρίου 1997.

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου.

1. Η με αριθμό 287/10.11.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Ζαμπουνίδη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την επίλυση προβλημάτων Παιδείας των παιδιών των μεταναστών και ειδικά στην περιοχή της Νυρεμβέργης.

2. Η με αριθμό 274/6.11.1997 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Δημοσίας Τάξης, σχετικά με τις προθέσεις της Κυβέρνησης για επίλυση προβλημάτων των εν διατεταγμένη υπηρεσία αστυνομικών στην Ολυμπιάδα Χαλκιδικής.

3. Η με αριθμό 297/10.11.1997 επίκαιρη ερώτηση τυ Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων επίλυσης των προβλημάτων λειτουργίας της επιχείρησης "ΜΙΝΙΟΝ ΑΕ" και των εργαζομένων σ' αυτή.

4. Η με αριθμό 293/10.11.1997 επίκαιρη ερώτηση του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την πλήρωση των κενών θέσεων εκπαιδευτικών Μέσης Εκπαίδευσης στα σχολεία της Χώρας.

5. Η με αριθμό 290/10.11.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης να ενταχθεί η ζεύξη Περάματος-Σαλαμίνας στα υποβληθησόμενα έργα του δεύτερου Κοινοτικού Πλαισίου Στήριξης.

Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου 

1. Η με αριθμό 289/10.11.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος, κ. Δημητρίου Πιπεργιά προς τους Υπουργούς Εργασίας και Κοινωνικών Ασφαλίσεων και Δικαιοσύνης, σχετικά με τις προθέσεις της Κυβέρνησης για επίλυση του προβλήματος των κρατήσεων οικογενειακών επιδομάτων και ανεργίας των εργαζομένων στις Δημόσιες Επιχειρήσεις και Οργανισμούς.

2. Η με αριθμό 294/10.11.1997 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης για ένταξη του δρόμου Τριπόλεως - Καλαμάτας στη χρηματοδότηση από το εθνικό σκέλος.

3. Η με αριθμό 298/10.11.1997 επίκαιρη ερώτηση του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων προστασίας των εργαζομένων στην επιχείρηση "Αλουμίνιον της Ελλάδος" (ΠΕΣΙΝΕ).

4. Η με αριθμό 283/7.11.1997 επίκαιρη ερώτηση του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Ανάπτυξης Εργασίας και Κοινωνικών Ασφαλίσεων, σχετικά με τη λήψη μέτρων για την προστασία της υγείας των εργαζομένων στο εργοστάσιο της Δημόσιας Επιχείρησης Ηλεκτρισμού (Δ.Ε.Η.) στη Μεγαλόπολη Αρκαδίας.


 

  

Σελίδα 1482 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου.

Πρώτη είναι η με αριθμό 299/10.11.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ροβέρτου Σπυρόπουλου προς τον κύριο Πρωθυπουργό, σχετικά με τις προθέσεις της Κυβέρνησης ενόψει της Συνόδου του Λουξεμβούργου για την καταπολέμηση της ανεργίας, την προώθηση της απασχόλησης κλπ.

Η ερώτηση του κ.Σπυρόπουλου έχει ως εξής:

"Κύριε Πρόεδρε, αναμφίβολα στη Σύνοδο Κορυφής του 'Αμστερνταμ, υπήρξε μία σχετικά θετική εξέλιξη για τα θέματα που αφορούν την καταπολέμηση της ανεργίας και την προώθηση της απασχόλησης.

Το γεγονός ότι, κάτω από την πίεση των ευρωπαϊκών συνδικάτων, οι ηγέτες των δεκαπέντε χωρών, για πρώτη φορά αναγνώρισαν έμπρακτα το έλλειμμα της Συνθήκης του Μάαστριχτ, σε σχέση με την απασχόληση, ήταν ένα πρώτο θετικό βήμα.

Σήμερα όμως, εν όψει της Συνόδου Κορυφής της Ε.Ε. στο Λουξεμβούργο πρέπει να συνειδητοποιήσουμε όλοι ότι:

1. Στις χώρες μέλη της 'Ενωσης υπάρχουν δεκαοκτώ εκατομμύρια άνεργοι και πάνω από οκτώ εκατομμύρια άτομα, που θα ήθελαν να εργαστούν αν γνώριζαν ότι θα μπορούσαν να βρουν μία θέση εργασίας.

2. Με τα πρόσφατα στοιχεία του EUROSTAT, η ανεργία των ανδρών είναι 9,4% και των γυναικών 12,6%

3. Τα ως άνω ποσοστά ανεργίας, είναι διπλάσια ή και τριπλάσια ακόμη, όταν αφορούν νέους και νέες γυναίκες και μακροχρόνια άνεργους. 

4. Η πραγματικότητα στη χώρα μας, σε σχέση με τους μέσους ευρωπαϊκούς δείκτες ανεργίας, είναι οριακά βελτιωμένοι, ωστόσο, το εθνικό ποσοστό ανεργίας στους μακροχρόνια άνεργους είναι από τα υψηλότερα των χωρών της Ε.Ε. και παράλληλα η ελληνική κοινωνία είναι ιδιαίτερα ευαισθητοποιημένη καθώς πρόσφατες δημοσκοπήσεις αναγορεύουν την ανεργία και τα ναρκωτικά ως τα σημαντικότερα σύγχρονα ελληνικά προβλήματα.

Με βάση αυτήν την καταγεγραμμένη ανησυχητική πραγματικότητα ερωτάται ο κύριος Πρωθυπουργός:

1. Ποιες είναι οι θέσεις, που θα προωθήσει η χώρα μας στη Σύνοδο Κορυφής του Λουξεμβούργου και ποιες πρωτοβουλίες θα αναλάβει με στόχο την εκκίνηση μιας νέας πορείας για την Ε.Ε., μίας πορείας, όπου σταδιακά αλλά σταθερά θα ανατρέπεται η υφιστάμενη αρνητική εικόνα στην ευρωπαϊκή αγορά εργασίας;

2. Ποιες είναι οι άμεσες πρωτοβουλίες, που σχεδιάζει η ελληνική Κυβέρνηση να αναπτύξει και να εφαρμόσει ως ολοκληρωμένες πολιτικές προώθησης της απασχόλησης, προκειμένου τα επόμενα χρόνια και μπροστά στο 2000 η προοπτική ένταξης στην Ο.Ν.Ε. να συνοδεύεται με την αποτελεσματική εφαρμογή μέτρων που θα μειώνουν ουσιαστικά την ανεργία και ιδιαίτερα στους νέους, τους μακροχρόνια άνεργους και στις γυναίκες;".

Ο Πρόεδρος της Κυβέρνησης κ. Κωνσταντίνος Σημίτης, έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η αύξηση της απασχόλησης, η μείωση της ανεργίας είναι μία από τις κεντρικές κατευθύνσεις της κυβερνητικής πολιτικής. Γι'αυτό και στη Σύνοδο Κορυφής του 'Αμστερνταμ υποστηρίξαμε την άποψη ότι η νέα συνθήκη της Ευρωπαϊκής 'Ενωσης πρέπει να συμπεριλαμβάνει ένα κεφάλαιο για την απασχόληση και την κοινωνική πολιτική. Γι'αυτό επίσης στο 'Αμστερνταμ υποστηρίξαμε και πετύχαμε με άλλες χώρες να υπάρξει η έκτακτος Σύνοδος Κορυφής στο Λουξεμβούργο στις 21 του Νοέμβρη, ώστε να συζητήσει τις πολιτικές απασχόλησης της Ευρωπαϊκής 'Ενωσης, γιατί είναι πραγματικότητα ότι οι πολιτικές απασχόλησης της Ευρωπαϊκής 'Ενωσης μέχρι στιγμής ήταν αποσπασματικές, βραχυπρόθεσμες, ευκαιριακές, δεν υπήρχε ένα σταθερό πλαίσιο, μία σταθερή κατεύθυνση η οποία να εφαρμόζεται για πολλά χρόνια συνέχεια.

Εμείς στη Σύνοδο Κορυφής του Λουξεμβούργου πρόκειται πρώτα απ' όλα να υποστηρίξουμε την ανάγκη όλο και περισσοτέρων επενδύσεων, γιατί πιστεύουμε ότι οι επενδύσεις είναι εκείνες, οι οποίες επιτρέπουν τη μείωση της ανεργίας κατά κύριο λόγο. Γι'αυτό ήδη σε ένα γράμμα μου στον Πρωθυπουργό του Λουξεμβούργου, ο οποίος προεδρεύει στο Συμβούλιο κατ'αυτό το εξάμηνο, υποστήριξα την άποψη ότι οι δαπάνες, οι πόροι οι οποίοι κατευθύνονται στις επενδύσεις δεν θα πρέπει να συνυπολογίζονται κατά τον καθορισμό του ανωτάτου επιπέδου του ελλείμματος 3%, ώστε να πραγματοποιούνται ανάλογα, από κάθε χώρα, με τις δυνατότητές της, αλλά χωρίς κανέναν περιορισμό.

Πρώτο σημείο, λοιπόν, οι επενδύσεις. Δεύτερο σημείο, το οποίο υποστηρίξαμε είναι σύμφωνα με τις προτάσεις που έχουν γίνει, προτάσεις που αφορούν τις μικρομεσαίες επιχειρήσεις, ότι πρέπει να υπάρξει μία γενναία χρηματοδότηση για τις μικρομεσαίες επιχειρήσεις, αλλά η χρηματοδότηση αυτή να μην καθορίζεται σε ένα στενό πλαίσιο, όπως συμβαίνει σήμερα, στην Ευρωπαϊκή 'Ενωση, αλλά να υπάρχουν πιο ελαστικά κριτήρια, κριτήρια προσαρμοσμένα σε κάθε χώρα, ώστε να μπορεί και η Ελλάδα να αξιοποιήσει τους πόρους αυτούς και να ενισχύσει τη δραστηριότητα των μικρομεσαίων επιχειρήσεων.

Τρίτο σημείο είναι ότι πρέπει να διευρύνουμε τις δυνατότητες απασχόλησης των νέων και πρέπει να υπάρχουν ειδικά προγράμματα απασχόλησης των νέων. Σήμερα στον Προϋπολογισμό τον οποίο αποφασίσαμε, περιέχεται και ένα πρόγραμμα, το οποίο θα δώσει απασχόληση για τα επόμενα τρία έως τέσσερα χρόνια σε διακόσιες χιλιάδες νέους περίπου. Ανάλογα τέτοια προγράμματα πρέπει να υπάρξουν και στο πλαίσιο της Ευρωπαϊκής 'Ενωσης. Επιμένουμε, η Επιτροπή Απασχόλησης της Ευρωπαϊκής 'Ενωσης, η οποία θα είναι το αντιστάθμισμα ή ένα αντίβαρο ή κάτι παράλληλο, πείτε, προς τη Νομισματική Επιτροπή, να συγκροτηθεί, να συνέρχεται, να εξετάζει τις πολιτικές απασχόλησης της Ευρωπαϊκής 'Ενωσης και να καθορίζει όποτε είναι ανάγκη, καινούργιες.

Και τέλος, θέλω να αναφέρω, σε σχέση με το θέμα των φόρων, εμείς είμαστε υπέρ της άποψης ότι πρέπει να υπάρχει μία δεοντολογία, όσον αφορά τη φορολογική πολιτική και την επιβολή των φόρων, αλλά θα πρέπει να υπάρξουν και φόροι, οι οποίοι επιβαρύνουν το κεφάλαιο, ώστε να υπάρξει δυνατότητα απαλλαγής της εργασίας, να είναι πιο εύκολη η χρησιμοποίηση εργαζομένων στις επιχειρήσεις και να μην επιβαρύνεται το κόστος εργασίας, ώστε να περιοριστεί έτσι η ανεργία. 

Εμείς έχουμε μεταξύ άλλων προτείνει, να υπάρξει ένας φόρος υπεραξίας, το προϊόν του οποίου θα χρησιμοποιηθεί για να αυξηθεί η απασχόληση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυρόπουλος έχει το λόγο.

ΡΟΒΕΡΤΟΣ ΣΠΥΡΟΠΟΥΛΟΣ: Χωρίς αμφιβολία, κύριε Πρόεδρε, το περιεχόμενο της απάντησής σας διακρίνεται από την προσήκουσα ευαισθησία και δίχως άλλο το σκέλος, που αφορά την αναπτυξιακή διάσταση της Κοινότητας, είναι σημαντικό.

Ωστόσο επιτρέψτε μου, κύριε Πρόεδρε, εν όψει της Συνόδου Κορυφής στο Λουξεμβούργο, να επισημάνω και τις παρακάτω πρόσθετες διαπιστώσεις, ανησυχίες και προβληματισμούς.

Στο 'Αμστερνταμ αναμφίβολα έγινε ένα μικρό βήμα. Για πρώτη φορά ανεδείχθη η ευθύνη των "δεκαπέντε" απέναντι στην απασχόληση. Η έως τώρα μη αποτελεσματική αντιμετώπιση του προβλήματος της ανεργίας, είναι μία ευθύνη, που νομίζω επιμερίζεται ισοδύναμα πάνω σε όλη την ηγεσία της Ευρωπαϊκής 'Ενωσης.

Ασκήθηκαν στο παρελθόν πολιτικές, πολιτικές που διακρίνονταν από γενικολογία, αόριστα μέτρα, μέτρα που εν τέλει δεν απέδωσαν τα αναμενόμενα. Σήμερα, που όλοι προσδοκούμε και αν θέλετε οι λαοί της Ευρώπης προσδοκούν στην


 

  

Σελίδα 1483 

 

Ενωμένη Ευρώπη, έχουμε ευθύνη, έχει ευθύνη η πολιτική ηγεσία της Ευρώπης να το αποδείξει έμπρακτα. Στη γηραιά μας ήπειρο, την ήπειρο που γέννησε ό,τι πιο σύγχρονο και πιο προοδευτικό στην πολιτική σκέψη υπάρχει στον κόσμο, η πολιτική ηγεσία της Ευρώπης, πρέπει να δώσει απάντηση, να δώσει απάντηση για το μέλλον της εργασίας, να δώσει απαντήσεις που θα αντιστοιχούν σε:

Μία εργασία προσαρμοσμένη πλήρως στο νέο τεχνολογικό μοντέλο παραγωγής που οικοδομείται. 'Ενα μοντέλο κοινωνικής ασφάλισης που θα έλθει να αποδείξει έμπρακτα και να συνειδητοποιήσουν οι Ευρωπαίοι εργαζόμενοι ότι γι' αυτούς η ασφάλιση είναι ορατή κατάκτηση για τα επόμενα τριάντα χρόνια.

Κλείνοντας, κύριε Πρόεδρε, πιστεύω ότι απαιτείται ένας ευρύτερος συντονισμός των προσπάθειών μας. Ευρύτερη συνεργασία με τον κόσμο της εργασίας. Ανάπτυξη της τριμερούς συνεργασίας και του κοινωνικού διαλόγου στον ευρωπαϊκό χώρο.

Εκτιμώ ότι στη χώρα μας με δυσκολίες, με προβλήματα, με αγκυλώσεις κάναμε, με την ολοκλήρωση του πρώτου κύκλου κοινωνικού διαλόγου, ένα σημαντικό βήμα προς τα εμπρός. Ωστόσο η καταπολέμηση μιας από τις σημαντικότερες ή ίσως της σημαντικότερης, απειλής για τους νεολαίους, για τις νέες και τους νέους, που είναι η ανεργία, απαιτεί παραπέρα διεύρυνση των συνεργασιών, εμμονή στη διαδικασία της συνεννόησης, αποφασιστικότητα στα μέτρα πολιτικής.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Πρόεδρος της Κυβερνήσεως έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Σπυρόπουλε, συμφωνώ μαζί σας ότι στις δεκαπέντε χώρες που αποτελούν την Ευρωπαϊκή 'Ενωση, υπάρχει μία ομάδα χωρών, η οποία θέλει μεν να υπάρξει κάποια πολιτική, η οποία να περιορίζει την ανεργία, αλλά ταυτόχρονα δεν θέλει να αφιερώσει πόρους προς αυτήν την κατεύθυνση, δεν θέλει να έχει μια συστηματική πολιτική. Οχυρώνονται οι χώρες αυτές πίσω από τη διαπίστωση ότι δεν υπάρχει μια γενική πολιτική, η οποία να μπορεί να εφαρμοστεί σε όλες τις χώρες, δεν υπάρχει ένα μέτρο, το οποίο αποτελεί πανάκεια. Γι' αυτό και κάθε χώρα θα πρέπει να επιλέξει τη δική της πολιτική.

Πράγματι δεν υπάρχει ένα μέτρο που να αποτελεί πανάκεια και πράγματι η Ελλάδα είναι της άποψης ότι η κάθε χώρα θα πρέπει μέσα στο γενικό πλαίσιο, να διαμορφώσει εκείνη την πολιτική, η οποία αρμόζει καλύτερα στο δικό της χώρο. Εδώ στην Ελλάδα για παράδειγμα έχουμε υψηλότερη ανεργία σε αποφοίτους πανεπιστημίων ή έχουμε πολλούς αγρότες, οι οποίοι έρχονται στην αγορά εργασίας. Εδώ χρειάζονται άλλα μέτρα από τις χώρες εκείνες, όπου η ανεργία προέρχεται από το κλείσιμο μεγάλων επιχειρήσεων.

'Ομως, εμείς πιστεύουμε ότι πρέπει να είναι σταθερή η απόφαση της Ευρωπαϊκής 'Ενωσης ότι χρειάζεται αυτή η επιτροπή απασχόλησης, ότι χρειάζεται να υπάρξουν ευρύτερες πολιτικές, ιδίως χρηματοδότησης δραστηριοτήτων και ότι δεν μπορεί να εξετάζεται η καταπολέμηση της ανεργίας ως ένα μέτρο, το οποίο προκύπτει ως συμπέρασμα από τις γενικές οικονομικές πολιτικές.

'Οσον αφορά την επιδίωξη ορισμένων χωρών να βρούμε τους πόρους, για την καταπολέμηση της ανεργίας από τα υπάρχοντα ταμεία, θέλω να τονίσω ότι η στάση της Ελλάδος είναι αρνητική. Αυτό θα οδηγήσει σε περιορισμό των πόρων, οι οποίοι διατίθενται από το κοινωνικό και περιφερειακό ιδίως ταμείο και από τους οποίους αντλεί ένα μεγάλο ποσοστό η Ελλάδα. Η Ελλάδα θα πρέπει να συνεχίσει να έχει αυτή τη χρηματοδότηση. Γι' αυτό θα πρέπει να υπάρξουν επιπλέον πόροι.

Τέλος, θέλω και εγώ να τονίσω ότι χρειάζεται τριμερής συνεργασία. Και γι' αυτό το σύμφωνο εμπιστοσύνης, το οποίο συμφωνήθηκε εδώ την περασμένη Δευτέρα ανάμεσα στους κοινωνικούς φορείς, αποτελεί μία καλή βάση για την κοινή προσπάθεια, για την καταπολέμηση της ανεργίας, που τονίζω ότι πρέπει να είναι πρώτιστος στόχος κάθε πολιτικής.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι Βουλευτές, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας σαράντα οκτώ μαθητές λυκείου και τρεις συνοδοί καθηγητές από το 5ο Λύκειο Ζωγράφου ανατολικής Αθήνας. Τους καλωσορίζουμε στο Κοινοβούλιο.

(Χειροκροτήματα από όλες τις πτέρυγες)

Παρακαλώ το Σώμα να εγκρίνει να προηγηθεί η ερώτηση του Προέδρου του Συνασπισμού της Αριστεράς και της Προόδου, κ. Κωνταντόπουλου, προς τον κύριο Πρωθυπουργό, διότι επείγεται ο κύριος Πρωθυπουργός λόγω ανειλημμένων υποχρεώσεων.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, συζητείται η τέταρτη με αριθμό 291/18/10.11.1997 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τη λήψη εισοδηματικών και φορολογικών μέτρων για την προστασία των εισοδημάτων των εργαζομένων.

Η ερώτηση έχει ως εξής:

"Η εισοδηματική πολιτική της Κυβέρνησης γίνεται ακόμα πιο άδικη και μονόδρομη, παίρνει τη μορφή μιας χωρίς τέλος λιτότητας.

Η αύξηση μισθών και συντάξεων σε ποσοστά κατώτερα και από τον πληθωρισμό, οδηγεί στην ανέχεια μεγάλα τμήματα της κοινωνίας, που δεν έχουν άλλο εισόδημα εκτός από το μισθό ή τη σύνταξη.

Τα αποτελέσματα της οικονομικής πολιτικής δεν προσαρμόζονται αναλογικά και δίκαια προς όφελος όλων των συντελεστών ιδιαίτερα όταν οι εργαζόμενοι έχουν καταβάλει ήδη αρκετές θυσίες για την ανόρθωση της ελληνικής οικονομίας.

Η Κυβέρνηση επικαλείται το κόστος στήριξης της δραχμής, για να δικαιολογήσει τη σκληρή περιοριστική πολιτική της. Αν όμως, η στήριξη της δραχμής έχει κόστος, τότε οφείλει η Κυβέρνηση να το κατανείμει δίκαια και όχι μονόπλευρα, μειώνοντας περαιτέρω το εισόδημα των "μη κατεχόντων".

Δεν είναι, όμως, ειλικρινής. 'Ηδη, από την άνοιξη, με την έκθεση Σπράου, αναζητούσε το άλλοθι για την επιβολή, για μια ακόμη χρονιά, μιας πιο περιοριστικής εισοδηματικής πολιτικής.

Επειδή η πολυτετής πολιτική περιορισμού των εισοδημάτων, αντί να οδηγεί σε ελαφρύνσεις και δικαιότερη κατανομή των βαρών, οδηγεί σε ακόμη μεγαλύτερη πίεση στο βιωτικό επίπεδο μεγάλων κοινωνικών στρωμάτων, ερωτάται ο κύριος Πρωθυπουργός:

Γιατί η Κυβέρνηση επιμένει να επιλέγει πολιτικές περιορισμού των εισοδημάτων, με χαμηλότερες του πληθωρισμού αυξήσεις και υπερφορολόγηση των εισοδημάτων, από ένα σύνολο μέτρων (εισοδηματικών και φορολογικών), που και το εισόδημα θα αύξαναν και δικαιότερα θα κατένειμαν τα βάρη;"

Ο Πρόεδρος της Κυβερνήσεως κ. Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, οι ισχυρισμοί του κ. Κωνσταντόπουλου για χωρίς τέλος λιτότητα, για αυξήσεις μισθών, οι οποίες βρίσκονται κάτω του πληθωρισμού, δεν έχουν καμία σχέση με την πραγματικότητα. Είναι εκτός τόπου και χρόνου.

Θα καταθέσω έναν πίνακα από τον οποίο προκύπτει κάτι, το οποίο είναι γνωστό και το οποίο θα έπρεπε, όποιοι συνέταξαν την ερώτηση του κ. Κωνσταντόπουλου επίσης να γνωρίζουν. Από τον πίνακα λοιπόν προκύπτουν τα εξής:

Κατά την τριετία 1991-1993 μειώθηκαν οι μέσες πραγματικές αποδοχές των εργαζομένων κατά 10,5% και η μέση ετήσια μεταβολή ήταν αρνητική 3,6%. Αυτά μέχρι το 1993. 

Από το 1994, από την Κυβέρνηση του ΠΑ.ΣΟ.Κ. και μετά, οι μέσες πραγματικές αποδοχές αυξήθηκαν: 

Το 1994 κατά 0,9% με μείωση της παραγωγικότητας εκείνο το χρόνο κατά 0,2%.

Το 1995 αυξήθηκαν σε πραγματικούς όρους κατά 3,4%.

Το 1996 αυξήθηκαν σε πραγματικούς όρους κατά 3%. 

  

Σελίδα 1484 σε PDF   

Σελίδα 1485 σε PDF 

Σελίδα 1486 σε PDF 

Σελίδα 1487 σε PDF 

Σελίδα 1488 σε PDF 


 

  

Σελίδα 1489 

ΠΡΟΕΔΡΕΥΩΝ (Παναγιώτης Ν.Κρητικός): Ο Πρόεδρος της Κυβέρνησης κ.Κωνσταντίνος Σημίτης έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η ερώτησή σας είχε ένα συγκεκριμένο περιεχόμενο. Φύγατε από την ερώτηση και αρχίσατε να απαριθμείτε μία σειρά ερωτημάτων, τα οποία θα μπορούσαν να επεκταθούν στο διηνεκές. Και αυτό μου επιβεβαιώνει ότι η ερώτησή σας δεν είχε σκοπό τη διερεύνηση ενός συγκεκριμένου θέματος "υπάρχουν ή όχι αυξήσεις των μισθών και των ημερομισθίων άνω του επιπέδου του πληθωρισμού". Η ερώτησή σας είχε απλώς σκοπό να αναφέρετε μία σειρά από συνθήματα.

Εγώ θα σας απαντήσω, όσον αφορά το συγκεκριμένο θέμα, για το οποίο είπατε ότι καταθέσατε έναν πίνακα, ότι η στατιστική που ανέφερα εγώ, δεν είναι μία στατιστική, η οποία προέκυψε, όπως λέτε εσείς, από αλχημείες. Είναι η στατιστική, η οποία προκύπτει από τα στοιχεία της Στατιστικής Υπηρεσίας της Ελλάδος, της Τράπεζας της Ελλάδος. Είναι στατιστικές, οι οποίες έχουν ελεγχθεί από τον ΟΟΣΑ, από την Ευρωπαϊκή 'Ενωση και οι διαπιστώσεις, οι οποίες σας ανέφερα, είναι διαπιστώσεις, οι οποίες έχουν γίνει ευρέως δεκτές σε όλη την Ευρωπαϊκή 'Ενωση σε σχέση με την πολιτική, την οποία ακολούθησε η ελληνική Κυβέρνηση.

Είναι, λοιπόν, ένα γεγονός. Και επειδή είναι ένα γεγονός, θα έλεγα ότι ο τρόπος με τον οποίο αντιμετωπίζετε αυτό το θέμα, είναι ένας τρόπος ο οποίος υποβαθμίζει την προσπάθεια την οποία κάνει ο ελληνικός λαός, ένας τρόπος ο οποίος δεν δίνει την πρέπουσα σημασία στις θυσίες και στην αντίληψη την οποία έχει ο ελληνικός λαός για το πώς θα πετύχει την οικονομική σταθερότητα και ανάπτυξη.

Ο σκοπός εδώ δεν είναι να έχουμε επαίνους ή να έχουμε καταγγελίες. Ο σκοπός πρωτίστως είναι να ενημερώνεται ο ελληνικός λαός αν πορεύεται μία σωστή πορεία και αν δεν είναι σωστή, σε ποιες κατευθύνσεις δεν είναι σωστή. Η απάντησή σας δεν τιμά αυτή την προσπάθεια και γι' αυτό λυπάμαι.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι Βουλευτές, έχω την τιμή να ανακοινώσω στο Σώμα ότι ο Υπουργός Εθνικής Οικονομίας και Οικονομικών, θα καταθέσει τον Απολογισμό και τον Ισολογισμό του Κράτους του οικονομικού έτους 1996, καθώς και το Γενικό Προϋπολογισμό του Κράτους του οικονομικού έτους 1998.

Ο Υπουργός Εθνικής Οικονομίας και Οικονομικών κ. Παπαντωνίου έχει το λόγο.

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, κυρίες και κύριοι συναδελφοι, έχω την ιδιαίτερη τιμή να καταθέσω στην Εθνική Αντιπροσωπεία το Γενικό Προϋπολογισμό του Κράτους οικονομικού έτους 1998 και τον Απολογισμό και Ισολογισμό του οικονομικού έτους 1996 μαζί με τις προβλεπόμενες από τις κείμενες διατάξεις σχετικές εκθέσεις. 

Θέλω να παρακαλέσω, κύριε Πρόεδρε, να ορισθούν οι ημερομηνίες για τη συζήτηση του Προϋπολογισμού στη Διαρκή Επιτροπή Οικονομικών Υποθέσεων, καθώς και στην Ολομέλεια του Σώματος. Ευχαριστώ πολύ.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι Βουλευτές, κατά τα άρθρα 121, 122 και 123 του Κανονισμού της Βουλής, ο Προϋπολογισμός θα παραπεμφθεί στην αρμόδια Διαρκή Επιτροπή μέσα στις προθεσμίες που προβλέπουν οι σχετικές διατάξεις. 

Θα υπάρξει ο αναγκαίος χρόνος και οι προβλεπόμενες προθεσμίες για την κατάθεση της 'Εκθεσης της Διαρκούς Επιτροπής και βεβαίως οι αναγκαίες προθεσμίες για τη συζήτηση στην Ολομέλεια. Υπάρχουν όλα τα περιθώρια να συζητήσουμε με άνεση, διότι φέτος ο Προϋπολογισμός κατατίθεται πολύ νωρίς. Πέρυσι κατατέθηκε στις 29 Νοεμβρίου και σήμερα είναι 12 Νοεμβρίου. Την επόμενη εβδομάδα η Διάσκεψη των Προέδρων θα καθορίσει όλες αυτές τις προθεσμίες και ημερομηνίες με πλήρη άνεση.

Επανερχόμεθα στη συζήτηση των επικαίρων ερωτήσεων.

Δεύτερη επίκαιρη ερώτηση πρώτου κύκλου είναι η με αριθμό 275/6.11.1997 του Βουλευτή της Νέας Δημοκρατίας κ. Γεωργίου Καλού προς τον Υπουργό Εμπορικής Ναυτιλίας, σχετικά με τη λήψη μέτρων για την εξυγίανση του Οργανισμού Λιμένα Πειραιά.

Η επίκαιρη ερώτηση του κ. Καλού έχει ως εξής:

"Η ραγδαία εξέλιξη στον τομέα των θαλάσσιων μεταφορών οδήγησε αναπότρεπτα στη μοναδοποίηση των φορτίων που μεταφέρουν τα εμπορικά πλοία, ενώ κοινή είναι πλέον η διαπίστωση ότι ο Οργανισμός Λιμένος Πειραιώς, οφείλει να προσαρμόσει σήμερα τον κύριο όγκο δραστηριοτήτων του στον πόλεμο αυτόν των κοντέϊνερς.

'Ομως ο σχεδιασμός αυτός δεν θα αποδώσει, εφόσον ο μηχανολογικός εξοπλισμός παραμένει όπως σήμερα αναξιοποίητος και το εργατικό δυναμικό του οργανισμού παροπλισμένο, παγιδευμένο στις αντιφάσεις μιας ουσιαστικά ανύπαρκτης κυβερνητικής λιμενικής πολιτικής.

Για το λόγο αυτό ερωτάται ο κύριος Υπουργός Εμπορικής Ναυτιλίας:

Γιατί μέχρι σήμερα ούτε το Υ.Ε.Ν. ούτε η διοίκηση του Ο.Λ.Π., δεν κατόρθωσαν να εξαλείψουν το απαράδεκτο μωσαϊκό των διαφορετικών εργασιακών σχέσεων στον Ο.Λ.Π., εξαιτίας του οποίου διαφεύγουν τεράστια κέρδη και μειώνεται η διεθνής ανταγωνιστικότητά του;

Ποια είναι τα αποτελέσματα της μελέτης που εξήγγειλε η Κυβέρνηση και το Υ.Ε.Ν. για τη μετατροπή του Ο.Λ.Π. σε Α.Ε. του δημοσίου μονομετοχική, την ίδια ώρα που ο Υπουργός Εθνικής Οικονομίας εξαγγέλει πολυμετοχοποίηση;

Υπάρχει επιτέλους ενιαία κυβερνητική πολιτική στον τομέα αυτόν και ποια είναι αυτή;"

Ο Υπουργός Εμπορικής Ναυτιλίας κ. Σταύρος Σουμάκης έχει το λόγο.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, όλα όσα αναφέρει ο αγαπητός συνάδελφος στην ερώτησή του περί αναξιοποίητου μηχανολογικού εξοπλισμού, περί παροπλισμένου εργατικού δυναμικού, περί ανυπαρξίας κυβερνητικής πολιτικής, θα ήθελα να πω ότι μόνο έτσι δεν είναι.

Κύριε συνάδελφε, είναι αλήθεια ότι ο ανταγωνισμός στον τομέα της διακίνησης των κοντέινερς σε παγκόσμιο επίπεδο και ιδιαίτερα σε ευρωπαϊκό, έχει πάρει μορφή μεγάλης μάχης, που σαφέστατα επηρεάζει και το λιμάνι του Πειραιά.

Είναι σημαντικό το λιμάνι του Πειραιά να παίξει έναν πρωτεύοντα ρόλο ως κέντρο μεταφόρτωσης κοντέινερς και αυτό γιατί έχει να ανταγωνισθεί τη Μάλτα, την Ιταλία, την Τουρκία, ακόμα και την Αίγυπτο.

Αυτήν τη στιγμή, γ' αυτό το σκληρό παιχνίδι που παίζεται σε ευρωπαϊκό επίπεδο, τουλάχιστον σ' ό,τι μας αφορά, κατώρθωσε ο Ο.Λ.Π. τον τελευταίο καιρό και το είχα πει και σε προηγούμενη συζήτηση εδώ, να φέρει δύο νέες εταιρείες, να αυξήσει το φορτίο της κίνησης των κοντέινερς και να προσφέρει δυόμισι δισεκατομμύρια (2.500.000.000) δραχμές σε συνάλλαγμα. Αυτό το κατάφερε μέσα από διαπραγματεύσεις και από μείωση των τιμολογίων και μετά από κάποιες ρυθμίσεις με τις συγκεκριμένες εταιρείες που απέσπασε από τη Μάλτα για να τις φέρει στο λιμάνι του Πειραιά και που δημιουργούν πραγματικά σημαντική πηγή εσόδων.

Συνεπώς υπάρχει πολιτική και μάλιστα επιθετική και κοιτάμε πώς θα καταστήσουμε το λιμάνι του Πειραιά, μαζί με άλλες ενέργειες που θα πω στη συνέχεια, πιο ανταγωνιστικό.

'Ενα δεύτερο στοιχείο είναι ότι πράγματι υπάρχει μία μετατόπιση του παραδοσιακού συμβατικού φορτίου σε φορτία κοντέϊνερς. Αυτό έχει σαν αποτέλεσμα τον παροπλισμό του παραδοσιακού εργατικού δυναμικού, των λιμενεργατών και από την άλλη την ανάγκη αύξησης του προσωπικού των τεχνιτών, όπως λέγονται, που χειρίζονται τα μηχανήματα. Τι συμβαίνει; Δεν υπάρχει παροπλισμένο προσωπικό, αγαπητέ συνάδελφε. Πέρυσι που εκπαιδεύτηκαν λιμενεργάτες για να κάνουν τους χειριστές, πρέπει να σας πω ότι ενώ το κόστος των πραγματικών τεχνιτών σε ετήσια βάση ήταν τεσσεράμισι εκατομμύρια (4.500.000) δραχμές, αυτό ήταν το εισόδημά τους,


 

  

Σελίδα 1490 

 

των αντίστοιχων λιμενεργατών έφθασε τα οκτώμισι εκατομμύρια (8.500.000) δραχμές ετησίως, γιατί έχουν άλλο καθεστώς εργασίας, έχουν άλλον τρόπο προσδιορισμού των υπερωριών, έχουν κάποια άλλα επί τοις εκατό, όπου ούτε ωφέλιμο για τον Ο.Λ.Π. είναι ούτε ο ανταγωνισμός βοηθιέται ούτε μείωση τιμολογίων μπορείς να κάνεις ούτε γενικότερα μπορούν να βοηθήσουν την ανάπτυξη του Ο.Λ.Π. Αυτό είνα ξεκάθαρο.

Εμείς θέλουμε να διαμορφώνουμε μία νομοθετική ρύθμιση, ώστε να δώσουμε τη δυνατότητα εθελοντικά σε λιμενεργάτες να μεταταγούν στον τεχνικό κλάδο, ώστε ούτε προσλήψεις να γίνουν και να μπορέσουμε να ανταποκριθούμε στην ανάγκη κάλυψης των γερανογεφυρών, που καμία δεν υπάρχει αυτήν την ώρα αναξιοποίητη και καλύπτονται με υπερωρίες των υπηρετούντων τεχνιτών.

Τέλος, υπάρχει σαφής, ενιαία πολιτική σ' ό,τι αφορά τον Ο.Λ.Π., διότι ξέρετε δεν υπάρχει καθόλου διαφορά ανάμεσα στο Υπουργείο Εμπορικής Ναυτιλίας και στο Υπουργείο Εθνικής Οικονομίας, ήδη ο Ο.Λ.Π. έχει ενταχθεί στις ανώνυμες εταιρείες και προχωράει η διαδικασία, με βάση τη μελέτη του Πανεπιστημίου Πειραιά, που θα καταλήξουμε στο συγκεκριμένο οργανόγραμμα που θα δώσει και λύσεις επιτέλους σε μία κατάσταση που έχει να κάνει με τις εργασιακές σχέσεις των υπηρετούντων στον Ο.Λ.Π..

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλός έχει το λόγο.

ΓΕΩΡΓΙΟΣ ΚΑΛΟΣ: Κύριε Πρόεδρε, ο εκλεκτός Πειραιώτης συνάδελφος και Υπουργός Εμπορικής Ναυτιλίας προσπάθησε να απαντήσει στις ερωτήσεις μου, αλλά εγώ τις απαντήσεις αυτές τις θεωρώ μη ικανοποιητικές.

Πρώτα απ' όλα είναι γνωστό, κύριε Υπουργέ, ότι από τη στιγμή που αναλάβατε ως Κυβέρνηση τα ηνία της εξουσίας, μετά τη δεδηλωμένη θέληση του ελληνικού λαού τον περασμένο Σεπτέμβρη, καθυστερήσατε αδικαιολόγητα να ορίσετε τη νέα διοίκηση στον Ο.Λ.Π. -και πιστεύω να το θυμάσθε αυτό- πάνω από τρεις μήνες. Είναι ένα διάστημα που πέρασε ανεκμετάλλευτες και το οποίο φαίνεται τώρα μοιραίως πως αφήνει στη σφραγίδα του στην όλη δομή και εξέλιξη των εργασιών στον Ο.Λ.Π.

Το να λέτε ότι δεν υπάρχει πρόβλημα αξιοποίησης των εργαζομένων στον Οργανισμό, αλλά και της υλικοτεχνικής υποδομής, νομίζω ότι και αυτό δεν σας τιμά. Υπάρχει πρόβλημα και το ξέρετε. Είναι ανάστατοι όλοι οι εργαζόμενοι -το ξέρουν όλοι οι Βουλευτές και έστειλαν σ' όλους μας και τα δύο σωματεία των εργαζομένων υπομνήματα- γιατί το μωσαϊκό των διαφορετικού τύπου εργασιακών συμβατικών σχέσεων μέσα στον ΟΛΠ πολλές φορές παραλύει κάθε έννοια ανταγωνιστικότητας του Οργανισμού και οδηγεί σε παράξενες αλλά και επιβλαβείς συνέπειες, όσον αφορά τον κύκλο των εργασιών, αλλά και την απόδοση των εργαζομένων και επιτείνει το εργασιακό άγχος τους.

Γνωρίζετε τι σημαίνει αυτό σήμερα και χθες, που ο Ο.Λ.Π. πηγαίνει να κλείσει μεγάλες δουλειές με το εξωτερικό. Και από την άλλη πλευρά, δείχνει ότι γι' αυτό ακριβώς η Τουρκία με τη Σμύρνη ή το Χαϊδάρ Πασά, αλλά και η Ιταλία με το λιμάνι της Τζόγια Τάουρο, έφθασαν στο σημείο να είναι πιο ανταγωνιστικοί από εμάς.

Ερωτώ, λοιπόν, τι κάνετε μέχρι σήμερα; Με ποια πολιτική αντιμετωπίζετε αυτά τα θέματα; 'Οχι η νέα διοίκηση του Ο.Λ.Π., την οποία δεν μέμφομαι, αλλά η Κυβέρνηση τι κάνει για να βελτιώσει αυτήν την ανταγωνιστικότητα και να αξιοποιήσει όλους τους εργαζομένους δημιουργώντας καλύτερες ευκαιρίες για όλους;

Αν θέλετε να σας πω παραδείγματα απτά του ότι δεν έχετε μια συγκεκριμένη και ενιαία πολιτική στο θέμα των λιμένων, θα ήθελα να σας πω παραδειγματικά το εξής: Γιατί στερείτε από πλευράς υλοποίησης τον Οργανισμό από το έργο του τηλεματικού εξοπλισμού και του πληροφορικού εξοπλισμού; Από μια μελέτη που εμείς την παραδώσαμε και υποσχεθήκατε ότι θα την υλοποιήσετε μετά το 1993 -εκατόν εξήντα εκατομμύρια (160.000.000) στοίχισε στον Ο.Λ.Π.- μπορούσατε να δώσετε στο λιμάνι εδώ και πέντε χρόνια τον πολύτιμο σταθμό του, όμως δεν το υλοποίησατε. Από την άλλη πλευρά, δεν συνεργάζεσθε με τη Ραφήνα και με το Λαύριο, που είναι αξιόλογα λιμάνια της περιοχής, που πρέπει να εμπίπτουν στη μέριμνά σας και τα έχετε αφήσει αναξιοποίητα χωρίς να τα συνδέσετε με τον Ο.Λ.Π.

Τέλος, δεν θεωρώ ικανοποιητική την απάντηση ότι πάτε να ρυθμίσετε με μια τροπολογία φάντασμα ενός νομοσχεδίου που θα συζητηθεί -το ξέρετε πολύ καλά και το συζητήσαμε- μετά το Φεβρουάριο ή περίπου το Φεβρουάριο, τη στιγμή κατά την οποία πιέζουν φοβερά τον ΟΛΠ τεράστιες παραγγελίες και τεράστιος κύκλος εργασιών. Θα φτιάξετε τον Ο.Λ.Π. Α.Ε. Τι είδους; Και τι πρέπει να περιμένουν από αυτό οι εργαζόμενοι; Απαντήστε καθαρά.

Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε συνάδελφε, το έχει η μοίρα μου φαίνεται να κληρονομήσω και να απολογούμαι το 1997, όχι όμως αυτή η Κυβέρνηση...

ΓΕΩΡΓΙΟΣ ΚΑΛΟΣ: Μα, κύριε Υπουργέ...

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Ενα λεπτό.

Δεν είναι δυνατόν να πιστεύετε σοβαρά, ότι το μωσαϊκό των εργασιακών σχέσεων διαμορφώθηκε από τότε που γίναμε Κυβέρνηση, εδώ και ένα χρόνο, μέχρι σήμερα.

ΓΕΩΡΓΙΟΣ ΚΑΛΟΣ: 'Οχι, δεν είπα αυτό.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το γιατί έχει διαμορφωθεί, δεν έχω καμία αντίρρηση να το καταθέσω. Εντάξει;

ΓΕΩΡΓΙΟΣ ΚΑΛΟΣ: Βεβαίως. Να το φέρετε να το συζητήσουμε.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το Κ.Κ.Ε. από εκεί είναι και θα πει πάλι το ποιος φταίει. Λοιπόν, να ξεκαθαρίσουμε κάτι. Θα κοιτάξουμε να δούμε όλοι τι ευθύνες έχουμε.

Από την πρώτη στιγμή, ανεξάρτητα αν καθυστέρησε να διορισθεί ο πρόεδρος, διοίκηση υπήρχε. Δεν έμεινε ποτέ ο Ο.Λ.Π. χωρίς διοίκηση. Καθυστέρησε ο ορισμός του προέδρου. 'Ολα τα θέματα προχώρησαν.

Το θέμα της μηχανοργάνωσης έκλεισε μετά από τέσσερα χρόνια και κλείνει αυτές τις ημέρες με την επιλογή και του συμβούλου, που δεν το πίστευε κανείς. Κι όμως αυτό είναι γεγονός. Και είμαι εκείνος που από την πρώτη στιγμή προς τη διοίκηση του Ο.Λ.Π. είπα, κύριοι εδώ πρέπει να ξεκαθαρίσουμε, όπως και στα συνδικάτα. Πρέπει να πάψουμε να χαϊδεύουμε τα συνδικάτα για λόγους που είναι υπεράνω -αν θέλετε- του συμφέροντος του Ο.Λ.Π.. Κι εγώ θέλω να μιλήσω ξεκάθαρα.

Εάν τυχόν δεν συμβάλλουμε όλοι -κι εσείς κι εμείς και οι εργαζόμενοι- στην πραγματική υποστήριξη και ανάπτυξη του Ο.Λ.Π., ο Ο.Λ.Π. δεν θα μπορέσει να ορθοποδήσει. Με λογικές, όπως το δικό μου σωματείο, το δικό μου μαγαζί, αντιστέκομαι σε εκείνο, αμφισβητώ το άλλο, δεν μπορεί να πάει μπροστά ο Ο.Λ.Π.. Γι' αυτό η Κυβέρνηση προχώρησε και προχωρά σε μία αλλαγή του νομοθετικού πλαισίου -που δεν μου είπατε αν συμφωνείτε ή αν διαφωνείτε-όπου θα ξεκαθαρίσει και το θέμα των εργασιακών σχέσεων χωρίς να θίξει τους εργαζόμενους, διότι αυτό τους ενδιαφέρει και θα δώσει τη δυνατότητα να δημιουργήσει μία άλλη πολιτική στον Ο.Λ.Π. ανάπτυξης, έτσι ώστε πραγματικά να επιβιώσει. Διότι αλλιώς, εάν στεκόμαστε μόνο χαϊδεύοντας αυτιά, χωρίς να λέμε την αλήθεια, δεν θα προσφέρουμε υπηρεσία σε αυτόν το σημαντικό οργανισμό για το ελληνικό κράτος. Αυτή είναι η αλήθεια.

Προσωπικά εγώ και η Κυβέρνηση στηρίξαμε με κάθε τρόπο τον Ο.Λ.Π.. Και το πριμ παραγωγικότητας δώσαμε, όπως είχαμε δεσμευθεί πριν τις εκλογές και ομαλοποίηση υπήρξε. Αλλά πρέπει να καταλάβουμε κάποτε κάτι, όταν υπάρχουν υποαπασχολούμενοι και το δηλώνουν οι ίδιοι, δεν μπορείς να θέλεις από τη μια μεριά τη στήριξη και ανάπτυξη του Ο.Λ.Π. και από την άλλη να κατοχυρώνεις μια διαδικασία που μόνο σε αυτή


 

  

Σελίδα 1491 

 

την κατεύθυνση δεν συμβάλλει.

Εμείς προχωρούμε τη νομοθετική ρύθμιση. Αυτό μπορούμε να κάνουμε. Δεν υπάρχει άλλη νόμιμη διαδικασία, σε εθελοντική βάση. Για να δούμε, λοιπόν, πόσοι θα θελήσουν να συμβάλουν στη στήριξη, εξυγίανση του Ο.Λ.Π. και να υπηρετήσουν με τις ίδιες εργασιακές σχέσεις, και αυτό είναι έντιμο και συνταγματικά κατοχυρωμένο, με τις ίδιες συνθήκες και εργασιακές σχέσεις που υπηρετούν οι τεχνίτες στον Ο.Λ.Π..

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)

ΠΡΟΕΔΡΕΥΩΝ (Παναγιώτης Ν. Κρητικός): Τελειώνετε, κύριε Υπουργέ.

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Μια τελευταία λέξη, κύριε Πρόεδρε.

Γιατί δεν φαντάζομαι να πιστεύετε, ότι είναι δυνατόν να παίρνει ο ένας τεσσεράμισι εκατομμύρια (4.500.000) το χρόνο και ο άλλος να παίρνει οκτώμισι (8.500.000) εκατομμύρια για την ίδια εργασία.

Η λύση που προτείνουμε βοηθάει και τις εργασιακές σχέσεις και την ανάπτυξη του Ο.Λ.Π. και την ανταγωνιστικότητά του.

Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Τρίτη είναι η με αριθμό 295/10-11-1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να επιστρέψει το Φόρο Προστιθέμενης Αξίας (ΦΠΑ) στους βαμβακοπαραγωγούς για την περίοδο πριν από το Μάη του 1996.

Η ερώτηση του κ. Μπούτα έχει ως εξής:

"Το Κ.Κ.Ε. επανειλημμένα έχει θέσει στη Βουλή το θέμα της αναδρομικής επιστροφής του Φ.Π.Α. που αναλογεί στο ποσοστό συνυπευθυνότητας που δικαιούνται οι βαμβακοπαραγωγοί για την περίοδο πριν από το Μάη του 1996.

Στην υπ'αριθμ. 1736/8-1-1997 ερώτηση του Κόμματος, τα Υπουργεία Εθνικής Οικονομίας και Γεωργίας απάντησαν ότι αρμόδιο να απαντήσει είναι το Υπουργείο Οικονομικών, το οποίο προσποιούμενο ότι δεν κατάλαβε την ερώτηση έδωσε απάντηση για την περίοδο που το πρόβλημα έχει λυθεί.

Με δεδομένο ότι η επιστροφή αυτή αποτελεί δικαίωμα των βαμβακοπαραγωγών, που παράνομα και καταχρηστικά παρακρατείται όλο αυτό το χρονικό διάστημα από το Υπουργείο Οικονομικών, ερωτάται ο κύριος Υπουργός:

Θα επιστρέψει και πότε το πρόσθετο ποσό του ΦΠΑ στους δικαιούχους βαμβακοπαραγωγούς για την περίοδο πριν την έκδοση της ΕΔΥΟ 1066752/3305/898 ΠΟΛ/1168/24-5-1996 με την οποία ρυθμίστηκε το θέμα;

Θα καταβάλει στους δικαιούχους βαμβακοπαραγωγούς τους νόμιμους τόκους των χρηματικών ποσών που παράνομα παρακρατούνται;

Μήπως η παρατεταμένη άρνηση επιστροφής έχει συνειδητό στόχο την παραγραφή των δικαιωμάτων των βαμβακοπαραγωγών; ".

Ο Υφυπουργός Οικονομικών κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι. Η επίλυση των προβλημάτων των αγροτών, αποτελεί για την Κυβέρνησή μας βασική πολιτική επιλογή που εδράζεται σε δύο κυρίαρχους τομείς: Πρώτον, στο σημαντικό ανθρώπινο δυναμικό, που απασχολείται στην ελληνική γεωργία και δεύτερον, στις πολλαπλές δυνατότητες που έχει η γεωργία μας, τόσο για την παραγωγή αγαθών αναγκαίων για την αγροτοβιομηχανία μας, όσο βεβαίως και για τη σχέση της με το ελληνικό φυσικό περιβάλλον.

Στα πλαίσια αυτά, λοιπόν, σας διαβεβαιώ ότι προσπαθήσαμε να δώσουμε λύση στο συγκεκριμένο πρόβλημα, το οποίο απασχολεί ορισμένους βαμβακοπαραγωγούς της χώρας. Δυστυχώς, όμως, για λόγους, που κυρίως οφείλονται στις δικές τους πράξεις και παραλείψεις και όχι σε αποφάσεις του Υπουργείου Οικονομικών ή οποιουδήποτε άλλου Υπουργείου, δεν κατέστη δυνατόν να υπάρξει λύση στο πρόβλημα.

Επιτρέψτε μου να σας αναλύσω πώς έχει ακριβώς το θέμα. Ελπίζω ότι ο συνάδελφος ο κ.Μπούτας θα το κατανοήσει πλήρως και βεβαίως όλοι οι Βουλευτές που προέρχονται από περιοχές στις οποίες παράγεται βαμβάκι.

Κατά την κατάθεση των αιτήσεων στις αρμόδιες οικονομικές υπηρεσίες από τους βαμβακοπαραγωγούς για την επιστροφή Φ.Π.Α. του οικονομικού έτους 1996, διαπιστώθηκε ότι στα απαιτούμενα δικαιολογητικά δεν είχε αναγραφεί, μευπαιτιότητα των βαμβακοπαραγωγών ή είχε αναγραφεί αλλά δεν εμφανίζετο, το ποσό της παρακρατηθείσης συνυπευθυνότητας.

Για την αντιμετώπιση του θέματος αυτού εκδόθηκε η εγκύκλιος διαταγή του Υπουργού Οικονομικών ΠΟΛ/1168/24-5-1996 και ικανοποιήθηκε το αίτημα των βαμβακοπαραγωγών να τύχουν επιστροφής του φόρου που εδικαιούντο, για την πραγματική αξία παράδοσης βάμβακος που πραγματοποίησαν από 1-1-1995 μέχρι 31-12-1995. Προϋπόθεση για την επιστροφή αυτή ήταν, στα εκδοθέντα κατά την παράδοση του βάμβακος φορολογικά στοιχεία, να αναγραφεί εκ των υστέρων και το συνολικό ποσό της συνυπευθυνότητας μετά βεβαίως από μια διαπίστωση, η οποία θα εγένετο από τις αρμόδιες συνεταιριστικές οργανώσεις, επί των σχετικών φορολογικών στοιχείων για την ορθότητα της αναγραφείσας συνυπευθυνότητας.

Στην πράξη, όμως, πολλοί βαμβακοπαραγωγοί είχαν ήδη τύχει της επιστροφής του φόρου πριν από την έκδοση της εγκυκλίου ΠΟΛ 1168/24-5-1996. Εκ των υστέρων ζητήθηκε από ορισμένους βαμβακοπαραγωγούς, η επιστροφή αυτή να γίνει με βάση πιστωτικά τιμολόγια αγοράς, που εκδόθηκαν το έτος 1996, κατόπιν υποβολής συμπληρωματικών δηλώσεων και μετά την παρέλευση της προθεσμίας υποβολής των σχετικών αιτήσεων επιστροφής του φόρου, που έληγε στις 31 Ιουλίου 1996.

Το αίτημα αυτό δεν μπορούσε να γίνει αποδεκτό για τρεις λόγους. Πρώτον, τα πιστωτικά τιμολόγια αγοράς, δεν αποτελούν νόμιμα δικαιολογητικά επιστροφής του Φ.Π.Α. σύμφωνα με προηγούμενη απόφαση της 3/2/1988 του τότε Υπουργού Οικονομικών. 

Δεύτερον, η επιστροφή του φόρου στους αγρότες για τη χρήση 1995 είχε οριστικοποιηθεί, καθ' όσον ο χρόνος υποβολής των αιτήσεων επιστροφής του φόρου για το έτος αυτό είχε παρέλθει στις 31.7.1996.

Και τρίτον, δεν ήταν δυνατόν, κύριοι συνάδελφοι, να υπάρξει ένας αποτελεσματικός τρόπος διασφάλισης των συμφερόντων του δημοσίου, από τον κίνδυνο διπλής καταβολής του Φ.Π.Α., γιατί από τα τιμολόγια, δεν προέκυπτε αν στα αρχικά τιμολόγια αγοράς βάμβακος είχε αναγραφεί ή όχι το ποσό της προσωρινής συνυπευθυνότητας ή αν είχε γίνει χρήση της πολυγραφημένης διαταγής 1168/95, οπότε το ποσό αυτό θα είχε ήδη περιληφθεί στη βάση επιστροφής του Φ.Π.Α. και επομένως θα είχε καταβληθεί ο αναλογών φόρος για τη συνυπευθυνότητα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, το πρόβλημα είναι γνωστό και μπήκε με παταγώδικο τρόπο, με τις περσινές κινητοποιήσεις. Η ίδια η Κυβέρνηση παραδέχθηκε ότι από το 1990 μέχρι το 1996 παρακρατούνταν ο Φ.Π.Α. επί της συνυπευθυνότητας στο σύνολο των βαμβακοπαραγωγικών περιοχών και των βαμβακοπαραγωγών της χώρας, εκτός από την περιοχή της Αμφίκλειας, της Φθιώτιδας. Η Δ.Ο.Υ. μόνο σ' εκείνη την περιοχή έδινε την επιστροφή από το 1993 και μετά. Το 1994 και το 1995 δεν δόθηκε σε καμία άλλη περιοχή, ενώ εκεί το έπαιρναν πίσω οι παραγωγοί. Επίσης, από το 1990 μέχρι το 1993 δεν πήραν πουθενά πίσω το Φ.Π.Α. Η ίδια η Κυβέρνηση και οι εκπρόσωποι της Κυβέρνησης, με τους οποίους η συντονιστική επιτροπή αγροτών της Θεσσαλίας είχε τις επαφές κατά τη διάρκεια των κινητοποιήσεων, παραδέχθηκε ότι "ναι, έπρεπε να πάρετε το Φ.Π.Α., κακώς δεν τον πήρατε, αλλά δεν μπορούμε να το δώσουμε". Νομίζω ότι η ευθύνη βρίσκεται στις υπηρεσίες του Υπουργείου, στις κατά τόπους Δ.Ο.Υ., όπου πολιτικός προϊστάμενος είναι το Υπουργείο σας. Αν, λοιπόν, με ευθύνη του Υπουργείου δεν επιστράφηκε ο Φ.Π.Α. επί της συνυπευθυνότητας σε όλους


 

  

Σελίδα 1492 

 

τους βαμβακοπαραγωγούς της χώρας και όχι σε μερίδα ή σε λίγους παραγωγούς, δεν είναι ευθύνη των ίδιων των παραγωγών. Αν, λοιπόν, υπάρχει προγενέστερη απόφαση ή υπουργική απόφαση ή νόμος, που δεν επιτρέπει να δοθούν αναδρομικά, κύριε Υπουργέ, με νομοθετική ρύθμιση δώστε τα εννιά δισεκατομμύρια (9.000.000.000) δραχμές στους αγρότες βαμβακοπαραγωγούς, που βλέπουν κάθε χρόνο να μειώνεται το εισόδημά τους. Και ένα από τα αιτήματα, που έχουν ως διεκδίκηση στα συλλαλητήρια των αμέσως επόμενων ημερών, είναι η επιστροφή του Φ.Π.Α., που παρανόμως κρατήθηκε. Μην πείτε ξανά μετά από δέκα μέρες, όταν θα φουντώσει πλέον η αγανάκτηση των αγροτών, ότι δεν ξέρατε, δεν γνωρίζατε. Είναι λεφτά κλεμμένα από τους αγρότες και πρέπει να τα δώσετε. Τα έκλεψε η κυβέρνηση της Νέας Δημοκρατίας και η δική σας Κυβέρνηση. Είναι από το 1990 μέχρι το 1996 και πρέπει να τα δώσετε πίσω.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, όταν πήρα την ερώτηση αυτή, διερωτήθηκα αν οι συνεργάτες του κ. Μπούτα, που συνέταξαν την ερώτηση, γνώριζαν το καθεστώς επιστροφής του Φ.Π.Α. Ακούγοντας σήμερα τον κ. Μπούτα, πείστηκα πλέον, ότι η ερώτηση αποτελεί προσπάθεια ανεύρεσης ενός ερείσματος για παρέμβασή του στους αγρότες της Θεσσαλίας, για να αρχίσουν και πάλι κινητοποιήσεις, οι οποίες τόσα δεινά προξένησαν στην οικονομία μας, αλλά και στους ίδιους τους αγρότες. Τις συνέπειες αυτών των κινητοποιήσεων τις γνωρίζετε και εσείς, κύριε Μπούτα, και εμείς πολύ καλά.

Αν λοιπόν, θέλετε να προσφέρετε υπηρεσίες στους αγρότες της Θεσσαλίας, πρέπει να τους εξηγήσετε ποια είναι η πραγματική κατάσταση. 'Οτι πρώτον, η μη επιστροφή δεν οφείλεται σε ευθύνη του Υπουργείου Οικονομικών. Δεύτερον, υπάρχει συγκεκριμένο νομικό πλαίσιο, το οποίο απαγορεύει τέτοια επιστροφή. Αυτα ήταν γνωστά από το Μάϊο του 1996, όταν εκδόθηκε η πολυγραφημένη διαταγή 1168/1996. Οι αγρότες όφειλαν μέχρι 31 Ιουλίου 1996 να υποβάλουν συμπληρωματική δήλωση και αυτό δεν το έκαναν. Βεβαίως ούτε σεις φροντίσατε να τους ενημερώσετε τότε, διότι προφανώς σας ενδιέφερε να βρίσκετε αιτήματα για να τα κάνετε σημαία αγώνων.

Επιτέλους, να πούμε στους αγρότες μας κόσμο ότι είναι καλύτερο ν'ασχοληθούν με τις δουλειές τους, παρά να προτρέπουμε σε αδικαιολόγητες κινητοποιήσεις, αφού γνωρίζετε πολύ καλά ότι για λόγους τεχνικούς και νομικούς, δεν μπορεί να γίνει αποδεκτή η επιστροφή Φ.Π.Α. των ετών 1990, 1991, 1992, 1993, 1994 και 1995. 

ΕΥΑΓΓΕΛΟΣ ΜΠΟΥΤΑΣ: Είναι όλα...

ΓΕΩΡΓΙΟΣ ΔΡΥΣ (Υφυπουργός Οικονομικών): Γι'αυτούς τους λόγους, κύριε Μπούτα, θέλω να σας παρακαλέσω να βρείτε άλλους τρόπους για να συσπειρώσετε τους ελάχιστους φίλους σας αγρότες διότι και αυτοί έχουν αρχίσει σιγά-σιγά να κατανοούν τη σκοπιμότητα των προσφορών σας στους αγώνες των.

Με τέτοιες ερωτήσεις, δεν συσπειρώνεται ο αγροτικός κόσμος της Θεσσαλίας.

ΕΥΑΓΓΕΛΟΣ ΜΠΟΥΤΑΣ: Με τέτοιες απαντήσεις τους βγάζετε στους δρόμους και μετά τους βρίζετε κιόλας. 

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριοι συνάδελφοι.

Πέμπτη είναι η με αριθμό 284/10.11.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Αναστασίου Ιντζέ, προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικά με τις προθέσεις της Κυβέρνησης για επίλυση των προβλημάτων των Ελληνοποντίων, η οποία έχει ως εξής:

"Τεράστια προβλήματα εξακολουθούν να αντιμετωπίζουν χιλιάδες παλιννοστούντες 'Ελληνες Πόντιοι από την πρώην Σοβιετική 'Ενωση.

Τα ποσοστά των ανέργων υποαπασχολούμενων και ετεροαπασχολούμενων είναι πολλαπλάσια απ'αυτά του υπόλοιπου πληθυσμού, παρά το γεγονός ότι ανάμεσά τους υπάρχουν εξειδικευμένοι επιστήμονες, τεχνικοί, καλλιτέχνες και γενικά άτομα ικανά να εκπροσωπούν επάξια τον Ελληνισμό. 

Εξάλλου, πολλοί Πόντιοι που έχουν δουλέψει μια ολόκληρη ζωή, ερχόμενοι στην Ελλάδα για μόνιμη εγκατάσταση δεν μπορούν να πάρουν τις συντάξεις τους, αφού δεν τους αναγνωρίζεται ούτε ένας χρόνος προϋπηρεσίας.

Μετά τα παραπάνω, ερωτώνται οι κύριοι Υπουργοί

1. Εάν θα μεριμνήσουν για την επίλυση των παραπάνω προβλημάτων άμεσης προτεραιότητας που αντιμετωπίζουν οι Ελληνοπόντιοι από την πρώην Σοβιετική 'Ενωση, όπως αυτά της απασχόλησης και της αναγνώρισης της συντάξιμης προϋπηρεσίας.

2. Εάν θα μεριμνήσουν για την άμεση απόδοση των επιδομάτων του Υπουργείου Υγείας και Πρόνοιας στις νεοεγκατεστημένες οικογένειες".

O Yφυπουργός Εργασίας και Κοινωνικών Ασφαλίσεων κ.Χρήστος Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, ο κ.Ιντζές έχει θίξει πράγματι ένα πάρα πολύ σοβαρό θέμα. Είναι έτσι όπως τα λέει στην εισαγωγή του. 'Εχουμε μεγάλα προβλήματα με τους συμπατριώτες μας 'Ελληνες Ποντίους παλιννοστούντες από την πρώην Σοβιετική 'Ενωση, όμως πρέπει να του πω και να ενημερώσουμε και αυτούς τους ανθρώπους, ότι πράγματι έχουν ληφθεί αρκετά μέτρα μέχρι σήμερα. Δεν ξέρω αν είναι αρκετά. Πάντα μπορεί να γίνει κάτι καλύτερο, πάντα υπάρχει το καλύτερο του καλού, αλλά θεωρώ ότι και αυτά που έχουν γίνει μέχρι σήμερα, είναι αρκετά σημαντικά και θα ήθελα να σας τα αναφέρω.

Κατ'αρχήν, από το Υπουργείο Εργασίας, οι παλιννοστούντες 'Ελληνες Πόντιοι από την πρώην Σοβιετική 'Ενωση, έχουν τύχει ιδιαίτερης υποστήριξης με νέες επιδοτούμενες θέσεις εργασίας ή έχουν τη δυνατότητα να αυτοαπασχοληθούν, δηλαδή να φτιάξουν το δικό τους επάγγελμα.

Τα προγράμματα ΝΟW, HORIZON, INTEGRA και ΥΟUTH START, τα οποία έχουν δοθεί και πρόσφατα μάλιστα, στα πλαίσια του κοινοτικού προγράμματος Απασχόλησης προβλέπουν την επιδότηση τέτοιων συγκεκριμένων δραστηριοτήτων, κύρια σε καινοτομικούς τομείς της οικονομίας και φυσικά τη δυνατότητά τους να επιδοτηθούν προκειμένου να φτιάξουν τη δική τους δουλειά.

Ανάλογα χρήματα έχουν δοθεί και από τα τακτικά προγράμματα του Υπουργείου Εργασίας, που γίνονται μέσω του Ο.Α.Ε.Δ. και για το 1997, δηλαδή μέσω των προγραμμάτων της επιδότησης νέων θέσεων εργασίας και της επιδότησης της αυτοαπασχόλησης των εργαζομένων.

Δεύτερον, στο θέμα της συντάξιμης προϋπηρεσίας, πράγματι υπάρχει ένα σημαντικό πρόβλημα. Είχαν γίνει στο παρελθόν πολλές προσπάθειες για να αναγνωρισθούν οι συντάξεις τους με τις σχετικές διαπραγματεύσεις, οι οποίες είχαν διενεργηθεί με την τότε Σοβιετική 'Ενωση. 

'Ομως και τώρα έχουν αρχίσει πάλι οι γύροι του διαλόγου. Στις 6 εως 10 Οκτωβρίου 1997, πραγματοποιήθηκε στη Μόσχα ένας δεύτερος κύκλος συζητήσεων μεταξύ των αντιπροσωπειών των δυο χωρών, της Ελλάδας και της Ρωσικής Δημοκρατίας, που αποσκοπούσε ακριβώς στο να αναζητήσει συναινετικές λύσεις, να ξεπεραστούν τα εμπόδια, τα οποία μας δυσκόλευαν από το να μπορέσουμε να διασφαλίσουμε τα απαραίτητα, για να καλύψουμε τους ανθρώπους αυτούς και στην κοινωνική τους ασφάλιση.

Δεν έχουν κλείσει οι διαπραγματεύσεις, θα συνεχιστούν. Το παρακολουθούμε πάντως, η Γενική Γραμματεία Κοινωνικών Ασφαλίσεων το παρακολουθεί και πιστεύω ότι σε σύντομο χρονικό διάστημα θα έχουμε νεότερα για να σας ενημερώσουμε.

'Οσον αφορά το τρίτο κομμάτι, που δεν είναι του δικού μας Υπουργείου, αλλά επειδή είναι κοινή η ερώτηση και για τα τρία ζητήματα, θα ήθελα να πω, αν και αφορά το Υπουργείο Υγείας και Πρόνοιας, ότι μιλάτε προφανώς για τα προγράμματα κοινωνικής προστασίας παλιννοστούντων ομογενών.


 

  

Σελίδα 1493 

Αυτοί οι άνθρωποι παίρνουν μια εφ άπαξ οικονομική βοήθεια για δαπάνες μεταφοράς οικοσκευής, έχουν μια οικονομική βοήθεια για την κάλυψη των πρώτων κοινωνικών αναγκών και ένα μηνιαίο επίδομα για τους οικονομικά αδύνατους ηλικιωμένους ή ανίκανους για εργασία ομογενείς, για τους φοιτητές και σπουδαστές ανωτέρων και επαγγελματικών σχολών.

Το Υπουργείο Υγείας και Πρόνοιας μας ενημερώνει ότι κανένα παράπονο, για χρονική καθυστέρηση στη χορήγηση των επιδομάτων δεν υπήρξε μέχρι τώρα. Με αυτή την έννοια, παρακολουθούμε την ιστορία. Θα προσπαθήσουμε πάντα να κάνουμε το καλύτερο δυνατό.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, η απάντηση του κυρίου Υφυπουργού Εργασίας και Κοινωνικών Ασφαλίσεων είναι αρκετά ικανοποιητική, αλλά ήθελα να επισημάνω ότι μπορεί το Υπουργείο Εργασίας δια του Ο.Α.Ε.Δ. να συστήσει ένα τμήμα, να έχει ειδική μέριμνα εξεύρεσης εργασίας για τους 'Ελληνες παλιννοστούντες Ποντίους.

Το δεύτερο θέμα είναι ότι υπάρχει το προηγούμενο της διακρατικής σύμβασης αναγνώρισης των ασφαλιστικών ετών για τους πολιτικούς πρόσφυγες, που είχαν καταφύγει στην τέως Σοβιετική 'Ενωση. 'Αρα, υπάρχει προηγούμενο και μπορούμε βάσει αυτού να συνεχίσουμε και να πετύχουμε τη νέα διαπραγμάτευση για τους Ελληνοποντίους.

Το τρίτο, που έχω να επισημάνω και που αφορά το Υπουργείο σας, είναι θέμα κοινωνικής ασφάλισης, είναι ότι η ιατροφαρμακευτική περίθαλψη θα πρέπει να είναι τριετής αντί μονοετούς διάρκειας. Αυτό μπορεί να γίνει, διότι αλλιώς μετά από ένα χρόνο μένουν μετέωροι, όταν δεν έχουν βρει εργασία.

'Ενα άλλο θέμα, κύριε Υφυπουργέ, είναι ότι μπορείτε να κάνετε εντατικά προγράμματα κατάρτισης και εκπαίδευσης, αφ' ενός για να μάθουν τις ορολογίες τις ελληνικές εκείνοι που έχουν τις ειδικότητες ήδη και έχουν εργαστεί, για να μπορέσουν ευκολότερα να απορροφηθούν στην ελληνική αγορά εργασίας.

Υπάρχει και ένα άλλο πρόβλημα, που δεν αφορά το Υπουργείο σας, αλλά είναι σημαντικότατο. Είχε λυθεί το 1925, όταν είχαμε το μεγάλο κύμα των προσφύγων μετά τη Μικρασιατική καταστροφή. Υπάρχουν πολλοί πτυχιούχοι, των οποίων τα πτυχία δεν αναγνωρίζονται, διότι δεν γνωρίζουν καλώς ή επαρκώς την ελληνική γλώσσα και ιδίως τις επιστημονικές ορολογίες της ειδικότητάς τους.

Τέλος θα ήθελα να πω, κύριε Υφυπουργέ, εφ' όσον εκπροσωπείτε την Κυβέρνηση, ότι υπάρχει νομοσχέδιο του Υπουργείου Μακεδονίας-Θράκης εδώ και έξι μήνες, μας το έχει αναγγείλει ο κύριος Υφυπουργός Εξωτερικών για θέματα Αποδήμου Ελληνισμού, ο κ. Παπανδρέου, που θα κατατεθεί στη Βουλή για να ψηφιστεί, οπότε λύνονται πολλά προβλήματα απ' αυτά, που ήδη μας απασχολούν στη σημερινή συζήτηση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, σημειώσαμε με ιδιαίτερο ενδιαφέρον τις παρατηρήσεις του κ. Ιντζέ, θα τις αποκωδικοποιήσουμε και από τα Πρακτικά της Βουλής.

Θα μου επιτρέψετε, κύριε Ιντζέ, να σας πω ότι με βάση τα όσα είπατε, θα φροντίσουμε να ενημερωθούν και τα αρμόδια Υπουργεία, ζητώντας με τη σειρά μας και βοηθώντας όσο μπορούμε βέβαια να κινηθούν όλες οι αναγκαίες διαδικασίες, σύμφωνα με τις θετικές και επικοδομητικές προτάσεις που υποβάλατε.

Θέλω να σας πω κλείνοντας ότι,ιδιαίτερα από άποψη δικής μου αρμοδιότητας, βρίσκω πολύ θετική την πρόταση για την εκμάθηση των ελληνικών, από τα προγράμματα κοινωνικού αποκλεισμού στους συμπατριώτες μας, οι οποίοι έχουν παλιννοστήσει. Πράγματι, είχαμε αρκετά προβλήματα στο Ευρωπαϊκό Κοινωνικό Ταμείο τον περασμένο χρόνο. Τώρα, όμως, το Ευρωπαϊκό Κοινωνικό Ταμείο, όπως λέμε, ξεμπλοκαρίστηκε και δεν υπάρχει κανένα πρόβλημα. 'Ηδη η μεταβατική φάση του 1997 σε προγράμματα του κοινωνικού αποκλεισμού εδόθη και από το κέντρο και από τις περιφέρειες της χώρας και πραγματικά αυτό που σχεδιάζουμε είναι μεγάλες παρεμβάσεις με τα προγράμματα του κοινωνικού αποκλεισμού, ώστε να μπορέσουν αυτοί οι άνθρωποι να αποκτήσουν τα αναγκαία προσόντα, προκειμένου με αξιόπιστους όρους να μπορούν να μπούν στην ελληνική αγορά εργασίας. Και με αυτήν την έννοια, οποιαδήποτε πρόταση μας κάνετε, είτε εδώ είτε στο Υπουργείο, θα γίνει ασμένως αποδεκτή.

Σας ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, προχωρούμε στη συζήτηση των επικαίρων ερωτήσεων δεύτερου κύκλου.

Πρώτη είναι η με αριθμό 279/7.11.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παρασκευά Παρασκευόπουλου προς τους Υπουργούς Δημόσιας Τάξης, Τύπου και Μέσων Μαζικής Ενημέρωσης, σχετικά με τα επεισόδια που συνέβησαν στην ημερίδα "Θεσσαλονίκη: Βενιζέλος, Κεμάλ" κλπ.

Η επίκαιρη ερώτηση του κ. Παρασκευόπουλου έχει ως εξής:

"Με αφορμή την ημερίδα που πραγματοποιήθηκε στη Θεσσαλονίκη με θέμα: "Θεσσαλονίκη: Βενιζέλος, Κεμάλ", συνέβησαν τα γνωστά απαράδεκτα γεγονότα και επεισόδια στην οδό Τσιμισκή από ακραία ακροδεξιά στοιχεία. Τα επεισόδια αυτά εξέθεσαν τη χώρα και δημιούργησαν τις χειρότερες εντυπώσεις εν όψει μάλιστα της Βαλκανικής Διάσκεψης της Κρήτης. Βεβαίως οι προθέσεις των λίγων αυτών θερμοκέφαλων ήταν γνωστές και η προσπάθειά τους να δημιουργήσουν το αρνητικό και απαράδεκτο κλίμα αναμενόμενη.

Το εντυπωσιακό και μη αναμενόμενο στοιχείο στην εξέλιξη που πήραν τα γεγονότα είναι η αδυναμία, όπως τελικά διαπιστώθηκε, της αστυνομικής δύναμης, που ήταν επιφορτισμένη για την ομαλή διεξαγωγή του συνεδρίου, να προστατεύσει τους συμμετέχοντες σ'αυτό. Το αποτέλεσμα ήταν να παρουσιαστεί το απαράδεκτο φαινόμενο του προπηλακισμού ακόμη και του τραυματισμού συνέδρων.

Κατόπιν αυτών, ερωτώνται οι κύριοι Υπουργοί:

1. Υπήρχε σχεδιασμός της Αστυνομίας για την προστασία των προσερχομένων στο συνέδριο και γενικά για την ομαλή προσέλευση όλων των ενδιαφερομένων; Αν ναι, γιατί απέτυχε;

2. Στη Θεσσαλονίκη συζητείται ευρέως ότι ακροδεξιές οργανώσεις δραστηριοποιούνται στα Σώματα Ασφαλείας. Επικεφαλής και πρωτεργάτες των επεισοδίων ήταν στελέχη τέτοιων οργανώσεων και κανείς απ'αυτούς δεν συνελήφθη. Αξιωματικός των Ειδικών Δυνάμεων μιλώντας σε συγκέντρωση ανδρών της Ειδικής Δύναμης, που θα ήταν σε υπηρεσία στη συγκεκριμένη εκδήλωση, τους κάλεσε να μην προβούν σε συλλήψεις, διότι οι συγκεντρωμένοι δεν είναι εχθροί και απείλησε ότι σε αντίθετη περίπτωση θα υπάρξουν κυρώσεις. Πώς προτίθεται να αντιμετωπίσει τα φαινόμενα αυτά ο κύριος Υπουργός Δημόσιας Τάξης;

3. Το περιφερειακό τηλεοπτικό κανάλι "ΕΡΜΗΣ", το οποίο εκπέμπει και στη Θεσσαλονίκη μέσα από συγκεκριμένη εκπομπή του υβρίζει καθημερινά, συστηματικά και χυδαία ως προδότες πολίτες της Θεσσαλονίκης και μέλη του Εθνικού Κοινοβουλίου. Ο δημοσιογράφος μάλιστα που κάνει την εκπομπή ήταν ανάμεσα στα φασιστικά στοιχεία που δημιούργησαν τα επεισόδια. Τι προτίθεται να πράξει ο κύριος Υπουργός Τύπου και το Εθνικό Ραδιοτηλεοπτικό Συμβούλιο;"

Ο Υπουργός Δημόσιας Τάξης κ.Γεώργιος Ρωμαίος έχει το λόγο και για τα ερωτήματα, τα οποία αναφέρονται σ' εκείνον και για τα ερωτήματα, τα οποία αναφέρονται σε άλλους Υπουργούς κατ'εξουσιοδότηση να απαντήσει.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.

Πρώτον, συμμερίζομαι απόλυτα τους χαρακτηρισμούς και την αποδοκιμασία των επεισοδίων, όπως περιγράφονται στην ερώτηση του συναδέλφου. Και χαίρομαι διότι αυτή η αποδοκιμασία έγινε από όλες τις πολιτικές πλευρές και χρειάζεται να στιγματίζονται αυτά. 

Δεύτερον, η αστυνομία είχε πληροφορίες ότι θα προκαλούντο


 

  

Σελίδα 1494 

 

επεισόδια, γι'αυτό και η αστυνομική διεύθυνση είχε προτείνει στους οργανωτές να μεταφέρουν σε άλλο χώρο τη συγκέντρωση, διότι όσοι είναι στη Θεσσαλονίκη γνωρίζουν ότι πράγματι τα γραφεία του Επιμελητηρίου στη Τσιμισκή είναι ένας δύσκολος χώρος. Μάλιστα σε ώρες που κυκλοφορούν πολλοί πεζοί είχε κάποιες δυσκολίες η Αστυνομία για να προστατεύσει την προσέλευση των συνέδρων και να αποτρέψει αυτές τις αποδοκιμασίες, οι οποίες συνέβησαν.

Από την πρώτη έκθεση που ζητήσαμε, αμέσως μετά τα επεισόδια, διαπιστώθηκε ότι και συλλήψεις έγιναν, αλλά και έντονες προσπάθειες κατέβαλε η αστυνομική δύναμη, που παρευρίσκετο εκεί να προστατεύσει τη συνάντηση. Γι'αυτό,όπως γνωρίζετε, άλλαξε και ο τόπος και μπόρεσε να διεξαχθεί ομαλά.

Μετά την ερώτηση, όμως, του συναδέλφου και λόγω του ότι περιέχεται μια πολύ σοβαρή καταγγελία, για ενδεχόμενη ανοχή αξιωματικών, που παρευρίσκοντο στη δύναμη περιφρούρησης, λόγω κάποιας διασύνδεσης, ιδεολογικής ταύτισης με αυτά τα ακροδεξιά στοιχεία, αποφασίσαμε να διεξάγουμε, όχι απλά μια έρευνα, αλλά μια Ε.Δ.Ε. και την αναθέσαμε στον Υπαρχηγό της Ελληνικής Αστυνομίας, τον Αντιστράτηγο κ. Μητρόπουλο, ο οποίος βρίσκεται από το περασμένο Σάββατο στη Θεσσαλονίκη, ζητώντας να διερευνηθούν όλες οι πτυχές των μέτρων, αν πράγματι ελήφθησαν όσα μέτρα έπρεπε να ληφθούν και πολύ περισσότερο, αν υπήρξε ανοχή, ή αυτό το οποίο καταγγέλεται στην ερώτηση, δηλαδή σύσταση στους αστυνομικούς για ανοχή σ'αυτά τα ακροδεξιά στοιχεία. 

Αυτή η Ε.Δ.Ε. συνδυάζεται και με ένα άλλο ντοκουμέντο -και ευχαριστώ και επίσημα σ'αυτήν την Αίθουσα το συνάδελφο κ. Παρασκευόπουλο- το οποίο ο συνάδελφος μου είχε δώσει πριν λίγο καιρό. Είναι η περίφημη βιντεοκασσέτα για τους απαράδεκτους αυτούς χουντικούς εορτασμούς κάποιων αξιωματικών. Είναι συνδυασμένη η ΕΔΕ, ήδη θέσαμε σε διαθεσιμότητα τους δυο αξιωματικούς, οι οποίοι εμφανίζονται σ'αυτό το ντοκουμέντο και προχωρούμε την έρευνα προς πάσα κατεύθυνση, αποφασισμένοι να τιμωρήσουμε αμείληκτα και τους πρωταγωνιστές και όποιους άλλους και να αποτρέψουμε έτσι την οιαδήποτε παρουσία τέτοιων στοιχείων στην Ελληνική Αστυνομία.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παρασκευόπουλος έχει το λόγο.

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Ευχαριστώ, κύριε Πρόεδρε.

Κύριε Υπουργέ, τα γεγονότα και οι εξελίξεις επιταχύνθηκαν από το χρόνο το σημερινό που είχε οριστεί η συζήτηση της επίκαιρης ερώτησης που είχα υποβάλει προς εσάς.

Βεβαίως, σ'αυτό συνέβαλαν σημαντικά τα Μέσα Μαζικής Ενημέρωσης και προσέδωσαν μία δυναμική, που νομίζω ότι πρέπει να αξιοποιηθεί σχετικά, για να ριχθεί άπλετο φως στην υπόθεση.

Βεβαίως, το τηλεοπτικό ντοκουμέντο, που πριν λίγες μέρες παρακολούθησε άναυδη όλη η Ελλάδα, δημιούργησε σοκ και από μόνο του είναι ένα σοβαρό στοιχείο, για να μας προβληματίσει και να μας αφυπνίσει.

Εντύπωση, όμως, προκαλεί η συμπεριφορά ορισμένων δημόσιων προσώπων που προσπαθούν να δικαιολογήσουν τα αδικαιολόγητα. Αναπτύσσουν έναν προβληματισμό, για το χρόνο που ήρθαν αυτά στο φως της δημοσιότητας, αφού η κασσέτα χρονολογείται πριν τέσσερα χρόνια και δεν τους προβληματίζει και δεν τους ανησυχεί καθόλου ότι μετά από είκοσι τρία χρόνια, έχουμε αυτές τις καταστάσεις στα Σώματα Ασφαλείας και στην Αστυνομία.

Είναι εντυπωσιακό ότι δημόσια πρόσωπα, παράγοντες του ευρύτερου δημόσιου βίου, που ήταν λαλήστατοι πριν δεκαπέντε μέρες και πυροδότησαν εμπρηστικά τα επεισόδια της Θεσσαλονίκης, διαμορφώνοντας το ανάλογο κλίμα, τώρα έχουν μείνει άφωνοι και δεν αισθάνονται την ευθύνη και την υποχρέωση να αποδοκιμάσουν αυτό που είδαν εννέα εκατομμύρια 'Ελληνες πριν τρεις μήνες. 

Αλλά αυτό που έχει εντοπιστεί στην Αστυνομία είναι μέρος του προβλήματος και νομίζω ότι μέσα από τις διαδικασίες που έχετε διατάξει να διενεργηθούν μέσα από την Ε.Δ.Ε., θα ριχθεί άπλετο φως με ακριβοδίκαιο τρόπο, χωρίς συλλήβδην να γενικεύουμε και να στιγματίζουμε το σύνολο των οπλιτών και των αξιωματικών.

'Ομως επανέρχομαι και λέγω ότι είναι μέρος του προβλήματος και καλώς αντιμετωπίζεται και κυρίως το βασικό πρόβλημα του μέρους που αφορά την Αστυνομία δεν είναι το ντοκουμέντο μόνο, αλλά οι διαπλοκές οπλιτών και αξιωματικών με παραθρησκευτικές, ακροδεξιές και εθνικιστικές οργανώσεις. Και στην ένορκη δική μου κατάθεση, στη διαδικασία που εσείς κινήσατε, έχω καταθέσει ό,τι μου έχει πέσει στην αντίληψη ως στοιχείο και ως πληροφορία.

'Ομως και εγώ προσωπικά με τη συνεργασία τη δική σας, αλλά και μερίδα του Τύπου και των ΜΜΕ βοηθήσαμε να πιάσετε την άκρη του νήματος. Το κουβάρι είναι ακόμα τυλιγμένο και είναι δική σας ευθύνη να ξετυλιχθεί. 'Ενας Βουλευτής δεν είναι ούτε δημοσιογράφος να κάνει έρευνες και πολύ περισσότερο δεν είναι αστυνομικός.

Τι θέλω όμως να πω; Το γενικότερο πολιτικό πρόβλημα που υπάρχει, αυτή η διαπλοκή, αυτό που επωάζεται δεν είναι ζήτημα που μπορεί να αντιμετωπισθεί με Ε.Δ.Ε., αλλά είναι ζήτημα πολιτικό.

ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε, κύριε συνάδελφε.

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Μισό λεπτό, κύριε Πρόεδρε.

Και ακριβώς επειδή είναι ζήτημα πολιτικό, με βάση το δικαίωμα της δυνατότητας που μου δίνει ο Κανονισμός, αύριο υποβάλλω πρόταση στο Προεδρείο της Βουλής για να πάμε με τη διαδικασία του άρθρου 132 σε μια γενικευμένη πολιτική συζήτηση στη Βουλή.

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, σας έδωσα χρόνο παραπάνω. Δεν πρέπει να γίνεται κατάχρηση. 'Οποια ανοχή υπήρξε για τους άλλους συναδέλφους υπήρξε και για σας και μάλιστα λίγο παραπάνω. Θα πρέπει να υπάρχει σεβασμός στον Κανονισμό.

Ο Υπουργός Δημόσιας Τάξης κ. Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, πρέπει να διαβεβαιώσω το Σώμα ότι η παρουσία αυτών των ολιγάριθμων στοιχείων μέσα στο Σώμα της Ελληνικής Αστυνομίας δεν πρέπει σε καμιά περίπτωση να γενικεύεται. Και είναι λάθος όλων μας αν το γενικεύσουμε, διότι το σύνολο της Ελληνικής Αστυνομίας είναι πιστό στις δημοκρατικές αρχές και δεν μπορούσε να είναι διαφορετικά, διότι από το 1974 και εδώ ζούμε τη μεγαλύτερης διάρκειας πολιτική σταθερότητα, την καλύτερη δημοκρατία που μπορούσαμε να επιθυμήσουμε όλοι και δε νομίζω ότι είναι δυνατόν να πιστέψουμε ή να δεχθούμε ότι η Ελληνική Αστυνομία μπορεί να είναι διαφορετική απ'ό,τι εμείς τη θέλουμε σήμερα εδώ. Αλλά βεβαίως ότι αυτούς τους ολίγους πρέπει να τους καταδικάσουμε και πρέπει να τους απομακρύνουμε για παραδειγματισμό, όχι μόνο μέσα στην Αστυνομία, αλλά και προς τα έξω, διότι τέτοια φαινόμενα δεν είναι μόνο στην Αστυνομία, αυτό πρέπει να το κάνουμε και θα το κάνουμε.

Θα μου επιτρέψετε να πω και κάτι άλλο. Πριν από τριάντα τέσσερα χρόνια -κάποιοι θα το θυμούνται- είχα συμβάλει σημαντικά -και το πιστεύω- στην αποκάλυψη ενός παρακράτους-κράτους της εποχής εκείνης στη Θεσσαλονίκη που εξέθρεψε εκείνους που δολοφόνησαν το Γρηγόρη Λαμπράκη.

Αντιλαμβάνεσθε όλοι ότι αυτό δεν το ξεχνάω ποτέ. Και αυτό αποτελεί και δική μου προσωπική υποχρέωση να μην αφήσω σε καμιά περίπτωση τέτοια φαινόμενα να ξαναδημιουργηθούν στην Ελληνική Αστυνομία. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 281/7-11-1997 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου, προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για τη σωστή λειτουργία των ιδιωτικών ψυχιατρικών κλινικών.

Η ερώτηση του κ. Γιακουμάτου σε περίληψη έχει ως εξής:


 

  

Σελίδα 1495 

"Οι ιδιωτικές ψυχιατρικές κλινικές Αθηνών-Περιχώρων διαθέτουν στο Ι.Κ.Α. δυόμισι χιλιάδες κλίνες. Η αδιαφορία της πολιτείας, για την τύχη των ψυχικά αρρώστων αυτής της ευαίσθητης και ανυπεράσπιστης κοινωνικής ομάδας, αναγκάζει τις ψυχιατρικές κλινικές να βάλουν λουκέτο ή να αναστείλουν τις εισαγωγές. Χαρακτηριστικό παράδειγμα η κλινική "Μαρκομιχελάκειο", δυναμικότητας διακοσίων τριάντα οκτώ κλινών έκλεισε και ουδείς αρμόδιος είχε την παραμικρή ευαισθησία να ενδιαφερθεί τι θα απογίνουν οι μέχρι σήμερα εκεί νοσηλευόμενοι, όπου περίπου τριάντα συνάνθρωποί μας είναι στα αζήτητα.

Κύριε Υπουργέ, το ημερήσιο κρατικό νοσήλειο είναι καθηλωμένο από το 1992 στο εξευτελιστικό ποσό των επτά χιλιάδων (7.000) δραχμών, όταν το κοστολόγιο σήμερα λειτουργίας νευροψυχιατρικής κλινικής είναι δεκατρείς χιλιάδες (13.000) δραχμές. Ενώ το Υπουργείο Υγείας κοστολογεί επτά χιλιάδες (7.000) δραχμές την ημέρα τη νοσηλεία του ασθενούς στις ιδιωτικές κλινικές, δαπανά πάνω από τριάντα πέντε χιλιάδες (35.000) δραχμές την ημέρα για κάθε ασθενή που νοσηλεύεται στα κρατικά ψυχιατρεία.

Ερωτάται ο κύριος Υπουργός:

1. Είναι στις προθέσεις του Υπουργείου να κλείσει ή να καταργήσει τις ιδιωτικές ψυχιατρικές κλινικές;

2. Τι θα απογίνουν οι χιλιάδες ψυχικά ασθενείς που σήμερα δεν μπορούν να εξασφαλίσουν ένα κρεβάτι με το Ι.Κ.Α. ή με άλλο ταμείο, τι θα απογίνουν οι εναπομείναντες στο "Μαρκομιχελάκειο"; 

3. Η κοινωνική ευαισθησία και αλληλεγγύη της Κυβέρνησης αποδεικνύεται με λόγια ή με έργα, προτίθεσθε να δώσετε άμεσα εδώ και τώρα αύξηση τουλάχιστον δώδεκα χιλιάδες πεντακόσιες (12.500) δραχμές ημερησίως στις ιδιωτικές ψυχιατρικές κλινικές;"

Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 

Μια γενική παρατήρηση στην επίκαιρη ερώτηση του συναδέλφου κ. Γιακουμάτου. Πιστεύω ότι τα ευφυολογήματα που γράφετε μέσα έχουν σκοπό να δημιουργήσουν κάποιες εντυπώσεις, μήπως γραφτεί το κείμενο της ερώτησής σας στις εφημερίδες αύριο. Δεν νομίζω ότι και σήμερα υιοθετείτε αυτά που γράφετε μέσα.

Δεύτερον, εσείς είστε πάντα καλά πληροφορημένος, αλλά διαπιστώνω ότι εδώ δεν μπήκατε στον κόπο να επικοινωνήσετε με το "Μαρκομιχελάκειο". Θα σας έλεγαν ότι ο ομιλών σαν αρμόδιος Υπουργός επικοινώνησε αμέσως με τη διεύθυνση της κλινικής. Είχα επικοινωνία, ήλθε ο νομικός σύμβουλος του "Μαρκομιχελάκειου" στο Υπουργείο και συζητήσαμε το θέμα των ασθενών. Να σας πω και κάτι άλλο. Σήμερα το μεσημέρι με πήρε τηλέφωνο στο γραφείο μου και με ευχαρίστησε γιατί το Υπουργείο επέδειξε ενδιαφέρον και τακτοποιήθηκαν και οι τελευταίοι ασθενείς. Αυτά σαν γενική παρατήρηση.

'Οσον αφορά τις παρατηρήσεις σας γενικά για την πρόθεση του Υπουργείου να κλείσει κλινικές, νομίζω ότι δεν έχουμε δείξει τέτοια δείγματα μέχρι αυτήν τη στιγμή. 'Εχουμε δώσει μάχη για την ψυχιατρική μεταρρύθμιση στη χώρα μας για την αποασυλοποίηση. Εμείς καθιερώσαμε τους ψυχιατρικούς τομείς στα γενικά νοσοκομεία, εμείς κατασκευάσαμε και λειτουργήσαμε τα Κέντρα Ψυχικής Υγείας, εμείς έχουμε δώσει μια νέα διάσταση, αν θέλετε, στην αντιμετώπιση του ψυχιατρικού ασθενούς.

Βεβαίως, όσον αφορά το θέμα των ψυχιατρικών κλινικών, υπάρχει όντως ένα πρόβλημα. 'Εχω δεχθεί τους ιδιοκτήτες των ψυχιατρικών κλινικών, έχω συζητήσει μαζί τους και συγκυριακά αυτήν την εποχή στο Υπουργείο γίνεται ένας διάλογος από μία επιτροπή, η οποία αποτελείται από τους εκπροσώπους των συναρμόδιων Υπουργείων, του Υπουργείου Κοινωνικών Ασφαλίσεων, του Υπουργείου Οικονομικών και του δικού μας Υπουργείου. Η επιτροπή έχει ολοκληρώσει την έρευνά της, τη μελέτη της. Σκεφτόμαστε να κάνουμε αναπροσαρμογή του νοσηλείου, όχι μόνο στις ιδιωτικές κλινικές, αλλά και στο δημόσιο τομέα. Και ασφαλώς μέσα στα πλαίσια αυτής της αναπροσαρμογής θα γίνει αναπροσαρμογή και του νοσηλείου στις ψυχιατρικές κλινικές. 

Τώρα, όσον αφορά τα άλλα, ούτε στις προθέσεις του ομιλούντος ούτε στις προθέσεις της Κυβέρνησης, που ερωτάτε, δεν έχει αποδειχθεί μέχρι σήμερα κάτι τέτοιο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Θα σας κάνω μία παρατήρηση, ξεκινώντας από το τέλος. Αυτό το "εμείς, εμείς, εμείς" και το "εγώ, εγώ, εγώ" -μια που συζητάμε για τις ψυχιατρικές κλινικές- είναι πάθηση και το υπερεγώ είναι ψυχική νόσος. Δεν θέλω, λοιπόν, να συνεχίσω με αυτή τη διαδικασία, να σας πω για τα ευφυολογήματα και όλα τα άλλα που είπατε, αλλά θα πάω στην ουσία.

Η ουσία είναι, κύριε Υπουργέ, ότι πήρατε τα ευχαριστήρια χθες από το "Μαρκομιχελάκειο". Εγώ κατέθεσα την επίκαιρη ερώτησή μου στις 4 Νοεμβρίου, όταν πήγα και είδα τριάντα ασυλοποιημένους ασθενείς στα αζήτητα. Τώρα, λοιπόν, μπράβο, τελείωσε η ιστορία. Αυτό άλλωστε είναι το καθήκον του Βουλευτή και της Αξιωματικής Αντιπολίτευσης, να ελέγχει και να "τσιγκλάει" την Κυβέρνηση. Και ανταποκριθήκατε στο "τσίγκλισμα" το δικό μας.

Δεύτερον, κύριε Υπουργέ, πρέπει να ξέρετε ότι είναι τραγική η κατάσταση που έχει δημιουργηθεί στις ψυχιατρικές κλινικές. Από το 1992, κύριε Υπουργέ, υπάρχει πρόθεση να αυξηθούν τα νοσήλειά τους. Θα σας πω ότι κατέθεσα ερώτηση τον Ιούνιο του 1997 και μου απαντήσατε γραπτώς ότι πράγματι σκέπτεσθε ν' αυξήσετε το νοσήλειο. Σήμερα έχουμε μέσα Νοεμβρίου του 1997.

Εύχομαι, κύριε Υπουργέ, γιατί ξέρω την ευαισθησία σας, να μην υποτιμάτε την ανθρώπινη ζωή. Να μην αποτιμάτε με επτά χιλιάδες (7.000) δραχμές την ημέρα το νοσήλιο του κάθε ψυχικά αρρώστου.

Κύριε Υπουργέ, ξέρετε, με πειράζει όταν έχουμε τρίτης κατηγορίας ασθενείς τους ψυχικά πάσχοντες. Είναι μία κοινωνία για την οποία εγώ προσωπικά λυπάμαι. Και λυπάμαι γιατί τυχαία είδα έναν κατάλογο -και αυτά δεν είναι ευφυολογήματα- κυνοτροφείου που επτάμισι χιλιάδες (7.500)...

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Δεν είναι έτσι.

ΓΕΡΑΣΙΜΟΣ ΓΙΑΚΟΥΜΑΤΟΣ: Μα, κύριε Υπουργέ, αυτή είναι η πραγματικότητα, γιατί σας πειράζει; Επτά χιλιάδες (7.000) την ημέρα είναι υποτίμηση της ανθρώπινης ζωής.

Και αυτό, κύριε Υπουργέ, πιστεύω και θα επανέλθω, γιατί εγώ είμαι Κεφαλλονίτης και δεν υποχωρώ, δεν είμαι Κρητικός.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Δεν θα χρειαστεί.

ΓΕΡΑΣΙΜΟΣ ΓΙΑΚΟΥΜΑΤΟΣ: Μακάρι, κύριε Υπουργέ. Και αυτό με ικανοποιεί και τελειώνω. 

ΠΡΟΕΔΡΕΥΩΝ (Παναγιώτης Ν. Κρητικός): Σε Κρητικό απευθυνθήκατε.

ΓΕΡΑΣΙΜΟΣ ΓΙΑΚΟΥΜΑΤΟΣ: 'Αλλο η Κεφαλλονιά, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Κρήτη, Κεφαλλονιά και Μάνη συγγενεύουν.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ελπίζω, πράγματι, ότι δεν θα χρειαστεί να επανέλθετε. 'Ετσι που τα είπατε είναι τα πράγματα.

Η τελευταία αναπροσαρμογή έγινε το 1992, το μελετάμε και προσπαθούμε να νοικοκυρέψουμε το χώρο της υγείας και όλα τα μέτρα που παίρνουμε δεν είναι μέτρα λιτότητας, είναι μέτρα νοικοκυρέματος. Ουδεμία δραχμή περικοπή, αλλά και ουδεμία δραχμή σπατάλη. Και ό,τι έγινε στο φάρμακο, η μείωση της ετήσιας φαρμακευτικής δαπάνης κατά εκατόν τριάντα δισεκατομμύρια (130.000.000.000), ασφαλώς θα έχει επιπτώσεις και στην καλύτερη λειτουργία και των ιδιωτικών κλινικών και των ψυχιατρικών κλινικών.

Εν πάση περιπτώσει, η επιτροπή ολοκλήρωσε τη μελέτη της και πολύ σύντομα θα ανακοινωθούν μέτρα που θα αφορούν το νοσήλιο και στο δημόσιο και στον ιδιωτικό τομέα.


 

  

Σελίδα 1496 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι ...

ΧΡΗΣΤΟΣ ΡΟΚΟΦΥΛΛΟΣ: 'Εχουμε και άλλες, κύριε Πρόεδρε, πότε θα μπούμε στο νομοσχέδιο;

ΠΡΟΕΔΡΕΥΩΝ (Παναγιώτης Ν. Κρητικός): 'Εχουμε και άλλες, τι να κάνουμε; Γι' αυτό φωνάζω να περιοριζόμαστε στο χρόνο που δικαιούμαστε. 'Ηδη καταναλώνεται πολύς χρόνος, πάνω από εκείνον που προβλέπει ο Κανονισμός, στον κοινοβουλευτικό έλεγχο σε βάρος του νομοθετικού έργου.

Τρίτη είναι η με αριθμό 296/10.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για επίλυση των ασφαλιστικών προβλημάτων του κλάδου των οικοδόμων.

Η επίκαιρη ερώτηση έχει ως εξής:

"Η πολιτική σε βάρος των εργαζομένων που ακολουθεί η Κυβέρνηση και στον τομέα της κοινωνικής ασφάλισης έχει αναγκάσει τους οικοδόμους της χώρας να προχωρήσουν σε αγωνιστικές κινητοποιήσεις για την προστασία των ασφαλιστικών δικαιωμάτων τους.

Μεταξύ των αιτημάτων που προβάλλουν οι οικοδόμοι είναι: α) Η κατάργηση του άρθρου 26 του ν. 2520, που ανατρέπει το σημερινό τρόπο ασφάλισής τους, β) αναγνώριση των υπέρ αγνώστων ενσήμων και διανομή αυτών, ώστε να μπορέσουν να συνταξιοδοτηθούν πολλοί οικοδόμοι που δεν συμπληρώνουν τα ανάλογα ημερομίσθια για να πάρουν τη σύνταξή τους.

Ερωτάται ο κύριος Υπουργός εάν προτίθεται να ικανοποιήσει τα παραπάνω δίκαια αιτήματα των οικοδόμων."

Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, με το άρθρο 26 του ν. 2520/97, του οποίου ζητείται η κατάργηση από το συνάδελφο κ. Κωστόπουλο, λήφθηκαν συγκεκριμένα μέτρα για τις αγροτικές κατασκευές, στα οποία περιλαμβάνεται και η κατά 50% μείωση των ημερών εργασίας που απαιτούνται από το ΙΚΑ για την κατασκευή οικοδομοτεχνικών έργων.

Η ρύθμιση αυτή αποτελεί πολύ σημαντική πολιτική επιλογή για την Κυβέρνηση και είναι απάντηση σε ένα επίμονο και πολυετές, θα έλεγα, αίτημα των αγροτών που κατοικούν στην περιφέρεια, αλλά και των άλλων κατοίκων των αγροτικών περιοχών, που σκοπό έχει να ενισχύσει τους νέους αγρότες να μπορούν να παραμείνουν στον τόπο τους, τους ομογενείς, τους εργάτες γης και άλλους οι οποίοι κατασκευάζουν είτε την πρώτη κατοικία είτε άλλες αγροτικές κατασκευές, όπως είναι οι αποθήκες, οι στάβλοι κλπ. σε αγροτικές, ορεινές, ημιορεινές και παραμεθόριες περιοχές που απέχουν τριάντα χιλιόμετρα από τα σύνορα. Είναι μία σημαντική διευκόλυνση στους κατοίκους των περιοχών αυτών. Θεωρώ ότι το σύνολο σχεδόν των συναδέλφων που εκλέγονται σε τέτοιες περιοχές θα έχει ακούσει αυτό το επίμονο αίτημα των κατοίκων των περιοχών αυτών.

Δεν αντιλαμβάνομαι βέβαια καθόλου αυτό που αναφέρεται στην ερώτηση, ότι η διάταξη ανατρέπει το σημερινό τρόπο ασφάλισης των οικοδόμων. Αυτό είναι εντελώς ακατανόητο και συνεπώς δεν μπορεί να απαντηθεί.

Το δεύτερο θέμα είναι ένα θέμα που έχει συζητηθεί ατέλειωτες φορές σε αυτήν την Αίθουσα και δεν ξέρω πόσες φορές έχει απαντηθεί σε γραπτές ερωτήσεις και αναφορές συναδέλφων εδώ και μία δωδεκαετία τουλάχιστον. Είναι γνωστό ότι η δυνατότητα αναγνώρισης ημερών εργασίας από τα "υπέρ αγνώστων ένσημα" που δόθηκε στους οικοδόμους με τους νόμους 629/77,825/78 και 1469/84, έληξε οριστικά στις 3.8.85. Η αναγνώριση γινόταν από τα πλεονάσματα του ειδικού λογαριασμού, του γνωστού ως ΕΛΔΕΟ, δηλαδή από τις εισφορές των εργοδοτών για τις οποίες το ΙΚΑ δεν κατέβαλε αντίστοιχες παροχές στους οικοδόμους.

Με την έναρξη ισχύος του νόμου 1543/85, τα πλεονάσματα αυτού του λογαριασμού μεταφέρονται πλέον στο κλάδο σύνταξης του ΙΚΑ για την αντιμετώπιση της δαπάνης που προέρχεται από την κατά δύο έτη μείωση του ορίου ηλικίας συνταξιοδότησης των οικοδόμων από το εξηκοστό στο πεντηκοστό όγδοο έτος.

Το αίτημα που προβάλλεται, λοιπόν, πιεστικά από τους οικοδόμους τα τελευταία χρόνια δεν μπορεί να γίνει αποδεκτό, γιατί θα ήταν και μεροληπτική μεταχείριση, αν θέλετε, αυτού του κλάδου, αφού αντίστοιχη δυνατότητα θα έπρεπε να δοθεί και σε άλλες κατηγορίες εργαζομένων οι οποίοι για οποιονδήποτε λόγο δεν μπορούν να συμπληρώσουν τις ελάχιστες προϋποθέσεις ασφάλισης.

Κύριοι συνάδελφοι, στον κλάδο σύνταξης του ΙΚΑ δεν πηγαίνουν μόνο τα πλεονάσματα του ΕΛΔΕΟ τα οποία προέρχονται, όπως σας είπα, αποκλειστικά και μόνο από εισφορές των εργοδοτών αλλά και οι κάθε είδους εισφορές.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)

Σας παρακαλώ, κύριε Πρόεδρε, πρέπει να εξηγήσουμε τι συμβαίνει.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ , αλλά στο χρόνο τον οποίο δικαιούσθε, με τη σχετική ανοχή.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):... χωρίς αντίστοιχες παροχές στους ασφαλισμένους.

ΠΡΟΕΔΡΕΥΩΝ (Παναγιώτης Ν.Κρητικός): Ακούσατε προηγουμένως πόσο τραβάει αυτή η διαδικασία.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):Δεν είναι δυνατόν, λοιπόν, να υιοθετηθεί μία τέτοια ρύθμιση μόνο για τους οικοδόμους, τη στιγμή που και πολλές άλλες κατηγορίες εργαζομένων αντιμετωπίζουν οξύτερα προβλήματα για να συμπληρώσουν τα ελάχιστα ένσημα που απαιτούνται για την συνταξιοδότησή τους από το ΙΚΑ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα έχετε ακούσει ότι η σαμπάνια είναι ποτό της εργατικής τάξης, που το πίνει μέσω των εκπροσώπων της!

Αυτό ήταν το νόημα της απάντησης του κυρίου Πρωθυπουργού στην πρώτη ερώτηση που κατέθεσε ο κ. Σπυρόπουλος. Και ανοίχτηκαν τέτοιες σαμπάνιες αυτές τις ημέρες από τους κοινωνικούς εταίρους που συμμετείχαν στο διαβόητο κοινωνικό διάλογο κλπ.

Θα χαλάσω λίγο το κλίμα. Αύριο κατεβαίνουν οι οικοδόμοι σε πανελλαδική κινητοποίηση διεκδικώντας πολλά αιτήματα κρίσιμα , για κρίσιμα δικαιώματά τους.

Θα καταθέσω για τα Πρακτικά της Βουλής ψήφισμα του συνδικάτου οικοδόμων Αθήνας, όπου αναλύονται αυτά τα αιτήματα και μπαίνουν οι στόχοι πάλης για το επόμενο διάστημα. 'Ομως δεν μπορέσαμε να τα βάλουμε σε μία επίκαιρη ερώτηση όλα αυτά τα αιτήματα - είναι αυτονόητο αυτό, δεν μπορεί να βάζεις δεκάδες αιτήματα σε μια επίκαιρη ερώτηση. Γι' αυτό επιλέξαμε δύο. Το ένα αφορά την ασφάλιση των οικοδομών και το δεύτερο αφορά τη σύνταξή τους. Και στα δύο ο κύριος Υπουργός απάντησε αρνητικά, με ευγενικό ή όχι τρόπο δεν έχει σημασία, η ουσία μας ενδιαφέρει.

Δεν κατάλαβε το πρώτο ερώτημα σχετικά με το άρθρο 26 του ν.2520. Μα, κύριε Υφυπουργέ, ξέρετε ότι σήμερα οι οικοδόμοι ασφαλίζονται με βάση την ογκομέτρηση και αυτό είναι γνωστό.

Με το άρθρο 26 του ν.2520 αυτό καταργείται, γιατί καταργούνται οι διατάξεις που ίσχυαν μέχρι τώρα. Μειώνεται ο συντελεστής, είναι καθαρό αυτό.

Και αν θέλετε και κάτι άλλο: Εκεί που αναφέρονται ορεινές, ημιορεινές περιοχές στο άρθρο 26 του ν.2520, πιάνονται όλες οι περιοχές σχεδόν και της Αθήνας . Μόνο η Ομόνοια μένει απ' έξω! Δεν τη βάζουν και αυτή να ξεμπερδεύουμε; 'Ετσι αφήνεται το έδαφος ελεύθερο για τους εργολάβους.

Σχετικά με το δεύτερο: Κύριε Υφυπουργέ, αυτού του κλάδου είμαι και ξέρω τα προβλήματα. Εάν δεν μεριμνήσετε, να δοθούν τα υπέρ αγνώστων ένσημα που τα πληρώσαμε όλα μέχρι τελευταία δεκάρα εμείς οι οικοδόμοι, είναι φανερό ότι χιλιάδες άνθρωποι δεν θα μπορέσουν να πάρουν σύνταξη και ευθύνη


 

  

Σελίδα 1497 

 

θα έχετε εσείς γι' αυτό, όχι εκείνοι που πλήρωσαν.

Από την άποψη αυτή πρέπει να δείτε καλύτερα το πρόβλημα και για την κατάργηση του άρθρου 26 του 2520 και για τα υπέρ αγνώστων ένσημα. Είναι πολύ σοβαρά ζητήματα. Αυτά τα ζητήματα παρακινούν τον κόσμο στις κινητοποιήσεις, όχι διάφορα στοιχεία που εσείς ανακαλύπτετε στην πορεία της διαμάχης σας με τους εργαζόμενους.

(Στο σημείο αυτό ο Ε' Αντιπρόεδρος της Βουλής κ. Δημήτριος Β. Κωστόπουλος καταθέτει για τα Πρακτικά το προαναφερθέν ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.).

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, είπατε ότι αύριο οι οικοδόμοι κατεβαίνουν σε διαδήλωση. Αυτό συμβαίνει από μία μερίδα οικοδόμων, σχεδόν κάθε Πέμπτη. Και κάθε Πέμπτη έρχονται στα γραφεία μας με ένα ψήφισμα και συζητούμε τα ίδια πράγματα. Δεν συνέβη κάτι σημαντικό τώρα, για το οποίο κινητοποιούνται.

Αυτό το αίτημα που σας είπα για τα "υπέρ αγνώστων ένσημα" είναι αίτημα που υποβάλλεται εδώ και δώδεκα χρόνια. Και η απάντηση είναι σταθερή και είναι αυτή που αναφέρθηκε απόψε στη Βουλή. Επανέρχεστε συνεχώς με το ίδιο αίτημα. Καλώς. Δεν έχω άλλη απάντηση να σας δώσω.

Δεν μπορεί να γίνει αυτή η διακριτική μεταχείριση στους οικοδόμους. Υπάρχουν και άλλοι κλάδοι εργαζομένων, επαναλαμβάνω, οι οποίοι δύσκολα μπορούν να συμπληρώσουν τις ελάχιστες προϋποθέσεις συνταξιοδότησης από το Ι.Κ.Α. 

Και στον κλάδο σύνταξης, επαναλαμβάνω, δεν πάνε μόνο τα υπόλοιπα αυτού του λογαριασμού, αλλά πάει κάθε εισφορά που δεν είναι -ας το πούμε- ανταποδοτική, για την οποία δεν θα δοθούν παροχές από το Ι.Κ.Α. 

Πώς θα γίνει αυτή η διάκριση; 

Αυτή δε η εισφορά για τα υπέρ αγνώστων ένσημα, είναι καθαρά εισφορά των εργοδοτών. Και το γνωρίζετε. Παρ'όλα αυτά, λέτε ότι εσείς οι οικοδόμοι την πληρώσατε. 'Ετσι το είπατε, έτσι το επαναλαμβάνω και εγώ.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Οι εργοδότες πού τα βρήκαν τα λεφτά, κύριε Υπουργέ;

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οσον αφορά το πρώτο θέμα, δεν καταργείται τίποτε, κύριε Κωστόπουλε, με τη διάταξη του άρθρου 20 του ν.2520/97 που πέρασε πρόσφατα για τους νέους αγρότες το Υπουργείο Γεωργίας. Δεν καταργείται τίποτε επαναλαμβάνω, και δεν αλλάζει το καθεστώς ασφάλισης των οικοδόμων. Γιατί μειώνεται κατά 50% το ποσό της έκδοσης αδείας, τα ένσημα δηλαδή που υπολογίζονται. Στους οικοδόμους που θα εργαστούν και για όσες ημέρες εργαστούν, θα επικολληθούν τα ένσημα στο βιβλιάριο τους.

Εκείνο το οποίο θα έχει μία σχετική απώλεια είναι το Ι.Κ.Α. Και αυτήν την απώλεια των εσόδων του Ι.Κ.Α. θα αναλάβει η πολιτεία, η οποία κάνει και κοινωνική πολιτική. 'Εχει και άλλους κλάδους για τους οποίους πρέπει να ενδιαφέρεται. Πρέπει να ενδιαφέρεται για το σύνολο της ελληνικής κοινωνίας.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, θα παρακαλέσω και τον κ. Αποστόλου ιδιαίτερα να προταχθεί η συζήτηση της πέμπτης επίκαιρης ερώτησης δεύτερου κύκλου η απευθυνόμενη προς τον Υπουργό Δημόσιας Τάξης κ. Ρωμαίο, ο οποίος έχει επείγοντα λόγο να αναχωρήσει. Εγκρίνει το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Με τη συναίνεση του Σώματος προτάσσεται η πέμπτη επίκαιρη ερώτηση με αριθμό 282/7.11.97 του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Δημόσιας Τάξης, σχετικά με τις προθέσεις της Κυβέρνησης για την καλύτερη λειτουργία της Αστυνομίας στο Νομό Ημαθίας.

Η επίκαιρη ερώτηση του κυρίου συναδέλφου έχει ως εξής:

"Η Αστυνομία του Νομού Ημαθίας, πέρα από τα χρόνια οικονομικά προβλήματα των αστυνομικών, αντιμετωπίζει σοβαρές ελλείψεις σε προσωπικό και υλικοτεχνική υποδομή.

Οι παραπάνω ελλείψεις δυσχεραίνουν το έργο της Αστυνομίας, γεγονός που έχει προκαλέσει τις εύλογες αντιδράσεις των πολιτών, οι οποίοι διαμαρτύρονται για ανεπαρκή αστυνόμευση.

Ειδικότερα παρατηρούνται: 

Στέγαση των αστυνομικών υπηρεσιών σε ακατάλληλα κτίρια.

Ελλείψεις σε προσωπικό.

Συνεχείς μετακινήσεις και αποσπάσεις των υπηρετούντων αστυνομικών στο Νομό Ημαθίας.

Παλαιάς τεχνολογίας ασύρματη επικοινωνία και άλλα.

Μετά τα παραπάνω, ερωτάται ο κύριος Υπουργός: Ποια μέτρα προτίθεται να πάρει άμεσα, ώστε η Αστυνομία στο Νομό Ημαθίας να μπορέσει να ανταποκριθεί στο έργο της και στις υποχρεώσεις προς την τοπική κοινωνία;"

Ο Υπουργός Δημόσιας Τάξης κ. Γεώργιος Ρωμαίος έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, ευχαριστώ και το συνάδελφο κ. Αποστόλου, ο οποίος επέτρεψε την πρόταξη.

Ο Νομός Ημαθίας είναι ίσως από τους λίγους νομούς που έχει σχεδόν καλύψει την οργανική δύναμη, χωρίς αυτό να σημαίνει ότι είναι και επαρκής. Υπάρχει γενικότερο πρόβλημα. Δεν έχω διστάσει πολλές φορές να το αναγνωρίσω. Είναι τρία χρόνια που η Ελληνική Αστυνομία έχει το πρόβλημα να εξέρχονται, αλλά να μην εισέρχονται λόγω των πανελληνίων εξετάσεων. Για πρώτη φορά μετά από τρία χρόνια, μόλις πριν από δέκα ημέρες, εντάχθηκαν στο Σώμα οι πρώτοι από τις πανελλήνιες εξετάσεις χίλιοι πεντακόσιοι νέοι αστυνομικοί, οι οποίοι εκπαιδεύονται στην Αθήνα, για να μεταβούν μετά στην επαρχία. Πρόβλημα, λοιπόν, για αύξηση της δύναμης υπάρχει, όπως και σε άλλες περιοχές.

'Ενα επίσης πρόβλημα,που πράγματι ήταν σοβαρό για όλες τις περιοχές, ήταν οι καλοκαιρινές αποσπάσεις. Γνωρίζετε πολύ καλά ότι υπάρχουν περιοχές τουριστικές, μεγάλα αεροδρόμια, που κάθε καλοκαίρι πρέπει να αποσπώνται χίλιοι αστυνομικοί. Είναι αυτονόητο ότι από κάπου αυτούς τους παίρνουμε. Είναι επίσης αυτονόητο ότι δεν μπορείς να τους πάρεις από τουριστικές περιοχές την ώρα που εκεί πρέπει να γίνεται η ενίσχυση. Λύνουμε όμως το πρόβλημα. Ο τελευταίος χρόνος αυτών των αποσπάσεων είναι αυτός, κύριε συνάδελφε. Διότι από του χρόνου τις ανάγκες αυτές θα τις καλύπτουμε με τους απόφοιτους των σχολών, πριν εισέλθουν στην υπηρεσία. 'Ετσι είναι ο τελευταίος χρόνος -αυτό μπορώ κατηγορηματικά να το καταθέσω- των αποσπάσεων το καλοκαίρι από οποιαδήποτε πλέον αστυνομική διεύθυνση.

'Οσον αφορά την ασύρματη επικοινωνία, τον τελευταίο καιρό έχουν δοθεί δέκα περίπου πομποδέκτες και μία πίστωση δυόμισι εκατομμυρίων (2.500.000) δραχμών για τη συμπλήρωσή τους. Είναι αρκετά επαρκής αυτή η ενίσχυση. Αλλά γενικότερα βρισκόμαστε σε ένα πολύ μεγάλο πρόγραμμα εξοπλισμού της Αστυνομίας, το οποίο για την ερχόμενη τριετία θα ξεπεράσει τα εκατό δισεκατομμύρια (100.000.000.000) δραχμές. Πιστεύουμε ότι πολύ γρήγορα θα καλύψουμε όλες αυτές τις ανάγκες, όπως και τις στεγαστικές. 'Ηδη αναζητούμε οικόπεδο στην περιοχή για την ανέγερση του αστυνομικού μεγάρου. 'Eχουν δοθεί σημαντικές πιστώσεις για τη βελτίωση των κτιρίων, που σήμερα στεγάζονται οι υπηρεσίες.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, ενώ ξαφνικά όλοι, και εμείς και ο Τύπος στα πρωτοσέλιδα, ασχολούμαστε με τα σταγονίδια των εναπομεινάντων φασιστοειδών της Αστυνομίας, που δεν μπορούν έτσι και αλλιώς να θολώσουν τη διαύγεια της μεγάλης πλειοψηφίας των αστυνομικών, με την ερώτησή μου θέλω να θέσω τα πραγματικά προβλήματα των χιλιάδων εργαζομένων της Ελληνικής Αστυνομίας, κυρίως


 

  

Σελίδα 1498 

 

αυτών της περιφέρειας της Ελλάδας, των πραγματικών φρουρών της ελληνικής υπαίθρου, που κάτω από πρωτόγονες συνθήκες, με πρωτόγονα μέσα και μισθούς, προσπαθούν να ανταποκριθούν στο έργο τους.

Είναι ειλικρινέστατος ο κύριος Υπουργός όταν αναφέρεται και για την έλλειψη σε δύναμη και για την έλλειψη σε μέσα και για την προσπάθεια και την αγωνία του, πράγματι, να διευθετηθούν αυτά τα μεγάλα και χρόνια ζητήματα. Γιατί οι αστυνομικοί μας -και εγώ αναφέρθηκα σε αυτούς της Ημαθίας, αλλά νομίζω ότι σε όλη την Ελλάδα έτσι είναι- εργάζονται χωρίς πραγματική εβδομαδιαία ανάπαυση, χωρίς πραγματική αμοιβή για εργασία τις Κυριακές και τις αργίες, χωρίς αμοιβή για νυχτερινή εργασία και υπερεργασία, χωρίς πραγματική αμοιβή για τις υπερωρίες -και εδώ στη Βουλή έχουμε καθιερώσει, μόνο οι αστυνομικοί που συνοδεύουν ή που ασχολούνται με τους Βουλευτές, να μην έχουν υπερωρίες- χωρίς πραγματική αμοιβή στις διάφορες άλλες μετακινήσεις. Δεν τους δίνουμε αμοιβή για τα έξοδα μετακίνησης, μετάθεσης, απόσπασης κλπ.

Προσπαθούν και καταφέρνουν πράγματι να είναι αυτοί, οι οποίοι κάτω από όλες αυτές τις δυσκολίες, με τον εκσυγχρονισμό των εγκληματικών ομάδων σήμερα, να στέκονται και να μας στηρίζουν. Σαν παράδειγμα θα αναφέρω για αυτά που είπατε, κύριε Υπουργέ, την Παναγία Σουμελά. Είχε φέτος εκατό χιλιάδες κόσμο και δεν υπήρχε δυνατότητα επαφής των περιπολικών αυτοκινήτων σε αυτήν την περιοχή, όπου είναι η εκκλησία, με το κέντρο μονάδας τους, παρά μόνο μέσω Εδέσσης.

'Οσον αφορά τα αστυνομικά αυτοκίνητα, υπάρχουν σήμερα στην Ημαθία αυτοκίνητα δεκαεπτά ετών. Τα συνεργεία που τα επισκευάζουν, είναι συνεργεία των ΟΤΑ ή και άλλων οργάνων. Ξέρετε και ξέρουμε όλοι μας την αδυναμία. Πριν, λοιπόν, μπούμε σε αυτά τα στάδια κρίσης, που θα μας προβληματίσουν έτσι και αλλιώς -και μακάρι να μπει σε ανοιχτή συζήτηση αυτό το ζήτημα για να ξεκαθαριστούν πολλά πράγματα- πρέπει κομμάτι-κομμάτι να δώσουμε όσες περισσότερες λύσεις μπορούμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Είναι προφανές ότι ο κύριος συνάδελφος ικανοποιήθηκε από την απάντηση, γι'αυτό και στην ανάπτυξη της ερώτησης δεν αναφέρθηκε στα θέματα που περιέχει το κείμενό του, αλλά προεκτάθηκε σε προβλήματα του Αστυνομικού Σώματος. Φυσικά είναι αυτονόητο ότι δεν έχω το χρόνο να απαντήσω. Υπάρχουν προβλήματα για την Αστυνομία ...

ΠΡΟΕΔΡΕΥΩΝ (Παναγιώτης Ν. Κρητικός): Δεν υποχρεούστε να απαντήσετε εφόσον τα θέματα, τα οποία ετέθησαν, είναι εκτός του περιεχομένου της ερώτησης.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Δεν τίθεται θέμα.

ΠΡΟΕΔΡΕΥΩΝ (Παναγιώτης Ν. Κρητικός): Σας το λέω επιπροσθέτως.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Απλά επαναλαμβάνω ότι όλα όσα ανέπτυξε ήταν εκτός της ερώτησης και αυτονόητο είναι ότι δεν έχω το χρόνο και τα στοιχεία για να απαντήσω. Είναι πολύ απλό. Πάντως δεν είναι έτσι όπως τα λέτε. Αυτή είναι η έννοια της παρατήρησής μου.

'Οσον αφορά για τις τηλεπικοινωνίες, είναι ένα πρόβλημα πάρα πολύ δύσκολο σε ορισμένες περιοχές, λόγω της εδαφικής διαμόρφωσης. Γι' αυτό, το νέο σύστημα που εμείς πάμε να εφαρμόσουμε, είναι ένα σύστημα πράγματι αποτελεσματικό και ασφαλές για πολλούς λόγους. Απαιτεί όμως ένα κόστος το οποίο ξεπερνάει τα είκοσι δισεκατομμύρια (20.000.000.000) δραχμές. Αλλά θα το φτιάξουμε, διότι χωρίς σύγχρονα μέσα η Ελληνική Αστυνομία δεν μπορεί να αποδώσει. Και χαίρομαι, γιατί εσείς, όπως και εγώ είχα την ευκαιρία στην ερώτηση του κ. Παρασκευόπουλου να πω ότι η Ελληνική Αστυνομία παρά τα ελάχιστα αυτά σταγονίδια ή μιάσματα, ανταποκρίνεται απόλυτα στο έργο της και είναι πιστή στις δημοκρατικές αρχές μας.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην σειρά των επικαίρων ερωτήσεων.

Τελευταία είναι η με αριθμό 292/10.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με τις προθέσεις της Κυβέρνησης να αποδώσει ενισχύσεις σε παραγωγούς χαμηλών εισοδημάτων που έχουν ζημιωθεί από καιρικές συνθήκες.

Η επίκαιρη ερώτηση έχει ως εξής:

"Οι κατά νομούς Διευθύνσεις Αγροτικής Ανάπτυξης επικαλούμενες τον κανονισμό 2328/91 της Ευρωπαϊκής 'Ενωσης συνεχίζουν να αποκλείουν από τις οικονομικές ενισχύσεις πολλούς παραγωγούς, που οι γεωργοκτηνοτροφικές τους εκμεταλλεύσεις έχουν ζημιωθεί από καιρικές συνθήκες, με αιτιολογία ότι το εξωγεωργικό τους εισόδημα είναι μεγαλύτερο από το γεωργικό.

Πρόσφατα με τα ίδια κριτήρια η Διεύθυνση Αγροτικής Ανάπτυξης Νομού Κιλκίς απέκλεισε από τις ενισχύσεις 1996-97, διακόσιους είκοσι εννέα παραγωγούς χειμερινών σιτηρών των Κοινοτήτων Χωρυγίου και Μεσιανού.

Επειδή: α) Υπάρχουν περιοχές της χώρας όπου η πρόσφατη συμπληρωματικού εισοδήματος από γεωργική και εξωγεωργική απασχόληση αποτελεί τη μόνη δυνατότητα για την εξασφάλιση ενός υποφερτού εισοδήματος και σ' αυτές τις περιπτώσεις δεν μπορεί να προκαθοριστεί η ποσοστιαία συμμετοχή στο συνολικό εισόδημα και:

β) Η παραμονή αυτών των παραγωγών στις εστίες τους επιβάλλεται και για εθνικούς λόγους.

Ερωτάται ο κύριος Υπουργός:

Αν προτίθεται να αποδώσει τις ενισχύσεις τουλάχιστον στις περιπτώσεις των χαμηλών οικογενειακών εισοδημάτων, πράγμα που δεν αντιβαίνει στους κανονισμούς της Ευρωπαϊκής 'Ενωσης".

Ο κύριος Υφυπουργός Γεωργίας έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, έχουμε αρκετές φορές αναφερθεί στα διαρθρωτικά προβλήματα της ελληνικής γεωργίας και είναι γνωστό σε όλους μας ότι πάνω από διακόσιες χιλιάδες οικογένειες κατέχουν έναν πολύ μικρό κλήρο, που με οικονομικούς όρους δεν μπορεί να είναι βιώσιμη η εκμετάλλευσή τους.

'Ομως η παραμονή αυτών των μικροπαραγωγών και ετεροαπασχολούμενων στις εστίες τους, για εθνικούς, κοινωνικούς και οικονομικούς λόγους, είναι και ωφέλιμη και επιβεβλημένη.

Πέρυσι, το Δεκέμβρη μήνα, από βροχοπτώσεις και πλημμύρες υπήρξαν εκτεταμένες ζημιές και, με βάση τους υπολογισμούς στο Υπουργείο Γεωργίας μας, το ποσό ξεπερνούσε τα εξήντα δισεκατομμύρια (60.000.000.000) δραχμές. 'Ηταν ζημιές που δεν μπορούσαν να καλυφθούν μέσα από τα προγράμματα του ΕΛΓΑ.

'Ετσι, λοιπόν, το Υπουργείο Γεωργίας με αίτημά του ζήτησε και πέτυχε τη μεταφορά πόρων από άλλες δράσεις, μέσα από το Β' Κοινοτικό Πλαίσιο Στήριξης, προκειμένου να μπορέσει να εξασφαλίσει την ενίσχυση σε όλους αυτούς τους παραγωγούς που οι καλλιέργειές τους είχαν καταστραφεί.

Βεβαίως με κάποιους όρους. Πρώτον, ότι δεν θα ξεπερνούσαμε σε δαπάνες τα είκοσι δισεκατομμύρια (20.000.000.000) δραχμές και δεύτερον, ότι θα ακολουθούσαμε αποδεκτούς κανόνες αυτονόητους στην Ευρωπαϊκή 'Ενωση και μέσα στα πλαίσια του κανονισμού 2328/91.

Ποιοι είναι αυτοί οι κανόνες, με δύο λόγια. Πρώτον, οι δικαιούχοι πρέπει να είναι αρχηγοί γεωργικής εκμετάλλευσης. Δεύτερον, να ειναι κατά κύρια απασχόληση αγρότες, δηλαδή εκείνοι των οποίων το 50% του εισοδήματός τους προέρχεται από δραστηριότητες της γεωργικής εκμετάλλευσης και διαθέτουν για τις δραστηριότητες αυτές τουλάχιστον το 50% του συνολικού χρόνου απασχόλησης.

Με άλλα λόγια ήμασταν υποχρεωμένοι να στηρίξουμε αυτούς κυρίως, που το εισόδημά τους προήρχετο από τη γεωργία. Παρ' όλα αυτά και παρά το περιορισμένο ποσό και παρά τις απαγορεύσεις και τις δεσμεύσεις της χώρας μας,


 

  

Σελίδα 1499 

 

μικροεπαγγελματίες που έχουν γεωργικά εισοδήματα μικρότερα των εξωγεωργικών, περιστασιακοί εργάτες που έχουν λιγότερα από εκατόν σαράντα ημερομίσθια το χρόνο αλλά και συνταξιούχοι γήρατος και αναπηρίας του ΟΓΑ μπήκαν μέσα στο πρόγραμμα.

Στα πλαίσια αυτής της απόφασης διαπιστώθηκε στην πράξη ότι υπάρχουν περιπτώσεις χαμηλών οικογενειακών εισοδημάτων, των οποίων η εξωγεωργική απασχόληση, όπως πολύ σωστά λέτε στην ερώτησή σας, ως μόνη δυνατότητα για την εξασφάλιση ενός βιώσιμου εισοδήματος, είναι ελαφρώς μεγαλύτερη από το γεωργικό εισόδημα και δεν έτυχαν, με βάση τις αποφάσεις, τις κατευθύνσεις και τις οδηγίες που προβλέπονται από το κανονισμό 2328/91, οικονομικής ενίσχυσης.

Η αντοχή της οικονομίας μας δεν μας επέτρεψε, κύριοι συνάδελφοι, να είμαστε αρεστοί σε όλους για ένα θέμα που κατανοούμε απόλυτα ότι είναι οικονομικά, κοινωνικά και εθνικά αναγκαίο να επαναπροσδιορίσουμε. Και βεβαίως στα πλαίσια και των κανονισμών και της οικονομίας της χώρας μας θα αναζητήσουμε πιθανές λύσεις από δω και πέρα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, χαίρομαι που είσθε διατεθειμένοι να επαναπροσδιορίσετε τη θέση σας πάνω στο συγκεκριμένο θέμα. Εκείνο που μπερδεύει το Υπουργείο Γεωργίας είναι δύο στοιχεία, που κατά την άποψή μου εσκεμμένα μπερδεύονται, που αφορούν το ατομικό και το οικογενειακό εισόδημα του κατόχου αγροτικής εκμετάλλευσης.

Ο ν. 950/97 που είναι συνέχεια του ν. 2328/91 καθορίζει τον τρόπο με τον οποίο το κράτος μέλος ορίζει τον αγρότη κατά κύρια απασχόληση, τον κάτοχο αγροτικής εκμετάλλευσης. Και εκεί όντως αναφέρεται στο 50% του εισοδήματος και στο 50% του χρόνου απασχόλησης, αλλά αναφέρεται συγκεκριμένα σε φυσικό πρόσωπο, κάτοχο αγροτικής εκμετάλλευσης. Δεν αναφέρεται σε οικογενειακό εισόδημα.

Εσείς με το ν. 2238/94 κακώς συνεχίζετε να αναφέρεσθε σε οικογενειακό εισόδημα. Είναι χαρακτηριστική η περίπτωση, που τη γνωρίζουμε όλοι, ότι στους βαμβακοπαραγωγούς της Θεσσαλίας έχουν γίνει παρακρατήσεις και ότι έχουν καταφύγει στα ελληνικά και ευρωπαϊκά δικαστήρια. Ειδικά όμως το θέμα του οικογενειακού εισοδήματος, χαίρομαι που είσθε διατεθειμένοι να επαναπροσδιορίσετε τη στάση σας, διότι υπάρχουν πάρα πολλές οικογένειες στις ορεινές και μειονεκτικές περιοχές, όπου η ετεροαπασχόληση και η πολυαπασχόληση είναι τα βασικά εφόδια που τους επιτρέπουν να μείνουν στις εστίες τους. Γνωρίζετε ότι υπάρχουν μικροεπαγγελματίες, εργάτες οι οποίοι μόνον εφόσον εξασφαλίζουν εισόδημα από αγροτική δραστηριότητα μπορούν να μείνουν εκεί. Αυτό δεν αντιβαίνει στους κανόνες της Ευρωπαϊκής 'Ενωσης και θα πρέπει οπωσδήποτε να λυθεί το πρόβλημα οριστικά και όχι να καταφεύγουν συνέχεια σε ενστάσεις και να μπαίνουμε σε μια διαδικασία καθυστερήσεων.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Πρέπει να γίνει σαφέστατο το ελληνικό Κοινοβούλιο ότι δεν πρόκειται για συνηθισμένο κανόνα και συνηθισμένο τρόπο αποζημίωσης κάποιων παραγωγών. Το τόνισα και στην αρχή της τοποθέτησής μου. Είναι χρήματα που προέρχονται από το Β' Κοινοτικό Πλαίσιο Στήριξης. 'Επρεπε γι' αυτήν τη μεταφορά πόρων να πείσουμε ότι ακολουθούμε κάποιους κανόνες, οι οποίοι -το τόνισα στο τέλος-ούτε εμάς μας εκφράζουν. Διότι στην προκειμένη περίπτωση εμφανίζεται, οξύμωρο σχήμα, μεγαλοπαραγωγοί με πάρα πολλά εκατομμύρια έσοδα να τυχαίνουν αυτής της αποζημίωσης και μικροκαλλιεργητές, οι οποίοι έχουν γεωργικό εισόδημα πεντακόσιες χιλιάδες και από εξωγεωργική απασχόληση συμπληρωματικό εισόδημα εξακόσιες χιλιάδες, να μη δικαιούνται την αποζημίωση.

Αυτό είναι το οξύμωρο και γι' αυτό είπα ότι κατανοούμε απόλυτα, το πρόβλημα. Μόνο που οι πόροι αυτοί δεν προέρχονται από εθνικούς πόρους και οι ρυθμίσεις αυτές έγιναν προηγούμενα και προκειμένου να καταφέρουμε να διαθέσουμε τα είκοσι δισεκατομμύρια (20.000.000.000) δραχμές δεχθήκαμε αυτήν την παρέκκλιση και δεν απέχει από το να είναι μία αδικία την οποία βλέπουμε και για κοινωνικούς και για οικονομικούς και για εθνικούς λόγους. Γι' αυτό τόνισα ότι αναζητούμε τρόπους, αφού διαπιστώσαμε ότι για την κατηγορία αυτή απαιτούνται γύρω στα πέντε δισεκατομμύρια (5.000.000.000) δραχμές για αποζημιώσεις.

Ολοκληρώσαμε την πρώτη φάση. Εκτιμούμε στο Υπουργείο Γεωργίας τι υπόλοιπο μας έμεινε από τα είκοσι δισεκατομμύρια (20.000.000.000) δραχμές και βεβαίως θα προσπαθήσουμε να βρούμε μια απάντηση. Το ποια θα είναι, δεν μπορώ να το πω, γιατί πρέπει να συνεννοηθούμε και με την Ευρωπαϊκή 'Ενωση και τα όργανά της γιατί αυτά τα χρήματα τα παίρνουμε μέσα από το Β'Κοινοτικό Πλαίσιο Στήριξης.

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε η συζήτηση των επικαίρων ερωτήσεων. 


 

  

Σελίδα 1500 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Πριν μπούμε στη συζήτηση του νομοσχεδίου Εσωτερικών Δημόσιας Διοίκησης και Αποκέντρωσης, είχα παρακαλέσει χθες, γιατί είχε επιφυλαχθεί το Κομμουνιστικό Κόμμα Ελλάδος, το οποίο είχε διαφωνία επί του σχεδίου νόμου που αφορά την κύρωση μιας συμφωνίας, να συζητήσουμε για λίγα λεπτά τη σύμβαση του Υπουργείου Εξωτερικών και μετά να πάμε στη συζήτηση των άρθρων του νομοσχεδίου του Υπουργείου Εσωτερικών.

Υπουργείο Εξωτερικών.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας για την τροποποίηση της τέταρτης Σύμβασης ΑΚΕ-ΕΚ του ΛΟΜΕ, του Χρηματοδοτικού Πρωτοκόλλου, της Τελικής Πράξης και της Εσωτερικής Συμφωνίας εφαρμογής της Σύμβασης".

Παρακαλώ να τοποθετηθεί ο κ. Αγγουράκης, ειδικός αγορητής του Κομμουνιστικού Κόμματος Ελλάδος.

ΣΤΡΑΤΗΣ ΚΟΡΑΚΑΣ: Να του δώσετε δέκα λεπτά για να μιλήσει, κύριε Πρόεδρε. Στην επιτροπή μίλησε για είκοσι πέντε λεπτά.

ΠΡΟΕΔΡΕΥΩΝ (Παναγιώτης Ν. Κρητικός): Νομίζω ότι είναι πολλά. 'Εχουμε και το άλλο νομοσχέδιο.

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, δεν θα εξαντλήσω το δεκάλεπτο. Θα προσπαθήσω να είμαι όσο γίνεται πιο σύντομος και περιεκτικός.

Κύριε Πρόεδρε, στην Επιτροπή εκθέσαμε όλα τα επιχειρήματά μας, που μας οδήγησαν στο να ψηφίσουμε κατά της συγκεκριμένης σύμβασης.

Θελήσαμε να έρθει η σύμβαση και στην Ολομέλεια της Βουλής, γιατί πρόκειται για μια συμφωνία μεταξύ των χωρών-μελών της Ευρωπαϊκής 'Ενωσης και εβδομήντα αναπτυσσόμενων χωρών της Αφρικής, της Καραϊβικής και της περιοχής του Ειρηνικού.

Πρόκειται κατά τη γνώμη μας για μια πολύ σημαντική συμφωνία, αφορά ένα μεγάλο αριθμό των χωρών-μελών του ΟΗΕ και η χώρα μας με το να συζητάμε στο Ελληνικό Κοινοβούλιο τη συγκεκριμένη συμφωνία και με τη συμμετοχή της στη συμφωνία, αν θέλετε, συμμετέχει σ' ένα νέου τύπου μοντέλο νεοαποικιακών-κρατικών σχέσεων που διαμορφώνονται μεταξύ της Ευρωπαϊκής 'Ενωσης και των χωρών αυτών.

Είναι δεκατρία τα σημεία. Δεν πρόκειται να σας κουράσω με όλα αυτά, σχετικά με την αντίθεσή μας με τη συγκεκριμένη συμφωνία, απλώς επιγραμματικά θέλω να σημειώσω ότι η Συμφωνία ΛΟΜΕ ισχύει για μία περίοδο τεσσάρων χρόνων, μέχρι το 2000. Πρόκειται για ένα εκσυγχρονισμό των προηγούμενων Συμφωνιών ΛΟΜΕ, γίνεται όμως σε μία περίοδο κατά την οποία ήδη οι αναπτυσσόμενες χώρες έχουν τις πολύ αρνητικές συνέπειες από την απελευθέρωση του παγκοσμίου εμπορίου, της γνωστής συμφωνίας της GATT και μια σειρά από άλλες ρυθμίσεις, οι οποίες με βάση τα στοιχεία του ΟΗΕ και συγκεκριμένα της έκθεσης "HUMAN DEVELOPMENT" του 1997, την οποία θα καταθέσω μετά και στα Πρακτικά της Βουλής, σημειώνουν μία συνεχόμενη χειροτέρευση της θέσης τους στο διεθνή καταμερισμό εργασίας.

Η κατάσταση είναι τόσο τραγική, που στα τελευταία τριάντα χρόνια το χάσμα μεταξύ των αναπτυγμένων και των αναπτυσσόμενων χωρών από είκοσι φορές που ήταν πριν τριάντα χρόνια, έχει φθάσει στις σαράντα φορές.

Φυσικά η Συμφωνία ΛΟΜΕ στα ζητήματα αυτά δεν απαντάει και αυτό γιατί δεν προβλέπει καμία απολύτως ρύθμιση, ούτε καν στη βάση αυτών που η ίδια η επιτροπή για την αντιμετώπιση των προβλημάτων της ανάπτυξης του ΟΗΕ προβλέπει, δηλαδή τονισμός της ανάπτυξης της βιομηχανίας, της αγροτικής οικονομίας, της κάλυψης των κοινωνικών αναγκών των χωρών αυτών σε ζητήματα παιδείας, υγείας, συστήματος κοινωνικής προστασίας και μια σειρά από άλλα τέτοια ζητήματα.

Η Συμφωνία, επίσης, δεν προβλέπει τίποτα για την ανάγκη της περιφερειακής συνεργασίας των χωρών αυτών, που μόνο αυτή είναι ικανή βεβαίως να αντισταθεί σε αυτές τις τεράστιες πιέσεις που αντιμετωπίζουν, στα πλαίσια της λεγόμενης παγκοσμιοποίησης, οι χώρες αυτές από τις πολυεθνικές και από τις μεγάλες ιμπεριαλιστικές δυνάμεις.

Επίσης η Συμφωνία δεν έχει καμία απολύτως πρόβλεψη στην αντιμετώπιση του μεγάλου προβλήματός που έχουν οι χώρες αυτές, του καίριου προβλήματος τους, που είναι το θέμα του εξωτερικού χρέους, χωρίς το οποίο ο ίδιος ο ΟΗΕ λέει ότι δεν μπορούμε να έχουμε οποιαδήποτε ελπίδα βελτίωσης της κατάστασης των συγκεκριμένων χωρών.

Δεν λέει, επίσης, τίποτε η συμφωνία για την ανάγκη των χωρών-μελών της Ευρωπαϊκής 'Ενωσης να αυξήσουν αποφασιστικά τα ποσά για την αναπτυξιακή βοήθεια των χωρών αυτών και να προσεγγίσουν κάπως το ποσοστό του 0,7% του ακαθάριστου εθνικού προϊόντος, που είναι ένας μακρόχρονος και προ πολλών ετών στόχος του Οργανισμού Ηνωμένων Εθνών.

Αντίθετα, με τη νέα Συμφωνία, κατά τη γνώμη μας, η κατάσταση των χωρών αυτών θα χειροτερεύσει ακόμα περισσότερο, γιατί η Συμφωνία αυτή προβλέπει εν ολίγοις τα εξής συνοπτικά τρία βασικά ζητήματα:

Εκσυγχρονίζει την παλιά Συμφωνία στην κατεύθυνση της παραπέρα απελευθέρωσης του εσωτερικού καθεστώτος των χωρών αυτών για την ανάπτυξη της οικονομίας της αγοράς και της ιδιωτικής πρωτοβουλίας, όπως ρητά αναφέρεται σε νέα άρθρα που εισάγονται από τη συγκεκριμένη Συμφωνία, όπως ρητά αναφέρονται οι σκοποί του λεγόμενου Κέντρου για τη Βιομηχανική Ανάπτυξη, όπως ρητά αναφέρονται οι σκοποί των μέτρων για την ενθάρρυνση του εμπορίου, που καλείται να συμβάλει στην ανάπτυξη της ιδιωτικής πρωτοβουλίας, όπως είναι και οι στόχοι του 'Ογδοου Ταμείου Ευρωπαϊκής Ανάπτυξης, που προβλέπει η συγκεκριμένη Συμφωνία.

Ο δεύτερος λόγος, που μας κάνει να είμαστε αρνητικοί και να θεωρούμε αυτήν τη Συμφωνία ακόμα πιο αρνητική και πιο αντιδραστική από τις προηγούμενες, έχει να κάνει με το γεγονός ότι στη νέα Συμφωνία προβλέπονται διαδικασίες άμεσης παρέμβασης και επέμβασης των χωρών-μελών της Ευρωπαϊκής 'Ενωσης στο πολιτικό σύστημα, αν θέλετε, στο εσωτερικό καθεστώς των συγκεκριμένων χωρών. Γίνεται λόγος, βεβαίως, για "κράτος δικαίου και για δημοκρατικές ελευθερίες".

'Ομως ταυτόχρονα με τις προβλέψεις αυτές έχουμε χώρες, όπως είναι το Σουδάν και μια σειρά άλλες χώρες, που είναι μέλη της Συμφωνίας του ΛΟΜΕ, που έχουν απαράδεκτα καθεστώτα, χωρίς να έχουν καμία συνέπεια. Από την άλλη πλευρά έχουμε χώρες όπως είναι η Γαλλία, η οποία αυτές τις μέρες, αν έχουν βάση οι καταγγελίες της εφημερίδας Le Monde, ανατρέπει την κυβέρνηση της Γκαμπόν, μια χώρα-μέλος της Συμφωνίας, διότι η γαλλική εταιρεία "ΕLF" δεν συμφώνησε με την απόφαση της κυβέρνησης της Γκαμπόν να δώσει τα δικαιώματα εκμετάλλεσης πηγών πετρελαίου στις Ηνωμένες Πολιτείες της Αμερικής.

Βλέπουμε, δηλαδή, ότι μπορεί στα χαρτιά πολλά πράγματα να λέγονται, αλλά η επέμβαση -και μάλιστα ανοιχτή επέμβαση- των μεγάλων ιμπεριαλιστικών δυνάμεων στην περιοχή είναι έντονη και οξύνεται ακόμα περισσότερο.

Είμαστε, επίσης, αντίθετοι με τη συγκεκριμένη Συμφωνία, διότι επιτρέπει, σε αντίθεση με τις προηγούμενες, μία άμεση παρέμβαση και επέμβαση των οργάνων της Ευρωπαϊκής 'Ενωσης απευθείας σε μία σειρά από οργανισμούς των χωρών υπανάπτυξης, πανεπιστήμια, ερευνητικά κέντρα, σχολές, σχολεία, που αν πάρουμε υπόψη μας τη μέχρι τώρα εμπειρία, επαναλαμβάνω ότι αυτό που είδαμε να συμβαίνει με τις συμφωνίες GATT, αυτό, κατά τη γνώμη μας, θα επιτείνει ακόμα περισσότερο το γνωστό φαινόμενο του Μπρέϊν - Ντρέϊν, δηλαδή της φυγής εγκεφάλων από τις χώρες αυτές προς τις αναπτυγμένες βιομηχανικές χώρες.

Ο τρίτος λόγος που μας κάνει να είμαστε αντίθετοι με τη συγκεκριμένη Συμφωνία είναι το γεγονός ότι σε όλο αυτό το


 

  

Σελίδα 1501 

 

πλέγμα, ένα πλέγμα που καλείται να εξυπηρετήσει ακόμα πιο αποτελεσματικά τις βλέψεις των μεγάλων ιμπεριαλιστικών δυνάμεων στις χώρες αυτές, συμμετέχει η χώρα μας με ένα αυξημένο ποσοστό σε σχέση με το παρελθόν. Ο ελληνικός λαός, η χώρα μας, θα αναγκαστεί να στηρίξει και εμπράκτως και με χρήματα την πολιτική αυτή της Ευρωπαϊκής 'Ενωσης με ένα ποσό των πενήντα δισεκατομμυρίων (50.000.000.000) για τα επόμενα πέντε χρόνια, αντί να χρησιμοποιηθούν τα χρήματα αυτά για την ανάπτυξη απευθείας ισότιμων σχέσεων με τις χώρες αυτές, αντί να στηριχθούν περιφερειακά προγράμματα ανάπτυξης, αντί να πάνε τα χρήματα αυτά για τις αναγκαίες πραγματικά πολιτικές βιομηχανικής ανάπτυξης, τεχνολογικής ισότιμης συνεργασίας, ανάπτυξης αγροτικής οικονομίας.

Ευχαριστώ, κύριε Πρόεδρε.

(Στο σημείο αυτό ο Βουλευτής κ. Χαράλαμπος Αγγουράκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ).

ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε, κύριε Αγγουράκη.

Δεν υπάρχει άλλος εγγεγραμμένος για να μιλήσει και κηρύσσεται περαιωμένη η συζήτηση επί του σχεδίου νόμου.

Ερωτάται το Σώμα: Γίνεται δεκτό το νομοσχέδιο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εξωτερικών: "Κύρωση της Συμφωνίας για την τροποποίηση της τέταρτης Σύμβασης ΑΚΕ-ΕΚ του ΛΟΜΕ, του Χρηματοδοτικού Πρωτοκόλλου, της Τελικής Πράξης και της Εσωτερικής Συμφωνίας εφαρμογής της Σύμβασης" έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:

(Λόγω του μεγάλου όγκου της Συμφωνίας το κείμενό της δεν καταχωρίζεται στο παρόν Πρακτικό. Ο σχετικός νόμος υπ' αριθμόν ν. 2535/97 δημοσιεύθηκε στο υπ' αριθμόν 235 Α` ΦΕΚ της 27.11.1997).

Παρακαλώ, το Σώμα να εξουσιοδοτήσει το Προεδρείο, για την υπ' ευθύνη του επικύρωση των Πρακτικών ως προς την ψήφιση του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.

Εισερχόμαστε στη συζήτηση επί των άρθρων και του συνόλου του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης "Συγκρότηση της Πρωτοβάθμιας Τοπικής Αυτοδιοίκησης".

'Εχουν μείνει τα άρθρα από το 12 μέχρι και το τέλος.

Κύριε Υφυπουργέ, υπάρχουν κάποιες διορθώσεις και μεταβολές τις οποίες κάνετε στα άρθρα 12, 13, 15, 17, 18, 20 και 25. Αυτές έχουν ήδη διανεμηθεί στους συναδέλφους Βουλευτές μέσα στην Αίθουσα. Παρακαλώ να τις καταθέσετε και στα Πρακτικά, για να συμπεριληφθούν.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τις καταθέτω, κύριε Πρόεδρε, στα Πρακτικά, για να συμπεριληφθούν. 

(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας, καταθέτει για τα Πρακτικά τις προαναφερθείσες διορθώσεις και μεταβολές, οι οποίες έχουν ως εξής:

"ΥΠΟΥΡΓΕΙΟ ΕΣΩΤΕΡΙΚΩΝ,

ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ

Αθήνα, 12 Νοεμβρίου 1997

ΥΠΟΥΡΓΟΣ

Στο σχέδιο νόμου "Συγκρότηση της Πρωτοβάθμιας Τοπικής Αυτοδιοίκησης" επέρχονται οι κάτωθι διορθώσεις και μεταβολές:

'Αρθρο 12

Στην παράγραφο 7 οι λέξεις "το δικαστή ή τους δικαστές" αντικαθίστανται με τις λέξεις "τον επίτροπο ή τους επιτρόπους".

Στην παράγραφο 9 οι λέξεις "στους δικαστές" και "δικαστές" αντικαθίστανται με τις λέξεις "στους επιτρόπους" και "οι επίτροποι" αντίστοιχα.

'Αρθρο 13

α) Στην περίπτωση γ' της παραγράφου 2 μετά τη φράση "έργων τεχνικής υποδομής" προστίθενται τα εξής:

", προστασίας περιβάλλοντος και αναβάθμισης της ποιότητας ζωής".

β) Η παράγραφος 7 αντικαθίσταται ως εξής:

"7. Από 1ης Ιανουαρίου του έτους 1998 απαγορεύεται η χρηματοδότηση δήμων και κοινοτήτων με υπουργικές αποφάσεις ή μέσω προγραμματικών συμβάσεων από πόρους ειδικών λογαριασμών, του κρατικού προϋπολογισμού και του προγράμματος των δημοσίων επενδύσεων, που δεν εντάσσονται στους Κεντρικούς Αυτοτελείς Πόρους ή στους πόρους του Ε.Π.Τ.Α. της παρ. 4 του παρόντος. Οποιαδήποτε εντολή πληρωμής σε βάρος Κ.Α. στον οποίο, κατά παράβαση του προηγουμένου εδαφίου, έχει εγγραφεί πίστωση, είναι άκυρη και δεν εκτελείται από το δημοτικό ή κοινοτικό ταμία.

Προγραμματικές συμβάσεις που έχουν συναφθεί μέχρι την 14η Οκτωβρίου 1997 μεταξύ Υπουργείων, Ο.Τ.Α. και λοιπών φορέων, εξακολουθούν να ισχύουν και να εφαρμόζονται. Δεν επιτρέπεται τροποποίηση των όρων τους αν αυτή έχει ως περιεχόμενο την αύξηση της χρηματοδότησης προς Ο.Τ.Α.".

'Αρθρο 15

α) Η παράγραφος 6 διαγράφεται.

β) Η παράγραφος 9 αντικαθίσταται ως εξής:

Το δεύτερο εδάφιο της παρ. 1 του άρθρου 115 του π.δ. 410/1995 αντικαθίσταται ως εξής:

"Σε δήμους που έχουν πληθυσμό πάνω από δύο και έως δέκα χιλιάδες κατοίκους ορίζεται ένας αντιδήμαρχος".

γ) Προστίθεται παράγραφος με αριθ. 20 η οποία έχει ως εξής:

"20. Στους δήμους που συνιστώνται με το άρθρο 1 του παρόντος νόμους που προέρχονται από συνένωση δέκα και πλέον Ο.Τ.Α. και έχουν πληθυσμό πάνω από 5.000 κατοίκους, μπορεί να ορίζεται ένας επί πλέον αντιδήμαρχος πέραν εκείνων που προβλέπονται στο άρθρο 115 παρ. 1 του π.δ. 410/1995 όπως αυτό ισχύει κάθε φορά".

'Αρθρο 17

Προστίθεται παράγραφος 4 ως εξής:

"4. Η παράγραφος 1 του άρθρου 12 του π.δ/τος 171/1987 (Α' 84) αντικαθίσταται ως εξής:

"1. Δεν επιτρέπεται η κατάτμηση των δημοτικών ή κοινοτικών έργων και σύνταξη των αντιστοίχων μελετών, ούτε η αναγραφή στον προϋπολογισμό δήμου ή κοινότητας κατατμημένων πιστώσεων για την εκτέλεση αυτών.

Επίσης, δεν επιτρέπεται η κατάτμηση έργου που προβλέφθηκε στο Τεχνικό Πρόγραμμα και προϋπολογίσθηκε ως ενιαίο, εκτός εάν με ειδική απόφαση του δημοτικού ή κοινοτικού συμβουλίου διαπιστώθεί οικονομική αδυναμία περάτωσής του και προσδιορισθεί επακριβώς το τμήμα του το οποίο δύναται να εκτελεσθεί και χρησιμοποιηθεί ως αυτοτελές έργο, έπειτα από αιτιολογημένη εισήγηση της αρμόδιας τεχνικής υπηρεσίας, μετά την εκπόνηση της μελέτης του ολοκληρωμένου έργου. Στην περίπτωση αυτή, συντάσσεται για το τμήμα αυτό ειδικός προϋπολογισμός ο οποίος θεωρείται, ανάλογα με το ύψος του, από τα αρμόδια όργανα και το τμηματικό αυτό έργο δημοπρατείται, υποχρεωτικά, ανεξάρτητα από το ύψος της δαπάνης του. Η διακήρυξη της σχετικής δημοπρασίας αυτού του τμήματος του έργου γίνεται με βάση τα τεχνικά και λοιπά οικονομικά στοιχεία της συνολικής του μελέτης.

Επίσης, δεν επιτρέπεται υποδιαστασιολόγηση των έργων των δήμων και κοινοτήτων κατά τη σύνταξη των σχετικών μελετών, με αποτέλεσμα τον περιορισμό των κατηγοριών των καλουμένων από τη διακήρυξη εργοληπτικών επιχειρήσεων ή τον υποβιβασμό των τάξεων των πτυχίων αυτών ή την


 

  

Σελίδα 1502 

 

αποφυγή δημοπράτησης.

Τα αρμόδια όργανα που ενεργούν κατά παράβαση των ανωτέρω διατάξεων διώκονται για βαρειά παράβαση καθήκοντος".

'Αρθρο 18

Στο τρίτο πριν το τέλος εδάφιο της παραγράφου 4 προστίθενται τα εξής:

"Η μετάταξη γίνεται σε άλλο Ο.Τ.Α. ή νομαρχιακή αυτοδιοίκηση ή δημόσια υπηρεσία ή υπηρεσία της Περιφέρειας ή νομικό πρόσωπο δημοσίου δικαίου εντός του νομού".

'Αρθρο 20

α) Στο τρίτο εδάφιο διαγράφεται η λέξη "ηλεκτροφώνου".

β) Προστίθεται περίπτωση η' η οποία έχει ως εξής:

"η'. Ενοικιάσεως αυτοκινήτων, μοτοποδηλάτων και ποδηλάτων".

'Αρθρο 25

Προστίθενται παράγραφοι που έχουν ως εξής:

14. Σε περίπτωση που δεν υπάρχει η αναγκαία υποδομή στον οικισμό που ορίζεται κατά το άρθρο 1 ως έδρα του νέου Ο.Τ.Α. για την εγκατάσταση και λειτουργία των υπηρεσιών και των συλλογικών οργάνων του και μέχρι την εξασφάλιση των αναγκαίων εγκαταστάσεων, οι υπηρεσίες και τα όργανα αυτά λειτουργούν και εξυπηρετούνται στο πρώην δημοτικό ή κοινοτικό κατάστημα του δήμου ή της κονότητας του οποίου ο οικισμός ορίστηκε έδρα του νέου Ο.Τ.Α..

15. Η διάταξη του δευτέρου εδαφίου της παραγράφου 6 του άρθρου 2 του ν. 2503/1997, αντικαθίσταται ως εξής:

"Κατά την πρώτη εφαρμογή του νόμου αυτού η θητεία των μελών του συμβουλίου λήγει στις 31 Δεκεμβρίου 1998".

16. Η προβλεπόμενη στο τελευταίο εδάφιο της παραγράφου 6 (1) του άρθρου 10 του ν. 2503/1997 προθεσμία παρατείνεται μέχρι 28 Φεβρουαρίου 1998.

17. Στο τέταρτο εδάφιο της παραγρ. 14 του άρθρου 15 του ν. 2503/1997 προστίθενται τα εξής:

"σε υφιστάμενες κενές οργανικές θέσεις με σύμβαση εργασίας ιδιωτικού δικαίου αορίστου χρόνου και σε περίπτωση που δεν υπάρχουν σε προσωρινές προσωποπαγείς θέσεις ιδιωτικού δικαίου αορίστου χρόνου που συνιστώνται με την απόφαση μετάταξης".

18. Η προθεσμία της παραγράφου 40 του άρθρου 15 του ν. 2503/1997 για τη χορήγηση του επιδόματος θέσης προϊσταμένου τμήματος ή διεύθυνσης των νομαρχιακών αυτοδιοικήσεων που ορίζεται με απόφαση του νομάρχη και όχι του οικείου υπηρεσιακού συμβουλίου παρατείνεται για δέκα οκτώ (18) μήνες ακόμη από τη λήξη της.

19. Αρμόδιος Υπουργός για την έκδοση των αποφάσεων που προβλέπονται από τις διατάξεις του ν. 2346/1995, για τους υπαλλήλους των Περιφερειών είναι ο Υπουργός Εσωτερικών, Δημόσιας Διοίκησης και Αποκέντρωσης.

20. Εξαιρούνται από τη ρύθμιση του πρώτου εδαφίου της παραγράφου 4 του άρθρου 17 του ν. 2527/1997 (206 Α') οι αποσπώμενοι στις νομαρχιακές αυτοδιοικήσεις".)

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση του άρθρου 12.

Ο εισηγητής της Πλειοψηφίας ο κ. Τσούρας έχει το λόγο για τρία λεπτά.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, το άρθρο 12 αφορά την οικονομική διαχείριση και είναι μια σειρά από διατάξεις μέσα από τις οποίες, νομίζω, ότι οχυρώνεται και εξασφαλίζεται η νομιμότητα στη διαχείριση των οικονομικών πόρων των ΟΤΑ.

Η άποψή μας ήταν και είναι ότι είναι υποχρέωση της πολιτείας να διασφαλίζει τη σωστή και νόμιμη χρήση των χρημάτων της οικονομικής συνεισφοράς των πολιτών, σε όλα τα επίπεδα διοίκησης και αυτοδιοίκησης, αλλά ταυτόχρονα και να περιφρουρεί την εμπιστοσύνη των κατοίκων, του λαού στις λειτουργίες των θεσμών. 

'Ετσι, μέσα από το άρθρο 12 ενισχύεται και εκσυγχρονίζεται ο έλεγχος του Ελεγκτικού Συνεδρίου. Γίνεται πιο αποτελεσματικός, γίνεται χρονικά πιο επίκαιρος, γίνεται πιο δυναμικός, αφού μπορεί πλέον να προκληθεί και από τον αρμόδιο Υπουργό ή το Γενικό Γραμματέα της Περιφέρειας και ταυτόχρονα επεκτείνεται η δικαιοσοσία του Σώματος Οικονομικών Επιθεωρητών και στην πρωτοβάθμια Τοπική Αυτοδιοίκηση.

Δύο χαρακτηριστικά σημεία θα αναφέρω. Ο έλεγχος αυτός συνιστάται σε έλεγχο νομιμότητος και μόνο και κανονικότητας της διακηρύξεως. Ρητά αποκλείεται ο έλεγχος σκοπιμότητος. Και ταυτόχρονα προγραμματίζεται και σχεδιάζεται εκ του νόμου πια ο έλεγχος των λογαριασμών των δήμων και των κοινοτήτων, ώστε να εκτελείται επιτόπια για μια τουλάχιστον φορά κάθε τρία χρόνια, που σημαίνει πρακτικά οπωσδήποτε σε μια θητεία, ο έλεγχος αυτός.

Νομίζω, κύριε Πρόεδρε, ότι με το άρθρο αυτό αποτυπώνεται και με νομοθετική ρύθμιση η πρόθεση και διάθεση της Κυβέρνησης για διαφάνεια στο δημόσιο βίο της χώρας. Εκφράζεται με συγκεκριμένες διατάξεις πλέον αυτή η θέλησή της και στο χώρο των ΟΤΑ και νομίζω ότι αντανακλάται με τον αυθεντικότερο τρόπο η πολιτική της βούληση για επέκταση του αποτελεσματικού και πλήρους ελέγχου διαχείρισης σε κάθε επίπεδο διοίκησης και αυτοδιοίκησης της χώρας.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τσούρα.

Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το θεωρούμε θετικό. Δεν είμαστε αντίθετοι στο να γίνεται έλεγχος στους Οργανισμούς Τοπικής Αυτοδιοίκησης, αν λάβουμε υπόψη το καθεστώς που κυριαρχεί σήμερα, με τον τρόπο που χρησιμοποιούν τις αναθέσεις. Θα ξέρει και ο κύριος Υφυπουργός πώς εκεί σπάζονται τα προγράμματα, οι μελέτες σε δύο τρία κομμάτια για να βρίσκονται στα όρια των αναθέσεων, πώς γίνονται οι αναθέσεις και πώς από την άλλη μεριά έχουμε τις φάσεις -φάση α', φάση β', φάση γ'- για να βρίσκεται μέσα στα όρια της ανάθεσης από τους δημάρχους κλπ.

Θεωρούμε ότι είναι απαραίτητος ο έλεγχος και θα βοηθήσει, αν θέλετε, όχι να εξαλειφθεί, αλλά να περιοριστεί τουλάχιστον αυτή η αυθαιρεσία, η οποία ουσιαστικά σήμερα έχει γίνει καθεστώς στους περισσότερους οργανισμούς. Δεν είναι όλοι, αλλά όμως είναι αρκετοί που χρησιμοποιούν αυτήν την κατεύθυνση.

'Εχουμε, όμως, ορισμένες επιφυλάξεις, μήπως αυτός ο έλεγχος, που είναι για τη νομιμότητα, επεκταθεί και στη σκοπιμότητα. Δηλαδή ο έλεγχος γίνεται και παίρνονται μέτρα για δαπάνες, οι οποίες χρησιμοποιούνται για κοινωνικούς σκοπούς και εκεί θα είναι μία αντίθεση ουσιαστικά του αποτελέσματος που κανείς προσδοκά από έναν έλεγχο, αν έχει χρηστή διαχείριση ή όχι, να μετατραπεί σε έναν έλεγχο σκοπιμότητας, από την άποψη γιατί δεν πήρε αυτά τα τέλη ή γιατί χρησιμοποίησε αυτά τα έσοδα για κοινωνικούς σκοπούς κλπ. 'Εχουμε αυτήν την επιφύλαξη, μήπως ο έλεγχος γίνεται προς την κατεύθυνση να τηρηθεί η κυβερνητική πολιτική και στους ΟΤΑ.

Επίσης δεν έχουμε αντίρρηση και το βρίσκουμε θετικό για τη στελέχωση που γίνεται στο Ελεγκτικό Συνέδριο. 'Ομως εδώ, κύριε Υπουργέ, μου δίνεται η ευκαιρία να κάνω μια άμεση καταγγελία για το Ελεγκτικό Συνέδριο, γιατί εκεί κυριαρχεί το ρουσφέτι, ο μικροκομματισμός. 'Ανθρωποι που εργάζονται είκοσι και είκοσι πέντε χρόνια σε μία πόλη, μετατίθενται σε μία άλλη χωρίς κανένα δικαιολογητικό και έρχονται από εκεί άλλοι, γιατί ο σύζυγός της δουλεύει σε άλλη δημόσια υπηρεσία στο Βόλο. Αυτό ισχύει, να ακολουθεί το σύζυγο η σύζυγος, για τις παραμεθόριες περιοχές και όχι από Βόλο-Λάρισα και να φεύγουν, για παράδειγμα, γυναίκες από το Πήλιο, που κατέβαιναν στο Βόλο, να πηγαίνουν στη Λάρισα, για να εξυπηρετηθούν άλλες τέτοιες περιπτώσεις.

ΒΑΣΙΛΗΣ ΚΕΔΙΚΟΓΛΟΥ: Αναφέρεσθε σε υπαλλήλους του Ελεγκτικού Συνεδρίου;

ΝΙΚΟΛΑΟΣ ΓΚΑΤΖΗΣ: Ναι.

Πρέπει αυτά τα μέτρα να επεκταθούν ουσιαστικά στο Ελεγκτικό Συνέδριο και με έναν οργανισμό που δεν έχουν, κύριε Υφυπουργέ. Γιατί εκεί είναι ανεξέλεγκτα πια τα


 

  

Σελίδα 1503 

 

πράγματα. Γίνονται -δεν ξέρω ποιο είναι το καθεστώς-άσχημες μεταθέσεις και άσχημη πίεση και εκμετάλλευση του προσωπικού.

Αυτή είναι η επιφύλαξή μας για το άρθρο 12 και λέμε ότι δεν θα πρέπει να μεταφερθεί και στη σκοπιμότητα και δεν θα πρέπει να περιοριστούν εκείνες οι δραστηριότητες, μέσω του ελέγχου, που έχουν κοινωνικό χαρακτήρα και που βρίσκονται ίσως έξω από την πολιτική της Κυβέρνησης. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, το άρθρο 12, στο οποίο αναφερόμαστε, αφορά τον έλεγχο στους ΟΤΑ. Θέλω να κάνω σαφές ότι εμείς είμαστε υπέρ του ελέγχου νομιμότητας των ΟΤΑ, ιδίως όσον αφορά την οικονομική διαχείριση. Και διευκρινίζω αυτήν την άποψη, γιατί υπάρχουν και αντίθετες απόψεις, οι οποίες στο όνομα της υπεράσπισης μιας αυτονομίας στον ΟΤΑ αρνούνται τον έλεγχο. Θέλω όμως να σημειώσω ότι εδώ έχουμε μία ορισμένη πείρα. Οι ΟΤΑ ασκούν διοίκηση, δηλαδή ασκούν εξουσία στις τοπικές υποθέσεις βεβαίως και πιστεύω ότι πρέπει να υπόκεινται σε έλεγχο, όχι, όμως, μόνο από τα αρμόδια όργανα και την κεντρική κυβέρνηση -και αυτό είναι το σημείο της διαφωνίας μας- αλλά εμείς πιστεύουμε και από τους πολίτες.

Βεβαίως υπάρχει μέχρι τώρα ο κατασταλτικός έλεγχος του Ελεγκτικού Συνεδρίου. Δεν θέλω να υποτιμήσω το Ελεγκτικό Συνέδριο, αλλά πρέπει να καταλήξουμε στη διατύπωση -και να το πούμε ανοιχτά- ότι δεν έχει αποδώσει ο έλεγχος αυτός. Ακόμα και σε περιπτώσεις που υπάρχουν πορίσματα -και έχω τέτοια εμπειρία- αυτά περίπου μπαίνουν στα συρτάρια, δεν αξιοποιούνται περαιτέρω. 'Αρα υπάρχει θέμα να δούμε με πιο σοβαρό τρόπο τον όλο έλεγχο των οικονομικών.

Εμείς, λοιπόν, έχουμε καταθέσει μία τροπολογία που αφορά τη δυνατότητα ελέγχου από τους πολίτες. Η τροπολογία αυτή προβλέπει υποχρεωτική δημοσιοποίηση του απολογισμού των ΟΤΑ στον τοπικό Τύπο, προβλέπει, δηλαδή, μία σειρά τέτοια μέτρα διαφάνειας. Δεν μπορεί να μη δίνουν λογαριασμό, με όσα μέσα δημοσιότητας διαθέτουν, για το πού πηγαίνουν τα οικονομικά των δήμων. Αυτό αναφέρεται σε κάθε δήμο.

Επίσης δίνει τη δυνατότητα η τροπολογία μας στους δημότες, στους κατοίκους του δήμου ή της κοινότητας, που έχουν έννομο συμφέρον, να έχουν δικαίωμα πρόσβασης σε όλες τις πράξεις, σε όλα τα έγγραφα, σε όλα τα στοιχεία, σε όλα τα πρακτικά συνεδριάσεων τα οποία αφορούν τα οικονομικά των Οργανισμών Τοπικής Αυτοδιοίκησης.

Νομίζω ότι είναι μία τροπολογία που η Κυβέρνηση πρέπει να την κάνει δεκτή, γιατί φέρνει και ένα άλλο πνεύμα ελέγχου. Δεν αρνούμαστε τον έλεγχο, επαναλαμβάνω, πρέπει να υιοθετηθεί, αλλά πρέπει να υπάρχει διαφάνεια και έλεγχος όσον αφορά τους πολίτες.

Τέλος πρέπει να πω, και αυτό αφορά το Υπουργείο συγκεκριμένα, πέρα από αυτά τα θέματα, ότι έχουμε πια φαινόμενα δήμων και κοινοτήτων, οι οποίοι γράφουν στα παλιά τους τα παπούτσια τις διατάξεις του κώδικα. Δηλαδή δεν καταθέτουν εγκαίρως τον απολογισμό. Δεν θέλω να αναφερθώ σε συγκεκριμένα παραδείγματα. Νομίζω ότι αντιλαμβάνεσθε τι εννοώ. Γίνεται παραβίαση των διατάξεων του Δημοτικού και Κοινοτικού Κώδικα. Σε ορισμένες περιπτώσεις δεν κατατίθεται καθόλου απολογισμός.

Τι γίνεται; Νομίζω ότι πρέπει να σταματήσει ένα περίεργο καθεστώς ανοχής, το οποίο, αν θέλετε, υπηρετεί και προσωπικές σχέσεις άλλου τύπου και να υπάρξει συμμόρφωση προς τη νομιμότητα όλων των δήμων ανεξαιρέτως και όχι να απολαμβάνουν ορισμένοι επειδή έχουν, αν θέλετε, κάποιες πολιτικές διασυνδέσεις ή δεν ξέρω τι άλλο, μίας ιδιότυπης ασυλίας.

Τα έχουμε ζήσει αυτά τα φαινόμενα και νομίζω ότι είναι καιρός να σταματήσουν.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κανένας δεν είναι εναντίον του ελέγχου. 'Ολοι είμαστε υπέρ του ελέγχου.

ΧΡΗΣΤΟΣ ΡΟΚΟΦΥΛΛΟΣ: Είναι εναντίον των κυρώσεων.

ΓΕΩΡΓΙΟΣ ΤΣΑΦΟΥΛΙΑΣ: Και αυτό σωστό είναι.

Στο άρθρο 3, που λέει ότι τα πορίσματα του ελέγχου τίθενται υπόψη του ελεγχομένου οργανισμού κλπ., να γίνει διόρθωση, συμπλήρωση που να λέει: "Τα πορίσματα των επιτροπών ελέγχου να κοινοποιούνται υποχρεωτικώς στις οικείες ΤΕΔΚ και την ΚΕΔΚΕ".

'Εχετε αντίρρηση; Αν ναι, να μας εξηγήσετε τους λόγους για τους οποίους έχετε αντίρρηση, γιατί μπορώ να προσθέσω και το εξής: "Και να αναρτώνται και στο κατάστημα". Και έπρεπε να γίνει δεκτό να έχει δικαίωμα ο κάθε πολίτης να προσφεύγει κατά του πορίσματος του ελέγχου.

Πρέπει να γίνουν οι προθεσμίες περισσότερο αποδοτικές και ο έλεγχος να μην είναι δειγματοληπτικός, αλλά κανονικός.

Στο Δήμο Αθηναίων, στο Δήμο Θεσσαλονίκης, στο Δήμο Πατρών στους μεγάλους Δήμους, να μη γίνεται δειγματοληπτικός έλεγχος, άλλά κανονικός. Δεν ξέρω εάν αυτό μπορείτε να μου πείτε ότι δεν είναι δυνατόν να γίνει λόγω μεγάλου όγκου εργασίας κλπ., αλλά εγώ νομίζω ότι σε αυτούς τους μεγάλους δήμους θα έπρεπε να γίνεται κανονικός έλεγχος και όχι δειγματοληπτικός.

H νομότυπη διαχείριση της κινητής και ακίνητης περιουσίας των ΟΤΑ πρέπει να γίνεται κανονικά και όχι δειγματοληπτικά -αναφέρομαι στην περίπτωση 4 της παραγράφου 2- διότι εκεί παρατηρούνται παραβάσεις που έχουν σχέση και με το νόμο. 'Εχουν γίνει πολλά τέτοια. Οι έλεγχοι έδωσαν αποτελέσματα ότι εκεί γίνονται παραβάσεις και παραβιάσεις σε μεγάλο ποσοστό.

'Οσον αφορά τώρα τη σκοπιμότητα, βεβαιότατα να μην επεκτείνεται το αντικείμενο του ελέγχου και σε πράξεις οι οποίες θα υπερβαίνουν την έννοια του νομότυπου. Αυτό πρέπει οπωσδήποτε να γίνει.

Αυτές τις παρατηρήσεις είχα να κάνω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Τσαφούλια.

Ο κ. Καλαφάτης έχει το λόγο.

ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, για κάποιες επιγραμματικές σκέψεις που με προβληματίζουν, ελπίζω στα τρία λεπτά που έχω χρόνο να μπορέσω να δώσω ένα συνολικό περίγραμμά τους.

Πάντα πίστευα και τώρα πιστεύω πως η πολιτική λειτουργία στην τοπική κοινωνία μπορεί να βοηθήσει την αξιοπιστία της πολιτικής, γιατί εκεί υπάρχει γνώση, διαφάνεια, συμμετοχή και ενδιαφέρον.

Είναι η μοναδική μας ελπίδα η Τοπική Αυτοδιοίκηση, αν πιστεύουμε σε μία κοινωνία η οποία θα διακυβερνάται κάποια στιγμή με την άμεση δημοκρατία, διότι ο κίνδυνος διακυβέρνησής μας από νεοαριστοκρατικά συστήματα είναι ορατός. Η σύγκρουση αυτή είναι μπροστά μας, σύμφωνα με τις νέες εξελίξεις των κοινωνιών μας σε όλα τα επίπεδα, επιστημονικό, τεχνολογικό, οικονομικό.

Εμείς, όταν ξεκινούσαμε την πολιτική μας σταδιοδρομία ως απλά μέλη οργανώσεων πιο παλιά και ως μέλη κομμάτων αργότερα, είχαμε ένα όραμα, πώς θα αλλάζαμε τον κόσμο. Η μοναδική μας φιλοδοξία ίσως ήταν, αυτό πιστεύω ότι συνέβαινε και με τους πιο παλιούς πολιτικούς, αν μπορούσαν κάποια στιγμή τα παιδιά μας ή τα εγγόνια μας να δουν το όνομά μας σε κάποιο δρόμο της πόλης μας.

Σήμερα αρχίζει να αναπτύσσεται και στις τοπικές κοινωνίες, όχι μόνον στις μεγάλες, όχι μόνον στις ευρύτερες κοινωνίες, μία καινούρια τάξη ατόμων, τα οποία έχουν ως μοναδικό στόχο μέσω της πολιτικής και να "οικονομήσουν" και να ανελιχθούν κοινωνικά. Αυτή είναι μία διαπίστωση από τη δική μου ζωή, από τη δική μου διαβίωση σε μία τέτοια μικρή κοινωνία.

Σήμερα με την αποκέντρωση, με τις αρμοδιότητες που δίνουμε, με τις πιστώσεις και το κύρος, βλέπουμε ότι οι τοπικές εκλογές έχουν αποκτήσει ένα ενδιαφέρον καταπληκτικό σε σχέση με τις βουλευτικές εκλογές. Σήμερα στις βουλευτικές εκλογές δεν γίνεται τόσος θόρυβος όσος με τις τοπικές και τις νομαρχιακές εκλογές, διότι εκεί αναπτύσσονται τα διαπλεκόμενα σε μικρές κοινωνίες, στις πιστώσεις, στους εργολάβους,


 

  

Σελίδα 1504 

 

στις απευθείας αναθέσεις, στα ΜΜΕ.

Γι'αυτό ακριβώς πιστεύω πως το παρόν άρθρο είναι από τα βασικότερα, μετά το άρθρο 1, του νομοσχεδίου, διότι εισάγεται για πρώτη φορά μία ουσιαστική ρύθμιση στον έλεγχο των δήμων. Δεν πρέπει να παρασυρόμαστε από λαϊκισμούς περί δήθεν ελέγχων στους δήμους.

Εκεί αναπτύσσονται σήμερα -κι αυτό δεν αφορά όλους- οι δυνάμεις που θέλουν να ελέγξουν τους δήμους και τις νομαρχίες. Αναπτύσσεται ένας επικίνδυνος εκμαυλισμός, τον οποίο αν τον αφήσουμε και δεν μπορέσουμε να τον ελέγξουμε, αυτός θα εκμαυλίσει και θα εμποτίσει με τη διαφθορά όλο το εύρος της ελληνικής κοινωνίας.

Μέχρι σήμερα πιστεύαμε ότι η ελληνική επαρχία είχε υγιείς δυνάμεις, οι οποίες εμπλούτιζαν τη γενικότερη ελληνική πολιτική σκηνή. Θέλω να επισημάνω ότι αυτά που αναφέρει το νομοσχέδιο πρέπει να εφαρμοσθούν κατά γράμμα με την πλέον δυνατή αυστηρότητα και να μη δώσουμε τη δυνατότητα σε τυχόν παρεκκλίσεις από το νόμο.

Τελειώνω λέγοντας ότι σχετικά με την παράγραφο 9 αυτού του νομοσχεδίου, το είπα και στη Διαρκή Επιτροπή, το θέμα είναι γιατί δίνουμε αυτό το περιθώριο των οχτώ ημερών στον έλεγχο που θα πραγματοποιηθεί, τη στιγμή που σε αντιπαράθεση το ΣΔΟΕ, όπως έχω πει χαρακτηριστικά, "μπουκάρει" στο μαγαζί του κάθε βιοπαλαιστή ανά πάσα στιγμή και ώρα. Αυτό δεν το έχω καταλάβει και παρακαλώ να μου δοθεί μία εξήγηση. Το ρώτησα και στη Διαρκή Επιτροπή και δεν το κατανόησα, δεν πήρα απάντηση.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.

Κάνω ιδιαίτερη μνεία της ομιλίας του συναδέλφου κ. Γκατζή του Κομμουνιστικού Κόμματος, της κ. Δαμανάκη και τελευταία του κ. Καλαφάτη. Θα παρακαλούσα τους Υπουργούς ιδιαίτερα να προσέξουν τον ανταγωνισμό, που τόνισε ο κ. Καλαφάτης ότι αναπτύσσεται στις μικρές κοινωνίες και τα αίτια που προκαλούν αυτό τον ανταγωνισμό. Δεν θέλω να επανέλθω. Θα παρακαλέσω επίσης να ερμηνεύσετε, όπως διατυπώθηκαν, τους υπαινιγμούς της κ. Δαμανάκη.

Το άρθρο αυτό πράγματι είναι το κύριο άρθρο μετά το πρώτο. Μιλάτε για έναν έλεγχο από το Ελεγκτικό Συνέδριο.

Κατ'αρχήν, κύριε Υπουργέ, αρχή της ελεγκτικής είναι η εναλλαγή των ελεγκτών. Ποια εμπιστοσύνη να έχω εγώ στο Ελεγκτικό Συνέδριο, όταν στην Εύβοια, στη Χαλκίδα -ούτε καν ξέρω το πρόσωπό του- επί είκοσι χρόνια είναι ο ίδιος πάρεδρος, ο ίδιος ελεγκτής; Ποια εμπιστοσύνη να έχω;

Δεύτερον, από πού κατοχυρώνεται ότι οπωσδήποτε το Ελεγκτικό Συνέδριο θα εκδώσει απόφαση και αντικειμενικό κανονισμό περί του τρόπου ελέγχου; Στο κάτω-κάτω της γραφής, για μια πολιτισμένη χώρα κατ'εμέ, που έχει λογιστικά συστήματα υπηρεσία εντελλομένων και ειδικό και γενικό λογιστήριο το κράτος, δεν χρειάζεται ελεγκτικά συνέδρια. Είναι περιττό όργανο, αλλά εν πάση περιπτώσει προβλέπεται από το Σύνταγμα και δεν μπορούμε να το ακυρώσουμε.

'Ομως δεν έχετε καμία διάταξη, που να υποχρεώνει το Ελεγκτικό Συνέδριο κατ' αρχήν στην εναλλαγή των ελεγκτών. Είναι δυνατόν ποτέ να μιλάμε για εμπιστοσύνη στους ελέγχους παρέδρων, οι οποίοι είναι είκοσι χρόνια -ακούσατε πριν τον κ. Γκατζή- στο Βόλο ή σε άλλες πόλεις; Το ένα θέμα είναι αυτό.

Δεύτερον, ταμειακή διαχείριση και διαφάνεια σημαίνει δημοσίευση. 'Επρεπε, λοιπόν, και ο προϋπολογισμός και ο απολογισμός να αποτελούν ειδικές συνεδριάσεις, ειδική διεξαγωγή και δημοσιότητα. Να υπάρχει δημοσιότητα πολύ πριν, να υπάρχει αναλυτική έκθεση να τη βλέπουν οι πολίτες. Εδώ Βουλή είμαστε κι έρχονται ολόκληροι τόμοι με τον προϋπολογισμό. Και προσέξτε: Ο Προϋπολογισμός του Κράτους είναι ολόκληρα βιβλία και μπορεί πας 'Ελλην πολίτης να τα προμηθευτεί, αρκεί να τα ζητήσει από το γραφείο των πρακτικών, χωρίς να καταβάλει μία δραχμή. Λοιπόν, εδώ δεν έχετε τίποτα.

Επίσης, δεν προβλέπετε τίποτα γι' αυτόν τον έλεγχο.

Ως προς την ταμειακή διαχείριση και την ταμειακή υπηρεσία, θα έχετε παρατηρήσει ότι πολλοί δήμοι χρωστούν στο Ταμείο Παρακαταθηκών και Δανείων πολλά χρήματα σε σχέση με άλλους.

Εγώ είδα, πριν από ένα-δύο χρόνια, ένα δήμο της περιοχής Αττικής -δεν θα αναφέρω όνομα- να έχει πέντε δισεκατομμύρια (5.000.000.000) χρέος στο Ταμείο Παρακαταθηκών και Δανείων. Πώς; Γιατί; Διότι το Ταμείο είναι διαχειριστής. Καμία υποχρέωση δεν έχει το Ταμείο Παρακαταθηκών και Δανείων απ' όσα αναφέρονται στον Κώδικα, να μην πληρώσει εντάλματα. Αρκεί να κόβει εντάλματα ο πρόεδρος της κοινότητας και το ταμείο θα τα πληρώσει. Ούτε έχει υποχρέωση ο υπόλογος να δίνει λογαριασμό στο Ταμείο Παρακαταθηκών και Δανείων αν υπάρχει υπόλοιπο του δήμου ή δεν υπάρχει. Το Ταμείο Παρακαταθηκών και Δανείων ασκεί τη διαχείριση και στην ουσία, σύμφωνα με το πνεύμα και το γράμμα του Κώδικα Δήμων και Κοινοτήτων, το Ταμείο Παρακαταθηκών και Δανείων είναι ταμείο του καθενός δήμου. Ε, αυτό δεν λέγεται οικονομική διαχείριση.

Τρίτον, για να κάνετε οικονομική διαχείριση και να έχετε διαφάνεια, έχετε ανάγκη, κατ' αρχήν, στατιστικών στοιχείων, για να κάνετε και ελέγχους, για να κάνετε συγκρίσεις. 

'Επρεπε οπωσδήποτε να κατοχυρωθεί ένα ενιαίο λογιστικό σύστημα. 'Εχουμε Εθνικό λογιστικό σχέδιο. Δεν μπορείτε να έχετε ένα ενιαίο λογιστικό σύστημα; Τότε μπορείτε να έχετε κάποιο στοιχειώδες βιβλίο Κώδικα Βιβλίων και Στοιχείων, όπως κάναμε παλιότερα στο ελληνικό δημόσιο, όταν δεν είχαμε ακόμα λογιστικά συστήματα. Σήμερα όμως έχουν αναπτυχθεί αυτά τα λογιστικά συστήματα για Νομικά Πρόσωπα Δημοσίου Δικαίου και μπορείτε να τα χρησιμοποιήσετε.

Λοιπόν, το άρθρο αυτό πάει να βάλει μία σειρά. Δεν είναι αποτελεσματικό όμως, δεν υποχρεώνει σε τίποτα. Ο δειγματοληπτικός έλεγχος δεν αναφέρεται αν είναι σε δείγμα δήμων ή σε δείγμα εργασιών ή σε δείγμα λογαριασμών. Επίσης δεν υπάρχει κατοχύρωση συγκεκριμένου λογιστικού συστήματος που θα εφαρμοστεί καθολικά για όλη τη χώρα.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).

Είναι μία προσπάθεια αναντίρρητα. 'Ομως η δειγματοληψία μπορεί να γίνει και κατά τρόπο διαβλητό. Θέλω να πιστεύω ότι σύντομα θα έρθετε με ένα άρθρο στο Δημοτικό και Κοινοτικό Κώδικα να λύσετε αυτά τα στοιχειώδη ζητήματα, για να δώσετε πράγματι τη βεβαιότητα...

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου.

ΒΑΣΙΛΗΣ ΚΕΔΙΚΟΓΚΛΟΥ: Τελειώνω, κύριε Πρόεδρε.

...ότι πράγματι ασκείται έλεγχος και είναι πιο διαφανής η οικονομική διαχείριση, διαφορετικά αποτύχαμε, κύριε Υπουργέ.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, όπως είναι γνωστό, τα οικονομικά αποτελούν τη λυδία λίθο για τη στήριξη του νέου θεσμού. Απαραίτητη όμως προϋπόθεση, για να εφαρμοστεί το καινούριο νομομοσχέδιο, είναι να υπάρξει επαρκής αφ' ενός χρηματοδότηση -και απ' ό,τι βλέπω, θα υπάρξει αυτή- και αφ' ετέρου να υπάρξει διαφάνεια και έλεγχος στη διαχείριση των χρημάτων, που θα διατεθούν γι' αυτόν το σκοπό.

Το άρθρο 12 που συζητάμε τώρα εισάγει βέβαια τον έλεγχο που πρέπει να γίνεται. Ο έλεγχος αυτός γίνεται από ένα ανώτατο διοικητικό δικαστήριο, όπως είναι το δικαστήριο του άρθρου 98 παράγραφος 1 του Συντάγματος, τουτέστιν το Ελεγκτικό Συνέδριο. Πράγματι είναι ένα φερέγγυο όργανο, που παρέχει εμπιστοσύνη. 

Ο έλεγχος όμως, όπως ειπώθηκε και από άλλους συναδέλφους, είναι δειγματοληπτικός. Θα πρέπει να είναι ουσιαστικός. Βέβαια εκτιμούμε ότι το νομοσχέδιο προβλέπει ότι ο έλεγχος αυτός θα γίνεται επιτόπια και αυτό έχει μεγάλη σημασία, γιατί θα εκλείψει η χρονοβόρα γραφειοκρατική διαδικασία που καθιέρωνε ο ν. 1160/1981.


 

  

Σελίδα 1505 

Αυτή η διαδικασία καταργείται με το καινούριο νομοσχέδιο και επομένως είναι θετικό το ότι θα είναι ουσιαστικός ο έλεγχος. Φυσικά επιμένουμε στον έλεγχο της νομιμότητας που πρέπει να γίνεται και να μην επεκταθεί σε έλεγχο της σκοπιμότητας.

Επομένως είναι θετικό το άρθρο 12, γιατί εξασφαλίζεται ο έλεγχος της οικονομικής διαχείρισης, δηλαδή των χρημάτων που διατίθενται στις νέες συνενούμενες ενότητες των ΟΤΑ.

Θα έλεγα, όμως, ότι χρειάζονται κάποιες ουσιαστικές ενέργειες της πολιτικής ηγεσίας του Υπουργείου, ώστε οι έλεγχοι αυτοί να είναι πιο εντατικοί. Να μην είναι κάθε τρία χρόνια, αλλά κάθε χρόνο, ει δυνατόν και όχι δειγματοληπτικοί, αλλά ουσιαστικότεροι. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, οι Βουλευτές κ.Αλέξανδρος Δαμιανίδης και κ. Φάνη Πάλλη-Πετραλιά, ζητούν ολιγοήμερη άδεια απουσίας στο εξωτερικό. Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Ο κ. Γεωργόπουλος έχει το λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε, το άρθρο 12 και ιδιαίτερα η πρώτη παράγραφός του, πραγματικά αγγίζει ένα μεγάλο και ιδιαίτερα ευαίσθητο θέμα, το θέμα του ελέγχου.

Επί λέξει διαβάζει κανείς ότι ο προβλεπόμενος έλεγχος, είναι κυρίως δειγματοληπτικός, εκτός εάν ειδικοί λόγοι επιβάλλουν τη γενίκευσή του, τακτικός ή έκτακτος, ειδικός ή θεματικός. 

Αυτό κατά την άποψή μου καλύπτει το θέμα σε σημαντικό βαθμό. Καλό, όμως, θα ήταν να επεκταθεί μέχρι το τελευταίο σημείο, εις τρόπον ώστε ο έλεγχος, ο οποίος αποτελεί αναγκαία προϋπόθεση της διαφάνειας, να είναι πλήρης, για να μην καταλείπεται σε κανέναν, έστω και η ελάχιστη αμφιβολία, ότι δεν έχουν ελεγχθεί όλα τα ζητήματα σ'όλη τους την έκταση.

Εκείνο το οποίο θα ήθελα να τονίσω και να υπογραμμίσω είναι αυτό που αναφέρεται στην παράγραφο 3 -τονίστηκε και από προηγούμενο συνάδελφο- σχετικά με τα πορίσματα του ελέγχου, τα οποία τίθενται υπόψη του ελεγχόμενου οργανισμού, ο οποίος καλείται μέσα σε τακτή προθεσμία, όχι μικρότερη των δεκαπέντε ημερών, να διατυπώσει τις παρατηρήσεις του.

Τονίστηκε και προτάθηκε -και σωστά και με βρίσκει σύμφωνο- να κοινοποιείται υποχρεωτικά στις οικείες ΤΕΔΚ και ΚΕΔΚΕ. Βεβαίως, δεν έχω αντίρρηση σε σχέση με την πρόταση η οποία διατυπώθηκε να γίνεται και ανάρτηση στα οικεία καταστήματα.

Εγώ θα προσέθετα σ'αυτό το σημείο μόνο το εξής. Σε περίπτωση που ο έλεγχος αποδεικνύει την ύπαρξη οιουδήποτε ζητήματος που έχει να κάνει με ιδιοποίηση ή οποιαδήποτε κατάχρηση, να κοινοποιείται και στον Τύπο.

Τέλος, στο ίδιο άρθρο, στο επόμενο εδάφιο, αναφέρεται: "Μετά από αξιολόγηση των τυχόν παρατηρήσεων του ελεγχομένου,συντάσσεται έκθεση, στην οποία παρουσιάζονται με κάθε δυνατή τεκμηρίωση τα αποτελέσματα του ελέγχου, αν με βάση το δείγμα που ελέγχθηκε, οι λογαριασμοί στο σύνολό τους θεωρούνται ως ακριβείς και αξιόπιστοι, καθώς και αν το περιεχόμενο των οικονομικών καταστάσεων που ελέγχθησαν, ανταποκρίνεται στην πραγματικότητα και διατυπώνονται προτάσεις, για τον καταλογισμό αστικών ευθυνών...".

Σ'αυτό το σημείο, κύριε Πρόεδρε, προτείνω, πέραν των αστικών ευθυνών να προβλέπεται και καταλογισμός και ενδεχόμενων ποινικών ευθυνών, εις τρόπον ώστε η νομοθετική πρόβλεψη να είναι πλήρης και να μην αφήνει το ελάχιστο περιθώριο κενού, το οποίο είναι δυνατόν να δημιουργήσει οποιοδήποτε ζήτημα στην πράξη.

Απλά σας λέω -και μ'αυτό τελειώνω, κύριε Πρόεδρε- ότι αυτήν την περίοδο και μάλιστα προ ελαχίστου χρονικού διαστήματος, σε μεγάλο δήμο του Νομού Αχαϊας, ήδη εκκρεμεί κατηγορία εναντίον υπαλλήλου για αρκετές δεκάδες εκατομμύρια, τα οποία καταχράστηκε. 'Εχει διαβιβασθεί η σχετική δικογραφία στην Εισαγγελία Εφετών Πατρών και σύντομα πλέον θα εκδικαστεί αυτή η υπόθεση στο Τριμελές Εφετείο Κακουργημάτων της Πάτρας.

Αυτές τις παρατηρήσεις είχα να διατυπώσω.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, δεν είναι το άρθρο 12 που εισάγει αυτόν τον έλεγχο, όπως πολλοί από εσάς πολύ ορθά τονίσατε. Είναι συνταγματική επιταγή, να υπάρχει κατασταλτικός έλεγχος των οικονομικών της αυτοδιοίκησης από το Ελεγκτικό Συνέδριο.

Εμείς τι κάνουμε με αυτό το άρθρο: Ενεργοποιούμε έναν έλεγχο που ουσιαστικά είχε μείνει γράμμα του νόμου μέχρι σήμερα. Ποτέ δεν είχε εφαρμοστεί, ποτέ δεν είχε γίνει έλεγχος. 'Οσοι έχουν διατελέσει δήμαρχοι ξέρουν ότι έστελναν κάθε χρόνο τα απολογιστικά στοιχεία και ποτέ δεν τους ερχόταν απάντηση από το Ελεγκτικό Συνέδριο. Προσπαθούμε να τον ενεργοποιήσουμε. Οι διατάξεις αυτές διαμορφώθηκαν από κοινού, από το Υπουργείο και το Ελεγκτικό Συνέδριο, ώστε να εξασφαλίσουμε τη δυνατότητα να γίνεται επιτέλους αυτός ο κατασταλτικός έλεγχος.

Δεν θα πρέπει, όμως, να δείτε αυτό σαν μοναδικό μέτρο για τον έλεγχο της οικονομικής διαχείρισης των ΟΤΑ. Υπάρχει μια δέσμη μέτρων, ανάμεσα στα οποία είναι ο καθιερωθείς ήδη προληπτικός έλεγχος, στους τρεις μεγάλους δήμους, με σκοπό να επεκταθεί και σε άλλους δήμους την επόμενη χρονιά. Είναι η καθιέρωση διπλογραφικού λογιστικού συστήματος στους ΟΤΑ από 1.1.99, είναι ο έλεγχος που καθιερώνεται με την παράγραφο 16 του άρθρου 12 από το Σώμα Οικονομικών Επιθεωρητών του Υπουργείου Οικονομικών και είναι τέλος και ο έλεγχος από το Σώμα Επιθεωρητών Δημόσιας Διοίκησης, που αυτόν το μήνα πλέον ξεκινάει, ενεργοποιείται και δουλεύει.

Μπήκαν κάποια θέματα για τον έλεγχο από τους πολίτες, για τη δημοσιοποίηση των αποφάσεων των Δημοτικών Συμβουλίων. Ξέρετε ότι οι συνεδριάσεις του δημοτικού συμβουλίου είναι δημόσιες, όλες οι αποφάσεις του δημοτικού συμβουλίου δημοσιοποιούνται. 'Ισως υπάρχει ένα έλλειμμα στο ότι δεν είναι υποχρεωτική η δημοσίευση στον Τύπο όλων αυτών των αποφάσεων. Θα μπορούσαμε ίσως να βρούμε έναν τρόπο -περίληψη και όχι ολόκληρο τον προϋπολογισμό ή τον απολογισμό, γιατί τότε θα τινάζαμε τον προϋπολογισμό των μικρών δήμων στον αέρα- να μπορεί και να δημοσιεύεται.

Νομίζω, όμως, ότι μέσα σε ένα δημοτικό συμβούλιο, όπου εκπροσωπούνται όλες οι κοινωνικές τάσεις, είναι δυνατόν αν υπάρξει η παραμικρή αφορμή, όχι απλώς να δουν τα φώτα της δημοσιότητας, οι όποιες ενδεχόμενες παραβάσεις ή παραβιάσεις του κώδικα, αλλά να γίνει μεγαλύτερος θόρυβος απ' ό,τι μπορεί κανείς να φανταστεί.

Ακούστηκε από την κ. Δαμανάκη ότι υπάρχουν δήμοι οι οποίοι δεν είναι συνεπείς προς τις διατάξεις του Κώδικα, δηλαδή δεν καταθέτουν απολογισμό και ρωτά, τι γίνεται σ' αυτές τις περιπτώσεις. Σ' αυτές τις περιπτώσεις υπάρχει η δυνατότητα προσφυγής αυτών που αισθάνονται θιγόμενοι, είτε είναι μέλη του δημοτικού συμβουλίου είτε είναι πολίτες, στα αρμόδια όργανα, σε πρώτο και δεύτερο βαθμό. Σε δεύτερο βαθμό βέβαια αρμόδιο όργανο είναι ο Υπουργός και μέχρι σήμερα σε εμένα, δεν έχει φθάσει ποτέ καμιά τέτοια προσφυγή. Δεν μπορώ να διανοηθώ ότι θα υπάρξει Υπουργός Εσωτερικών στον οποίο θα φθάσει προσφυγή για τέτοια σοβαρή παράβαση δήμου και δεν θα λάβει τα προβλεπόμενα, από τον κώδικα μέτρα.

O κ. Καλαφάτης έβαλε ένα σωστό θέμα, που ήταν και δική μου απορία, γιατί πρέπει να ειδοποιούνται προ οκτώ ημερών. Αυτό το ζήτησε το Ελεγκτικό Συνέδριο, γιατί θα διευκολυνθεί η δουλειά του αν μπορέσουν να συγκεντρωθούν όλα τα στοιχεία. Εδώ δεν γίνεται ένας αιφνιδιαστικός έλεγχος. Σε εκείνην την περίπτωση, ασφαλώς και δεν χρειάζεται καμία ειδοποίηση. Φθάνουν κάποια στιγμή οι επιθεωρητές του Σώματος Οικονομικών Επιθεωρητών του Υπουργείου Οικονομικών και τους λένε κάτω τα βιβλία, ανοίξτε το ταμείο να


 

  

Σελίδα 1506 

 

δούμε τα υπόλοιπά σας, καταθέσεις κλπ. ό,τι έχετε, για να δουν αν είναι η διαχείριση σωστή. Εδώ, όμως, πρόκειται για έναν έλεγχο, ο οποίος είναι έλεγχος απολογιστικός.

Ο κ. Κεδίκογλου έβαλε θέμα για τη δανειοληπτική ικανότητα και το τι γίνεται με το Ταμείο Παρακαταθηκών και Δανείων. Εχουμε βάλει διατάξεις σε προηγούμενο νόμο, στο ν. 2503, όπου δεν μπορούν πλέον να συνάπτουν δάνεια οι Οργανισμοί Τοπικής Αυτοδιοίκησης, από ένα ορισμένο ύψος και πάνω με τις εμπορικές τράπεζες. Δεν ισχύει αυτή η διάταξη για τα δάνεια από το Ταμείο Παρακαταθηκών και Δανείων. 'Ομως το Ταμείο Παρακαταθηκών και Δανείων με καθαρά τραπεζικά κριτήρια δανειοδοτεί τους οργανισμούς αυτοδιοίκησης οι οποίοι βάζουν εγγυήσεις.

Και υπάρχει αυτήν τη στιγμή και μία διασφάλισή τους από το ότι όλη η χρηματοδότηση των Οργανισμών Τοπικής Αυτοδιοίκησης από τους κεντρικούς αυτοτελείς πόρους γίνεται μέσω του Ταμείου Παρακαταθηκών και Δανείων, οπότε υπάρχει η δυνατότητα να παρακρατηθούν τα οφειλόμενα.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανείς άλλος να ομιλήσει και κηρύσσεται περαιωμένη η συζήτηση επί του άρθρου 12.

Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Υπάρχει μία πρόταση εκ μέρους του Κομμουνιστικού Κόμματος Ελλάδος. Τα άρθρα 13 και 14 να συζητηθούν μαζί.

Κύριοι συνάδελφοι, υπάρχει καμία αντίρρηση;

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σφυρίου.

ΚΟΣΜΑΣ ΣΦΥΡΙΟΥ: Κύριε Πρόεδρε, προτείνουμε να υπάρξει μια μεγαλύτερη άνεση στο χρόνο, τουλάχιστον στο χρόνο των εισηγητών, και να συζητηθούν τα άρθρα 13 και 14 μαζί. Στη συνέχεια τα άρθρα 15, 16 και 17 να συζητηθούν και αυτά μαζί, βέβαια με μία μεγαλύτερη άνεση χρόνου, γιατί νομίζω ότι αποτελούν αυτές οι δύο ενότητες ένα σύνολο, όπου θα διευκολύνει τους συναδέλφους να τοποθετούνται.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο δεν μπορεί παρά να κάνει δεκτή την πρότασή σας, εφόσον είναι ομόφωνη.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, για τη συζήτηση των άρθρων 13 και 14 είμαστε σύμφωνοι. Για τα άλλα βλέπουμε.

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε, συνεπώς, στη συζήτηση των άρθρων 13 και 14 και για τα άλλα βλέπουμε αργότερα.

Ο κ. Τσούρας έχει το λόγο για έξι λεπτά.

ΑΘΑΝΑΣΙΟΣ ΤΣΟΥΡΑΣ: Κύριε Υπουργέ, έχετε διορθώσεις;

ΠΡΟΕΔΡΕΥΩΝ (Παναγιώτης Σγουρίδης): Οι διορθώσεις των άρθρων 13 και 14 έχουν ήδη διανεμηθεί.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, οι διορθώσεις μοιράστηκαν, κατατέθηκαν στα Πρακτικά και τα άρθρα ψηφίζονται με τις διορθώσεις.

ΠΡΟΕΔΡΕΥΩΝ (Παναγιώτης Σγουρίδης): Γι'αυτό και το άρθρο 12 το ψηφίσαμε με τη διόρθωση που είχε γίνει από τον κύριο Υπουργό.

Ορίστε, κύριε Τσούρα.

ΑΘΑΝΑΣΙΟΣ ΤΣΟΥΡΑΣ: Ευχαριστώ.

Η νέα ανθρωπογεωγραφική ενότητα που ανακυτταρώνεται, ο νέος ΟΤΑ δηλαδή, εμπεριέχει μέσα του τη δυναμική για αυτοδύναμη οικονομική και αναπτυξιακή προοπτική. Αλλά προφανώς σ'αυτήν τη νεογέννητη οντότητα οφείλει η πολιτεία να δώσει τη στήριξή της, να τη βοηθήσει, να την ενισχύσει στα πρώτα της βήματα. Να της δώσει τα μέσα της πρώτης εκκίνησης και να γίνει αυτή η βοήθεια το εφαλτήριο για την ανάπτυξη και τον εκσυγχρονισμό της.

Γι'αυτό δημιουργείται το Ειδικό Πρόγραμμα Τοπικής Αυτοδιοίκησης διάρκειας πέντε έως επτά χρόνων. Τι επιδιώκεται από το ΕΠΤΑ;

Πρώτον, να καλυφθούν οι λειτουργικές δαπάνες οργάνωσης και λειτουργίας των βασικών δημοτικών υπηρεσιών. Με δυο λόγια, η αυτοδιοίκηση να μπορεί να σταθεί γρήγορα, σύντομα, σταθερά στα πόδια της.

Δεύτερον, να υπάρξει η πλήρης μηχανοργάνωση και μηχανογράφηση του νέου ΟΤΑ. Και αυτό σημαίνει τις αναγκαίες μελέτες, την προμήθεια του εξοπλισμού, την κατάθεση του προσωπικού, προγράμματα, εφαρμογές, έτσι που επιτέλους να φύγουν οι κοινότητες πια για πάντα από το σοκάκι του γραμματέα και να μπουν στη μεγάλη λεωφόρο της πληροφορικής και της κοινωνίας των πληροφοριών.

Τρίτη επίδιωξη είναι να κατασκευαστούν όλα τα βασικά έργα τεχνικής υποδομής και να γίνουν οι προμήθειες των τεχνικών εξοπλισμών, που θα πρέπει να έχει ο νέος δήμος, έτσι που γρήγορα να υπάρξει η οντότητα η καινούρια με ενιαία χαρακτηριστικά, που σημαίνει όλα τα έργα υποδομής, δρόμοι, άρδευση, ύδρευση, εγγειοβελτιωτικά, ώστε να πάψει να υπάρχει το κάθε χωριό χωριστά, αλλά να μπορέσει πλέον να λειτουργήσει, να υπάρχει και να ζήσει σαν νέα ενιαία οντότητα. Και βέβαια αυτό να γίνει και η βάση που θα στηριχθεί η τοπική ανάπτυξη.

Και τέταρτον, να κατασκευαστούν και να λειτουργήσουν πια οι απαραίτητοι κοινωνικοί και πολιτιστικοί εξοπλισμοί, που σημαίνει οι αθλητικοί χώροι, το πνευματικό κέντρο, το πολυιατρείο, το Κέντρο Υγείας, το ΚΑΠΗ, που σημαίνει όλα αυτά που προσπαθούμε με αυτό το νομοσχέδιο να γίνει δηλαδή ο νέος δήμος ο χώρος που θα διαβιώνουν πια με ποιότητα ζωής ανθρώπινα οι κάτοικοί του.

Γι' αυτόν το λόγο δόθηκαν και οικονομικά μέσα. Σ' αυτό θα ήθελα να κάνω δύο, τρεις σχολιασμούς. 

Πρώτον, είναι φανερό ότι υπάρχουν νέοι πόροι. Θέλω να ξεκαθαρίσω -και αυτό το ξέρουμε όλοι- ότι αυτοί οι πόροι είναι πόροι της αυτοδιοίκησης. Δεν είναι καινούριοι πόροι στην αντικειμενικότητα του να βλέπει κανείς το νομοσχέδιο. Αλλά αυτό που έχει σημασία είναι ότι δίδονται για πρώτη φορά.

Η άποψή μου, κύριε Πρόεδρε, είναι ότι τα επόμενα πέντε χρόνια οφείλουμε να βρούμε νέους πόρους, πέρα απ' αυτούς που καταγράφονται στο νομοσχέδιο. Οφείλουμε να μεταβιβάσουμε νέες αρμοδιότητες με τους αντίστοιχους πόρους. Αυτή είναι μία πολύ καλή αρχή. Θα χρειαστεί, όμως, και άλλη ενίσχυση.

Ο δεύτερος σχολιασμός, τον οποίο έχω να κάνω σε σχέση με τους πόρους είναι ότι καταργούνται, επιτέλους, οι ειδικοί λογαριασμοί με την πολύ θετική ρήτρα, κατά την άποψή μου, την οποία κατέθεσε ως τροπολογία - τροποποίηση το Υπουργείο.

Είναι φανερό ότι αυτοί οι ειδικοί λογαριασμοί εντάσσονταν στη λογική του μονοκεντρικού κράτους. Τώρα μ' αυτές τις συνθήκες, της νέας μορφής διοίκησης και αυτοδιοίκησης, είναι πλέον απαράδεκτοι.

Επίσης, με την αποσπασματικότητα που είχαν, είχαν καταντήσει να είναι γραφικοί ή τραγικά αναποτελεσματικοί, κάποιος μικρός δρόμος που δεν τελείωνε ποτέ, ένα γεφύρι που ποτέ δεν ολοκληρωνόταν παρά σε δέκα χρόνια κλπ. Και βέβαια, υπήρχε διάχυτη η οσμή, σωστά ή όχι, των πελατειακών σχέσεων. Και νομίζω ότι είναι πολύ σημαντικό το ότι η Κυβέρνηση τόλμησε να κόψει αυτόν το γόρδιο δεσμό. Αλλά το κυριότερο, αν θέλετε, το πιο σημαντικό κατά τη γνώμη μου, είναι ότι θα υπάρχει μια συνεχής ροή, μια δέσμη πόρων που θα διατίθενται πλέον σε ολοκληρωμένα προγράμματα υποδομής και ανάπτυξης με σαφή σχεδιασμό, δεδομένη στρατηγική και στόχο. Και τελικά αυτό θα οδηγήσει και σε ορατή δράση με δεδομένο θετικό αποτέλεσμα.

Κλείνοντας θα ήθελα να επισημάνω δύο σημεία. Το ένα έχει σχέση με τα κριτήρια και τη διαδικασία κατανομής των πόρων από δω και πέρα, που πλέον θα έχουν αντικειμενική δυνατότητα και το άλλο έχει σχέση με την κατανομή των υπόλοιπων πόρων, που πλέον δεν θα είναι με πληθυσμιακά


 

  

Σελίδα 1507 

 

κριτήρια, όπως είναι σήμερα, κριτήρια που τελικά με τα γνωστά πούλμαν μεταφορών σε κάθε εποχή απογραφής οδηγούσαν στο πουθενά και σε αδιέξοδα, αλλά πλέον θα υπάρχουν κριτήρια που θα έχουν σχέση με την ανάπτυξη, με τις ειδικές συνθήκες, με την ανταποδοτικότητα των έργων.

Νομίζω ότι το άρθρο 13 είναι το άρθρο που στηρίζει πραγματικά όλη αυτήν την προσπάθεια, είναι σημαντικό και είμαι σίγουρος ότι έχουμε και πολλά άλλα να πράξουμε και να ψηφίσουμε τα επόμενα πέντε χρόνια. 

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα αναφερθώ στο άρθρο 14, το οποίο ουσιαστικά είναι ένα άρθρο διαδικαστικό, ρυθμιστικών υποθέσεων της Τοπικής Αυτοδιοίκησης για τον προϋπολογισμό, τη διαχείριση κλπ.

Θέλω να κάνω μία παρατήρηση στην παράγραφο 9. Λέγει ότι "το δημοτικό συμβούλιο μπορεί, με απόφασή του, η οποία εκδίδεται ύστερα από αιτιολογημένη πρόταση του δημάρχου, να ανακαλεί τον αντιδήμαρχο, αν ασκεί αυτός πλημμελώς τα καθήκοντά του".

Ξέρουμε, κύριε Υπουργέ, ότι τον αντιδήμαρχο δεν τον ορίζει κανένα δημοτικό συμβούλιο. Θεωρώ ότι εάν θέλετε πραγματικά αυτό να ισχύσει, τουλάχιστον θα πρέπει να βάλετε -όταν αναφέρουμε ότι ορίζονται βάσει πληθυσμιακών κριτηρίων ένας, δύο, τρεις, πέντε κλπ.- να έχει τη σύμφωνη γνώμη τουλάχιστον του δημοτικού συμβουλίου ή την πλειοψηφία που απαιτείται σε οποιαδήποτε απόφαση του δημοτικού συμβουλίου. Δεν μπορεί, όμως να παρέμβει για να καθαιρέσει. Αυτό είναι το πρώτο.

Το δεύτερο. Επανέρχομαι στο προηγούμενο, σ' αυτό που είπατε ότι δεν έγινε καμία καταγγελία. Λέγω εγώ ότι στο Δήμο Βόλου έχει να γίνει δημόσιος απολογισμός επτά χρόνια, όσο είναι η νέα δημοτική αρχή.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Προσφυγή στο Υπουργείο δεν έγινε.

ΝΙΚΟΛΑΟΣ ΓΚΑΤΖΗΣ: Σας λέω είναι μία έμμεση προσφυγή. Δεν κάνω καταγγελία έλλειψης διαφάνειας, κάνω μία καταγγελία που λέει ο κύριος Υπουργός ότι δεν θα υπάρχουν ίσως τέτοια φαινόμενα.

Ερχόμαστε στο άρθρο 13, που είναι η ψυχή. Τα οικονομικά ξέρουμε ότι είναι η ψυχή της Τοπικής Αυτοδιοίκησης. Εδώ, όπως είπε και ο εισηγητής του κυβερνώντος κόμματος, πραγματικά δεν δίνετε καινούρια χρήματα στην Τοπική Aυτοδιοίκηση. Το ΕΠΤΑ με τα πέντε υποπρογράμματα τα οποία έχει, δεν δίνει τίποτα καινούριο, εκτός από τους φόρους των καταθέσεων που παίρνει από τους τόκους και που αυτό ενώ είναι το 20%, η Κυβέρνηση υποσχέθηκε ότι θα δώσει το 15% και στα αμέσως επόμενα χρόνια θα ισχύσει όλο το 20%. Αν δούμε από τον προϋπολογισμό του 1997 τι λεφτά είχε από τους τόκους των καταθέσεων, είναι γύρω στα 80 εκατομμύρια. Αν πάμε παρακάτω, πόσα βγαίνουν, κύριε Υφυπουργέ; Κάτι δεκάδες ίσως δισεκατομμύρια, λεφτά τα οποία ήταν όμως της Τοπικής Αυτοδιοίκησης και δίνετε ένα μικρό κομμάτι. Το παράδοξο είναι ότι ενώ αυτά τα λεφτά είναι όλης της Τοπικής Αυτοδιοίκησης, πηγαίνουν εκεί.

Και θα σας πω ακόμα ένα παράδοξο, κύριε Υφυπουργέ. Στο τέλος της παραγράφου 8 λέτε ότι το υπόλοιπο ποσοστό 20% της παραγράφου 4δ' του παρόντος, κατανέμεται στους ΟΤΑ κλπ. Και ξέρετε τι είναι αυτά και μας κάνει εντύπωση πως αυτά τα λεφτά δεν δίνονται στους νέους ΟΤΑ, αλλά η παράγραφος 5 του άρθρου 1 αναφέρεται στους Δήμους Αγίου Ιωάννου Ρέντη, Δραπετσώνας, Κερατσινίου, Κορυδαλλού. Είναι και οι τέσσερις δήμαρχοι του ΠΑΣΟΚ. Το Πέραμα όμως, που είναι μέσα σε αυτήν την παράγραφο 5 δεν αναφέρεται. Είναι ένα ερώτημα, πώς παίρνονται αυτά τα λεφτά και δίνεται όλο το 20% που είναι της Τοπικής Αυτοδιοίκησης. Δίνεται σε ορισμένους κυβερνητικούς δήμαρχους και εξαιρείται το Πέραμα, μία συνοικία καθαρά εργατική, με χίλια δύο προβλήματα.

Επίσης, στην ίδια ακριβώς παράγραφο λέτε ότι δίνετε και στους δήμους της Θεσσαλονίκης. Και μάλιστα εκεί δεν κάνετε καμία εξαίρεση, βάζετε όλους τους δήμους της Θεσσαλονίκης. Το ένα είναι αυτό.

Δεύτερον, θα κάνουμε μερικές παρατηρήσεις.

Κατ' αρχήν θέλουμε να πούμε ότι όλα τα λεφτά είναι από την πίτα της Τοπικής Αυτοδιοίκησης και δεν είναι τίποτε καινούριο. Και τα λεφτά από τους τόκους είναι ένα μέρος αυτών των οποίων χρωστούσε και άρχισε να πληρώνει. Θα πληρώνει, ίσως θα δίνει η Κυβέρνηση από τον επόμενο χρόνο.

'Ενα άλλο είναι ότι γίνεται μία σύσταση επιτροπής από Υπουργούς, οι οποίοι θα αποφασίζουν και το τι έργα θα κάνει τελικά η Τοπική Αυτοδιοίκηση, αν πραγματικά πρέπει να ενταχθούν. Θα πρέπει να έχει την έγκριση αυτής της επιτροπής για το ποιά τα έργα, και ποιά η ιεράρχηση. Φεύγει το δικαίωμα από την Τοπική Αυτοδιοίκηση. Αυτό που είχαμε δηλαδή μέχρι σήμερα από τα προγράμματα της ΕΟΚ που δεν εντάσσονταν αν δεν είχαν την έγκριση ουσιαστικά της περιφέρειας, του Υπουργείου κλπ., με βάση τους κανόνες που έβαζε η Ευρωπαϊκή 'Ενωση, έρχεται να εφαρμοστεί τώρα και μέσα στο εσωτερικό της χώρας, τα οικονομικά της Τοπικής Αυτοδιοίκησης να έχουν την έγκριση κάποιας επιτροπής για το που θα τα ιεραρχήσει, ποιό έργο θα φτιάξει, αν θα το φτιάξει κλπ. Είναι ένα ακόμα όργανο ελέγχου της Τοπικής Αυτοδιοίκησης. 

Επίσης λέτε ότι η κατανομή θα πρέπει να γίνεται με κάποια αντικειμενικά κριτήρια που θα βάζει η ΚΕΔΚΕ. 

Μα, η ΚΕΔΚΕ, ξέρετε, κύριε Υπουργέ, μέχρι τώρα δεν έχει βάλει κανένα. Δεν ξέρω αν υπάρχει δυνατότητα να βάλει. Εκτός από το πληθυσμιακό χρειάζονται κάτι άλλα αντικειμενικά, αλλά όχι αυτό το οποίο βάζετε, τόσα χιλιόμετρα οδικό δίκτυο, τόσα χιλιόμετρα ύδρευση κλπ. Δεν λαμβάνεται υπόψη η ανεργία, δεν λαμβάνεται υπόψη η απασχόληση, δεν λαμβάνεται υπόψη η ανάπτυξη, δεν λαμβάνονται υπόψη κοινωνικά καθαρά κριτήρια που πρέπει να ισχύσουν ουσιαστικά για τη χρηματοδότηση αυτών.

Εδώ, επειδή μιλάτε για ορισμένα προγράμματα, θα θέλαμε να πούμε, κύριε Υφυπουργέ, ότι τα προγράμματα αυτά που έκανε ο κ. Λαλιώτης στον Πειραιά ξέρετε ότι δεν πέρασαν. Ούτε μπορεί να ισχυριστεί κανένας ότι, με αυτά τα προγράμματα, το 1% έστω να έχει αποκατασταθεί σε δουλειά. Θα πρέπει να δείτε ότι δεν λειτουργούν. Και προπαντός, δεν πρέπει να λειτουργούν με ρουσφετολογικό τρόπο. Αν δεν έχει χαρτί από κάποιον Βουλευτή του ΠΑ.ΣΟ.Κ., δεν εγγράφεται σε αυτά τα προγράμματα, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, κύριοι συνάδελφοι, τα άρθρα που συζητούμε αφορούν ίσως τον πυρήνα της όλης υπόθεσης, αφού αναφέρονται στην οικονομική χρηματοδότηση των νέων οργανισμών Τοπικής Αυτοδιοίκησης οι οποίοι συνιστώνται. 

Η Κυβέρνηση έχει ανεβάσει πάρα πολύ τους τόνους, σε σχέση με το Εθνικό Πρόγραμμα Τοπικής Αυτοδιοίκησης, το Ε.Π.Τ.Α., το οποίο θα χρηματοδοτήσει την όλη προσπάθεια. Θέλω, όμως, να το δούμε με νηφαλιότητα και να παραδεχθούμε εδώ ότι μπαίνει μία τάξη στα οικονομικά της Αυτοδιοίκησης -αυτό είναι αναμφισβήτητο, θα αναφερθώ και συγκεκριμένα παρακάτω- όμως νέοι πόροι για τη χρηματοδότηση του εγχειρήματος δεν υπάρχουν.

Ο κύριος Υπουργός -και αναφέρομαι στον κ. Παπαδόπουλο- αναφέρθηκε, στη συζήτηση επί της αρχής, στην απόδοση του ποσοστού των φόρων από τους τόκους των καταθέσεων. Αυτό είναι πράγματι καινούριο. Είναι, όμως, και παλιό. Γιατί ξέρετε ότι η Τοπική Αυτοδιοίκηση τα διεκδικούσε αυτά από παλιά, τα θεωρούσε μέρος του φόρου εισοδήματος. Δεν μπορούμε, δηλαδή, να μιλήσουμε για ένα νέο πόρο ο οποίος υπάρχει.

Εμείς, θέλουμε να πούμε ότι τα οικονομικά, τα οποία δίδονται αυτήν τη στιγμή, είναι ανεπαρκή. Και πρέπει η Κυβέρνηση να βρει τρόπους.

Γιατί τι συμβαίνει; Υπάρχει και ο κίνδυνος να έχουμε αντιθέσεις ανάμεσα στους νέους Ο.Τ.Α. που δημιουργούνται


 

  

Σελίδα 1508 

 

και στους παλιότερους. Αν, δηλαδή, ορισμένοι πόροι της αυτοδιοίκησης, οι οποίοι πήγαιναν στην αυτοδιοίκηση και χρηματοδοτούσαν γενικώς προγράμματα των δήμων, καλώς ή κακώς, συγκεντρωθούν τώρα για να χρηματοδοτηθεί η συναίνεση, χωρίς να αυξήσουμε συνολικά το ποσό προς διανομή, είναι ενδεχόμενο αργότερα να έχουμε αντιθέσεις ανάμεσα στους παλαιούς δήμους και στους νέους για την κατανομή του ποσού. Και μην τον υποτιμάτε αυτόν τον κίνδυνο, πολύ περισσότερο που τώρα υπάρχουν και οι άλλες αντιδράσεις, τις οποίες γνωρίζουμε.

Εμείς πιστεύουμε -και αυτή είναι η γενική μας πρόταση- ότι αυτό το οποίο θα έπρεπε να γίνει είναι, κάποια στιγμή να συζητήσουμε συνολικά το φορολογικό σύστημα. Να υπάρξει φορολογική μεταρρύθμιση. Στα πλαίσια αυτής της φορολογικής μεταρρύθμισης, ορισμένοι πόροι να αποδοθούν στους Ο.Τ.Α, με προοπτική να τους εισπράττουν και οι ίδιοι. Αυτή είναι η αντίληψη η οποία πρέπει να περάσει. Δεν είναι δυνατόν, δηλαδή, οι Ο.Τ.Α. να είναι συνεχώς με απλωμένο χέρι, να παίρνουν χρήματα από τον κρατικό κορβανά, τα οποία τα διαχειρίζονται μετά με μία "ελευθερία". Αυτό το πρόβλημα πρέπει να λυθεί με έναν ολοκληρωμένο και θεσμικό τρόπο.

Παραδείγματος χάρη, εμείς είχαμε κάνει την πρόταση ο φόρος ακίνητης περιουσίας, που συνδέεται με τις τοπικές ιδιομορφίες ή τα τέλη κυκλοφορίας ή κάποιος άλλος φόρος να αποδοθεί στην Τοπική Αυτοδιοίκηση.

Υπάρχει η σκέψη, από ό,τι ακούω, σε σχέση και με τα οικονομικά της Νομαρχιακής Αυτοδιοίκησης, να δοθεί στην αυτοδιοίκηση ένα μέρος του φόρου ακίνητης περιουσίας, ένα ποσοστό του φόρου προστιθέμενης αξίας. Δεν ξέρω τελικά που θα καταλήξει η Κυβέρνηση. Υπάρχει και το θέμα της χρηματοδότησης της Νομαρχιακής Αυτοδιοίκησης και το όλο πακέτο.

Πάντως, εμάς η πρότασή μας είναι σε αυτήν την κατεύθυνση. 

Και γιατί λέω φορολογική μεταρρύθμιση. Γιατί πρέπει να λυθούν αυτά τα ζητήματα με ένα συνολικό τρόπο, ώστε να μην καταλήξουμε στη λύση, "πληρώνουν οι πολίτες δύο φορές". Γιατί υπάρχει και αυτό το ενδεχόμενο. Δηλαδή, έρχεται ο Προϋπολογισμός, πληρώνουμε ό,τι είναι να πληρώσουμε και μετά, επειδή κάποιος δήμος δεν τα βγάζει πέρα -ενδεχομένως έχει ανάγκες- έρχεται και βάζει με διάφορους τρόπους από το παράθυρο φόρους, τέλη -όχι τέλη ανταποδοτικά, τα τέλη δεν είναι πια ανταποδοτικά και το ξέρουμε αυτό- ώστε να ξαναεισπράξει. Αυτό, όμως, όπως αντιλαμβάνεστε, πέφτει στις πλάτες ορισμένων στρωμάτων κοινωνικών. 'Εχει, δηλαδή, μία κοινωνική αιχμή η όλη αυτή ιστορία και δεν μπορεί να συνεχίζεται.

'Αρα, νομίζω ότι κάποια στιγμή πρέπει η Κυβέρνηση -εννοώ σε συνεργασία τα Υπουργεία Εσωτερικών, Εθνικής Οικονομίας και Οικονομικών- να μελετήσει το πρόβλημα, να δει στην προοπτική έστω -αυτό δεν μπορεί να γίνει από τη μια μέρα στην άλλη, γιατί σήμερα η Αυτοδιοίκηση δεν έχει εισπρακτικούς μηχανισμούς- ποιοι φόροι πάνε στην Αυτοδιοίκηση, πώς μπορεί σε ένα χρονικό διάστημα μιας πενταετίας λόγου χάρη ή τετραετίας, να φτιάξει το δικό της μηχανισμό, να εισπράττει και να αποδίδει αναλόγως. Μιλάω, βεβαίως, για πόρους επαρκείας και αντίστοιχους με το έργο της. Αυτή είναι η δική μας πρόταση. Αλλά ας δούμε τα συγκεκριμένα θέματα.

'Οσον αφορά το ίδιο το πρόγραμμα το οποίο προβλέπεται, νομίζω ότι πρέπει να υπάρξει μια δέσμευση -και αυτό είναι ένα σοβαρό θέμα- πώς θα κατανεμηθεί αυτό το ειδικό πρόγραμμα, με ποια κριτήρια. Το πρόγραμμα "ΚΑΠΟΔΙΣΤΡΙΑΣ" -δεν αναφέρομαι στο νομοσχέδιο, αναφέρομαι στο κείμενο του προγράμματος- είχε μια σειρά κριτηρίων και κατευθύνσεων, οι οποίες τώρα ίσως για λόγους συντομίας ή δεν ξέρω τι άλλο, έχουν παραλειφθεί. Αυτές, όμως, οι κατευθύνσεις σηματοδοτούσαν και ορισμένα κριτήρια.

Εγώ θα έλεγα, τουλάχιστον η τροπολογία μας να γίνει δεκτή, που λέει ότι στην επιτροπή, η οποία προβλέπεται για την κατανομή, κάνει εισήγηση η ΚΕΔΚΕ. Συμμετέχει η ΚΕΔΚΕ για το πως θα κατανεμηθούν αυτά. Να υπάρχει, δηλαδή, μια συζήτηση σοβαρή για το θέμα της κατανομής.

'Οσον αφορά το σοβαρό θέμα της παραγράφου 7 για τις χρηματοδοτήσεις των Υπουργείων, εμείς θεωρούμε θετικό ότι σταματάει από 1.1.98. 'Ισως είναι από τα πιο θετικά σημεία του νομοσχεδίου αυτό.

Θεωρούμε, επίσης, θετική την τροπολογία όπως έχει διαμορφωθεί τελικά, που βάζει ένα όριο, ότι μέχρι την κατάθεση του νομοσχεδίου -φαντάζομαι ότι αυτή είναι η ημερομηνία η οποία έχει επιλεγεί μέσα στον Οκτώβριο- ό,τι προγραμματικές συμβάσεις έχουν γίνει, νομιμοποιούνται και από εκεί και πέρα σταματάει αυτή η ιστορία για όλα τα Υπουργεία.

Υπάρχει εδώ μια διατύπωση -ίσως αυτό είναι λεπτομέρεια, αλλά θα ήθελα να μου διευκρινιστεί- που αναφέρεται στους Ο.Τ.Α. και σε άλλους φορείς. Ποιους άλλους φορείς εννοούμε; Δηλαδή, νομιμοποιούνται οι προγραμματικές συμβάσεις των Υπουργείων που έχουν συναφθεί μέχρι αυτήν την ημερομηνία από τους Ο.Τ.Α. και άλλους φορείς. Υπάρχει αυτή η διατύπωση. Ποιους εννοούμε, δημοτικές επιχειρήσεις, άλλους κρατικούς φορείς, ιδιώτες ενδεχομένως; Θέλει όλο το θέμα αυτό μια διευκρίνιση.

Εμείς πάντως για τους Οργανισμούς Τοπικής Αυτοδιοίκησης και τις δημοτικές επιχειρήσεις -για να μιλήσουμε συγκεκριμένα- πιστεύουμε ότι σωστά γίνεται η ρύθμιση μέχρι ένα σημείο. Από εκεί και πέρα, αυτή η ιστορία πρέπει να σταματήσει.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Δαμανάκη.

Ο κ.Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Διαπιστώνεται από την ανάλυση των στοιχείων, που αναφέρονται στην εισήγηση, ότι δεν υπάρχουν επαρκείς πρόσθετοι φόροι για τη χρηματοδότηση και τη στήριξη των νέων δήμων, που θα προκύψουν από τις συνενώσεις, αφού τα περισσότερα χρήματα είναι χρήματα που ανήκουν ήδη στην Αυτοδιοίκηση και διαχειρίζεται η Αυτοδιοίκηση, εκτός του φόρου των τόκων των καταθέσεων, που είχαν με νομοθετική ρύθμιση αφαιρεθεί απ'αυτή. 

Πρέπει να υπάρξει πρόβλεψη για εξασφάλιση και μεταφορά των αναπορροφήτων πόρων στο επόμενο οικονομικό έτος. Δεν υπάρχουν προβλέψεις για την ανακατανομή των αναπορροφήτων πόρων από το δεύτερο Κοινοτικό Πλαίσιο Στήριξης. 'Ηδη το ΥΠ.ΕΘ.Ο. έστειλε την οριστική του πρόταση στις Βρυξέλλες για την ανακατανομή αναπορροφήτων επτακοσίων δισεκατομμυρίων (700.000.000.000) δραχμών, χωρίς να προβλέπονται χρηματοδοτήσεις των νέων δήμων. Αντίθετα προβλέπονται χρηματοδοτήσεις των μεγάλων έργων μόνο.

Ως εκ τούτου προτείνεται, διασφάλιση επιπλέον χρηματοδότησης των νέων δήμων, εκτός των κεντρικών αυτοτελών πόρων και πέραν των πόρων του Ε.Π.Τ.Α. 

Μίλησα για χρηματοδότηση των νέων δήμων από το Φ.Π.Α. Είπατε τίποτα γι'αυτό; Χρηματοδότηση επομένως των νέων δήμων από τα αναπορρόφητα επτακόσια δισεκατομμύρια (700.000.000.000) δραχμών.

'Εχετε σχεδιασμό από τώρα ενός ειδικού αναπτυξιακού προγράμματος για τους νέους δήμους από το τρίτο Κοινοτικό Πλαίσιο-Στήριξης; 'Εχετε να καταθέσετε κάτι;

Η παράγραφος 9 του άρθρου 13 λέει: "Με απόφαση του Υπουργού Εσωτερικών, Δημόσιας Διοίκησης και Αποκέντρωσης μετά από εισήγηση της Επιτροπής...". Η επιτροπή είναι δική σας, είναι ιδιοκτησία του Υπουργού. Δεν είναι αντικειμενικός προσδιορισμός κρίσεως της υπόθεσης. Και λέει παρακάτω "...ρυθμίζονται τα της κατάρτισης και εφαρμογής του Ε.Π.Τ.Α. ιδίως δε τα σχετικά με το αναλυτικό περιεχόμενό του, τη διαδικασία καταγραφής των αναγκών των δήμων...".

Εσείς το κανονίζετε. Για ποια έλλειψη κομματικοποίησης και αντικειμενικοποίησης και δήθεν λειτουργίας της υπάρχει; Στην παρ. 9 λέτε στη συνέχεια: "...και κοινοτήτων και των σχετικών προτάσεων των φορέων της Τοπικής Αυτοδιοίκησης, τους όρους και τη διαδικασία ένταξης έργων στο Ε.Π.Τ.Α. και πραγματοποίησης των έργων αυτών και κάθε αναγκαία λεπτομέρεια..." Υπάρχει ασαφέστερη διάταξη από την παρ. 9, για να λειτουργήσει η κομματικοποίηση εις αντικατάσταση της


 

  

Σελίδα 1509 

 

κομματικοποίησης ότι πήγαιναν οι Βουλευτές στα Υπουργεία και έπαιρναν πόρους; Η επιτροπή δική σας, οι αποφάσεις δικές σας. Πλήρης αοριστία, απεριόριστη λειτουργία σκέψης και εφαρμογής για το σύστημα.

Στην παρ. 10 λέτε "Η παράγραφος 5 του άρθρου 25 του ν.1828/89 αντικαθίσταται... με κοινή απόφαση" -πάλι δική σας- "...του Υπουργού Εθνικής Οικονομίας". Συνεχίζετε και λέτε για τα κριτήρια: Το μήκος και η βατότητα της οδού. Δικό σας πρόβλημα και το μήκος και η βατότητα. Εσείς θα το κρίνετε. Μιλάει συγκεκριμένα για βατότητα; Και αν είναι λίγο ή πολύ, θα πείτε "υπάρχει η βατότητα σε αυτόν τον τομέα, στον άλλο τομέα που είναι δικοί μας, δεν υπάρχει βατότητα και το κρίνουμε".

Λέτε για το επίπεδο των κοινωνικών εξυπηρετήσεων. Είναι τελείως αόριστο. Ποιο επίπεδο; Το επίπεδο είναι δική σας υπόθεση και της επιτροπής. Σύμφωνα με το επίπεδο των κοινωνικών εξυπηρετήσεων μπορείτε να δίνετε στους δικούς σας ό,τι θέλετε και στους άλλους τίποτα ή να περιορίζετε και να κόβετε.

'Αλλο κριτήριο, η δυνατότητα άντλησης τοπικών πόρων. Εδώ είναι το απερίγραπτο. Στο κεφάλι σας είναι αυτό, δεν σας ελέγχει καθόλου κανένας ούτε προσδιορίζεται επακριβώς η δυνατότητα άντλησης τοπικών πόρων. Μπορείτε να πείτε "δυνατότητα άντλησης τοπικών πόρων τόσα δισεκατομμύρια για έναν δήμο" και να μην υπάρχει η δυνατότητα άντλησης τοπικών πόρων. Πώς εδώ κατοχυρώνεται και προσδιορίζεται με αντικειμενικά στοιχεία και ακρίβεια η δυνατότητα άντλησης τοπικών πόρων; Μπορείτε να πείτε για το Αίγιο δυνατότητα άντλησης τοπικών πόρων όσα θέλετε.

Περιβαλλοντικές συνθήκες. Ποιες; Οι περιβαλλοντικές συνθήκες ξεκινάνε από τον ουρανό μέχρι τη γη. Ποιες περιβαλλοντικές συνθήκες; Με απεριόριστη αδιακρισία θα μπορείτε να βάζετε ως περιβαλλοντικές συνθήκες άλφα, βήτα, γάμα. Και εκεί που υπάρχουν περιβαλλοντικές συνθήκες δυσμενέστερες, να μην τις ελέγχετε. Δεν υπάρχει αντικειμενικός προσδιορισμός καταγραφής των περιβαλλοντικών συνθηκών. 'Ετσι κομματικοποιείτε, κυβερνοποιείτε από το κέντρο, τη λειτουργία των πόρων της Τοπικής Αυτοδιοίκησης, όπως εσείς θέλετε. Και μετά λέτε "καταργήσαμε το παλαιό σύστημα της παλατοκρατίας". Γίνεσθε οι ίδιοι αντικαταστάτες των Βουλευτών. Μου είπε ο Νικολακόπουλος από το Διακοφτό "εγώ είμαι αντίθετος στον "ΚΑΠΟΔΙΣΤΡΙΑ" αλλά θα φορέσω το κομματικό πηλήκιο του ΠΑΣΟΚ και θα πάω επάνω και θα πάρω κονδύλια". 'Ετσι πιστεύουν τώρα οι δικοί σας.

Επομένως πώς μετατρέψατε τη λειτουργία των πελατειακών σχέσεων που πήγαιναν οι Βουλευτές στα Υπουργεία και έστελναν λεφτά στους κοινοτάρχες; Το κάνετε τώρα με έναν ωραίο τρόπο, μοντέρνο τρόπο. Επιλέξατε έναν τρόπο της αοριστίας όλων των διατυπώσεων που ευνοούν τη λειτουργία του κομματικού και κυβερνητικού κράτους.

Ποιες είναι αυτές οι προγραμματικές συμβάσεις μέχρι το '97; Πόσα λεφτά είναι; Μπορείτε να μας αναφέρετε έναν κατάλογο προγραμματικών συμβάσεων μέχρι 17.10.97 για να δούμε πόσα λεφτά είναι και ποιες είναι; Δώστε μας τον κατάλογο ολόκληρο. Ο Λαλιώτης τα έχει, μπορούσατε να τα αναζητήσετε.

Στο άρθρο 14 να υπάρξει ρύθμιση για τυχόν υπέρμετρη χρέωση των νέων δήμων από τις υποχρεώσεις των συνενωμένων ΟΤΑ. Δεύτερον βάλτε πρόβλεψη στον προϋπολογισμό των νέων ΟΤΑ και επιμέρους προϋπολογισμό των δημοτικών κανονισμών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πράγματι είμαστε σε ένα από τα πλέον αξιόλογα άρθρα του νομοσχεδίου. Θέλω κατ' αρχάς να κάνω μία δήλωση. Γίνεται μεγάλη κουβέντα στο Κοινοβούλιο σχετικά με το φόρο ακίνητης περιουσίας. Είναι απαράδεκτος φόρος σε περιουσία. Στο εισόδημα της περιουσίας, στην πρόσοδο, βάλτε όσα θέλετε, πάρτε το όλο. Αλλά να του λες του άλλου "επειδή έχεις ακίνητη περιουσία πλήρωνε και εσύ που παίζεις μετοχές στο Χρηματιστήριο και κάνεις αυτά τα χάλια που γίνονται, τίποτα" αυτά είναι απαράδεκτα πράγματα. Να πείτε στο Υπουργείο Οικονομικών ότι δεν μπορεί να υπάρχει φόρος ακίνητης περιουσίας, φόρος κεφαλαίου. Αυτά είναι απαράδεκτα. Φόρος της προσόδου ναι και υψηλός.

Ειδικό πρόγραμμα Τοπικής Αυτοδιοίκησης: Θέλετε ειδικό πρόγραμμα Τοπικής Αυτοδιοίκησης; Πρώτα-πρώτα πρέπει να κάνετε κάποιο πρόγραμμα που να έχει μια προτεραιότητα. Δηλαδή, υποχρεωτικώς να κατασκευάζεται λόγου χάριν το διακοινοτικό και διαδημοτικό οδικό δίκτυο. Δεν μπορείτε να ενώνετε τη Γλυφάδα με τον 'Αγιο Αθανάσιο χωρίς να κατασκευάζετε τον μεταξύ τους δρόμο. Τι είδους ένωση είναι αυτή; Τι να κάνετε; Φέτος, από την ελληνική συμμετοχή στα έργα που εκτελούνται σε όλη τη χώρα, θα περισσέψουν αρκετά δισεκατομμύρια. Υπολογίζω πέραν των εκατό δισεκατομμυρίων. Αυτά τα εκατό δισεκατομμύρια να δοθούν αποκλειστικά και μόνο στο Ε.Π.Τ.Α. για έργα υποδομής. Είναι χρήματα που ψηφίσαμε πέρυσι, τα διαθέσαμε, τα δανειστήκαμε και όχι να πάνε στη μαύρη τρύπα του Προϋπολογισμού. Αυτό, αν θέλετε να μιλήσουμε για Ε.Π.Τ.Α., αλλιώς δεν μπορούμε να μιλάμε για Ε.Π.Τ.Α. με κανέναν τρόπο.

'Αλλο θέμα: Ξέρετε πολύ καλά ότι η χρηματοδότηση των μεγάλων δήμων σε σχέση με τους μικρούς, έχει τεραστία διαφορά. Είχα παρακαλέσει να μας φέρετε έναν πίνακα, σχετικά με το τι πήραν οι μεγάλοι δήμοι, και τι οι άλλες κοινότητες και δήμοι της Επικράτειας. Δεν το κάνατε, γιατί φυσικά θα εκτεθείτε. Ποιος πληρώνει το φωτισμό στις συγκοινωνιακές γραμμές της Αθήνας; Ποιος πληρώνει τη συντήρηση των πεζοδρομίων, των δρόμων, όπου περνάει λεωφορειακή γραμμή; Ποιος πληρώνει στην Κοκκινομηλιά; Ποιος έχει μεγαλύτερο κατά κεφαλήν εισόδημα; Ο Κοκκινομηλιώτης ή ο Αθηναίος; Αυτά είναι απαράδεκτα πράγματα. Πρέπει να τα καταλάβετε κάποτε. Αυτό περί Ε.Π.Τ.Α. είναι ....να μη χρησιμοποιήσω χαρακτηρισμούς. Δεν θέλω, γιατί δεν διακρίνομαι για τη γαλατική μου ευγένεια σε ό,τι αφορά το λόγο.

Αυτό το Ε.Π.Τ.Α. έχει ουσία, αν πράγματι προβλέπεται με ειδικό νόμο κατά προτεραιότητα από το πρόγραμμα δημοσίων επενδύσεων, συγκεκριμένο κονδύλιο που θα πάει εκεί. Κάνω πρόταση: Η ελληνική συμμετοχή που δεν θα απορροφηθεί φέτος στα έργα του Κοινοτικού Πλαισίου Στήριξης, να πάει αποκλειστικώς και μόνο σε έργα υποδομής των ΟΤΑ.

Προχωρώ πιο κάτω: Ο Υπουργός Εσωτερικών και ο Υπουργός ΠΕΧΩΔΕ είχαν κάποια εξουσία, κάποια χρήματα να καλύπτουν αυτές τις διαφορές, τη διαφορά μεταξύ Αθήνας και Κοκκινομηλιάς σε κάποιο σημείο. 'Ερχεσθε τώρα εσείς και λέτε "απαγορεύεται του λοιπού η χρηματοδότηση από ειδικά προγράμματα από τους Υπουργούς". Τι Υπουργοί είσθε τότε; Μαριονέτες θα είσθε; Σας ρωτώ. Θα τα κάνουν οι περιφερειάρχες και οι λεγόμενοι νομάρχες; Οι "λεγόμενοι" νομάρχες; Γιατί απ'ό,τι διαβάζουμε είναι πλήρης η απαίτηση να καταργηθούν οι αιρετοί νομάρχες ως εκτελεστική εξουσία. Το βλέπετε, από καμία διάταξη απ'όσες υπάρχουν, δεν δικαιολογείται να υπάρχει αιρετός νομάρχης ως εκτελεστική εξουσία ή ως δευτεροβάθμια δήθεν Τοπική Αυτοδιοίκηση. Η Τοπική Αυτοδιοίκηση είναι μια ενιαία και αδιαίρετη.

'Ερχεσθε τώρα και μου λετε ότι δεν θα δίνει ο Υπουργός σύμφωνα με την παρ.13 αυτό που φέρατε, δήθεν για λόγους δημοκρατικούς; Ποιους δημοκρατικούς; Για να κάνετε κοτσαμπάσηδες τους περιφερειάρχες και μερικούς "νομάρχες";

Λυπάμαι, κύριε Υπουργέ, αλλά επειδή είναι μία μεγάλη προσπάθεια, με πολύ μεγάλο κόπο δίνω λευκή ψήφο στο άρθρο 13. 

Προχωρούμε. 'Εχετε θέσει σε ειδικές εξαιρέσεις μερικούς δήμους που πράγματι είναι δήμοι χαμηλών συνοικιών. Γιατί, δηλαδή; Αυτοί είναι χαμηλότεροι από τα δικά μας τα χωριά; Χωριά εκπροσωπούνται. Και μας ακούνε τώρα και καταγράφεσθε, καταγράφει ο καθένας μας την ιστορία του. Γιατί -και πολύ ορθά ο κ.Γκατζής, τον συγχαίρω για τη βαθιά μελέτη που έκανε του νομοσχεδίου, σας τους ανέφερε προ ολίγου- με ειδική διάταξη της παραγράφου τάδε, του άρθρου τάδε


 

  

Σελίδα 1510 

 

-να μην αναφέρω ονόματα- κάποιοι δήμοι της Αθήνας, δήμοι της Θεσσαλονίκης και όχι δήμοι της Εύβοιας; Γιατί; Νόθοι είναι εκείνοι οι δήμοι της Εύβοιας;

Και τέλος το ότι η Αρτάκη παραδείγματος χάρη δεν είναι στις συνενούμενες κοινότητες, είναι δικό της φταίξιμο ή δικό σας; 'Ηταν δική της επιλογή ή δική σας; Πάτε στο άρθρο και λέτε "ξέρετε, οι συνενούμενες θα πάρουν αυτά επιπλέον, οι μη συνενούμενες δεν θα πάρουν". Γιατί; Μου είπατε εμένα να συνενωθώ και δεν ήθελα; Θα σας πει ο Δήμος της Αρτάκης ότι σας φώναξα ότι οι κοινότητες πάνω από εμένα, ο Πούρνος, ο Μύστρος και άλλες, είναι κοινότητες, η έκταση των οποίων είναι χώρος δικών μου επιχειρήσεων. Και θα έρθετε εσεις αύριο να τους πείτε "ξέρετε, δεν δικαιούσθε εσείς, γιατί δεν ανήκετε στις συνενούμενες κοινότητες".

'Ερχομαι στην κατανομή των πόρων: Λέτε "Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης που εκδίδεται μετά από πρόταση της ΚΕΔΚΕ". Από πού και ως πού "πρόταση της ΚΕΔΚΕ"; Τι είναι; Καταλαβαίνω το "μετά γνώμη". Αλλά "μετά από πρόταση της ΚΕΔΚΕ" θα κανονίζετε εσείς και χωρίς να λαμβάνεται υπόψη η γεωγραφική έκταση;

Δηλαδή, θα έλθετε και θα μου πείτε "ξέρεις στην καινούρια Κοινότητα Καφηρέως, που είναι η πιο υποανάπτυκτη της Ελλάδος και αποτελείται από τις πρώην Κοινότητες Κομίτου και Αμυγδαλιάς, εμείς δίνουμε ανάλογα με το δίκτυο (που δεν έχει), ανάλογα με το επίπεδο κοινωνικών εξυπηρετήσεων (που δεν έχει), κλπ.". Τι πράγματα είναι αυτά; Αυτά είναι αποφάσεις που ανήκουν στην πολιτική ευθύνη του Υπουργού. Προπαντός δεν λαμβάνετε υπόψη την έκταση της κάθε κοινότητας. Χωρίς την έκταση δεν μπορείτε να κάνετε κατανομές.

Γενικώς, κύριε Πρόεδρε, στα άρθρα 12 και 13 με πολύ βαριά καρδιά δίνω λευκή ψήφο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Θεωρώ ότι το άρθρο 13 είναι το σημαντικότερο άρθρο του νομοσχεδίου που συζητάμε σήμερα, γιατί σύμφωνα με αυτό γίνεται η οικονομική επένδυση των νέων δήμων. Αυτή η επένδυση περιγράφεται αναλυτικά με το ειδικό πρόγραμμα Τοπικής Αυτοδιοίκησης, με τις διατάξεις του άρθρου 13 και πραγματικά δίνει τη δυνατότητα της ανάπτυξης των νέων δήμων, όπως αυτοί καθορίζονται χωρικά με το άρθρο 1 του νομοσχεδίου. Περιλαμβάνει τα υποπρογράμματα στα οποία αναλύονται όλα τα έργα, τα προγράμματα, οι δραστηριότητες, οι οποίες αφορούν την ανάπτυξη της Τοπικής Αυτοδιοίκησης με τη νέα πια μορφή που παίρνει από τις συνενώσεις των κοινοτήτων.

Σχετικά με το πώς συντάσσεται το ειδικό πρόγραμμα Τοπικής Αυτοδιοίκησης, θα ήθελα να επισημάνω ότι στην παράγραφο 1 του άρθρου 13 θα πρέπει να γίνει αναφορά ότι το ειδικό πρόγραμμα Τοπικής Αυτοδιοίκησης συντάσσεται σύμφωνα με τα εγκεκριμένα ρυθμιστικά και γενικά πολεοδομικά σχέδια, που αποτελούν το σχεδιασμό για κάθε ΟΤΑ ή αντίστοιχα για κάθε πολεοδομικό συγκρότημα, διότι σε αυτά τα σχέδια τα οποία έχουν περάσει από πολλές διαδικασίες γνωμοδοτήσεων, εγκρίσεων όλων των υπηρεσιών, περιλαμβάνονται πέρα από τα οικιστικά στοιχεία και όλα τα στοιχεία της τεχνικής υποδομής χρήσης γης, η οποία είναι ένα στοιχείο που λαμβάνεται υπόψη για μία ελεγχόμενη και ισόρροπη ανάπτυξη σε μια συγκεκριμένη περιοχή της χώρας μας. Το λέω αυτό με την έννοια ότι στη χώρα μας, δυστυχώς, κάθε Υπουργείο προγραμματίζει χωριστά. Ακόμα δεν έχει επιτευχθεί η συνεργασία των Υπουργείων σε θέματα σχεδιασμού, ώστε να υπάρχει μία ενιαία αντίληψη.

Βέβαια, αυτή η ενιαία αντίληψη στο σχεδιασμό για τους Ο.Τ.Α. έχει επιτευχθεί κατά ένα μεγάλο ποσοστό μέσα από το Υπουργείο Περιβάλλοντος-Χωροταξίας και Δημοσίων 'Εργων σε συνεργασία με το Υπουργείο Εσωτερικών.

Θεωρώ, λοιπόν, απαραίτητη προϋπόθεση αυτό το ειδικό πρόγραμμα Τοπικής Αυτοδιοίκησης να γίνεται με βάση τα εγκεκριμένα ρυθμιστικά και γενικά πολεοδομικά σχέδια τα οποία έχουμε αυτήν τη στιγμή στη χώρα μας.

Δεύτερον, αυτό το ειδικό πρόγραμμα Τοπικής Αυτοδιοίκησης το οποίο είναι διαρθρωμένο στα υποπρογράμματα που αναφέρουν οι διατάξεις του άρθρου 13, είναι ένα πρόγραμμα ανάπτυξης για όλους τους ΟΤΑ συμπεριλαμβανομένων των νέων δήμων, αλλά και των δήμων Αττικής και Θεσσαλονίκης. Εκτιμώ ότι θα πρέπει αυτό το ειδικό πρόγραμμα να εξειδικεύεται για κάθε δήμο χωριστά.

Πιστεύω ότι τώρα περνάμε σε μία επανάσταση, σε ένα νέο θεσμό για την ανάπτυξη, τη βιώσιμη των ΟΤΑ με τη νέα μορφή των δήμων και θα πρέπει ο κάθε νέος δήμος, να έχει ένα δικό του εξειδικευμένο ειδικό πρόγραμμα Τοπικής Αυτοδιοίκησης, που να έχει το χρονικό ορίζοντα των πέντε ετών και φυσικά δύναται να παραταθεί για άλλα δυο χρόνια.

'Ετσι ο κάθε δήμος με το εξειδικευμένο ειδικό πρόγραμμα Τοπικής Αυτοδιοίκησης, θα έχει ένα συγκεκριμένο προγραμματισμό με χρονικό ορίζοντα επτά χρόνων και θα μπορέσει με τα υποπρογράμματα, με τα έργα και τις παρεμβάσεις που θα αναφέρονται χωριστά και ο οποίος προγραμματισμός θα γίνει με βάση το σχεδιασμό που ανέφερα πριν θα επιτευχθεί η επιθυμητή ανάπτυξη σε όλους τους τομείς.

Γι' αυτό, θα πρότεινα στην παράγραφο 1, που αναφέρεται το πώς καταρτίζεται το ειδικό πρόγραμμα Τοπικής Αυτοδιοίκησης, να προστεθεί στο τέλος η φράση "... το οποίο εξειδικεύεται για κάθε δήμο χωριστά".

ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβογιάννης έχει το λόγο.

ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, είναι γεγονός ότι καμία μεταρρύθμιση, μικρή ή μεγάλη -και εδώ έχουμε μία πολύ μεγάλη μεταρρύθμιση- δεν μπορεί να προχωρήσει αν δεν έχει στη διάθεσή της τους οικονομικούς πόρους.

Η σημασία του άρθρου 13, ακριβώς έγκειται στο γεγονός ότι προβλέπει, με τα διάφορα υποπρογράμματα, τους πόρους στους οποίους θα στηριχθεί αυτή η μεταρρύθμιση, για να μπορέσουν να προχωρήσουν οι νέου τύπου δήμοι που δημιουργούνται. 'Οσο περισσότεροι είναι αυτοί οι πόροι, τόσο γρηγορότερα θα υλοποιηθεί αυτή η μεταρρύθμιση. Πρέπει να πούμε ότι οι πόροι είναι αρκετοί, αλλά σίγουρα θα χρειασθούν και άλλοι. Πιστεύω ότι το Υπουργείο από την 1η του ερχόμενου χρόνου, με διάφορους τρόπους, σχετικούς με κτηριολογικά προγράμματα, με μηχανολογικό εξοπλισμό, θα ξεκινήσει αυτήν την προσπάθεια, ώστε να δει και ο κόσμος ότι πράγματι αυτήν τη μεταρρύθμιση θέλει η σημερινή Κυβέρνηση, να την κάνει πράξη.

Αυτό είναι ένα από τα πιο σημαντικά σημεία και του νομοσχεδίου και του άρθρου. Σημαντικό είναι επίσης ότι καταργούνται όλοι αυτοί οι ειδικοί λογαριασμοί των διαφόρων Υπουργείων και οι πόροι τους εντάσσονται στους Κεντρικούς Αυτοτελείς Πόρους, έτσι ώστε να κατανέμονται με τρόπο αντικειμενικό στους νέους ΟΤΑ. Γι' αυτο προβλέπονται κριτήρια, για τον τρόπο με τον οποίο θα γίνεται η κατανομή αυτών των κονδυλίων. Μέσα απ' αυτά τα κριτήρια αναγνωρίζονται οι ιδιαιτερότητες που έχει η πατρίδα μας, αναγνωρίζονται οι ιδιαιτερότητες των νησιωτικών περιοχών και αυτό είναι πολύ σημαντικό, γιατί εκεί το κόστος των έργων είναι πολύ υψηλό εξαιτίας του υψηλού κόστους των μεταφορών, κυρίως δια θαλάσσης και επομένως δημιουργούνται οι προϋποθέσεις πράγματι να μπορέσουν αυτοί οι ΟΤΑ και έργα να φτιάξουν και ανάπτυξη ουσιαστική να κάνουν.

Βέβαια, θέλουμε να πιστεύουμε ότι στην πορεία η Κυβέρνηση θα θεσμοθετήσει και άλλους πόρους για τους ΟΤΑ και πρέπει να πω ότι, ιδιαίτερα για τους ΟΤΑ των νησιωτικών περιοχών, υπάρχουν δυνατότητες να προβλεφθούν νέοι πόροι, όπως είναι οι σχετικοί από τα λιμενικά ταμεία. Στο νόμο για τις περιφέρειες, πρόσφατα λύθηκε το θέμα της οργάνωσης των λιμενικών ταμείων, αλλά φημολογείται ότι η επιτροπή που έχει συσταθεί για να χαρακτηρίσει τα διάφορα λιμάνια των νησιών, έχει στόχο να περιέλθουν τα περισσότερα από αυτά στην αρμοδιότητα του Υπουργείου Εμπορικής Ναυτιλίας.

Αυτό θα είναι λάθος. Πλην εκείνων των πραγματικά εθνικής σημασίας λιμανιών στο Αιγαίο, τα περισσότερα από τα υπόλοιπα θα πρέπει να περιέλθουν στην Τοπική Αυτοδιοίκηση


 

  

Σελίδα 1511 

 

και κάποια πολύ μεγάλα στη Νομαρχιακή Αυτοδιοίκηση, έτσι ώστε οι πόροι αυτών, που είναι πάρα πολύ μεγάλοι και υψηλοί και πολλοί από αυτούς δεν έχουν αξιοποιηθεί, να διατεθούν μέσω των ΟΤΑ για ουσιαστικά έργα στα λιμάνια των νησιών μας που τα έχουν ανάγκη.

Επίσης, πόροι μπορούν να υπάρξουν από τα εισιτήρια των πλοίων, από τις μεταφορές, από τις τουριστικές δραστηριότητες. Να σημειώσω εδώ, ότι τα νησιά σχεδόν όλα και τα μικρά, σήμερα προσφέρουν στην εθνική μας οικονομία περισσότερα απ' όσα απορροφούν. Ακόμα και από τους αρχαιολογικούς χώρους, πολλοί από τους οποίους συντηρούνται και προστατεύονται από την Τοπική Αυτοδιοίκηση περισσότερο -θα έλεγα- από τις υπηρεσίες του Υπουργείου Πολιτισμού, οι οποίες δεν έχουν ακόμα αποκεντρωθεί, έτσι ώστε πράγματι εκεί σε αυτά τα μέρη που η Τοπική Αυτοδιοίκηση πολλές φορές αντικαθιστά και την ίδια την πολιτεία σε πάρα πολλούς τομείς, να έχει τη δυνατότητα να αναπτύξει περισσότερες δραστηριότητες από αυτές που προβλέπει η υπάρχουσα νομοθεσία.

Επομένως, καταλήγω, κύριε Πρόεδρε, ότι αυτό το άρθρο δίνει -θα έλεγα- φτερά στους νέους δήμους, για να μπορέσουν να κάνουν πράξη αυτό που ακριβώς το νομοσχέδιο έχει στόχο να πετύχει με αυτήν τη μεταρρύθμιση. 

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Λεβογιάννη.

Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, πράγματι το άρθρο 13 είναι σημαντικό, γιατί έρχεται να στηρίξει την υλοποίηση του νομοσχεδίου στην πράξη. Γιατί χωρίς χρήματα δεν γίνεται τίποτα. Μας λέει, δηλαδή, το άρθρο 13, από πού και πώς θα αποκτηθούν οι πόροι για να λειτουργήσει ο θεσμός. Η χρηματοδότηση αυτή προβλέπεται να γίνεται μέσα από ένα πενταετές ειδικό πρόγραμμα, το ΕΠΤΑ, το οποίο μπορεί να έχει διάρκεια μέχρι επτά χρόνια.

Το βασικό ερώτημα, κύριε Υπουργέ, είναι ότι σταματάμε στα επτά χρόνια ενώ κάνουμε μία δομική αλλαγή στη μορφή της Τοπικής Αυτοδιοίκησης, δεν έχουμε προοπτική εις βάθος, δηλαδή, δεν βλέπουμε το πρόβλημα σε μάκρος, αλλά το περιορίζουμε σε χρονική διάρκεια. 

Τι θέλω να πω με αυτό: Το νομοσχέδιο δεν προβλέπει μόνιμους πόρους, γιατί βασική αρχή, όπως γνωρίζετε καλύτερα από μένα, για να προοδεύσει και να αναπτυχθεί η Τοπική Αυτοδιοίκηση, είναι η οικονομική αυτοδυναμία που πρέπει να έχουν οι ΟΤΑ. Δεν εξασφαλίζει αυτήν την οικονομική αυτοδυναμία το νομοσχέδιο, που θα έπρεπε. Διότι όταν έρχεται ένα νομοσχέδιο να κάνει μια δομική αλλαγή σε όλο το σύστημα της Τοπικής Αυτοδιοίκησης, το πρώτο μέλημα που έπρεπε να αντιμετωπίσει ο νομοθέτης είναι να δει και το οικονομικό ζήτημα.

Σε πολλά κράτη, κύριε Υπουργέ, όπως γνωρίζετε, υπάρχουν δύο βασικοί φόροι: Είναι ο κρατικός, για την αντιμετώπιση των κρατικών δαπανών και είναι οι φόροι για την τοπική και περιφερειακή ανάπτυξη. Θα πρέπει κάποτε και το δικό μας κράτος να φθάσει σε αυτό το επίπεδο, ώστε να έχουμε δύο φορολογίες των πολιτών, τον κρατικό φόρο και το φόρο για την Τοπική Αυτοδιοίκηση. 'Η τουλάχιστον, από την κρατική φορολογία, ένα μέρος, ένα ποσοστό, να πηγαίνει απευθείας στα ταμεία της Τοπικής Αυτοδιοίκησης, ώστε να μπορούν αυτοί οι οργανισμοί να προγραμματίζουν, να σχεδιάζουν την ανάπτυξή τους.

Πρέπει να το δείτε εγκαίρως -πιστεύω ότι θα το δείτε- διότι ο "ΚΑΠΟΔΙΣΤΡΙΑΣ" δεν έχει ένα σκέλος αλλά έχει δύο και τρία σκέλη, ώστε στην πορεία να ενισχύσετε την Τοπική Αυτοδιοίκηση με οικονομικούς πόρους, για να μπορούν αυτοδύναμα να αντιμετωπίσουν τα έξοδά τους, τις δαπάνες τους και την ανάπτυξή τους.

Επομένως, ο προβληματισμός που υπάρχει σήμερα είναι αυτός. Δείτε το ζήτημα από τώρα που βάζετε τα θεμέλια. Γιατί για να λειτουργήσει ο θεσμός θεμέλιο είναι το οικονομικό.

Δεν έχω να κάνω άλλες βασικές παρατηρήσεις. Βέβαια αυτό το άρθρο 13 μας παρέχει την οικονομική δυνατότητα για πέντε το πολύ επτά χρόνια. Από εκεί και πέρα τι γίνεται; Αυτό είναι το αίτημα των δημάρχων και των κοινοταρχών σήμερα. 'Οτι το νομοσχέδιο δεν έχει προβλεπτικότητα και προοπτική για το μέλλον.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιόπουλος έχει το λόγο.

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, πάγιο αίτημα της Τοπικής Αυτοδιοίκησης και στο παρελθόν αλλά και σήμερα ήταν η αύξηση των πόρων, η αύξηση των χρημάτων για την κάλυψη των αναγκών που έχουν οι δήμοι και οι κοινότητες.

Πρέπει να θυμηθούμε, όμως, μ' αυτήν την ευκαιρία ότι χρήματα στα ταμεία τους οι δήμοι και οι κοινότητες είδαν όταν κυβέρνηση ήταν το ΠΑΣΟΚ στην προηγούμενη δεκαετία. Τότε πράγματι εισέρευσαν αρκετοί πόροι, θεσμοθετημένοι πόροι, μέσα στα δημοτικά ταμεία και έγιναν αρκετά έργα στους δήμους και τις κοινότητες.

Με το άρθρο αυτό δίνονται χρήματα για τη στήριξη του προγράμματος. Πράγματι, τα χρήματα αυτά που αναφέρονται στο πρόγραμμα ΕΠΤΑ είναι πολλά σαν απόλυτο νούμερο. Είναι όμως λίγα για να καλύψουν όλες αυτές τις ανάγκες που έχουν οι δήμοι και οι κοινότητες. Και κυρίως είναι λίγα γιατί πολλά από αυτά τα χρήματα ήδη εδίδοντο μέχρι σήμερα στους ΟΤΑ. Είναι, όμως, και ορισμένα κονδύλια τα οποία πρώτη φορά μπαίνουν σ' αυτό το κοινό ταμείο.

Η ιδιαιτερότητα όμως που έχουμε σήμερα είναι ότι ξεκινάει ένα νοικοκύρεμα στα οικονομικά των δήμων και των κοινοτήτων. 'Εχουμε μια ενοποίηση, μια ενιαία διαχείριση των χρημάτων που πηγαίνουν προς την Τοπική Αυτοδιοίκηση. 'Εχουμε τρόπους, έχουμε κριτήρια βάσει των οποίων θα δοθούν αυτά τα χρήματα. Δεν θα δίνονται πλέον με μικροπολιτική σκοπιμότητα ή με άλλα κριτήρια που δεν είναι αντικειμενικά.

Υπάρχουν τα κριτήρια που προβλέπει το άρθρο. Είναι σημαντικά πιστεύω. Δεν μπορώ να κατανοήσω με ποιον άλλο τρόπο θα μπορούσαν να δοθούν αυτά τα χρήματα τα οποία είναι για να ενισχύσουν τη λειτουργία των δήμων να φτιάξουν τις υπηρεσίες και κυρίως να κάνουν έργα υποδομής. Πιστεύω, λοιπόν, ότι τα κριτήρια που θεσμοθετούνται μέσα από αυτό το άρθρο είναι σημαντικά, τα πληθυσμιακά, τα κριτήρια που έχουν να κάνουν με την ιδιομορφία των δήμων, τη γεωγραφία των δήμων, κλπ.

Πιστεύω όμως, κύριε Υπουργέ, ότι πρέπει να προβλεφθεί και ένα κριτήριο που έχει να κάνει με την ανεργία. Υπάρχουν θύλακες ανεργίας σε πολλές περιοχές της χώρας. Υπάρχουν δήμοι οι οποίοι έχουν πληγεί πολύ περισσότερο από άλλες περιοχές. Πιστεύω λοιπόν ότι και αυτό το κριτήριο πρέπει κάπου να το λάβουμε υπόψη μας και να ενισχύσουμε αυτούς τους δήμους, που έχουν αυτά τα ιδιαίτερα προβλήματα της αποβιομηχάνισης και της ανεργίας.

Θα ήθελα να κάνω και ένα μικρό σχόλιο για την παράγραφο 11 που αναφέρεται στους ΟΤΑ που προήλθαν από συνένωση κατά τις διατάξεις των νόμων 1416/84 και 1622/86. Πράγματι, ήταν κάποιο μπόνους, κάποια επιβράβευση αυτά τα χρήματα, αυτές οι δυνατότητες που εδίδοντο από το Υπουργείο σ' αυτούς τους ΟΤΑ οι οποίοι είχαν προέλθει από αυτούς τους νόμους, από συνένωση κοινοτήτων.

Για μια πενταετία τους δίνουμε αυτά τα μπόνους, αυτήν την επιβράβευση και νομίζω ότι είναι σωστό. Βεβαίως, αν δεν ερχόταν ο ΙΩΑΝΝΗΣ ΚΑΠΟΔΙΣΤΡΙΑΣ, αυτά τα χρήματα θα τα έπαιρναν και σε μεγαλύτερο διάστημα, σε περισσότερα χρόνια. Πιστεύω, όμως, ότι, αφού μπαίνει μία ενιαία λογική πλέον στα οικονομικά των δήμων και των κοινοτήτων, μία ενιαία διαχείριση, μία άλλου τύπου χρηματοδότηση των δήμων και των κοινοτήτων, έστω και αυτή η πενταετία είναι μία επιβράβευση αυτών των πρωτοπόρων πράγματι δήμων και κοινοτήτων που συνενώθηκαν.

Θέλω τελειώνοντας να επισημάνω κι εγώ, κύριε Υπουργέ, τι θα γίνει μετά την πενταετία ή την εφταετία. Πρέπει να


 

  

Σελίδα 1512 

 

προβλέψουμε από τώρα -έχουμε το χρόνο, έχουμε τη δυνατότητα- πώς από εκεί και πέρα θα έχουν θεσμοθετημένη χρηματοδότηση, αφού ήδη θα έχουν πάρει μπροστά αυτοί οι νέου τύπου δήμοι, ούτως ώστε η Τοπική Αυτοδιοίκηση να γίνει ένας θεσμός έτσι όπως τον θέλουμε και τον ονειρευόμαστε, να είναι στην υπηρεσία του πολίτη, να δίνει καλύτερες υπηρεσίες στον πολίτη.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγιάννης έχει το λόγο.

ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, θέλω να επισημάνω δύο πράγματα. Το πρώτο είναι να μην καλλιεργούμε προσμονές υπερβολικές στο τι μπορεί να κάνει ένα πρόγραμμα σαν το ΕΠΤΑ, αλλά και το δεύτερο, να μην ισοπεδώνουμε ένα μηχανισμό, ο οποίος είναι ουσιαστικός, υποστηρικτικός αυτού του σχεδίου. Θεωρώ ότι το άρθρο 13 καταγράφει, αναλύει και θεσμοθετεί τον ουσιαστικότερο μηχανισμό υποστήριξης του σχεδίου "ΚΑΠΟΔΙΣΤΡΙΑ". Από τον τρόπο που θα εφαρμοστεί, η συνέπεια και η αποτελεσματικότητα του σχεδίου θα εξαρτηθεί από το βαθμό συνειδητοποίησης της κοινωνίας για τη νέα μεταρρύθμιση, αλλά και από το βαθμό στήριξης της νέας εξουσίας στους δήμους.

Θα ήθελα να ισχυριστώ ότι το πρόγραμμα ΕΠΤΑ πρέπει να γίνει υπόθεση ολόκληρου τουλάχιστον του κυβερνητικού σχηματισμού. Είναι ένα θέμα που θα πρέπει να ξεκινήσει άμεσα, μετά την ψήφιση αυτού του νομοσχεδίου, από σήμερα, δηλαδή. Είναι το κρισιμότερο ζήτημα. Δεν καταλαβαίνω γιατί ένας κρατικός μηχανισμός, που μέχρι σήμερα έχει φανεί αδύναμος να στηρίξει ρυθμούς και αποτελεσματικότητες, μας φαίνεται εύκολο να στηρίξει αυτό το πρόγραμμα τόσο αποτελεσματικά, όσο πρέπει, και από τις αρχές ακόμη του 1998. Το θεωρώ ένα από τα πιο κρισιμότερα θέματα που πρέπει να κινήσει άμεσα το Υπουργείο. 'Ολα τα Υπουργεία θα πρέπει να συνειδητοποιήσουν ότι θα πρέπει να αντιστοιχηθούν και να προσανατολίσουν τη λειτουργία τους σε σχέση με το νέο θεσμό. Επιτρέψτε μου να εκτιμήσω ότι αυτό δεν έχει γίνει συνείδηση και πιστεύω ότι μας αναγκάζει να επιμείνουμε ότι πρέπει να γίνει υπόθεση ολόκληρου του σχηματισμού της Κυβέρνησης.

Να συμφωνήσω στην τροπολογία, όπως ήρθε, στην παράγραφο 7. Το θεωρώ πάρα πολύ σημαντικό. Στην παράγραφο 10 του άρθρου 13 νομίζω ότι ένα από τα κριτήρια, με τα οποία πρέπει να γίνουν οι κατανομές των πόρων, πρέπει να είναι το μέσο κατά κεφαλή εισόδημα, που είναι κάτι που μετριέται, όπως επίσης και ο ρυθμός της μετανάστευσης που υπάρχει σε ένα δήμο. Είναι δύο ρυθμοί, δύο ποσοστά που μπορεί να κριθούν και να αποτελέσουν τη βάση δύο βασικών κριτηρίων για να γίνει η κατανομή.

Θα κλείσω την παρέμβασή μου, κύριε Πρόεδρε, τονίζοντας ένα πράγμα. Μπορεί οι πόροι να μην είναι πολλοί, να είναι λιπόσαρκοι σε σχέση με αυτά που έχει ανάγκη η Τοπική Αυτοδιοίκηση, αλλά σημασία δεν έχει πάντα το μέγεθος των πόρων. Σημασία έχει ότι για πρώτη φορά αυτοί οι πόροι που πάνε στην Τοπική Αυτοδιοίκηση, πάνε οργανωμένα, συγκροτημένα, σχεδιασμένα, ξέρουμε για τι πάνε, ξέρουμε πού πάνε, τους ελέγχουμε, τους εποπτεύουμε και πιάνουν τόπο. Γιατί όποιος ξέρει από διαχείριση χρημάτων, ξέρει ότι μπορεί να ανοίγει σε κάθε μικρή κοινότητα μία μαύρη τρύπα και τα χρήματα που ξοδεύονται να μην ξέρει κανένας πού πάνε και τι τόπο πιάνουν. Σημασία έχει ότι για πρώτη φορά μπαίνει πλαίσιο, κανόνας, σχέδιο. Αυτό είναι το βασικο σημείο της υπόθεσης αυτής. Για όσους ισχυρίζονται ότι είναι λίγα τα ποσά, πρέπει να πω το εξής. Το νέο θεσμό θα υπηρετήσουν τα καλύτερα στελέχη που έχει η τοπική κοινωνία.

Αν δείτε πόση κινητικότητα υπάρχει πριν ακόμα το νομοσχέδιο γίνει νόμος του κράτους, θα καταλάβετε ότι στο επόμενο διάστημα τα καλύτερα στελέχη όλων των χώρων θα είναι στην Τοπική Αυτοδιοίκηση. Αυτοί θα στηρίξουν και τα προγράμματα και θα διεκδικήσουν από κάθε πολιτεία και από κάθε Κυβέρνηση νέους πόρους. 

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σαλαγιάννη.

Ο κύριος Υπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, σχεδόν όλοι οι ομιλητές αναγνώρισαν τη μεγάλη σημασία του άρθρου 13. Είναι ένα άρθρο που καθιερώνει διαφάνεια στην κατανομή πόρων από τα διάφορα Υπουργεία προς την Αυτοδιοίκηση, καθιερώνει διαδικασίες ανάδειξης συγκεκριμένων κριτηρίων για την κατανομή αυτών των πόρων, αξιοποιεί αυτούς τους πόρους γιατί τους εντάσσει σε ένα πρόγραμμα που χρηματοδοτεί και στηρίζει τους ΟΤΑ τόσο στη διοικητική τους λειτουργία όσο και από πλευράς δημιουργίας υποδομών, κοινωνικού εξοπλισμού και μηχανολογικού εξοπλισμού.

Μπήκαν κάποια θέματα. Πρώτα-πρώτα, έβαλε ένα θέμα ο κ.Κεδίκογλου. Θα καταργηθούν οι Υπουργοί και τα Υπουργεία αφού δεν θα έχουν πόρους; Ασφαλώς δεν θα καταργηθούν. Προβλέπεται ότι θα υπάρχει διϋπουργική επιτροπή όπου οι πολιτικές των Υπουργείων θα περνάνε μέσα από αυτήν την επιτροπή και βάσει των συγκεκριμένων κριτηρίων και μετά από γνωμοδότηση, την οποία θα κάνει μία επιτροπή της παραγράφου 9 -που εδώ θα συμπληρώσουμε, αποδεχόμενοι κιόλας μια τροπολογία που έχει κατατεθεί με γενικό αριθμό 119 και ειδικό 143, της κ. Δαμανάκη, ότιαυτή η γνωμοδότηση θα συμπληρώνεται και από γνωμοδότηση της ΚΕΔΚΕ. Γίνεται, λοιπόν, δεκτή η τροπολογία όπως ακριβώς έχει. Θα καταρτίζεται, λοιπόν, το πρόγραμμα το οποίο θα έχει συγκεκριμενα μέτρα που θα αφορούν, όπως είπα, τις υποδομές, τα δίκτυα οδοποιϊας, ύδρευσης, αποχέτευσης, τον κοινωνικό εξοπλισμό, το μηχανολογικό εξοπλισμό και θα υπάρχουν συγκεκριμένες χρηματοδοτήσεις.

'Ενα θέμα που έβαλε το Κομμουνιστικό Κόμμα Ελλάδας, αλλά και άλλοι ομιλητές ήταν ότι αυτοί οι πόροι, εν πάση περιπτώσει, είναι πόροι της αυτοδιοίκησης και δεν υπάρχει καινούριος πόρος. Αυτό είναι αλήθεια εν μέρει, γιατί περιλαμβάνονται και πόροι της αυτοδιοίκησης στο χρηματοδοτικό σχήμα του ΕΠΤΑ, οι οποίοι όμως θα αξιοποιηθούν κατά πολύ καλύτερο τρόπο απ'ότι μέχρι σήμερα, όταν μοιραζόταν κομματάκια-κομματάκια σε διάφορες μικρές κοινότητες και δεν έπιαναν τόπο τα χρήματα.

Ο καινούριος πόρος όμως, κύριοι συνάδελφοι, που καθιερώνεται από 1-1-1999, από τη χρονιά, δηλαδή, που θα εγκατασταθούν οι δημοτικές αρχές, δεν είναι καθόλου ευκαταφρόνητος. 

Στον προϋπολογισμό ο οποίος κατετέθη σήμερα, προβλέπεται ότι ο πόρος αυτός σήμερα θα ήταν ογδόντα πέντε δισεκατομμύρια (85.000.000.000), αν το 20% δινόταν από 1-1-1998. Δηλαδή, η συνολική απόδοση για τον προϋπολογισμό του 1998 του φόρου των τόκων καταθέσεων είναι τετρακόσια είκοσι έξι δισεκατομμύρια (426.000.000.000). Το 20% σημαίνει ογδόντα πέντε δισεκατομμύρια (85.000.000.000). Βέβαια, ο πόρος θα ισχύσει από 1-1-1999. Τον πρώτο χρόνο θα είναι 15% και από το 2000 θα είναι 20%. Αν τα μαζέψετε όλα αυτά -τετραετία 20% το 1999 15%- συγκεντρώνονται τετρακόσια εβδομήντα δισεκατομμύρια (470.000.000.000), χωρίς να υπολογισθεί η αυξητική τάση του συγκεκριμένου πόρου, που είναι δεδομένη.

Δηλαδή, είναι πάνω από το 50% των επτακοσίων δισεκατομμυρίων (700.000.000.000) δραχμών, που λέγαμε μέσα στο πρόγραμμα "ΚΑΠΟΔΙΣΤΡΙΑΣ". Είναι λίγα αυτά τα χρήματα; Επομένως και το θέμα των επτακοσίων δισεκατομμυρίων (700.000.000.000)...

ΝΙΚΟΛΑΟΣ ΓΚΑΤΖΗΣ: Από πού βγαίνει αυτό; Το 15% των τετρακοσίων δισεκατομμυρίων (400.000.000.000) πόσο είναι;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι πάνω από εξήντα δισεκατομμύρια (60.000.000.000) για την πρώτη χρονιά. Κύριε Γκατζή, φέτος, το 1997, αυτός ο πόρος απέδωσε στον Κρατικό Προϋπολογισμό τριακόσια είκοσι δισεκατομμύρια (320.000.000.000) και η πρόβλεψή του για του χρόνου είναι


 

  

Σελίδα 1513 

 

ότι θα είναι κατά εκατό δισεκατομμύρια (100.000.000.000) προσαυξημένος και...

ΝΙΚΟΛΑΟΣ ΓΚΑΤΖΗΣ: Αν βάλετε και το 80%, είναι σαράντα οκτώ δισεκατομμύρια (48.000.000.000).

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): ...αυτό σημαίνει ότι το 2000 το 20% θα είναι πάνω από εκατό δισεκατομμύρια (100.000.000.000) και μ'αυτόν το ρυθμό θα πάει τα επόμενα τέσσερα χρόνια.

ΣΤΡΑΤΗΣ ΚΟΡΑΚΑΣ: Εσείς δίνετε το 15%, όχι το 20%. 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επομένως, όχι απλώς δεν είναι ευκαταφρόνητος πόρος, αλλά όπως σας είπα, υπερκαλύπτει το 60% του συνολικού ποσού, που εμείς λέγαμε ότι θα ήταν επτακόσια δισεκατομμύρια (700.000.000.000). 

Αντιλαμβάνεσθε, όμως, τι σημαίνουν αυτά τα χρήματα, αν κανείς τα τοποθετήσει σε μία άλλη διάσταση, ότι αυτά τα χρήματα θα μπορέσουν εν όψει της σύνταξης του πρώτου πακέτου Σαντέρ, του Τρίτου Κοινοτικού Πλαισίου Στήριξης, δηλαδή, να αποτελέσουν την ιδία συμμετοχή; Αντιλαμβάνεσθε πόσο θα πολλαπλασιασθεί αυτός ο πόρος και τι έργο μπορεί να αποδώσει στην Αυτοδιοίκηση;

Βέβαια, κάποιοι είπαν ότι δεν είναι νέος πόρος, λέει, γιατί η Αυτοδιοίκηση τον διεκδικούσε πάντα. Αυτήν τη λογική δεν την καταλαβαίνω, δηλαδή, ό,τι διεκδικεί δεν είναι καινούριος πόρος. Το είχε η Αυτοδιοίκηση; Πότε το είχε η Αυτοδιοίκηση;

Μπήκε από την κ. Δαμανάκη ένα ερώτημα, ποιους άλλους φορείς εννοούμε μέσα στη συγκεκριμένη διάταξη του νόμου για τις προγραμματικές συμβάσεις. Μα, υπάρχουν και άλλοι φορείς που υπέγραψαν προγραμματικές συμβάσεις και είναι οι Νομαρχιακές Αυτοδιοικήσεις, είναι τα νομικά πρόσωπα των Οργανισμών Τοπικής Αυτοδιοίκησης, είναι δημοτικές επιχειρήσεις, όπως είναι τα περιφερειακά θέατρα.

Τέλος -και κλείνω με αυτό- μπήκε ένα θέμα για την προοπτική της οικονομικής αυτοτέλειας των Οργανισμών Τοπικής Αυτοδιοίκησης σε συνδυασμό με το τι θα γίνει μετά την πενταετία, γιατί λέμε ότι αυτό το πρόγραμμα θα είναι για πέντε έως επτά χρόνια. Διερωτώνται, λοιπόν, τι θα γίνει με τους ΟΤΑ μετά την πενταετία ή επταετία.

Μου έχει δοθεί και άλλη φορά η ευκαιρία να δηλώσω από το Βήμα της Βουλής, ότι η Κυβέρνηση είναι διατεθειμένη, όταν πετύχει τους στόχους της σύγκλισης, να προχωρήσει σε μία αναμόρφωση του φορολογικού συστήματος, μέσα από το οποίο θα προκύψει και μία καινούρια οριστική πλέον ρύθμιση οικονομικής αυτοτέλειας, για τον πρώτο και δεύτερο βαθμό Αυτοδιοίκησης.

Με την εκχώρηση πραγματικής οικονομικής εξουσίας στους ΟΤΑ, θα έχουν και φορολογική εξουσία πλέον, αλλά θα πρέπει να τους παραδοθούν συγκεκριμένοι πόροι, που σήμερα εισπράττονται από το κράτος, για να εισπράττονται από την ίδια την Αυτοδιοίκηση. Αυτή θα είναι η ρύθμιση που δίνει απάντηση στο ερώτημα και για την οικονομική αυτοτέλεια, και για αλλά και για το τι θα γίνει μετά την πενταετία.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, πραγματικά αυτά τα δύο άρθρα που συζητάμε, είναι από τα σημαντικότερα και εδώ βρίσκεται ίσως ένας από τους σκληρούς πυρήνες της κυβερνητικής αντιλαϊκής πολιτικής στο χώρο της Τοπικής Αυτοδιοίκησης.

Θα ήθελα να ξεκαθαρίσω ότι το Κ.Κ.Ε. είναι κατ' αρχήν ενάντια στις ιδιωτικοποιήσεις, που προωθεί η Κυβέρνηση, ιδιαίτερα με το νομοσχέδιο αυτό, αλλά και με τις μέχρι τώρα ρυθμίσεις. Είναι ιδιαίτερα ενάντια στις ιδιωτικοποιήσεις των υπηρεσιών και των έργων της Τοπικής Αυτοδιοίκησης. Είμαστε, επίσης, ενάντια στην έννοια της οικονομικής αυτοτέλειας, όπως την εννοείτε εσείς, που στηρίζεται στους πρόσθετους φόρους, στα ανταποδοτικά τέλη, στην ανταποδοτικότητα των υπηρεσιών και των έργων γενικότερα της Τοπικής Αυτοδιοίκησης.

Βεβαίως, και το 2% που δίνετε, το δίνετε πετσοκομμένο. Καταργείτε όλες τις άλλες δυνατότητες χρηματοδότησης από τα Υπουργεία, που είχε η Τοπική Αυτοδιοίκηση. Το παρουσιάζετε αυτό μάλιστα ως θετικό. Μεταφέρετε αυτή την αρμοδιότητα στις περιφέρειες, αλλά όχι με πρόσθετους πόρους. Δεν υπολογίζετε πόσα έπαιρνε η Τοπική Αυτοδιοίκηση επιπλέον από τα διάφορα Υπουργεία, αλλά τώρα θα τα παίρνουν από την ισχνότατη πίτα της Τοπικής Αυτοδιοίκησης.

Θα θέλαμε να πούμε ότι με τις ρυθμίσεις του άρθρου 13 ειδικά δεν δίνετε ουσιαστικά τίποτα επιπλέον. Ανακατανέμετε τα ήδη προβλεπόμενα.

Σε ό,τι αφορά το φόρο στον τόκο καταθέσεων, αυτός θεσπίστηκε το 1989 με το ν.1828. Δεν δόθηκε όμως. Ξεκίνησε την μη εκχώρησή του η Νέα Δημοκρατία και εσείς την συνεχίσατε. 'Ετσι η Νέα Δημοκρατία έκλεψε ουσιαστικά τριακόσια δισεκατομμύρια (300.000.000.000) και εσείς κλέψατε γύρω στα εξακόσια είκοσι δισεκατομμύρια (620.000.000.000) από την Τοπική Αυτοδιοίκηση. Δεν τα δώσατε, τα χρωστάτε. Είναι εννιακόσια είκοσι δισεκατομμύρια (920.000.000.000) που θα έπρεπε να είχαν δοθεί, χωρίς να υπολογίζουμε τους τόκους, που αυτά τα χρήματα απέφεραν στην Κυβέρνηση. Είναι ένα τεράστιο ποσό που θα μπορούσε να δώσει μία σημαντική ανάσα. Από το 1989 μέχρι σήμερα, είπαμε λοιπόν, ότι δεν αποδιδόταν αυτό. Πέρσι είπατε ότι θα αρχίσετε να δίνετε αυτό το φόρο, αλλά φυσικά έρχεστε τώρα και δίνετε μόνο το 15% και όχι το 20%. Και επιπλέον το 80% από αυτό το 15% θα το δώσετε στους νέους δήμους και αν κάνουμε τον υπολογισμό, όπως κάνατε και εσείς πιο μπροστά, θα δούμε ότι είναι σαράντα οκτώ άντε πενήντα δισεκατομμύρια (48.000.000.000-50.000.000.000) δραχμές. Θα είναι καμιά πεντακοσαριά φαντάζομαι οι νέοι δήμοι, δηλαδή, εκατό εκατομμύρια (100.000.000) δραχμές στον κάθε δήμο. Αυτό είναι όλο κι όλο. Αυτός είναι όλος ο ντόρος, όλος θόρυβος.

ΝΙΚΟΛΑΟΣ ΓΚΑΤΖΗΣ: Είναι χίλιοι οι νέοι δήμοι.

ΣΤΡΑΤΗΣ ΚΟΡΑΚΑΣ: Εκατό εκατομμύρια (100.000.000) δραχμές κατά μέσο όρο. Και αν είναι χίλιοι οι νέοι, όπως λέει ο συνάδελφος, τότε είναι πενήντα εκατομμύρια (50.000.000). Τι είναι ο κάβουρας, τι είναι το ζουμί του, δηλαδή. Αυτό που λέει η Κυβέρνηση, ότι τώρα συγκεντρώνει τους πόρους, που μοίραζαν τα Υπουργεία στην Τοπική Αυτοδιοίκηση και τα κατανέμει δίκαια, με διαφάνεια κλπ., είναι, όπως αποδείξαμε, επίσης ένα παραμύθι.

Επιπλέον, δεν λέτε την αλήθεια, διότι ήδη ο κ. Λαλιώτης κάνει στον Πειραιά, μέσω των δήμων, τοπικά σύμφωνα.

Και θα θέλαμε εδώ να κάνουμε μία ιδιαίτερη αναφορά, κύριε Πρόεδρε, στο άρθρο 25, για να καταλάβετε πού πάμε. Στο άρθρο 25 του νόμου που συζητάμε, υπάρχει η παράγραφος 3, η οποία λέει το εξής: "Οι συνιστώμενοι με το άρθρο 1 νέοι δήμοι και οι κοινότητες, δύνανται να επιβάλουν, με απόφαση του δημοτικού ή κοινοτικού συμβουλίου, ανταποδοτικά τέλη, διαφοροποιούμενα ανά δημοτικό ή κοινοτικό διαμέρισμα, ανάλογα με το λειτουργικό κόστος παροχής των αντίστοιχων υπηρεσιών στους κατοίκους αυτών. Τα ανωτέρω μπορούν να εφαρμόζονται ανάλογα και για όσους κάνουν χρήση δημοτικών ή κοινοτικών κτημάτων".

Ξέρετε τι λέει αυτό, κύριε Πρόεδρε; 'Οτι όσο πιο απομακρυσμένη είναι μία κοινότητα, ένας οικισμός, τόσο περισσότερα ανταποδοτικά τέλη, τόσο περισσότερους φόρους θα πρέπει να πληρώνει, ώσπου να την αποτελειώσουμε όλως διόλου. Δηλαδή, αν είναι εξήντα χιλιόμετρα, όπως υπάρχουν τέτοιες περιπτώσεις, εκεί πια θα πρέπει να πουλήσουν και τα παντελόνια τους οι άνθρωποι, για να μπορέσουν να ανταποκριθούν στις υποχρεώσεις τους.

Θα ήθελα να πω, κύριε Πρόεδρε, ότι όπως πάμε, θα καταλήξουμε να είναι οι δήμοι ανώνυμες εταιρίες, οι οποίες θα προωθούν ολοταχώς την ιδιωτικοποίηση. Μεταξύ των άλλων, οι δήμαρχοι και τα δημοτικά συμβούλια της εκάστοτε πλειοψηφίας, μη θέλοντας να πληρώσουν πολιτικό κόστος και να έχουν την κατακραυγή του κόσμου από τα αυξανόμενα οικονομικά βάρη, θα τα περνάνε αυτά σε ιδιωτικές επιχειρήσεις.

Θα ήθελα, κλείνοντας, να σημειώσω, κύριε Πρόεδρε, αυτό


 

  

Σελίδα 1514 

 

που γίνεται εδώ πέρα και δεν ξέρω πώς είναι δυνατόν, οι συνάδελφοι να δέχονται τέτοιες ρυθμίσεις. Γίνεται μία αδιανόητη, πρωτοφανής λεηλασία του ελληνικού λαού. Ο ελληνικός λαός -έχουμε τον προϋπολογισμό, που κατατέθηκε σήμερα- θα πληρώσει συνολικά, αν τα υπολογίσετε όλα, τον επόμενο χρόνο πάνω από εξακόσια δισεκατομμύρια (600.000.000.000) δραχμές νέους φόρους. Θα πλησιάσουμε, δηλαδή, τα δέκα τρισεκατομμύρια (10.000.000.000.000) φόρους, που θα καταβάλει ο βαρειά φορολογούμενος 'Ελληνας πολίτης.

Γιατί πληρώνει όλους αυτούς τους φόρους, κύριε Πρόεδρε; Διερωτηθήκατε; Για να απολαμβάνει ορισμένες υπηρεσίες.

'Ερχεται, λοιπόν, τώρα η Κυβέρνηση με αυτές τις ρυθμίσεις και λέει ότι ένα μέρος αυτών των υπηρεσιών που εσύ πλήρωσες για να απολαμβάνεις ως δωρεά, τελικά, να σου έρχονται και να μη χρειάζεται να ξαναπληρώνεις, θα τις ξαναπληρώσεις άλλη μια φορά, όταν θα πας να τις απολαύσεις. Και δεν ξέρω πόσα τρισεκατομμύρια θα είναι αυτά τα επιπλέον, που θα αποτελούν την καινούρια αφαίμαξη, με τους δήμους φορομπήχτες, φοροεισπράκτορες.

Θα ήθελα επίσης να πω ότι εμείς δεν θέλουμε Τοπική Αυτοδιοίκηση φορομπηχτική, φοροεισπρακτική, αλλά να δοθεί ένα ποσό από τον Προϋπολογισμό του Κράτους που θα είναι απαραίτητο, για να καλύψει η Τοπική Αυτοδιοίκηση την αναπτυξιακή δραστηριότητά της, τις αυξημένες αρμοδιότητες που πρέπει να έχει, αλλά πριν απ'όλα τα λειτουργικά της έξοδα. Γιατί εδώ δεν μπορούν να καλύψουν ούτε τις λειτουργικές δαπάνες τους.

ΠΡΟΕΔΡΕΥΩΝ (Παναγιώτης Σγουρίδης): Ο κ.Σφυρίου έχει το λόγο.

ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.

Πρώτα-πρώτα, θα ήθελα να κάνω μια παρατήρηση ότι ο συνάδελφος Κοινοβουλευτικός Εκπρόσωπος του Κομμουνιστικού Κόμματος, δεν τα πάει καλά με τους αριθμούς. Πρέπει μάλλον να το προσέξει στο μέλλον, όταν κάνει τις τοποθετήσεις του, γιατί οι αλχημείες οι οποίες εμφανίζονται εδώ, δεν πείθουν κανέναν. 

Βέβαια, εύκολα χειρίζεται τα τρισεκατομμύρια, λέει ότι θα πληρώσει τρισεκατομμύρια δραχμές ο ελληνικός λαός κλπ.

ΣΤΡΑΤΗΣ ΚΟΡΑΚΑΣ: Ποιες αλχημείες; Να είστε συγκεκριμένος, κύριε συνάδελφε. Εγώ ήμουν συγκεκριμένος.

ΚΟΣΜΑΣ ΣΦΥΡΙΟΥ: Κύριε συνάδελφε, σας διέκοψα; 

ΣΤΡΑΤΗΣ ΚΟΡΑΚΑΣ: Επειδή δεν με διακόψατε, μπορείτε και να με βρίζετε; Πού το βρήκατε αυτό;

ΚΟΣΜΑΣ ΣΦΥΡΙΟΥ: Μην εκνευρίζεσθε. Είναι ελεύθερος ο διάλογος στο Κοινοβούλιο. Δεν χρειάζεται να εκνευρίζεσθε. Απλά λέω ότι έχετε ένα πρόβλημα με τους αριθμούς. Οι αλχημείες που κάνετε, δεν πείθουν κανέναν. Αυτό αποτελεί μια πολιτική κριτική. Μην εκνευρίζεσθε.

ΑΛΕΞΑΝΔΡΟΣ ΚΑΛΑΦΑΤΗΣ: Εσείς μας είπατε κλέφτες, κύριε συνάδελφε.

ΣΤΡΑΤΗΣ ΚΟΡΑΚΑΣ: Είπα συγκεκριμένα πράγματα. Είπα τι κλέψατε. Εξακόσια είκοσι δισεκατομμύρια (620.000.000.000) δραχμές.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.

Κύριε Καλαφάτη, κύριε Κόρακα, σας παρακαλώ. 

Συνεχίστε, κύριε Σφυρίου.

ΚΟΣΜΑΣ ΣΦΥΡΙΟΥ: Κύριε Πρόεδρε, είναι προφανές ότι ούτε τα περί κλοπών που λέει ο κ. Κόρακας ισχύουν ούτε αυτά τα οποία είπε προηγουμένως. Δεν έχουν καμία σχέση με την πραγματικότητα. Είναι εύκολο να κυνηγάει κανείς μάγισσες, να πλέκει σενάρια με αριθμούς και να σκιαμαχεί. Περί αυτού πρόκειται. Δεν νομίζω ότι υπάρχει καμία πειστική τεκμηρίωση για τα οικονομικά στοιχεία τα οποία ανέφερε ο συνάδελφος κ.Κόρακας.

ΣΤΡΑΤΗΣ ΚΟΡΑΚΑΣ: Τεκμηριώστε, γιατί αλλιώς εσείς λέτε ανακρίβειες και φαντασιώσεις.

ΚΟΣΜΑΣ ΣΦΥΡΙΟΥ: Ούτε πρόκειται οι δήμοι να γίνουν ανώνυμες εταιρείες, ούτε προωθείται μια πολιτική που θα τους κάνει φορομπήχτες. Ποιους φορομπήχτες; 'Ολοι οι πόροι οι οποίοι δίνονται, είναι πόροι θεσμοθετημένοι που ήδη πληρώνονται από τους 'Ελληνες πολίτες, βάσει της ισχύουσας νομοθεσίας. Δεν λέει πουθενά ότι μπαίνει κάποια καινούρια φορολογία.

ΣΤΡΑΤΗΣ ΚΟΡΑΚΑΣ: Δεν έχετε διαβάσει το νομοσχέδιο. 

ΚΟΣΜΑΣ ΣΦΥΡΙΟΥ: 'Οπου χρειάζεται να βάλει κάτι ο δήμος στους δημότες του, ξέρετε πολύ καλά ότι, βάσει της ισχύουσας νομοθεσίας, μόνο ανταποδοτικές λειτουργίες μπορεί να χρηματοδοτήσει και τα ανταποδοτικά τέλη τα οποία θεσπίζει με αποφάσεις του δημοτικού συμβουλίου. 'Ολα τα υπόλοιπα, είναι για τη δημιουργία εντυπώσεων και δεν έχουν σχέση με την πραγματικότητα.

ΣΤΡΑΤΗΣ ΚΟΡΑΚΑΣ: 'Αρθρο 25 παράγραφος 3. 

ΚΟΣΜΑΣ ΣΦΥΡΙΟΥ: Μην επιμένετε. Απλά θόρυβο προκαλείτε. 

Κύριε Υπουργέ, μια και είπαμε για τα ανταποδοτικά, θα ήθελα να διευκρινίσουμε κάτι και αν δεν καλύπτεται από τη διάταξη, όπως είναι διατυπωμένη, θα παρακαλέσω να δούμε, πώς πρέπει να συμπληρωθεί η σχετική διάταξη.

'Ελεγα προηγουμένως για τα ανταποδοτικά. Πρέπει να υπάρξει μια διευκρίνιση. Νομίζω ότι είναι στις προθέσεις του Υπουργείου και της Κυβέρνησης, αλλά να δούμε πώς γίνεται και με το νόμο. Τα ανταποδοτικά τα οποία εισπράττονται από τους πρώην ΟΤΑ που σήμερα αποτελούν δημοτικό διαμέρισμα, αυτά δεν θα διατίθενται στο αντίστοιχο δημοτικό διαμέρισμα;

Δεν προκύπτει από τη διάταξη και πρέπει να αποσαφηνιστεί. Αν δεν πρέπει να αποσαφηνιστεί με διάταξη -που θα ήταν καλό να υπάρχει μια παράγραφος που θ'αναφέρεται σ'αυτό- τουλάχιστον να υπάρξει μια ερμηνευτική δήλωση δική σας, διότι αυτό έχει ιδιαίτερη σημασία και συσχετίζεται με το χαρακτήρα των ανταποδοτικών τελών.

Εγώ, θα ήθελα να υποστηρίξω την εξής άποψη: Από τη στιγμή που λέμε ότι στην αρχή της δημοτικής περιόδου, με απόφαση το δημοτικό συμβούλιο μπορεί να εκχωρεί στα τοπικά συμβούλια, αυτή και εκείνη την αρμοδιότητα, όπως τις περιγράψαμε κατά τη συζητήση που έγινε χθες, θα ήθελα να υπογραμμίσω, ότι καλά θα ήταν στην κατάρτιση των αντίστοιχων προϋπολογισμών, να υπάρχουν και αντίστοιχοι κωδικοί αριθμοί, βάσει των οποίων να χρηματοδοτούνται οι εκχωρούμενες αρμοδιότητες. Αυτό για να έχουμε εύρυθμη λειτουργία του ίδιου του προυπολογισμού, αλλά και κατ' επέκταση και του ίδιου του δήμου.

Θα ήθελα ακόμη να κάνω μία πρόταση, κύριε Πρόεδρε. Βάσει του ν. 2240/1994, ομόφωνα η Εθνική Αντιπροσωπεία στα νησιά εκείνα -και είναι ορισμένα τα νησιά της χώρας, δεν είναι όλα- που λειτουργεί σε αυτά μόνο ένας δήμος πρόβλεψε πρόσθετους οικονομικούς πόρους. Η ισχύς αυτών των πρόσθετων οικονομικών πόρων είναι μέχρι το 1999.

Νομίζω, ότι πρέπει να συμπληρώσουμε την παράγραφο 2 του άρθρου 13 με ένα εδάφιο που να λέει, ότι οι οικονομικές ενισχύσεις, οι οποίες προβλέπονται από το ν. 2240/1994 για τα νησιά στα οποία λειτουργεί μόνο ένας δήμος ισχύουν μέχρι την ημερομηνία ισχύος του ειδικού προγράμματος Τοπικής Αυτοδιοίκησης της παραγράφου αυτής.

Μπορούμε να σημειώσουμε ότι για τους δήμους, εφ' όσον θα υπάρχουν αυτοί οι πόροι δεν θα ισχύει το ΕΠΤΑ. Εννοείται, θα υπάρχει ή το ένα ή το άλλο. Προτείνω, δηλαδή, μεταξύ αυτών των δύο να ισχύσουν οι πόροι μέχρι να εκπνεύσει το πρόγραμμα ΕΠΤΑ.

Αυτές είναι οι προτάσεις κύριε Πρόεδρε, ευχαριστώ πολύ.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω το λόγο επί προσωπικού.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν υπάρχει προσωπικό και δεν έχετε το λόγο επί προσωπικού.

ΣΤΡΑΤΗΣ ΚΟΡΑΚΑΣ: Να μου δώσετε το λόγο για να σας εξηγήσω το προσωπικό. 

ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω το λόγο, διότι το Προεδρείο κρίνει ότι δεν υπάρχει προσωπικό.

Κύριε Υπουργέ, με ένα ναι ή με ένα όχι, κάνετε δεκτές κάποιες από τις τροπολογίες οι οποίες έχουν τεθεί;


 

  

Σελίδα 1515 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, μερικά από τα θέματα που μπήκαν δεν αφορούν βέβαια το συζητούμενο άρθρο, όπως λ.χ. είναι το θέμα των ανταποδοτικών τελών. Μίλησε για το άρθρο 25 ο κ. Κόρακας πριν, στον οποίο βέβαια θα ήθελα να πω ότι εγώ ...

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Υπουργέ, μην κάνετε κρίσεις σας παρακαλώ. 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι θέμα κρίσεων. 'Εβαλε ένα θέμα. Τα ανταποδοτικά τέλη ασφαλώς θα εισπράττονται διαφοροποιημένα σε κάθε ΟΤΑ, διότι αν το αφήναμε αλλιώς, τότε θα γινόταν αυτό που ακριβώς εσείς θέλετε να καταγγείλετε. Δηλαδή, κάποια χωριά θα αναγκάζονταν να πληρώνουν για να βγει πέρα η πόλη που έχει υψηλά ανταποδοτικά τέλη ύδρευσης. Στα χωριά η υπηρεσία καθαριότητας πολλές φορές δεν είναι ανάγκη να περνά καθημερινά, αν είναι λίγοι οι κάτοικοι. Μπορεί να περνά μια ή δυο φορές την εβδομάδα, επομένως να έχουν χαμηλότερα ανταποδοτικά τέλη.

ΣΤΡΑΤΗΣ ΚΟΡΑΚΑΣ: Δεν μπορώ να σας απαντήσω, κύριε Υπουργέ.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Για το θέμα ...

ΠΡΟΕΔΡΕΥΩΝ (Παναγιώτης Σγουρίδης): Για το θέμα του κ. Σφυρίου για τα νησιά. 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): ... που έβαλε ο κ. Σφυρίου για τα νησιά, αυτό εφ' όσον δεν καλύπτεται, γιατί δεν έχω υπόψη μου αν ...

ΠΡΟΕΔΡΕΥΩΝ (Παναγιώτης Σγουρίδης): Στο ν. 2240 υπάρχουν και για τις διευρυμένες Νομαρχιακές Αυτοδιοικήσεις αυξημένοι πόροι.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν δεν καλύπτεται από τις συγκεκριμένες διατάξεις, δηλαδή, αν δεν προχώρησαν τα νησιά τότε σε συνενώσεις για να αποτελέσουν έναν ΟΤΑ -οπότε καλύπτεται με διατάξεις που έχουμε βάλει μέσα- αν υπάρχουν τέτοια νησιά που ήταν ένας ΟΤΑ, παίρνουν επομένως τετραπλάσια οικονομική ενίσχυση.

ΠΡΟΕΔΡΕΥΩΝ (Παναγιώτης Σγουρίδης): Το ίδιο ισχύει και για τις διευρυμένες νομαρχιακές αυτοδιοικήσεις. 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Στις διευρυμένες Νομαρχιακές Αυτοδιοικήσεις... 

ΠΡΟΕΔΡΕΥΩΝ (Παναγιώτης Σγουρίδης): Υπήρχαν στο ν. 2240 επίσης.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, θα ισχύσει αυτό που προβλέπεται μέσα στο νόμο. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή, καταργούνται. 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οσοι ΟΤΑ είχαν συνενωθεί, θα έχουν τα προνόμια τα οποία θα συνεχίσουν να τα έχουν μέχρι το 2002.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί των άρθρων 13 και 14 και εισερχόμαστε στην ψήφισή τους.

Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 14;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό, επίσης κατά πλειοψηφία.

Κύριοι συνάδελφοι, όπως βλέπετε είναι 22.45' και έχουμε ψηφίσει μέχρι το άρθρο 15. 'Εχουν μείνει άλλα δέκα άρθρα μέχρι το άρθρο 26. Νομίζετε ότι πρέπει να συζητήσουμε άρθρο προς άρθρο ή θα πρέπει να ισχύσει η πρόταση του κ. Σφυρίου;

ΝΙΚΟΛΑΟΣ ΓΚΑΤΖΗΣ: Τα άρθρα 15, 16 και 17 μπορούν να συζητηθούν μαζί.

ΠΡΟΕΔΡΕΥΩΝ (Παναγιώτης Σγουρίδης): 'Ομως, όπως καταλαβαίνετε δεν μπορεί να πάει ο χρόνος αθροιστικά. 

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε, να συζητηθούν όλα τα υπόλοιπα άρθρα του νομοσχεδίου μαζί.

ΝΙΚΟΛΑΟΣ ΓΚΑΤΖΗΣ: Συμφωνούμε και εμείς να συζητηθούν όλα τα άρθρα, όμως, να δοθεί ο χρόνος των δώδεκα λεπτών.

ΑΛΕΞΑΝΔΡΟΣ ΚΑΛΑΦΑΤΗΣ: Δέκα λεπτά, κύριε Πρόεδρε, αρκούν.

ΠΡΟΕΔΡΕΥΩΝ (Παναγιώτης Σγουρίδης): Συμφωνείτε, κύριοι συνάδελφοι, να συζητηθούν τα άρθρα από 15 έως και 26 μαζί;

ΟΛΟΙ ΟΙ ΒΟΥΛΕΥΤΕΣ: Μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα άρθρα από 15 έως και 26 θα συζητηθούν μαζί.

Ο κ.Τσούρας έχει το λόγο για δέκα λεπτά.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, είναι σαφές ότι σε όλη αυτήν τη σειρά των άρθρων υπάρχουν μέτρα, εγγυήσεις, μέσα που σε πρώτη ανάγνωση φαίνονται επιμέρους, αλλά είναι φανερό ότι είναι σημαντικά και ότι προστιθέμενα ολοκληρώνουν και αποτελούν τη στρατηγική για την επίτευξη του στόχου αυτής της μεταρρύθμισης. Στα πλαίσια αυτά εγώ θα προσπαθήσω απλώς να επισημάνω, να σχολιάσω και να αναδείξω μερικά από αυτά. 

Στο άρθρο 15 νομίζω ότι έχει χρεία να υπογραμμιστεί η δυνατότητα που υπάρχει με προεδρικά διατάγματα να προβλεφθούν και άλλες περιπτώσεις για τις οποίες το δημοτικό ή κοινοτικό συμβούλιο μπορεί να εκδίδει κανονιστικές αποφάσεις. Νομίζω ότι είναι ένα σημαντικό βήμα ενίσχυσης της τοπικής εξουσίας και προώθησης της αποκέντρωσης. Στο ίδιο άρθρο θεωρώ επίσης σημαντικό το ότι μπορεί πλέον ο εκλογέας να εκφράσει την προτίμησή του σε δύο υποψηφίους, γιατί πιστεύω ότι ξεπερνάμε μία φάση που πολλά χρόνια ταλάνιζε τη γνωστή φιλοσοφία των εκλογών για την υποχρέωση να έχουμε στο γνωστό, στο φίλο, στο συγγενή και θα μπορεί πλέον ο κόσμος, ο δημότης, ο κάτοικος, ο εκλογέας αξιοκρατικά πια να ψηφίσει πέρα από την όποια υποχρέωση έχει και αυτόν που πραγματικά έχει τις δυνατότητες να βοηθήσει να ενισχύσει, να προωθήσει αυτόν το θεσμό.

Επίσης στο ίδιο άρθρο αξίζει να υπάρχει ειδική μνεία για τη δυνατότητα που έχει -το είπαμε και σε άλλο άρθρο- ο δήμαρχος να αποκεντρώσει την υπογραφή του και αυτό δεν έχει σημασία, τόσο στους υπαλλήλους, όσο στις εκλεγμένες αποκεντρωμένες μέσα στο δήμο αρχές και βέβαια νομίζω ένα άλλο τμήμα που θα πρέπει επίσης να επισημάνει κανείς, είναι η διάταξη με την οποία τα τοπικά συμβούλια και οι πάρεδροι τρεις μήνες πριν από την έναρξη του οικονομικού έτους υποβάλλουν στο δημοτικό κοινοτικό συμβούλιο σχέδιο τεχνικού προγράμματος. Εκεί υπάρχει ιεράρχηση των εκτελεστέων έργων.

Νομίζω ότι αυτό είναι από τα πλέον σημαντικά θέματακαι οφείλουμε να δώσουμε στήριξη και στα επόμενα χρόνια λειτουργίας του θεσμού αυτού, γιατί είναι ένα πολύ σημαντικό βήμα στα πλαίσια του δημοκρατικού προγραμματισμού, που θα πρέπει να μας απασχολήσει φαντάζομαι στα επόμενα δύο τρία χρονια πολύ περισσότερο -φαντάζομαι και στη Βουλή θα έχουμε τέτοιες διατάξεις- και βεβαίως είναι μία ουσιαστική πολιτική αποκέντρωσης του ίδιου του δημαρχοκεντρικού συστήματος όπου λειτουργεί και βέβαια έχουν γίνει πολλά σημαντικά βήματα σε αυτό το νομοσχέδιο.

Στο άρθρο 16 αυτό που θα ήθελα να επισημάνω είναι ότι κατοχυρώνεται και υπάρχει πλέον και η εγγύηση, ότι οι δημοτικές ή κοινοτικές επιχειρήσεις που υπήρχαν σε κάποιο πρωην ΟΤΑ από αυτούς που συνενώνονται ή τα Νομικά Πρόσωπα Δημοσίου Δικαίου ή ιδρύματα δεν αποκόπτονται από


 

  

Σελίδα 1516 

 

την πρώην οντότητα, αλλά αντίθετα είναι υποχρεωμένο το δημοτικό κοινοτικό συμβούλιο να διορίσει στα συμβούλια αυτών των επιχειρήσεων και ιδρυμάτων και νομικών προσώπων το 50% συν ένα μέλος του από τον πίνακα που θα προτείνουν τα τοπικά συμβούλια.

Κύριε Υπουργέ, θέλω να κάνω μία επισήμανση. Στο πρώτο εδάφιο λέτε ότι εάν δεν υποβληθεί πρόταση από τα τοπικά συμβούλια κλπ. Εδώ δεν υπάρχει χρόνος. Αν δεν υπάρχει χρόνος αυτό μπορεί να ισχύει στο διηνεκές.'Ισως θα πρέπει εδώ να υπάρξει κάποιος χρόνος. Εάν δεν υπάρχει χρόνος, ίσως να μην μπορεί να εφαρμοστεί κιόλας αυτό.

Πολύ σημαντικό επίσης είναι το άρθρο 17. 'Οπως και στη Διαρκή Επιτροπή, έτσι και εδώ θα ήθελα να σχολιάσω ορισμένα πράγματα και να ζητήσω κάποιες τροποποιήσεις. Στη Διαρκή Επιτροπή και πολλοί άλλοι συνάδελφοι μίλησαν αρκετά για το άρθρο 17 που έχει σχέση με τις απευθείας αναθέσεις.

Η τροπολογία που κατέθεσε ο κύριος Υπουργός και σε σχέση με την κατάτμηση και σε σχέση με την υποδιαστασιολόγηση των έργων και όσον αφορά τη δίωξη για βαριά παράβαση καθήκοντος όσων οργάνων ενεργούν κατά παράβαση των ανωτέρων διατάξεων, εμένα με καλύπτει πλήρως και θεωρώ ότι πρόκειται για μία πολύ σημαντική τροποποίηση που πραγματικά από τη μια μεριά θα φέρει εξυγιάνσεις και από την άλλη, εμπιστοσύνη στο θεσμό.

Για το επόμενο άρθρο που αφορά το προσωπικό των ΟΤΑ, είπαμε ορισμένα πράγματα και στο άρθρο 12. Εδώ πραγματικά δίνεται η δυνατότητα με όλην τη λογική, με το νέο οργανισμό κλπ., στους νέους δήμους να φτιάξουν μια υπηρεσία με ποιοτικά χαρακτηριστικά, με νέες κατηγορίες, με νέες ειδικότητες. Με αυτόν τον τρόπο θα μπορέσουν να φτιάξουν όχι μόνο υπηρεσίες σύγχρονες, αλλά ταυτόχρονα να προχωρήσουν και σ'αυτό που βάλαμε από την αρχή ως στόχο, δηλαδή οι δήμοι να λειτουργήσουν σαν αναπτυξιακές μονάδες, να είναι αυτές που θα προχωρούν από δω και πέρα τις τεχνικές υποδομές, θα μπορούν πραγματικά να κατασκευάζουν, να οργανώνουν, να λειτουργούν πολιτιστικές και κοινωνικές υποδομές, χώρους, εγκαταστάσεις, εξοπλισμούς.

Θέλω, όμως, να αναφέρω και μια διαφωνία-παρατήρηση. Φυσικά, δεν είναι θέμα, του Υπουργείου Εσωτερικών. Είναι ζήτημα των οικονομικών υπουργείων. Νομίζω ότι θα ήταν σωστότερο και δικαιότερο να μη σταματήσουμε τους υπαλλήλους αυτούς που υπάγονται στο λεγόμενο δεύτερο μέρος, που εξελίσσονται μόνο τρία μισθολογικά κλιμάκια. Φοβάμαι ότι έτσι δημιουργούμε υπαλλήλους δύο ταχυτήτων.'Ισως "χαθούν" υπάλληλοι, σε σχέση με την εξέλιξή τους εννοώ, πάνω στην προοπτική να στελεχώσουν το δήμο και να παράσχουν κάποια βοήθεια, ιδιαίτερα τον πρώτο καιρό, τα πρώτα δύσκολα χρόνια του νέου δήμου. 

Σε σχέση με τις επαρχίες, δεν έχω να πω τίποτε περισσότερο. 

Αναφορικά με το άρθρο 20, θα έλεγα, ότι με το άρθρο αυτό δίνουμε μια αδιέξοδο πολύ σημαντική σ'αυτό που πάντα ήταν και θα συνεχίζει να είναι θέμα προς συζήτηση σε σχέση με τους ΟΤΑ, αυτό, δηλαδή, που ονομάζουμε ίδιους πόρους, με αυτό που ονομάζουμε δυνατότητα να αποκτήσουν μέσα από το χώρο τους αυτά τα κονδύλια, που θα μπορέσουν με αυτά να στηρίξουν υπηρεσίες εξυπηρέτησης του πολίτη, αλλά και υποδομές. Και νομίζω ότι η διεύρυνση αυτής της δυνατότητας με το 2% αλλά και το 5%, δίνει πολύ σοβαρά την προοπτική για οικονομική ενίσχυση και μέσα απ'αυτήν τη δυνατότητα παραγωγικών και αναπτυξιακών επενδύσεων και από κει και πέρα, προώθηση του όλου σχεδίου του συζητούμενου νομοσχεδίου.

Το άρθρο 21 είναι επίσης ένα σημαντικό άρθρο. Αφορά τη διατήρηση των ρυθμίσεων για τους κατοίκους των μικρών Ο.Τ.Α. 'Ηταν ένα άρθρο, το οποίο χρησιμοποίησε κατά τρόπο μικροπολιτικό τελείως ο χώρος της Νέας Δημοκρατίας, με την ανασφάλεια και τη φημολογία που προσπαθούσε να περάσει. Είναι φανερό με το άρθρο αυτό, ότι ρητά κατοχυρώνονται οι οικονομικές, φορολογικές και ασφαλιστικής φύσεως ρυθμίσεις κάθε μορφής που υπήρχαν μέχρι σήμερα και αφορούσαν τους μικρούς Ο.Τ.Α., όλες οι ειδικές ρυθμίσεις για τους επαγγελματίες, για τους βιοτέχνες, ο χαρακτηρισμός περί ορεινών και μειονεκτικών περιοχών, όπως ισχύει για την εφαρμογή των ανάλογων οδηγιών για την Ευρωπαϊκή 'Ενωση και νομίζω δείχνει ακριβώς τη σταθερή πολιτική της πολιτείας, της Κυβέρνησης να μεριμνά και να προστατεύει τους πολίτες που ζουν σε αδύναμες περιοχές. 

Το άρθρο 22 νομίζω ότι είναι επίσης από τα σημαντικότερα άρθρα του νομοσχεδίου, που δεν αφορά μόνο το δήμο που θα γίνει, αλλά είναι ένα βήμα προς αυτό που εδώ και πολύ καιρό προσπαθούμε. Κάνουμε βήματα, προχωρούμε μπροστά, αλλά δεν έχουμε φτάσει στο επιθυμητό σημείο, στο να μπορέσουμε επιτέλους γρήγορα, ανέξοδα, απλά να εξυπηρετείται ο πολίτης. Και νομίζω ότι αυτό το άρθρο δίνει προοπτικές όχι μόνο για τους υπάρχοντες δήμους, αλλά θα πρέπει, νομίζω, να δούμε και την όλη του λογική σε σχέση με τους άλλους δήμους, ιδιαίτερα των μεγάλων δύο χωρών, δηλαδή, του λεκανοπεδίου της Αθήνας και της μητροπολιτικής περιοχής της Θεσσαλονίκης, που ίσως περισσότερο υποφέρουν απ' αυτές τις καταστάσεις.

Δυστυχώς, ο χρόνος δεν μου δίνει τη δυνατότητα να αναπτύξω τα υπόλοιπα άρθρα, πιστεύω άλλοι συνάδελφοι από το ΠΑ.ΣΟ.Κ. θα αναφερθούν. Απλώς θέλω να επισημάνω για μια ακόμη φορά, ότι πιστεύω πως είναι ένα νομοσχέδιο που κάνει τομές και είναι ίσως λυπηρό που αυτήν τη στιγμή, ενώ δεν υπάρχουν επιχειρήματα -πολύ θα ήθελα να ακούσω επιχειρήματα γι' αυτά που είπα σ' αυτά τα άρθρα- δεν ψηφίζεται και από τους υπόλοιπους συναδέλφους.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τσούρα.

Ο κ. Γκατζής έχει το λόγο.

Εσείς, κύριε Γκατζή, είπατε ότι θέλετε δώδεκα λεπτά. Ορίστε.

ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε. Δεν έχουμε και το δικαίωμα της δευτερολογίας. Σ' αυτά που είπε ο κύριος Υφυπουργός, θέλω να πω ότι δεν απάντησε για την "ταμπακιέρα". Πώς δίνεται το 20% της Α.Τ.Α. σε τέσσερις δήμους της Αθήνας και αφήνει άλλους; Και δεν ξέρω για ποιο λόγο εξαιρέθηκε το Πέραμα. Σ' αυτό δεν πήραμε καμία απάντηση. Μιλάω για το άρθρο 13, όπως επίσης στο ίδιο άρθρο, στην παράγραφο 8 αναφέρεται και για χρηματοδότηση πάλι απ' αυτήν την υπόθεση, το 20% της Α.Τ.Α. που πηγαίνει στη Θεσσαλονίκη. Ούτε και κανένας πιστεύω είτε εισηγητής είτε Κοινοβουλευτικός Εκπρόσωπος θέλησε να μας πει τελικά αν ξέρει κανείς πώς αυτή η χαριστική χρηματοδότηση γίνεται σ' αυτούς τους δήμους.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Ερχόμαστε στα υπόλοιπα. Θα σταθώ σε ένα σημείο του άρθρου 15. Το είπα και προηγούμενα, επειδή αναφερόταν στις συγκροτήσεις των δημοτικών συμβουλίων, ότι τον αντιδήμαρχο τον καταργεί με απόφασή του το δημοτικό συμβούλιο. Νομίζω ότι πρέπει να μπει και η διαδικασία ότι εγκρίνεται από το δημοτικό συμβούλιο η πρόταση που κάνει ο δήμαρχος.

Στο άρθρο 16 αναφέρεται ότι οι οργανισμοί αυτοί σταματούν να έχουν το δικαίωμα μετά το νέο Ο.Τ.Α. να δημιουργούν επιχειρήσεις, οργανισμούς κλπ.

Και μπαίνει ένα ερώτημα. Δεν ακούτε, κύριε Υπουργέ, δεν πειράζει, εγώ θα το θέσω: 'Εχουν τη δυνατότητα μετά την ψήφιση του νομοσχεδίου, οι Ο.Τ.Α. να κάνουν νομικά πρόσωπα, μέχρι τις 31.12.98 που ισχύει η θητεία τους; Είναι ένα ερώτημα, γιατί βάζουμε το εμπόδιο από κει και πέρα και δεν το βάζουμε και τώρα, για να έχουν περισσότερο το λόγο οι νέοι Ο.Τ.Α., που θα είναι και πιο συλλογικοί. 

Στο άρθρο 17 αναφέρθηκε και ο εισηγητής του ΠΑ.ΣΟ.Κ. κ. Τσούρας. Πραγματικά είναι πολλά τα προβλήματα που δημιουργούνται μ' αυτήν τη διαδικασία της ανάθεσης, της περικοπής κλπ. Είναι θετικό αυτό το οποίο φέρατε, αυτήν την τροπολογία. Είναι πάρα πολύ θετικό, που απαγορεύει τον τεμαχισμό κλπ. και πιστεύω να λειτουργήσει θετικά στη


 

  

Σελίδα 1517 

 

διαχείριση αυτή. 

'Ομως δεν τηρούνται, κύριε Υπουργέ. Και τώρα λέει ο Κώδικας ότι πρέπει να υπαρχει αιτιολογημένη έκθεση, ότι δεν θα πρέπει το έργο να τεμαχίζεται κλπ. Η διάταξη αυτή πιστεύω ότι θα σφίγγει περισσότερο τα πράγματα. Και ελπίζω να γίνει κάπως σεβαστή από τα δημοτικά συμβούλια.

Οι φάσεις όμως θα ισχύσουν πάλι, κύριε Υπουργέ. Θα πουν Α'φάση τόσος προϋπολογισμός. Β' φάση τόσος προϋπολογισμός. Ενώ ξέρουμε ότι τα έργα δεν είναι σε φάσεις. Κάθε έργο έχει ένα γενικότερο προϋπολογισμό, μία τεχνική έκθεση που αναφέρεται στην κατασκευή του όλου έργου.

Αυτοί, λοιπόν, οι τεμαχισμοί, με αυτόν τον τρόπο είναι ανεπίτρεπτοι κατά την άποψή μας. 

'Ερχομαι τώρα στο άρθρο 18. Κατά την άποψή μας, το άρθρο αυτό είναι πάρα πολύ σοβαρό, κύριε Πρόεδρε. Είναι ένα άρθρο που ουσιαστικά καθορίζει πολλά θέματα για τους εργαζόμενους. 

Συγκεκριμένα, στο άρθρο 5, παράγραφος 2 του ν.2307 υπάρχουν κάποιοι οικονομικοί περιορισμοί για να γίνουν οι προσλήψεις κλπ. Η πρόταση της ΠΟΕ-ΟΤΑ είναι οι κανονισμοί αυτοί να μην ισχύσουν. 

Επίσης, να μην ισχύσουν οι παράγραφοι 1 και 2 που λένε ότι οι οργανισμοί υπηρεσιών κλπ. εγκρίνονται από το γενικό γραμματέα της περιφέρειας, χωρίς να έχει τη σύμφωνη γνώμη του υπηρεσιακού συμβουλίου. Εμείς λέμε ότι πρέπει να υπάρχει και η γνώμη του υπηρεσιακού συμβουλίου. Δεν είναι μία τυπική διαδικασία. Είναι ουσία. Είναι οι εργαζόμενοι που εκλέγονται σε αυτά τα υπηρεσιακά συμβούλια. Ξέρουν τις αδύνατες πλευρές των υπηρεσιών. Και πιστεύουμε ότι οι προτάσεις τους είναι θετικές.

Στο δεύτερο εδάφιο της παραγράφου 4 του ιδίου άρθρου η πρόταση που γίνεται από την ΠΟΕ-ΟΤΑ είναι να απαλειφθεί το σημείο που αναφέρεται ότι οι υπάλληλοι περιορισμένης διαβάθμισης εξελίσσονται μόνον κατά τρία μισθολογικά κλιμάκια και να αντικατασταθεί με το εξισώνονται μισθολογικά, όπως όλοι οι υπάλληλοι του Α' μέρους του βιβλίου του ν.1188/81.

Εμείς πιστεύουμε ότι θα πρέπει να κάνετε δεκτό και το τέταρτο. Είναι σωστή η συμπλήρωση που έγινε από σας ότι οι μεταθέσεις αυτές θα γίνονται μέσα στο νομό. Θα πρέπει, όμως, να δίνετε και μία αποζημίωση οικοσκευής, όπως γίνεται σε όλες τις άλλες περιπτώσεις για τους δημοσίους υπαλλήλους. Αυτοί δυστυχώς δεν παίρνουν. 

Το άρθρο 19 "Κατάργηση επαρχιών" θεωρούμε πως είναι μέσα στην όλη φιλοσοφία που έχει το νομοσχέδιο. 

Στο άρθρο 20 εμείς θεωρούμε ότι αυτό το 5% που περιορίζεται στο 2% είναι μία επιπλέον επιβάρυνση στα εισοδήματα των μικρών και μεσαίων επαγγελματιών. Αυτοί θα την πληρώσουν πάλι. Οι μικρές επιχειρήσεις επιβαρύνονται ουσιαστικά με αυτό το 2%. Νομίζουμε ότι είναι ένας επιπλέον φόρος στις μικρές και μεσαίες επιχειρήσεις που θα πρέπει να καταργηθεί. 'Οπως τον καταργείτε στους ζαχαροπλάστες, να καταργηθεί και για όλους τους άλλους οι οποίοι είναι ουσιαστικά μικροεπαγγελματίες και μικροεπιχειρηματίες. Χώρια το ότι αυξάνεται κατ' έτος ο φόρος με τον οποίο φορολογούνται. Λέγεται ότι τα αντικειμενικά κριτήρια φέτος για τους μικροεπαγγελματίες θα είναι αυξημένα κατά 20%. 'Οταν στο προηγούμενο καθεστώς διαμαρτύρονταν ότι είναι πολύ υψηλός ο φόρος, καταλαβαίνετε τι θα γίνει τώρα όταν επιβάλλεται να πληρώνουν επιπλέον 2% επί των ακαθαρίστων για αυτές τις περιπτώσεις.

Το άρθρο 22 είναι τυπικό, δηλαδή, τι θα κάνουν, πώς θα βγαίνουν τα πιστοποιητικά και οι άλλες αιτήσεις για έκπτωση που πιθανόν θα έχουν από τους δημότες.

Το άρθρο 23 επαναφέρει αυτό που λέει το άρθρο 13, πού πηγαίνουν, δηλαδή, τα λεφτά της ΣΑΤΑ, της ΚΑΠ κλπ. και πώς αυτά τα τέλη και δικαιώματα μεταφέρονται στο Ε.Π.Τ.Α. Νομίζουμε ότι είναι πιο ξεκάθαρο αυτό που έλεγαν οι κύριοι συνάδελφοι για τις φορολογίες. Διαβάστε το εδάφιο δ' της παραγράφου 2 για να δείτε πως ενισχύεται αυτή η κατεύθυνση με τα τέλη, τα δικαιώματα και τις εισφορές που εισπράττονται.

Το άρθρο 25 το ανέλυσε ο σύντροφος Κόρακας. Αναφέρθηκε στο τι γίνεται ακριβώς με τα ανταποδοτικά τέλη. Θα πρέπει, όμως, να πούμε ότι όλοι αυτοί οι νόμοι που ψηφίστηκαν και ο ν.1828 που είναι για τα οικονομικά, δεν τηρήθηκαν. 

Εδώ θα πρέπει να πω, μια και έχω λίγο χρόνο ακόμη να εκμεταλλευτώ -γιατί τα είπα πολύ συμπυκνωμένα, νόμιζα ότι δεν θα προλάβω- ότι ο ν.1828, κύριε Υφυπουργέ, επειδή λέγατε για δισεκατομμύρια κλπ., θέσπισε με βάση τα οικονομικά που είχαν το προηγούμενο έτος οι δήμοι και οι κοινότητες, το 20% από το φόρο φυσικών και νομικών προσώπων κλπ. Τα ξέρουμε όλα αυτά. Μέσα στο 20% έπρεπε να συμπεριληφθούν -γιατί είναι καθαρά φόρος εισοδήματος- και τα λεφτά που ήταν από τους τόκους των καταθέσεων. Αυτό δεν γινόταν. Δεν το έκανε η Νέα Δημοκρατία. 'Οταν το ΠΑ.ΣΟ.Κ. ήταν αντιπολίτευση, θα θυμόσαστε που ο κ. Τσοχατζόπουλος στη σκιώδη τότε κυβέρνηση του ΠΑ.ΣΟ.Κ., είχε πει ότι θα τους πάμε στα δικαστήρια, θα καταφύγουμε και στην Ευρώπη και εδώ και εκεί κλπ. 'Ερχεται μετά σαν κυβέρνηση και παρακρατεί εξακόσια είκοσι δισεκατομμύρια (620.000.000.000) δραχμές. Αυτά τα λεφτά, δηλαδή, που παρακρατήθηκαν σήμερα από την Τοπική Αυτοδιοίκηση, είναι γύρω στα εννιακόσια είκοσι δισεκατομμύρια (920.000.000.000) δραχμές απ' ό,τι λένε οι άνθρωποι που ασχολούνται με τα έσοδα της Τοπικής Αυτοδιοίκησης και η ΚΕΔΚΕ.

Τώρα μιλήσατε για πεντακόσια δισεκατομμύρια (500.000.000.000) δραχμές για την επταετία ή την πενταετία, όπως θέλετε πάρτε το. Για να δείτε τι λεφτά πέφτουν, το τρισεκατομμύριο που λέτε σε χίλιους δήμους έρχεται κατά μέσο όρο από εκατό εκατομμύρια (100.000.000) δραχμές σε κάθε δήμο. Αν βάλουμε επτά χρόνια, κύριε Υφυπουργέ, ξέρετε πόσο είναι; Δεκατρία εκατομμύρια (13.000.000) δραχμές το χρόνο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι ένα δισεκατομμύριο (1.000.000.000) δραχμές για κάθε δήμο και όχι εκατό εκατομμύρια (100.000.000) δραχμές. 

ΝΙΚΟΛΑΟΣ ΓΚΑΤΖΗΣ: 'Οχι.

ΠΡΟΕΔΡΕΥΩΝ (Λουκάς Αποστολίδης): Ας μην μπαίνουμε σε λεπτομέρειες και νούμερα. Υπάρχουν εκτιμήσεις εκατέρωθεν.

ΝΙΚΟΛΑΟΣ ΓΚΑΤΖΗΣ: Εν πάση περιπτώσει, θα βρούμε και με τα νούμερα πόσο είναι. Αν είναι σωστά τα νούμερα που λέτε -δεν τα αμφισβητώ, δεν τα έκανα με το κομπιούτερ, τα έκανα με το μυαλό- έρχεται περίπου εκατό εκατομμύριο δραχμές το χρόνο. Αλλά η διαφάνεια λείπει και από εδώ, κύριε Υφυπουργέ. 

'Οταν αφαιρείτε το 20% από τη ΣΑΤΑ και το δίνετε αυτό στους τέσσερις δήμους και στους Δήμους της Θεσσαλονίκης, ποιος μας λέει πάλι -όταν δεν είναι θεσπισμένο και τα κριτήρια αυτά θα είναι λάστιχο- ότι δεν θα παίρνουν πάλι οι ημέτεροι και αυτοί οι οποίοι έχουν αντίθετη άποψη δεν θα παίρνουν; Γιατί το Πέραμα εξαιρέθηκε, όταν ξέρουμε ότι υπάρχει αυτή η ανεργία, όταν ξέρουμε τα προβλήματα της ζώνης που έχει; Γιατί εξαιρέσατε το Πέραμα και βάζετε τους τέσσερις Πασοκικούς δήμους; Δεν βγάζει μάτι αυτό, κύριε συνάδελφε, εσείς που λέτε ότι βλέπουμε φαντάσματα; Τα αναφέρει ονομαστικά, δεν φωτογραφίζει, ώστε να μπορεί να πεις "δεν φωτογραφίζει τον κ. Σφυρίου, αλλά φωτογραφίζει τον κ. Γκατζή". Τα αναφέρει ονομαστικά μέσα από το νόμο. Το ίδιο συμβαίνει και με τους Δήμους της Θεσσαλονίκης.

Θεωρούμε τελικά όπως είπε και ο Στρατής Κόρακας, ότι πρέπει η Τοπική Αυτοδιοίκηση να ανακτήσει τα οικονομικά της μέσα από συγκεκριμένους πόρους, θεσμοθετημένους, που να καλύπτουν τις πάγιες και διαρκείς ανάγκες που έχει, αλλά να έχει και δυνατότητες παρέμβασης σε μία αναπτυξιακή πορεία.

Και αυτό γιατί εμείς θεωρούμε και πιστεύουμε ότι η Τοπική Αυτοδιοίκηση είναι ουσιαστικός παράγοντας ανάπτυξης ιδιαίτερα στην επαρχία και ειδικότερα στην οικονομία της χώρας.

ΠΡΟΕΔΡΕΥΩΝ (Λουκάς Αποστολίδης): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Στο άρθρο 15 θα ήθελα να προσέξει ο κύριος Υπουργός στην παρ. 6 την έκθεση της Επιστημονικής


 

  

Σελίδα 1518 

 

Υπηρεσίας της Βουλής, σύμφωνα με την οποία απαιτείται εξειδίκευση των περιπτώσεων που πρόκειται στο μέλλον να ποινικοποιηθούν με βάση τις κανονιστικές διατάξεις, που πρόκειται να εκδοθούν. Αναφέρομαι στην παρ. 6 του άρθρου 15 που παραπέμπει σε ένα προεδρικό διάταγμα.

ΛΑΜΠΡΟΣ ΠΑΠΑΔΗΜΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο διορθωτικό σημείωμα έχει διαγραφεί εντελώς. 

ΜΑΡΙΑ ΔΑΜΑΝΑΚΗ: 'Εχετε δίκαιο, κύριε Υπουργέ. Δεν είχα δει τις διορθώσεις που είχατε κάνει σε αυτό το σημείο. Σωστά διεγράφη.

Το άρθρο 18 αναφέρεται σε ορισμένα θέματα που έχουν σχέση με το προσωπικό των Οργανισμών Τοπικής Αυτοδιοίκησης. Εδώ έχουν γίνει ορισμένες βελτιώσεις σε σχέση με τα αιτήματα της Πανελλήνιας Ομοσπονδίας Δημοτικών και Κοινοτικών Υπαλλήλων. Σε ορισμένες περιπτώσεις όπου δεν προβλέπεται, η γνωμοδότηση του υπηρεσιακού συμβουλίου θα βοηθούσε. Νομίζω ότι πρέπει να το δείτε αυτό το θέμα. Δεν νομίζω ότι το υπηρεσιακό συμβούλιο πάντα λύνει όλα τα προβλήματα, ούτε είναι πάντα σε θέση να διατυπώσει γνώμες.Είναι όμως μια διασφάλιση που τη ζητά και η Ομοσπονδία και με αυτήν την έννοια πιστεύω ότι πρέπει να εξετασθεί.

Το άρθρο 20 είναι πολύ σοβαρό και νομίζω ότι όλοι όσοι έχουν σχέση με την Αυτοδιοίκηση αντιλαμβάνονται ότι έχει δημιουργήσει πολλά προβλήματα σε σχέση με αυτό το περίφημο 5% το οποίο επιβάλλεται σε ορισμένες επαγγελματικές δραστηριότητες. Ξέρω ότι το άρθρο 20 είναι προϊόν μεγάλης συζήτησης στην Επιτροπή Οικονομικού και Κοινωνικού Ελέγχου. Ωστόσο εγώ πιστεύω ότι αυτή η ρύθμιση θα έχει προβλήματα και ότι κάποια στιγμή θα πρέπει να επαναξετασθεί.

'Οπως είναι σήμερα, το βάρος αυτό το σηκώνουν ορισμένες κατηγορίες επιχειρήσεων. Υπήρχε από παλαιά μια σκέψη -την είχαμε διατυπώσει και εμείς- να αντικατασταθεί αυτό το 5% ή το 2% με ένα πολύ μικρό ποσοστό, 2 ο/οο ως τέλος επιτηδεύματος το οποίο θα αφορά όλες τις δρατηριότητες σε έναν ορισμένο δήμο. Αυτό θα οδηγούσε σε μία άρση της υπερβολικής επιβάρυνσης ορισμένων μόνο κατηγοριών και σε μία εκλογίκευση της όλης υπόθεσης διότι σήμερα υπάρχει μια συνεχής διένεξη ανάμεσα σε ορισμένες κατηγορίες επαγγελματιών και στην τοπική Αυτοδιοίκηση για την είσπραξη αυτού του ποσού. Υπάρχουν πάρα πολλά οφειλόμενα. Στο Δήμο Αθηναίων ακόμα και οι μικρές επιχειρήσεις οφείλουν πολλά εκατομμύρια. Δεν γνωρίζω πως θα εισπραχθούν. Και τώρα με τις νέες ρυθμίσεις περί ταμειακής και φορολογικής ενημερότητας φοβάμαι ότι το πράγμα θα περιπλακεί πάρα πολύ και ότι θα υπάρξουν πολύ μεγάλες αντιδράσεις, διότι υπάρχουν πρόστιμα, εξαιτίας μίας σύγχυσης που είχε δημιουργηθεί σε μία φάση ανάμεσα στις υπηρεσίες του δήμου και τις κεντρικές υπηρεσίες του Υπουργείου Οικονομικών για το τι τακτοποιείται από τα παλαιά χρέη ή όχι. Ακόμη υπάρχουν καταγγελίες για ειδικές πελατειακές ρυθμίσεις. Το πρόβλημα είναι σοβαρό.

Από ό,τι αντιλαμβάνομαι ο κύριος Υπουργός επιμένει στο άρθρο όπως είναι.' Ετσι τουλάχιστον έχω αντιληφθεί γιατί παρόμοια συζήτηση έγινε και στην Κοινοβουλευτική Επιτροπή. Θέλω να διευκρινίσω, αν καλύπτεται το θέμα της Πανελλήνιας Ομοσπονδίας Εστιατόρων που έχει κάνει μία πρόταση να αφαιρεθούν τα μαγαζιά που έχουν απλώς ένα ηλεκτρόφωνο μέσα. Αφαιρείται αυτό;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης); Ναι.

ΜΑΡΙΑ ΔΑΜΑΝΑΚΗ: Είναι σωστό. Υπάρχει και ένα άλλο αίτημα που αναφέρεται σε ορισμένα πολύ μικρά μαγαζιά τα οποία σερβίρουν απλώς σε πάγκους ορισμένα προϊόντα. Νομίζω ότι και αυτά πρέπει να εξαιρεθούν. 'Εχω μία εμπειρία από το κέντρο της Αθήνας. Μιλάμε για πολύ μικρά μαγαζιά. Μπορεί να μπει ένα όριο στα καθίσματα. Διότι η έννοια του σερβιρίσματος αναφέρεται σε μία κατάσταση στην οποία υπάρχουν τραπέζια, τραπεζοκαθίσματα, μία ολόκληρη κατάσταση όπου ο άλλος δίνει το προϊόν του.

Εάν τώρα έχει ένα πάγκο με δύο-τρία καθίσματα και κάθεται κάποιος για δύο-τρία λεπτά, χωρίς να είναι εστιατόριο, νομίζω πως αδίκως επιβαρύνεται. Θα μου πείτε γιατί δεν αλλάζει την άδεια. Το συζήτησα το θέμα πολύ αναλυτικά μαζί τους. 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Δαμανάκη, αυτό έχει σχέση με την άδεια που βγάζει ο επιτηδευματίας. Θα βγάλει, μετά τραπεζοκαθισμάτων ή χωρίς.

ΜΑΡΙΑ ΔΑΜΑΝΑΚΗ: Και εγώ αυτό είχα κατά νου, ότι αυτοί μπορεί να αλλάξουν την άδεια. 'Ομως, για το Δήμο της Αθήνας δεν θα αλλάξει η άδεια, γιατί εδώ υπάρχουν διάφορες καταστάσεις, στις οποίες δεν θέλω να αναφερθώ. Επίσης θα υπάρξει διαπραγμάτευση στο θέμα της αλλαγής της άδειας, σε σχέση με τα παλαιότερα χρέη.

Αντιλαμβάνομαι ότι δεν μπορείτε να νομοθετείτε με βάση τα προβλήματα ενός συγκεκριμένου δήμου. Επίσης η άποψη που υπάρχει ότι με αυτό το άρθρο λύνουμε τα προβλήματα, δεν ευσταθεί. Θα υπάρξουν αντιδράσεις και ίσως πρέπει το Υπουργείο να ξαναδεί την πρόταση που αναφέρεται στο τέλος επιτηδεύματος. Θα είναι πολύ μικρό εάν το επωμιστούν όλοι, θα είναι της ίδιας οικονομικής απόδοσης και δεν θα οδηγούμαστε σε μία κατάσταση όπου ορισμένοι θα αισθάνονται ότι πληρώνουν. 'Ισως πρέπει να γίνει μία ρύθμιση ανάλογη με την παλαιότερη, η οποία είχε τεθεί σε κάποια φάση από το Υπουργείο Οικονομικών, αλλά δεν είχε εφαρμοστεί σε μερικούς δήμους για τη ρύθμιση των παλαιών οφειλών τουλάχιστον. 'Ετσι όπως είναι τα πράγματα φοβάμαι ότι θα οδηγηθούμε σε πολλά προβλήματα. Αυτά για το άρθρο 20.

'Ερχομαι τώρα στο άρθρο 21. Εδώ υπάρχουν ορισμένες ευνοϊκές ρυθμίσεις υπέρ μικρών ΟΤΑ και συμφωνώ με το άρθρο. 'Ομως υπάρχει ένα θέμα που απασχολεί πολλές κοινότητες. Αναφέρεται στην περίπτωση που έχουμε κλειστά επαγγέλματα σε αυτές τις κοινότητες όπως π.χ. φαρμακεία. Εμάς μας ήλθε κυρίως από αυτές τις κατηγορίες ανθρώπων.

Σε ένα συγκεκριμένο νόμο που υπάρχει και ισχύει για τα φαρμακεία υπάρχουν πληθυσμιακά όρια για την ίδρυση φαρμακείων. Αυτά τα όρια ισχύουν για τις παλιές κοινότητες. Με τη συνένωσή τους δεν εξασφαλίζεται ότι οι κοινότητες θα μπορούν να έχουν το φαρμακείο, γιατί με τα όρια που τίθενται τα φαρμακεία στις κοινότητες δεν θα μπορούν να ανοίξουν. Δεν ενδιαφέρει μόνο τους φαρμακοποιούς το ζήτημα, ενδιαφέρει και τις κοινότητες, γιατί είναι σημαντικό να έχουν το φαρμακείο. Αν ισχύσει ο νόμος κατά γράμμα και δεν υπάρξει κάποια μεταβατική διάταξη και κάποια ρύθμιση με το Υπουργείο αντίστοιχα δεν θα μπορούν να ανοίξουν φαρμακείο, γιατί ερμηνεύεται η διάταξη με βάση τα παλαιότερα κριτήρια.

Υπάρχει μία συγκεκριμένη πρόταση που είναι απλή, να εξαιρεθούν και εννοώ την περίπτωση α' της παραγράφου 1 του άρθρου 2 του Ν.1963/91. Είναι ο νόμος που αφορά τα φαρμακεία. Πρέπει γι'αυτές τις περιπτώσεις να υπάρχει αντίστοιχη μεταβατική διάταξη. 

'Οσο για το άρθρο 25 που αφορά την περιφέρεια, εδώ κύριε Υπουργέ, μας έχετε μοιράσει κάποιες τροπολογίες, μερικές από τις οποίες είναι σωστές. 'Ομως οι άλλες αναφέρονται σε ένα νόμο για την περιφέρεια που τώρα δεν είμαστε πρόχειροι και δεν αντιλαμβανόμαστε τι αφορούν. Παρακαλώ να δώσετε κάποιες διευκρινίσεις. Αναφέρομαι στη διατύπωση του άρθρου 25, όπως την έχετε δώσει και ιδιαίτερα στις παραγράφους 15, 16 και 17. Βάζετε λήξη θητείας ορισμένων συμβουλίων σε κάποιες ημερομηνίες και αυτήν τη στιγμή δεν υπάρχει ο νόμος για την περιφέρεια, ούτε είναι εύκολο να ελέγξουμε. Θα θέλαμε μερικές διευκρινίσεις για το τι αφορούν αυτές οι προθεσμίες.

Στο άρθρο αυτό έχω καταθέσει μία τροπολογία όπου δίνεται η δυνατότητα στους μηχανικούς να αναλάβουν θέσεις προϊσταμένων στις διευθύνσεις σχεδιασμού και ανάπτυξης που έχουν συσταθεί στην περιφέρεια και στα τμήματα που ανήκουν σε αυτήν τη διεύθυνση. Εγώ δεν έχω πολύ μεγάλη αγάπη με ορισμένα συντεχνιακά αιτήματα των μηχανικών, αν και είμαι μηχανικός και πολλές φορές μπορώ να πω ότι έχω συγκρουστεί.

Αλλά στη συγκεκριμένη περίπτωση, όταν μιλούμε για


 

  

Σελίδα 1519 

 

διεύθυνση σχεδιασμού και ανάπτυξης, νομίζω ότι είναι παράλογο να αποκλείονται οι μηχανικοί. Παρακαλώ να διορθωθεί το συγκεκριμένο θέμα.

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Στο άρθρο 15 λέει: "Η ονομασία συνοικιών, οδών και πλατειών γίνεται με απόφαση του δημοτικού κοινοτικού συμβουλίου, η οποία λαμβάνεται ύστερα από γνώμη του οικείου τοπικού συμβουλίου ή παρέδρου και σύμφωνη γνώμη επιτροπής".

Δηλαδή, γιατί δε λέτε "μετά πρόταση επιτροπής"; Δηλαδή, να βάλουμε την επιτροπή μέσα να κάνει τί; Να εξαναγκάσει αυτούς; Πάλι γραφειοκρατία; Σκοταδισμός είναι αυτός. Αφού είναι εκεί οι γραφειοκράτες γιατί αυτοί έχουν την κυριαρχία, αυτοί είναι ελεύθεροι. Να βάλετε "μετά πρόταση". Τι "σύμφωνη γνώμη";. Είναι ανώτεροι αυτοί από το κυρίαρχο όργανο, για να είναι "σύμφωνη γνώμη"; Υποχρεώνουμε το κυρίαρχο όργανο, το όργανο που προέρχεται από το δόγμα της λαϊκής κυριαρχίας να υποτάσσεται στις επιτροπές. Βάλτε "μετά πρόταση", για να είναι ελεύθεροι εκείνοι να κάνουν τη δουλειά τους.

'Ολες αυτές οι διατάξεις οι οποίες, εν πάση περιπτώσει, ούτε σπουδαίες μπορεί να είναι ούτε μη σπουδαίες, εκ του γεγονότος ότι όλο το περιεχόμενο του νομοσχεδίου βασίζεται στην ιδέα μιας συνολικής ρύθμισης. Δηλαδή, θέλετε και την αυτοτέλεια δήθεν των συνενωμένων να διατηρήσετε και να ρίξετε ένα χάπι σ' αυτούς, ότι δηδαδή, εσείς δεν παθαίνετε τίποτα, το χωριό δεν μεταβάλλεται, αλλά θέλετε και κάποια ενότητα να επιβάλλετε.

Τα κτηματολόγια. Το σύνολο των κτηματολογιών των συνενωμένων ΟΤΑ. Δηλαδή, θέλετε με κάθε τρόπο να δώσετε μία εικόνα σ' αυτό το εγχείρημα που κάνετε, επειδή δεν θέλετε απότομα να τους πείτε τι πρόκειται να γίνει στο μέλλον, διότι η αποτυχία του είναι δεδομένη. Αφού δεν εξασφαλίζονται οι λειτουργικοί όροι, ώστε το συνενωμένο να λειτουργήσει ως ενιαίο σύνολο, υπάρχει αποτυχία. Και την αποτυχία αυτή, θα την αντιληφθείτε στη λειτουργία του μέλλοντος. Διότι θέλετε ένα πνεύμα συνοχής. Θέλετε να τους συνενώσετε και να αποτελέσετε ένα σώμα. Να αποτελέσετε κάτι το οποίο να διέπεται σχετικά από έναν ορισμό που θέλετε να του δώσετε, σαν ενιαίο όλο. Και στο τέλος, έχετε κάτι διατάξεις και κάτι λεκτικές επιλογές, από τις οποίες λέτε ότι, ναι μεν θέλουμε να σας συνενώσουμε, αλλά ξέρετε, θα αποτελείτε το ενιαίο κτηματολόγιο. Λέτε, ότι θα αποτελέσει ενιαίο κτηματολόγιο, θα γίνει νέο κτηματολόγιο, θα γίνουν οδοί, που θα συνδέουν τον έναν οικισμό με τον άλλον. Αφού δεν έχετε τεχνολογική δομή, υποδομή, δεν έχετε μελέτη βιωσιμότητας και σκοπιμότητας. Για δέκα-δεκαπέντε κοινότητες, να πείτε, ότι σαν ενιαίο σύνολο στο μέλλον θα λειτουργήσει έτσι. Και λέτε φερ' ειπείν, από το σύνολο των κτηματολογίων και παραμύθια. 

Αυτά που πάτε να κάνετε, δεν ξέρω αν αντέχουν στη λειτουργία μίας κοινής λογικής. 'Ολες αυτές οι διατάξεις είναι εμβαλωματικές σε ένα τέτοιο πλαίσιο λειτουργίας σκέψεων, αφού δηλαδή τους συνενώνουμε, ας τους πούμε έτσι σιγά-σιγά, απαλά-απαλά ότι δεν αλλαζει τίποτα κλπ. Δεν γίνεται τίποτα έτσι.

Προχωρούμε. 

Εξουσιοδότηση υπογραφών: Λέει: "Ο δήμαρχος μπορεί με απόφασή του...". Αυτό είναι αντισυνταγματικό και παράνομο. Ο δήμαρχος υπογράφει. Τι υπάλληλοι; Δεν υπάρχει εκ του Συντάγματος ευχέρεια ούτε εκ του νόμου, για να μπορούν να υπογράφουν αντί του δημάρχου. Γι'αυτό έπρεπε να ρωτήσετε και τη Νομική Υπηρεσία. Δεν ξέρω τι λεει η Νομική Υπηρεσία σ' αυτό επί λέξει, αλλά αυτό δεν είναι σύννομο.

Πάμε τώρα στο άρθρο 17 που λέει: "Η δημαρχιακή επιτροπή μπορεί με απόφασή της να αναθέτει μετά από πρόχειρο διαγωνισμό ... την εκτέλεση εργασίας, μεταφοράς ή προμήθειας, αν η αξία καθενός απ' αυτά, δεν υπερβαίνει το ποσό των τεσσάρων εκατομμυρίων (4.000.000) δραχμών για τους Δήμους Αθηναίων, Πειραιώς ... και τριών εκατομμυρίων (3.000.000) δραχμών για τους λοιπούς δήμους".

Μπορεί να είναι δέκα εκατομμύρια (10.000.000) δραχμές. Τι είναι τρία εκατομμύρια (3.000.000) δραχμές και τέσσερα εκατομμύρια (4.000.000) δραχμές; Για τους μικρούς δήμους από τρία εκατομμύρια (3.000.000) δραχμές να πάει έξι εκατομμύρια (6.000.000) δραχμές και για τους μεγάλους ας πάει δέκα εκατομμύρια (10.000.000) δραχμές.

Τι είναι δέκα εκατομμύρια και έξι εκατομμύρια για τις αναθέσεις μεταφορών; Είναι πενιχρά τα ποσά. Δεν είναι κάποια τήρηση σκοπιμότητας ότι υπάρχει, δηλαδή, το ενδεχόμενο ότι εκεί θα γίνουν καταχρήσεις. Τα δέκα εκατομμύρια είναι μιας ημέρας λεφτά για να αντιμετωπίσουν τα προβλήματα που λένε. Τα ποσά αυτά δεν είναι αξιόλογα.

Τώρα στο θέμα των τεσσάρων μηνών για την ημερομηνία. Εδώ συμφωνώ και εγώ. Τι πάει να πει από το γενικό γραμματέα της περιφέρειας οι κανονισμοί; Τώρα που θα φτιάξετε τους κανονισμούς θα είναι ενιαίοι. Το ζήτησε και ο κ. Παυλόπουλος να είναι ενιαίοι οι κανονισμοί, να έχουν ενιαίο τύπο. Τον ενιαίο τύπο θα πρέπει να τον φτιάξει η ΚΕΔΚΕ και η ΤΕΔΚ σε μια συνεργασία. Να κληθούν όλοι αυτοί και να βάλουν τους νομικούς τους συμβούλους να τα φτιάξουν και να σας τα φέρουν. Διότι όποια καθοδήγηση να έχετε σαν κεντρικό όργανο δεν θα γίνει δουλειά, διότι από το σύνολο των ιδιαιτεροτήτων των διαφόρων γεωγραφικών ενοτήτων, των διαφόρων δημαρχιακών ενοτήτων που κάνετε, θα προκύψει το περιεχόμενο ενός μίνιμουμ κοινού κανονισμού.

Ο κανονισμός μπορεί για κάθε περιφέρεια να παρουσιάζει και ορισμένη ιδιαιτερότητα. Επομένως πρέπει να έχετε σε συνολική άποψη την όλη εικόνα. Γι' αυτό πρέπει να πάρετε τη γνώμη των ΤΕΔΚ και της ΚΕΔΚΕ και οι νομικοί σας σύμβουλοι να σας δώσουν όλα εκείνα τα στοιχεία ώστε να γίνει ένας κανονισμός να μην είναι τυποποιημένος μαθηματικός τύπος. Γιατί δεν είναι τυποποιημένοι μαθηματικοί τύποι οι δήμοι που φτιάχνετε και οι ιδιαιτερότητες που παρουσιάζονται. Δεν είναι εδώ πέρα να πει κανένας ότι φτιάξαμε έναν κανονισμό για όλους.

'Οσον αφορά για τη μισθολογική εξίσωση συμφωνώ και εγώ με τον κ. Γκατζή για την παράγραφο 4. 

Ερχόμαστε στο άρθρο 20. Σας έδωσα και κάτι χαρτιά τα οποία δεν τα λάβατε υπόψη σας της Πανελλήνιας Ομοσπονδίας Εστιατορικών και συναφών επαγγελμάτων. Σας τα έδωσα στην επιτροπή. Σας είπα εκεί που λέει στην παράγραφο 11 τη λέξη "πάγκους" να βάλετε μετά "με καθίσματα" για να γίνει "πάγκους με καθίσματα ή τραπεζοκαθίσματα". 'Εχουν πάγκους με καθίσματα. Εσείς ή δεν το αντιληφθήκατε ή δεν δώσατε σημασία, γιατί το λέει η Αντιπολίτευση. Βγάλτε από τη σκέψη σας ότι το λέω εγώ. Πείτε το μόνος σας για τον εαυτό σας. Είναι σωστό αυτό που λένε αυτοί; Δεν το λέω εγώ, το λένε οι σύλλογοι. "Πάγκους με καθίσματα ή τραπεζοκαθίσματα" διότι δημιουργείται δυσχέρεια στη μετάφραση. Υπάρχουν πάγκοι και έχουν καθίσματα. Εσείς εδώ λέτε "πάγκους". Τι θα γίνει; Είναι μια διευκρινιστική διατύπωση και πρέπει να τη δεχθείτε.

Στο άρθρο 25 πάλι, στο τέλος της παραγράφου 5, ζητάνε να προστεθεί "μέχρι 31 Ιανουαρίου '98 και η ισχύς της προηγουμένης παραγράφου έχει εφαρμογή για τις υποθέσεις του δημοτικού τέλους που εκκρεμούν ή έχουν λυθεί στις αρμόδιες επιτροπές των δήμων και κοινοτήτων". Είναι και αυτό ένα δίκαιο αίτημα. Σας το έδωσα και αυτό, αλλά δεν το λάβατε υπόψη σας. Εγώ λέω ότι πρέπει να το λάβετε υπόψη. 

Για το ηλεκτρόφωνο το διορθώσατε. 

Νομίζω ότι θα έπρεπε να γίνει και μια συμπλήρωση με τροπολογία ότι οι οφειλές κάθε είδους που δεν έχουν βεβαιωθεί ή έχουν βεβαιωθεί σε οποιαδήποτε υπηρεσία εισπράξεως -και προέρχονται από την εφαρμογή του άρθρου 26 του ν. 1828/89 για δημοτικό τέλος επί των σερβιριζομένων- ακαθαρίστων εσόδων είναι δυνατόν, μετά από αίτηση του οφειλέτη, να εξοφληθούν σε τριάντα μηνιαίες δόσεις. Η καταβολή της πρώτης δόσης να γίνεται με την κατάθεση της αίτησης και η κάθε δόση να μην μπορεί να είναι μικρότερη των είκοσι χιλιάδων (20.000) δραχμών και για τις εκκρεμείς υποθέσεις. Σ' αυτές τις περιπτώσεις θα πρέπει να τα λάβετε όλα υπόψη σας διότι τα πληρώνει η κατανάλωση, ο λαός.


 

  

Σελίδα 1520 

 

Εκείνοι που τρώνε είναι οι φτωχοί που δουλεύουν σε διάφορες υπηρεσίες, είναι οι εργαζόμενοι που πάνε και τρώνε στα εστιατόρια του λαού και πληρώνουν. Είναι έμμεσοι φόροι αυτοί που τους βάζετε με τον τρόπο σας και τους πληρώνει ο λαός διότι οι φτωχοί τρώνε στα φτωχικά εστιατόρια. Οι πλούσιοι δεν πάνε να φάνε εκεί, παρά πάνε να φάνε στην Κηφισιά. Και εκτός απ' αυτό είναι και θέμα ότι εσείς μιλάτε για ανταγωνιστικότητα των μικρομεσαίων επιχειρήσεων.

'Αμα θέλετε ανταγωνιστικότητα, να προκόψουν, που είναι όλοι υπό διάλυση και υπό πτώχευση, να τους το αφαιρέσετε. Να πείτε ότι το κάνουμε σαν μέτρο, για να μπορέσουν να ανταγωνιστούν την εποχή που έρχεται. Και στο κάτω κάτω δεν βάζουμε έμμεση φορολογία στο λαό, γιατί ο λαός ο φτωχός το πληρώνει, οι υπάλληλοι, οι εργάτες, οι μισθοσυντήρητοι, οι άνεργοι, αυτοί οι φουκαράδες που κάνουν κάποια εργασία και δεν μπορούν να πάνε στο σπίτι τους που είναι τόσα χιλιόμετρα. Είναι αντικοινωνικό, αντιοικονομικό, είναι ένα τέλος το οποίος το βάζετε για καταδυνάστευση των λαϊκών τάξεων και για έλλειψη ανταγωνισμού των μικρομεσαίων. Ωραία επιχείρηση κάνατε. 'Ακουσα και τη Βάσω Παπανδρέου για τους μικρομεσαίους. Είπε ό,τι είναι δυνατόν, απαρίθμησε είκοσι, τριάντα περιπτώσεις υποστήριξης μικρομεσαίων και βάζει τα μεγαθήρια να μην περιορίζονται σε τίποτα. Αυτά ξέρετε γιατί τα δίνετε; Τα δίνετε μόνο και μόνο για να κάνετε πυροσβεστική πολιτική ενάντια στην αγανάκτηση του λαού. Να είστε βέβαιος, κύριε Υφυπουργέ, ότι αυτήν τη φορά δεν τους πείθετε.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Αυτήν την φορά δεν τους πείθετε και τα ψευτοδιλήμματα περί σοσιαλισμού δεν είναι δυνατόν να περάσουν στην επόμενη εκλογική αναμέτρηση. Την καταλαβαίνει ο καθένας στο πετσί του με την αύξηση του 2% και με τη φτώχεια που περνάει. Τελείωσε η ιστορία.

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, τα γενικεύσατε όλα. 'Ομως συζητάμε το νομοσχέδιο και ολοκληρώστε σας παρακαλώ.

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, αυτό το νομοσχέδιο έχει σχέση και με τη φορολογία επί του λαού, με την έλλειψη πρόθεσης για ανταγωνιστικότητα των μικρομεσαίων, με την έλλειψη μέσων για τους μικρομεσαίους.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε σας παρακαλώ.

ΓΕΩΡΓΙΟΣ ΤΣΑΦΟΥΛΙΑΣ: 'Εχουν σκοπιμότητα αυτά, έχουν περιεχόμενο πολιτικού αγώνα και πρέπει να το ακούσει αυτός ο δύσμοιρος λαός, γιατί τα κυριακάτικα φύλλα των εφημερίδων γράφουν όλα μόνο για Σημίτη. Με γεια σας, με χαρά σας, να τους πάρετε, να τους αγοράσετε και να τους κάνετε ό,τι θέλετε. 

ΠΡΟΕΔΡΕΥΩΝ (Λουκάς Αποστολίδης): Ολοκληρώσατε, κύριε συνάδελφε.

ΓΕΩΡΓΙΟΣ ΤΣΑΦΟΥΛΙΑΣ: Αλλά δεν είναι δυνατόν, όμως, να εμπαίζετε το λαό, το λαουτζίκο με μέτρα που λαμβάνετε.

ΠΡΟΕΔΡΕΥΩΝ (Λουκάς Αποστολίδης): Τελειώσατε, κύριε Τσαφούλια.

Ο συνάδελφος κ. Αδαμόπουλος έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Στους άλλους, κύριε Πρόεδρε, δώσατε ένα περιθώριο και εμένα μου κόβετε το λόγο, γιατί δεν σας αρέσουν αυτά που λέω...

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Τσαφούλια, φθάσατε στα δώδεκα λεπτά.

ΓΕΩΡΓΙΟΣ ΤΣΑΦΟΥΛΙΑΣ: Να μην με αδικείτε για ό,τι δεν σας αρέσει, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Μην κάνετε αυθαίρετες εκτιμήσεις.

ΓΕΩΡΓΙΟΣ ΤΣΑΦΟΥΛΙΑΣ: Συνδυάζω την αγόρευσή μου με περιεχόμενο πολιτικού αγώνα.

ΠΡΟΕΔΡΕΥΩΝ (Λουκάς Αποστολίδης): Κάνετε αυθαίρετες εκτιμήσεις και να το ανακαλέσετε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Να το ακούσει όλος ο λαός της Ελλάδος.

ΠΡΟΕΔΡΕΥΩΝ (Λουκάς Αποστολίδης): 'Εχετε όρεξη να φωνάζετε μου φαίνεται.

ΓΕΩΡΓΙΟΣ ΤΣΑΦΟΥΛΙΑΣ: 'Οχι, δεν έχω όρεξη να φωνάξω, έχω όρεξη να συνδυάσω το περιεχόμενο μιας αντιλαϊκής πολιτικής με την επιβολή φορολογίας.

ΠΡΟΕΔΡΕΥΩΝ (Λουκάς Αποστολίδης): Να μην κάνετε αυθαίρετες εκτιμήσεις. Σας παρακαλώ!

ΓΕΩΡΓΙΟΣ ΤΣΑΦΟΥΛΙΑΣ: Στο άρθρο 21 έχω να κάνω μία παρατήρηση.

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, θα ήταν καλό να μιλάτε για το νομοσχέδιο...

ΓΕΩΡΓΙΟΣ ΤΣΑΦΟΥΛΙΑΣ: Για το νομοσχέδιο μιλάω.

ΠΡΟΕΔΡΕΥΩΝ (Λουκάς Αποστολίδης): ...και όχι για να γενικεύετε την πολιτική και να κάνετε και εκτιμήσεις για το Προεδρείο.

ΓΕΩΡΓΙΟΣ ΤΣΑΦΟΥΛΙΑΣ: Στο άρθρο 21 να απαριθμηθούν και να εξειδικευτούν οι ευνοϊκές ρυθμίσεις και τα προνόμια που παραμένουν. Αυτό αποτελεί τυπικολατρική προσήλωση στο γράμμα και όχι πολιτική. Εγώ, όμως, πάντοτε θα επιμένω στην πολιτική, όταν συνδυάζεται η εφαρμογή άδικων διατάξεων σε βάρος του λαού. Και οποιαδήποτε αντίθετη γνώμη και αν έχετε, κύριε Πρόεδρε, που νομίζω δεν έχετε, συμφωνείτε, αλλά το καθήκον σας δεν σας επιτρέπει να με αφήσετε να μιλήσω.

ΠΡΟΕΔΡΕΥΩΝ (Λουκάς Αποστολίδης): Ο κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Βέβαια προηγήθηκε ο αγαπητός συνάδελφος και άναψε λίγο τα αίματα. 'Ομως, το προχωρημένο της ώρας δεν μου επιτρέπει να επεκταθώ σ' όλα τα άρθρα του νομοσχεδίου. 'Ηθελα, κύριε Πρόεδρε και κύριε Υπουργέ, να προσυπογράψω όσα είπε η κ. Δαμανάκη, όσον αφορά το άρθρο 20 για το τέλος επί των ακαθαρίστων εσόδων ορισμένω κατηγοριών καταστημάτων. Πράγματι πιστεύω, παρ' ότι τώρα δεν είναι δυνατόν αυτό, ότι θα πρέπει να μελετηθεί μήπως ένας φόρος επιτηδεύματος, όπως ειπώθηκε, σε πολύ μικρότερο ποσοστό, θα ήταν εκείνο, που θα ήταν δικαιότερος, μια και θα αυξάνονταν σίγουρα ο αριθμός εκείνων που θα συνέβαλαν στο φόρο αυτό.

Ακόμα, είναι αλήθεια ότι ορισμένες κατηγορίες επιχειρήσεων είναι εκείνες οι οποίες επιβαρύνονται και μάλιστα σ'ένα μέρος των επιχειρήσεων από ομοειδείς λειτουργεί αυτός ο φόρος αθεμίτως ανταγωνιστικά. Υπάρχουν επιχειρήσεις με το ίδιο περιεχόμενο, με τα ίδια προϊόντα, όμως εκ του διαφορετικού τρόπου λειτουργίας ή εκ της διαφορετικής διαμορφώσεως του ίδιου του καταστήματος, άλλοι να υπάγονται στο φόρο και άλλοι να μην υπάγονται.

Γι' αυτό, κύριε Υπουργέ, θεωρώ -και θα ήθελα να με προσέξετε- ότι στο άρθρο 20, αυτό που είπε ο κ. Τσαφούλιας έχει κάποια σημασία. Στην παράγραφο 2 λέει ότι "στο επιβάλλεται υπέρ των δήμων και κοινοτήτων στην περιφέρεια των οποίων ισχύει το σύστημα του κοινού προσδιορισμού της αξίας των ακινήτων τέλος σε ποσοστό 2% στα ακαθάριστα έσοδα:...

Πρώτον κάθε είδους μορφής και ονομασίας καταστημάτων τα οποία πωλούνται για κατανάλωση εντός του καταστήματος ή σε πακέτο, φαγητά, ποτά, καφές, αναψυκτικά, γαλακτοκομικά προϊόντα και γλυκίσματα, εφόσον κατά την άδεια που έχει εκδοθεί διαθέτουν πάγκους με καθίσματα ή τραπεζοκαθίσματα". Nα προστεθεί δηλαδή το "πάγκους με καθίσματα". Πραγματικά νομίζω ότι και οι άδειες οι οποίες εκδίδονται είναι για πάγκους με καθίσματα.

Αυτό που ζητάει, δηλαδή, η ομοσπονδία εστιατόρων είναι πάρα πολύ λογικό. Αν θέλετε και νομοτεχνικά ακόμα είναι πιο δεμένο, αν προστεθεί η λέξη "με καθίσματα" εκεί που λέει "... που έχει εκδοθεί, διαθέτουν πάγκους ή τραπεζοκαθίσματα". Οπότε πραγματικά καλύπτονται και οι άνθρωποι που έχουν άδειες οι οποίες αναγράφουν "πάγκοι με καθίσματα". Και σεις, κύριε Υπουργέ, έχετε αποδεχθεί στο παρελθόν ότι αυτός ο φόρος πραγματικά είναι άδικος και άνισος.

Θέλω να επανέλθω στο άρθρο 25. Εδώ θεωρώ δίκαιο να


 

  

Σελίδα 1521 

 

προστεθεί στο τέλος της παραγράφου 5 του άρθρου αυτού, εκεί που λέει: "... μέχρι 31.12.1997" η φράση "και η ισχύς της προηγουμένης παραγράφου έχει εφαρμογή και στις υποθέσεις του δημοτικού τέλους που εκκρεμούν ή έχουν ληφθεί στις αρμόδιες επιτροπές των δήμων και κοινοτήτων". 

Νομίζω ότι πάμε σε μία νέα ρύθμιση με άλλο ποσοστό. Πραγματικά είναι σημαντική και αυτή η ρύθμιση σε σχέση με αυτό που υπήρχε. Επειδή υπάρχουν πολλές εκκρεμότητες και ήδη έχουν επιληφθεί οι επιτροπές του θέματος, για να λυθεί και αυτή η εκκρεμότητα έτσι ώστε να μην υπάρχει. 'Ετσι νομίζω ότι θα συγκεράσουμε και κάποιες απόψεις, θα αποκαταστήσουμε και κάποια δικαιοσύνη που υπάρχει στον ανταγωνισμό που υπάρχει μεταξύ ομοειδών επιχειρήσεων.

Πιστεύω ότι αν κάνετε τις δύο προαναφερόμενες προσθήκες που σας είπα, δηλαδή, στο άρθρο 20 στο εδάφιο 2 και στο άρθρο 25 παράγραφος 5, θα είναι η πιο δίκαιη διάταξη που θα μπορούσε να μπει στο νομοσχέδιο αυτό σε αυτήν τη φάση.

'Οσον αφορά βεβαίως τη γενικότερη φιλοσοφία πραγματικά θα πρέπει να δείτε μελλοντικά και μια γκάμα καταστημάτων, μεγαλύτερη, διότι εκείνο που εγώ πιστεύω είναι ότι ο λαός πρέπει να προσφέρει για τις υπηρεσίες τις οποίες του παρέχονται. Εξάλλου σε όλα τα μέρη του κόσμου οι δημοτικές αρχές έχουν τη δυνατότητα φορολόγησης, εισπράττουν φόρους και αυτή η αντίληψη πρέπει να επικρατήσει.

'Ολες οι άλλες εκδοχές που ακούστηκαν είναι παρωχημένες. Πρέπει να έχει αυτοδυναμία και αυτονομία η Τοπική Αυτοδιοίκηση, να επιφέρει τους φόρους, αλλά με ανάλογη παροχή υπηρεσιών στους πολίτες της.

Νομίζω ότι όλα όσα ακούστηκαν από τον κύριο συνάδελφο σίγουρα είναι αναχρονιστικά, σίγουρα είναι έξω από τη σύγχρονη νοοτροπία διοίκησης και αυτοδιοίκησης και κατά συνέπεια νομίζω ότι είναι εκτός τόπου και χρόνου. 

'Ομως στις δύο περιπτώσεις που ανέφερα, κύριε Υπουργέ, πιστεύω ότι αποδίδουμε δικαιοσύνη με αυτές τις δύο ρυθμίσεις.

Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Αδαμόπουλε.

Ο κ. Καλαφάτης έχει το λόγο.

ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, θα αποφύγω κατ' αρχάς να μπω στον πειρασμό να απαντήσω στις απόψεις που εξετέθησαν εδώ και έχουν σχέση με τις φοροφοβίες κάποιων συναδέλφων. 

Θα πω δύο παρατηρήσεις για το άρθρο 17. Οι απευθείας αναθέσεις αποτελούσαν και ελπίζω να μην αποτελούν στο μέλλον, ένα από τα στίγματα της Τοπικής Αυτοδιοίκησης. 'Ηταν μία απαράδεκτη τακτική η οποία τροφοδοτούσε την κοινή γνώμη με πάσης φύσεως κακοπροαίρετες κριτικές που είχαν σαν αποτέλεσμα την πτώση της αναξιοπιστίας της Τοπικής Αυτοδιοίκησης.

Εμείς που πιστεύουμε στην Τοπική Αυτοδιοίκηση πρέπει νομοθετικά να κατοχυρώσουμε την αξιοπιστία της από τέτοιου είδους ολισθήματα συνειδητά ή όχι και γι αυτό ακριβώς η τροπολογία που κατατέθηκε στο άρθρο 17 μετά και τη συζήτηση που έγινε στη Διαρκή Επιτροπή μας καλύπτει σε αυτόν τον τομέα, αλλά προσθέτω την εξής πρόταση.

Κύριε Υπουργέ, αν θέλετε, ακούστε αυτήν την πρόταση μόνο και τα υπόλοιπα αφήστε τα.

Πιστεύω ότι για κάθε απευθείας ανάθεση, θα πρέπει να δίνεται η δυνατότητα ελέγχου με τον εξής τρόπο: Να είναι υποχρεωμένος ο δήμος, που θα κάνει απευθείας ανάθεση, αμέσως να γνωστοποιήσει την απόφασή του στην περιφέρεια. Πιστεύω, εξάλλου, ότι η μεταρρύθμιση που επιχειρούμε, δεν κινδυνεύει από τους αλαλάζοντες ελαχίστους. Δεν πιστεύω ότι κινδυνεύει από τους ημιμαθείς ή από τους έχοντες παντελή άγνοια.

Πιστεύω ότι το πρώτο από το οποίο κινδυνεύει, είναι από τη διαφάνεια, από τη δυνατότητα, από την ικανότητα που πρέπει να δώσουμε εμείς, από εκείνα τα εχέγγυα που πρέπει να δώσουμε στην Τοπική Αυτοδίοικηση, για να σταθεί στο ύψος των περιστάσεων, για να σταθεί μακριά από τον εκμαυλισμό και τη διαφθορά. Εκεί πιστεύω ότι τελικά θα κριθεί και εκεί τελικά είναι και το παιχνίδι της κάθε τοπικής κοινωνίας.

Τελειώνοντας, θα ήθελα να πω για το άρθρο 20, ότι με καλύπτει η τοποθέτηση που έκανε η συναδέλφισσα κ. Δαμανάκη. Απλώς αν δεν γίνουν αποδεκτά αυτά τα οποία υποστήριξε, θα ήθελα στις κατηγορίες αυτών των καταστημάτων, να προστεθούν τα ενοικιαζόμενα αυτοκίνητα, τα μοτοποδήλατα και τα ποδήλατα.

Τελειώνοντας αυτό το τόσο σημαντικό νομοσχέδιο, θέλω να εκφράσω ορισμένες γενικότερες απόψεις και προβληματισμούς, που έχουν σχέση με την ίδια τη λειτουργία του Κοινοβουλίου και την πολιτική μας ζωή. Με το νέο θεσμικό πλαίσιο, έχουμε δημιουργήσει μία ισχυρή κεντρική Κυβέρνηση, μια ισχυρότατη περιφέρεια, μία ισχυρή νομαρχία και σήμερα δημιουργούμε και μία ισχυρή Τοπική Αυτοδιοίκηση, που θα επεκτείνεται σε κάθε γωνιά της πατρίδας μας.

Από την άλλη πλευρά, υπάρχει ο ορατός κίνδυνος της πλήρους υποβάθμισης του Βουλευτή, με τον παραδοσιακό τρόπο που ξέραμε αυτόν το ρόλο και κατ'ακολουθία του κοινοβουλευτικού συστήματος στο σύνολό του. Νομίζω ότι αν μείνουμε στα σημερινά δεδομένα, οδηγούμαστε σ' ένα παραμορφωμένο κοινοβουλευτικό σύστημα, όπου θα υπάρχει στην κορυφή μία πολύ ισχυρή εκτελεστική εξουσία, στο κάτω μέρος, αν μπορούμε να το πούμε έτσι σχηματικά, θα υπάρχει μία ισχυρή τοπική και περιφερειακή εξουσία και κάπου εκεί ενδιάμεσα θα υπάρχει ο ρόλος του Κοινοβουλίου, ο ρόλος του Βουλευτή, απογυμνωμένος και κομπάρσος των πολιτικών και κοινωνικών εξελίξεων.

Βεβαίως, δεν είναι το ζητούμενο να ανακοπεί η πορεία αποκέντρωσης. Αντιθέτως πιστεύω ότι πρέπει να προχωρήσει. Γι'αυτό ακριβώς στηρίζουμε και αυτό το νομοσχέδιο, γιατί η αποκέντρωση είναι ταυτόσημη με τη δική μας ιδεολογία.

Επισημαίνω, όμως, την εξής ανάγκη: Πρώτον, να επαναπροσδιορίσουμε το ρόλο του Βουλευτή, να τον ενισχύσουμε και να τον ισχυροποιήσουμε. Βεβαίως αυτή είναι κυρίαρχα δική μας ευθύνη και δεν πρέπει να την επιζητούμε άνωθεν.

'Ολα αυτά επιτείνονται από το ότι σήμερα υπάρχει διαπιστωμένη μία άμβλυνση των ιδεολογικοπολιτικών αντιθέσεων και διαφορών, στις οποίες ουσιαστικά στηρίζεται το κοινοβουλευτικό σύστημα, η κοινοβουλευτική δημοκρατία. Και αυτή η άμβλυνση, αποδυναμώνει το ρόλο του Βουλευτή.

Γι'αυτό βλέπουμε ότι και οι βουλευτικές εκλογές πλέον, ιδιαίτερα στους μικρούς τόπους, δεν έχουν τη σημασία και την αίγλη που είχαν παλιότερα, ενώ αντιθέτως βλέπουμε μία ανιούσα πορεία της σημασίας που έχουν οι τοπικές εκλογές για τους νομάρχες και για τους δημάρχους.

Συγχρόνως προωθείται και είναι διαπιστωμένη μία σύγχυση, μία απολιτικοποίηση, ανάδειξη προσωπικών στρατηγικών, πέρα από τις ιδεολογικοπολιτικές και κομματικές διαφορές. Αναπτύσσονται παρέες και έχουμε υστερόβουλα συμφέροντα. Αυτά κυρίως τα τελευταία, αναπτύσσονται στην περίοδο των τοπικών εκλογών. Και εδώ ακριβώς ελλοχεύει ο κίνδυνος της ανατροπής του κοινοβουλευτισμού.

Σαν ένα τελευταίο παράδειγμα, σας αναφέρω τα τραγελαφικά που συμβαίνουν στο χώρο το δικό μας τις τελευταίες ημέρες, όπου αγέλες νέων μελών εγγράφονται ασυστόλως, ανεξαρτήτως πού ανήκουν, με βάση όχι κάποια πολιτικά ή ιδεολογικά χαρακτηριστικά, όχι για να ενδυναμώσουν μία πολιτική προοπτική, αλλά για να ενδυναμώσουν την προσωπική δύναμη του καθενός παράγοντα.

Στην Κεφαλλονιά -και αυτό είναι μια δημόσια καταγγελία και πρέπει να τα λέμε αυτά, αυτό είναι που μας κρατάει ζωντανούς στο ΠΑ.ΣΟ.Κ., ότι μπορούμε και λέμε τις αντιθέσεις τις δικές μας- υπάρχουν δύο περιπτώσεις γνωστές μελών που ανήκουν στη Νέα Δημοκρατία και ενεγράφησαν στο ΠΑ.ΣΟ.Κ. Εκτός βέβαια του ότι αυτό αποδεικνύει ότι εμείς είμαστε ηγεμονεύουσα δύναμη ...

ΠΡΟΕΔΡΕΥΩΝ (Λουκάς Αποστολίδης): Αυτό δεν νομίζω, κύριε συνάδελφε, να έχει σχέση με το νομοσχέδιο.

ΑΛΕΞΑΝΔΡΟΣ ΚΑΛΑΦΑΤΗΣ:...όταν μέλη της Νέας Δημοκρατίας εγγράφονται, είναι γελοίο.

ΓΕΩΡΓΙΟΣ ΤΣΑΦΟΥΛΙΑΣ: Γίνατε ένα κόμμα, κύριε Καλαφάτη.


 

  

Σελίδα 1522 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, δεν θέλει συνήγορο ο κ. Καλαφάτης. Είδατε ότι τα λέει μόνος του, όπως πρέπει, χωρίς συνηγόρους. 'Οχι, λόγω της ιδιότητάς σας τα πήρατε όλα μπροστά!

ΓΕΩΡΓΙΟΣ ΤΣΑΦΟΥΛΙΑΣ: 'Οχι, τα λέει ο ίδιος.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κοντομάρης έχει το λόγο.

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, στο άρθρο 15 ήθελα να σημειώσω εκεί που αναφέρει ότι τα τοπικά συμβούλια -που είναι πολύ σωστό- οφείλουν τρεις μήνες τουλάχιστον πριν από την έναρξη του οικονομικού έτους να υποβάλουν στο δημοτικό ή κοινοτικό συμβούλιο σχέδιο τεχνικού προγράμματος. 

Φαντάζομαι, κύριε Υπουργέ, ότι σαφώς υπονοείτε ότι θα πρέπει να έχουν την αρωγή των τεχνικών στελεχών του δήμου για να μπορούν να υποβάλουν συγκεκριμένο και τεκμηριωμένο πρόγραμμα, γιατί, εάν αφεθούν μόνοι τους χωρίς τεχνική υποστήριξη να κάνουν μια τέτοια προσπάθεια, φοβάμαι ότι δεν θα έχει ουσιαστικό αποτέλεσμα. Και ίσως αυτό θα πρέπει να τονιστεί μέσα, να συμπληρωθεί.

Στη συνέχεια, θέλω να τονίσω και πάλι αυτό που τόνισε ο συνάδελφος κ. Καλαφάτης ότι είναι πραγματικά θετική αυτή η προσπάθεια, που γίνεται στο άρθρο 17 και την επικροτούμε. Βέβαια δείχνει και την ανταπόκριση που είχε η Κυβέρνηση στις προτάσεις που κάναμε στη Διαρκή Επιτροπή.

Για το προσωπικό των Ο.Τ.Α. δεν ξέρω εάν αυτό το έξι μήνες για να γίνει η μετάταξη, ικανοποιεί την Ομοσπονδία. Είναι θετικό ότι γίνεται μέσα στο νομό. 'Ισως θα πρέπει να δώσουμε ένα μεγαλύτερο χρονικό περιθώριο σε συνδυασμό βέβαια και με τους οργανισμούς των περιφερειών, που ακόμα δεν έχουν ολοκληρωθεί και βρίσκονται σε μια διαδικασία στελέχωσης και ωρίμανσης -αν μπορεί να χρησιμοποιήσει κανείς τη λέξη- μια και δεν είναι έτοιμες οι περιφέρειες με συγκεκριμένο οργανισμό και με τις αρμοδιότητες που ήδη σταδιακά θα παίρνουν και από άλλα Υπουργεία, για να μπορούν να παίξουν αυτόν το ρόλο στην περιφέρεια.

Για το άρθρο 20 θέλω να πω και εγώ κάτι. Noμίζω ότι υπάρχει μια πρόοδος. Παλαιότερα είχαμε 5% σε σχέση με τα ακαθάριστα έσοδα. Αυτό πήγε 2% και βέβαια αυτό το 2% τώρα περιλαμβάνει και κάποιες άλλες κατηγορίες που δεν περιελάμβανε το 5%. Νομίζω πως είναι μια βελτίωση της κατάστασης. Λογαριάζονται πολλές κατηγορίες που δεν ήταν. Με τη δική σας τροπολογία, αλλά και με τις δικές μας παρατηρήσεις στη Διαρκή Επιτροπή βελτιώνεται η κατάσταση.

Δεν ξέρω αν δίνουμε το τέλειο σε μια πορεία για τους επαγγελματίες και για την Αυτοδιοίκηση. 'Ομως νομίζω ότι είναι ένα βήμα και είναι προς θετική κατεύθυνση αυτό που γίνεται.

Θέλω να ξανατονίσω και εγώ αυτό που ήδη τονίστηκε, γιατί έχω μήνυμα και από την Κέρκυρα για τα φαρμακεία. 

Πραγματικά υπάρχει ένα πρόβλημα, κύριε Υπουργέ, και νομίζω ότι η βασική μας θέση ήταν ό,τι είχαν αυτοί οι πολίτες να μη το χάσουν. Με αυτήν την έννοια και αυτό που λέμε για τα φαρμακεία, νομίζω ότι μπορεί να γίνει δεκτό. 

Δεν νομίζω ότι μπορούμε να τους αποστερήσουμε το παραμικρό που είχαν, γιατί εκεί βασίζεται η όποια λογική της αντίθετης άποψης, που λέει ότι θα τους διαλύσετε, θα τους καταργήσετε, θα μεταφέρετε τα νεκροταφεία, θα κάνετε εκείνο, θα κάνετε το άλλο. Είναι γνωστό.

Επίσης θέλω να τονίσω ότι το άρθρο 22, που έχει σχέση με τη γραφειοκρατία, είναι πάρα πολύ σημαντικό. Νομίζω ότι είναι από τα σπουδαιότερα άρθρα του νομοσχεδίου.

Θα έλεγα, κύριε Υπουργέ, αυτό να τεθεί κάτω από έναν διοικητικό έλεγχο, με την έννοια ότι πιθανόν και τα τρία Υπουργεία, Συγκοινωνιών, Προεδρίας με την ευρύτερη έννοια και Εσωτερικών, θα έκαναν μία επιτροπή, πιθανόν από τους γενικούς γραμματείς, για να παρακολουθήσουν σε πρώτη φάση την υλοποίηση του άρθρου 22. Εδώ θα πείσουμε τους πολίτες, αν πραγματικά αυτά που νομοθετούμε τα εφαρμόζουμε. Γιατί κάνουμε σωστούς νόμους, αλλά δεν τους εφαρμόζουμε στην πράξη.

Επίσης, θα ήθελα να χαιρετήσω το γεγονός ότι όλα αυτά τα τέλη χαρτοσήμων κλπ. που μας ταλαιπωρούσαν όλα αυτά τα χρόνια ως κράτος, στις περισσότερες περιπτώσεις καταργούνται. Είναι πολύ θετικό και το χαιρετίζω.

Θα ήθελα ακόμη να πω -και τελειώνω, κύριε Πρόεδρε- ότι είναι πολύ σημαντικό το θέμα του μητρώου που γίνεται για τις επιχειρήσεις της αυτοδιοίκησης και που πλέον το παρακολουθεί το Υπουργείο Εσωτερικών, αλλά κυρίως να τονίσω τη διαδημοτική συνεργασία. Νομίζω ότι έγινε παρανόηση από τον εκπρόσωπο του Κομμουνιστικού Κόμματος που λέει ότι αυτό θα είναι με φόρους, με τέλη κλπ. Εδώ δίνεται το πλαίσιο όπου δήμοι μπορούν να συνεργασθούν με προϋποθέσεις και η συγκεκριμένη παράγραφος δ' που αναφέρθηκε λέει ότι μπορεί να προέρχονται και από τη ΣΑΤΑ και από τα τέλη και δικαιώματα και σαφώς μπορούν να προέρχονται και από οποιαδήποτε άλλη πηγή που συναινεί και συνεργεί στο να φτιάξουν μια σύμβαση και να κάνουν μια κοινή προσπάθεια δύο, τρεις ή περισσότεροι δήμοι. Νομίζω ότι θα πρέπει να το χαιρετήσουμε αυτό σαν μια κίνηση που αντιμετωπίζει συνολικά προβλήματα που δεν μπορεί πιθανόν να αντιμετωπίσει ένας δήμος. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Λεβογιάννης έχει το λόγο.

ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, θα κάνω μερικές παρατηρήσεις σε ορισμένα άρθρα.

Θα αρχίσω από το άρθρο 16. Στην παράγραφο 6 του άρθρου αυτού, κύριε Υπουργέ, προβλέπεται η κατάργηση των συμβουλίων περιοχής από 1.1.1998, η μετατροπή τους σε απλούς συνδέσμους, στους οποίους υπάγονται οι εκκρεμότητες και το προσωπικό τους και στη συνέχεια από 1.1.1999 η κατάργηση των απλών αυτών συνδέσμων και η υπαγωγή τους στους νέους ΟΤΑ, μαζί με τις εκκρεμότητες και το προσωπικό τους.

Σε μερικά συμβούλια περιοχής -γνωρίζω ένα-δυο τέτοια στις Κυκλάδες- έχουμε το εξής πρόβλημα, σε σχέση με το προσωπικό τους που είναι κάποιοι τεχνικοί. Θα ήθελα ο κύριος Υπουργός να το ακούσει αυτό.

Αυτό το προσωπικό αυτών των συμβουλίων περιοχής προσελήφθη με μια διαδικασία προγραμματικής σύμβασης, που την υπέγραψαν το συμβούλιο περιοχής με μια τοπική αναπτυξιακή εταιρεία που έχουν συστήσει οι κοινότητες και με την περιφέρεια. Ανέθεσαν, λοιπόν, στην αναπτυξιακή εταιρεία να προσλάβει αυτούς τους τεχνικούς, για λογαριασμό όμως του συμβουλίου περιοχής.

Το ερώτημά μου είναι, αν αυτό το προσωπικό -αφορά συγκεκριμένα το συμβούλιο περιοχής της Νάξου- υπάγεται σ'αυτές τις διατάξεις, ένταξής του, δηλαδή μεταφοράς στο σύνδεσμο και στη συνέχεια στο νέο ΟΤΑ. Θα ήθελα να το δείτε αυτό. Είναι τρεις-τέσσερις τεχνικοί που έχουν προσφέρει σημαντικό έργο.

Στη συνέχεια θα πάω στο άρθρο 19 που αφορά την κατάργηση των επαρχιών. Στην παράγραφο 4 προβλέπεται για την εκπροσώπηση των νησιωτικών πρώην επαρχιών ότι θα εκλέγει κάθε πρώην νησιωτική επαρχία τουλάχιστον ένα νομαρχιακό σύμβουλο.

Κύριε Υπουργέ, αν υποθέσουμε ότι κάποια από τα επαρχεία, ιδιαίτερα αυτά που αφορούν νησιά που έχουν γίνει ένας δήμος, θα καταργηθούν, αυτά τα νησιά που είναι μεγάλα θα μειονεκτούν ως προς την εκπροσώπησή τους στο νομαρχιακό συμβούλιο με βάση αυτήν τη ρύθμιση.

Γι'αυτό εγώ θα σας πρότεινα να επαναφέρετε την αρχική διατύπωση του άρθρου 19, που έλεγε ότι "ειδικά και μόνο για την εκπροσώπηση των νησιωτικών επαρχιών στα νομαρχιακά συμβούλια για την εκλογή επαρχιακών συμβουλίων, καθώς και τη λειτουργία των επαρχείων, θεωρούνται υφιστάμενες οι επαρχίες των νομών αυτών και εφαρμόζονται οι σχετικές διατάξεις του προεδρικού διατάγματος 30/1996".

Υπάρχει το ενδεχόμενο δηλαδή ένα μεγάλο νησί να έχει ένα μόνο νομαρχιακό σύμβουλο με την καινούρια ρύθμιση.

Θα πάω στο άρθρο 21, το οποίο είναι πάρα πολύ σημαντικό,


 

  

Σελίδα 1523 

 

γιατί σε σχέση και με το άρθρο 11, λύνει θέματα καθημερινότητας που αφορούν την εξυπηρέτηση του πολίτη και απαντά και σ' όλους εκείνους που κυρίως πάνω σ' αυτά επιχειρηματολόγησαν για να κατηγορήσουν το σχέδιο "ΚΑΠΟΔΙΣΤΡΙΑΣ" και να μιλήσουν για ερήμωση των χωριών κλπ. Δημιούργησαν ανησυχίες στους κατοίκους των χωριών και ιδαίτερα στους ηλικιωμένους, ότι θα χρειάζεται για να βγάλουν ένα χαρτί, να μετακινηθούν και να ταλαιπωρηθούν.

Εδώ, επεκτείνεται αυτό σε σημαντικά μάλιστα έγγραφα που αφορούν κάθε πολίτη, όπως είναι το Ποινικό Μητρώο, η φορολογική ενημερότητα κλπ.

'Ομως, εκείνο που λέτε, κύριε Υπουργέ, στο εδάφιο ε' της παραγράφου 1, το "είναι δυνατόν να υποβάλονται τηλεφωνικά μέσω του ΟΤΕ", αυτό το "είναι δυνατόν", αν είναι δυνητικό, δημιουργεί πρόβλημα, δηλαδή, ίσως και να μη γίνει. 'Εχω την εντύπωση όμως, ότι δεν θέλετε να πείτε αυτό. Θέλετε να πείτε ότι μπορούν, εκτός από τη γνωστή διαδικασία να ζητούν την έκδοση αυτών των πιστοποιητικών και τηλεφωνικά. Εάν λέτε αυτό, θα πρέπει να προστεθεί: "Είναι δυνατόν να υποβάλονται και τηλεφωνικά", δηλαδή, να προστεθεί ένα "και" αν θέλετε επαναλαμβάνω να πείτε ότι εκτός από την κλασική διαδικασία της υποβολής αίτησης, μπορεί να υποβάλεται και τηλεφωνική αίτηση. 'Ετσι θα αποκτήσει ουσιαστική σημασία.

Τέλος, θέλω να σημειώσω -απλά έτσι για τα Πρακτικά- για να το έχετε υπόψη σας, κύριε Υπουργέ, το εξής: Εξ αιτίας των συνενώσεων δημιουργείται ένα ζήτημα, το οποίο θα πρέπει να ρυθμιστεί νομοθετικά στο άμεσο μέλλον, σε σχέση με τη διαδικασία εκλογής της διοίκησης του Ιερού Ιδρύματος Ευαγγελιστρίας Τήνου. 'Οπως είναι γνωστό, αυτό το 'Ιδρυμα το Ιερό, το μεγαλύτερο στην Ελλάδα, διέπεται από ειδικό νόμο που ψηφίστηκε το 1976, συνέχεια παλαιότερων νόμων από την απελευθέρωση και μετά, όπου η επταμελής διοίκησή του εκλέγεται από ένα εκλεκτορικό σώμα που οι εκλέκτορές του είναι όλοι εκπρόσωποι της Τοπικής Αυτοδιοίκησης. Επέρχονται ορισμένες μεταβολές με τις συνενώσεις εκεί και θα πρέπει σε μια άλλη ευκαιρία -είναι ένα νομικό πρόσωπο που υπάγεται και στο Υπουργείο Παιδείας- να κάνουμε τις βελτιώσεις που χρειάζονται, ώστε να προσαρμοστεί στις απαιτήσεις αυτού του νόμου. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θέλω να σας υπενθυμίσω ότι χθες το βράδυ, κλείνοντας τη διαδικασία της συζήτησης, είχαμε συμφωνήσει ότι σήμερα στις δώδεκα όπου και αν βρισκόμαστε, θα ψηφίσουμε το νομοσχέδιο. Κάνω, λοιπόν, μια παράκληση -θα συνεχίσουμε, όλοι θα πάρουν το λόγο- να είμαστε ακριβείς στο χρόνο για να μην αναγκάζομαι ούτε εγώ να χτυπάω το κουδούνι και γύρω στις δωδεκάμισι να ολοκληρώσουμε τη διαδικασία.

Ο συνάδελφος κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, ενδεικτικά, μιας και μας είπατε να επισπεύσουμε το χρόνο, θα αναφερθώ σε ορισμένα άρθρα από την ενότητα που συζητάμε. Βασικά συμφωνώ με το άρθρο 17 που επιφέρει μια σημαντική μεταβολή και εξαφανίζει ένα φαινόμενο συναλλαγής που εγένετο και εννοώ τη διάταξη που λέει ότι "δεν επιτρέπεται η κατάτμηση των δημοτικών ή κοινοτικών έργων και η σύνταξη των αντιστοίχων μελετών,ούτε η αναγραφή στον προϋπολογισμό δήμου ή κοινότητας κατετμημένων πιστώσεων για την εκτέλεση αυτών".

Αυτή είναι μια σημαντική διάταξη, η οποία θα περιφρουρήσει το κύρος των δημοτικών αρχόντων και μάλιστα προβλέπει και ποινική διάταξη, η οποία τιμωρεί για βαριά παράβαση καθήκοντος, όσους υπαλλήλους παραβούν αυτήν τη διάταξη. Επομένως, είναι θετική και σημαντική.

Θέλω να σταθώ στο άρθρο 18 του νομοσχεδίου, που ρυθμίζει θέματα προσωπικού. Δεν τα ρυθμίζει ικανοποιητικά, κύριε Υπουργέ, αυτά τα θέματα του προσωπικού και θα παρακαλέσω να το προσέξετε ιδιαίτερα, διότι το προσωπικό των ήδη καταργουμένων δήμων και κοινοτήτων έχει μακρά εμπειρία στα καθήκοντα της Τοπικής Αυτοδιοίκησης και θα αποτελέσει εκείνο το μοχλό που θα στηριχθεί η καινούρια μορφή των δήμων.

Θα πρέπει να σεβαστείτε τα κεκτημένα δικαιώματα των εργαζομένων και δεν θα πρέπει να τους χρησιμοποιήσουμε σαν στημένες λεμονόκουπες. Τους χρησιμοποιήσαμε ήδη και τώρα δεν μας κάνουν. Δεν θα πρέπει να παραβιαστούν κεκτημένα δικαιώματα εργασιακά, συνταξιοδοτικά κλπ. Να εκδώσετε εγκυκλίους, διαταγές προς επεξήγηση των κανόνων, που τίθενται με το νομοσχέδιο, ώστε να γίνει αντιληπτό πλέον και να ησυχάσουν οι εργαζόμενοι, που δικαιολογημένα ανησυχούν αυτήν τη στιγμή από τη νέα ρύθμιση, που γίνεται.

Στο άρθρο 20 θα σταθώ στο 2%. Μολονότι φαίνεται ότι δεν είναι σημαντικό, την πληρώνουν ορισμένες επιχειρήσεις.

Κύριε Υπουργέ, είναι μία φορολόγηση, η οποία δεν ξέρω αν αντίκειται και στο Σύνταγμα. Είναι μία φορολόγηση, που επιβάλλεται σε ορισμένο κύκλο ανθρώπων, που έχουν επιχειρήσεις και είναι και δυσβάσταχτη στις σημερινές συνθήκες.

Το άρθρο 21 εισάγει ευνοϊκές ρυθμίσεις υπέρ των πολιτών μικρών Ο.Τ.Α. Το άρθρο 22 πράγματι εισάγει ρυθμίσεις καινοτόμες, που εξυπηρετούν τους πολίτες. Μακάρι να εφαρμοστούν στην πράξη.

Επειδή τελειώνουμε το νομοσχέδιο σήμερα, θα ήθελα να πρότεινα, για να τεθεί μια μεταβατική διάταξη, η οποία να διορθώνει τα όσα λάθη έγιναν στο χωροταξικό θέμα. Δηλαδή στην ονομασία των δήμων, στην έδρα και σε ορισμένους, που έπρεπε να δημιουργηθούν και δεν δημιουργήθηκαν, ώστε να μπορεί αυτό να ρυθμιστεί με ένα προεδρικό διάταγμα για κάποια λάθη, που έγιναν, γιατί κι εσείς το αναγνωρίσατε και ο κύριος Υπουργός ότι έγιναν κάποια λάθη. Αυτά τα λάθη θα πρέπει να μπορούν μέχρις ότου να διενεργηθούν οι πρώτες δημοτικές εκλογές και όχι μετά, να διορθωθούν με ένα προεδρικό διάταγμα. Γιατί στο Νομό Αιτωλοακαρνανίας, εάν γίνουν δυο-τρεις δήμοι και δυο-τρεις διορθώσεις, όσον αφορά την ονομασία και την έδρα, ο Νομός Αιτωλοακαρνανίας θα είναι πλήρως ικανοποιημένος από το νομοσχέδιο.

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του ΔΗ.Κ.ΚΙ. έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Στην ομιλία μου επί της αρχής είχα επισημάνει ένα μεγάλο κίνδυνο από την εφαρμογή των διατάξεων του νομοσχεδίου. Είχα πει ότι υπάρχουν από τις κείμενες διατάξεις φορολογικού περιεχομένου ρυθμίσεις, οι οποίες εξαιρούν από διάφορες φορολογίες κατοίκους, επαγγελματίες που μένανε σε κοινότητες με πληθυσμούς κάτω των χιλίων κατοίκων. Με τη ρύθμιση, που περιλαμβάνεται στο νομοσχέδιο, δεν καλύπτονται από πλευράς εξαιρέσεων. Δεν υπάρχει καμία θετική διατύπωση ότι θα εξακολουθήσουν, μετά από αυτές τις συνενώσεις, να ισχύουν αυτές οι διατάξεις, κάτι που αν δεν συμβεί και δεν ισχύσουν, τότε πραγματικά θα αποδιαλυθούν οι μικροεπαγγελματίες και θα συρρικνωθεί ακόμα περισσότερο η επαγγελματική, γενικότερα η οικονομική δραστηριότητα, αλλά και ο ελάχιστος πληθυσμός, που έχει μείνει σ' αυτές τις κοινότητες.

Γι' αυτό το είχα επισημάνει όταν μίλησα επί της αρχής και ήταν εδώ και ο κύριος Υπουργός και είπε ότι θα δει το θέμα. Το επισημαίνω και πάλι γιατί δεν υπήρξε καμιά συγκεκριμένη διατύπωση, γιατί οι φορολογικές διατυπώσεις και οι φορολογικοί νόμοι κατά το Σύνταγμα πρέπει να είναι συγκεκριμένοι και όχι γενικοί. Αυτό σαν γενική παρατήρηση.

Δεύτερον, έρχομαι τώρα στο άρθρο 20. 'Εχετε υπόψη σας, κύριε Υφυπουργέ, τις λογικές διατυπώσεις-προσθήκες που προτείνει η Πανελλήνια Ομοσπονδία των ιδιοκτητών εστιατορίων και συναφών επαγγελμάτων πάνω στα άρθρα 20 και 25. Αυτές τις προσθήκες τις ανέφερε και ο ειδικός αγορητής του ΔΗ.Κ.ΚΙ. ο κ. Τσαφούλιας. Θα πρέπει να το ρυθμίσετε αυτό γιατί θα κτυπήσει μικρούς επαγγελματίες οι οποίοι δεν έχουν την ουσιαστική αιτιολογική βάση επιβολής του τέλους.

Επιγραμματικά λέγω ότι στο άρθρο 20 και συγκεκριμένα στην παράγραφο 11, για να είναι σωστή η διατύπωση πρέπει να προστεθεί το εξής: "Εφ' όσον κατά την άδεια που έχει εκδοθεί διαθέτουν πάγκους με καθίσματα ή τραπεζοκαθίσματα εντός ή εκτός του καταστήματος". Γιατί δεν μπορεί να επιβάλεται αυτό το τέλος σε ένα μαγαζάκι το οποίο δεν έχει πάγκους και καθίσματα ή τραπεζοκαθίσματα, διότι τότε


 

  

Σελίδα 1524 

 

πραγματικά εξοντώνονται με αποτέλεσμα αυτοί οι άνθρωποι να τα κλείσουν. 'Οταν βρισκόμαστε σε μια περίοδο που περνάνε τεράστια κρίση αυτά τα καταστήματα και οι μικροεπαγγελματίες, επιβάλλεται να γίνει αυτή η ρύθμιση, εκτός αν η Κυβέρνηση αδιαφορεί για το τεράστιο πρόβλημα που υπάρχει και από πλευράς ανεργίας.

Κύριε Πρόεδρε, κλείνω με το άρθρο 25 όπου και εκεί θα πρέπει η ισχύς του άρθρου 17 του νόμου 2130/93 να έχει εφαρμογή και στις απαιτήσεις από το δημοτικό τέλος που είναι σε εκκρεμότητα. 'Αλλωστε η ταυτότητα του λόγου επιβάλλει να γίνει επέκταση και σ' αυτές τις περιπτώσεις και νομίζω ότι πρέπει να γίνει αυτό αποδεκτό. Η εμμονή της Κυβέρνησης σ' αυτές τις ρυθμίσεις νομίζω ότι είναι αδικαιολόγητη και δεν δίνει διέξοδο σε ανθρώπους οι οποίοι πλήττονται με αυτήν τη ρύθμιση. Επαναλαμβάνω ότι η εμμονή της δεν έχει βάση.

ΠΡΟΕΔΡΕΥΩΝ (Λουκάς Αποστολίδης): Ο κ. Φλωρίδης έχει το λόγο.

ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θα κάνω δυο παρατηρήσεις που αφορούν τα άρθρα 17 και 25. 

Η δομή του άρθρου 17 σε σχέση με τις απ' ευθείας αναθέσεις έργων κλπ. έχει δυο τμήματα. Η παράγραφος 1 αναφέρεται στις περιπτώσεις όπου κρίνονται ότι είναι επείγουσες και έκτακτες και θα μπορεί σ' αυτές ο δήμαρχος ή ο πρόεδρος της κοινότητας να προχωρήσει σε απ' ευθείας ανάθεση έργου, προμήθειας κλπ.

Το ζήτημα τώρα είναι το εξής. Λέτε περιπτώσεις έκτακτες και επείγουσες ειδικά αιτιολογημενες. Ποιος αιτιολογεί και ποιος κρίνει την αιτιολογία; Αυτό είναι το ερώτημα. Και πως πρακτικά μπορεί να γίνει αυτό; Τι σημαίνει; Εγώ είμαι δήμαρχος, λέω σήμερα ότι κάτι έχει προκύψει, το θεωρώ ότι είναι έκτακτο, το αιτιολογώ μόνος μου. Πού; Στον εαυτό μου; Και προβαίνω στην προμήθεια ή αναθέτω το έργο. 

Αν είναι έτσι όπως το σκέφτομαι -δεν ξέρω αν το σκέφτομαι σωστά- νομίζω ότι υπάρχει μια πάγια διαδικασία που σε αρκετές περιπτώσεις οι δημοτικές αρχές την τηρούν. 'Οταν πρόκειται να γίνει μια έκτακτη δαπάνη σε άλλες περιπτώσεις υποβάλλεται για έγκριση στο αμέσως επόμενο δημοτικό συμβούλιο ή στο νομαρχιακό συμβούλιο κλπ. Εδώ θα έλεγα ότι θα μπορούσε να έλθει για έγκριση στην αμέσως επόμενη συνεδρίαση της δημαρχιακής επιτροπής ή του κοινοτικού συμβουλίου εφ' όσον είναι πρόεδρος.

Δηλαδή, για να κριθεί και να ενημερωθεί κατ'αρχήν το όργανο ότι έγινε η δαπάνη, η οποία είχε το χαρακτήρα αυτό και ας κρίνει εκ των υστέρων αν πράγματι ήταν κατεπείγουσα... Θέλουμε δηλαδή μία διαδικασία συλλογικής έγκρισης.

Πάμε στη δεύτερη παράγραφο τώρα, όπου η δημαρχιακή επιτροπή πλέον όταν δεν έχουμε διαδικασία κατεπείγοντος, μπορεί να προχωρήσει με πρόχειρο μειοδοτικό διαγωνισμό ή χωρίς διαγωνισμό στην ανάθεση εκτέλεσης εργασίας κλπ. Εφ' όσον δεν έχουμε τη διαδικασία του κατεπείγοντος, γιατί να πάμε στην απευθείας, δεν το καταλαβαίνω αυτό, δεν υπάρχει λόγος.'Οταν δεν υπάρχει κατεπείγον, ο πρόχειρος μειοδοτικός διαγωνισμός καλύπτει ένα

minimum νομιμότητας.

Γιατί, αλλιώς τι γίνεται; Ξέρουμε ότι ο δήμαρχος έχει μια κυριαρχία, χρησιμοποιεί την πλειοψηφία του, πάει στη δημαρχιακή επιτροπή και αρχίζει τις απευθείας αναθέσεις μέσω της δημαρχιακής επιτροπής.

Αν, λοιπόν, πάμε στη συλλογικότητα, καλύτερα να προστατεύσουμε και τη διαδικασία.'Ενας πρόχειρος μειοδοτικός διαγωνισμός, εφόσον δεν έχουμε κατεπείγον, λύνει το πρόβλημα. Νομίζω, λοιπόν, θα έπρεπε να αφαιρέσετε τη δυνατότητα απευθείας.

'Ακουσα το συνάδελφο κ. Σφυρίου να ζητά μια ερμηνευτική δήλωση για την παράγραφο 3 του άρθρου 25, εκεί όπου οι δήμοι και οι κοινότητες μπορούν με αποφάσεις των συμβουλίων τους να επιβάλουν ανταποδοτικά τέλη τα οποία διαφοροποιούνται ανά δημοτικό ή κοινοτικό διαμέρισμα. Αυτό είναι σωστό. Εγώ όμως είμαι αντίθετος σε οποιαδήποτε ερμηνευτική δήλωση που θα λέει ότι τα επιβαλλόμενα διαφοροποιημένα ανταποδοτικά τέλη, σώνει και καλά, κατευθύνονται εκεί από όπου προέρχονται. Δεν το θεωρώ σωστό. Δεν πρέπει να γίνει αυτή η δήλωση. Και να σας πω γιατί; Διότι υπάρχουν περιοχές στις οποίες το κράτος έχει επενδύσει πολλά λεφτά, όπως και οι ιδιώτες. Αυτό δεν μπορεί να θεωρηθεί περιουσία μιας μικρής κοινότητας που συνέβη να είναι σε εκείνη την περιοχή. Θα πρέπει τώρα να διευρύνουμε αυτούς που θα ωφεληθούν από την κατάσταση αυτή. Και αν έχεις σε ένα μικρό χωριό, το οποίο έχει τεράστια ανταποδοτικά τέλη, όπως το χωριό μου για παράδειγμα, που έχει τη βιομηχανική περιοχή εκεί και λες ότι αυτά θα πρέπει να πάνε συνέχεια στο χωριό, στο τέλος δεν θα ξέρεις τι να τα κάνεις. Δεν χρειάζεται τίποτε άλλο πια να γίνει εκεί πέρα, αν δεν μπορεί το δημοτικό συμβούλιο να τα χρησιμοποιήσει εν γένει για την περιοχή.

Κλείνω, κύριε Πρόεδρε, με αυτό το περίφημο "πάγκοι με καθίσματα ή τραπεζοκαθίσματα". Δεν ξέρω ποιες περιπτώσεις αφορά, αλλά εγώ θα σας πω πάρα πολύ μικρά καταστήματα τα οποία έχουν πάγκους με καθίσματα, που αν το πούμε "πάγκοι με καθίσματα", δεν είναι μόνο οι πάγκοι, αλλά θα βγάλουν τα καθίσματα και δεν θα πληρώνουν. Είναι πάρα πολύ απλό αυτό.'Ενας δηλαδή που έχει ένα κεντρικό τυροπιτάδικο εκεί φαίνεται να είναι μικρό αλλά πουλάει και εγώ δεν ξέρω πόσα εκατομμύρια την ημέρα. Αν θα γίνουν καθίσματα, θα είναι λάθος. Σωστά το έχετε όπως είναι.'Ετσι πάνε όλοι. Kαι νομίζω ότι είναι λάθος αυτή η προσθήκη που πάει να γίνει. Γιατί σήμερα έχει πάγκους και έχει πάρει άδεια, θα βγάλει τα καθίσματα και στη συνέχεια, θα είναι αφορολόγητος. Καλώς πάει έτσι.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σηφουνάκης έχει το λόγο.

ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, κύριοι Υπουργοί, θέλω να σταθώ στην τροπολογία που έχω καταθέσει και που, όπως είπα και στην πρωτολογία μου, πιστεύω ότι δίνει τη δυνατότητα στην Κυβέρνηση όχι να κάνει όπως πολλοί θα ήλπιζαν ή πολύ πιθανόν να ερμηνεύσουν έναν ελιγμό, αλλά δίνει τη δυνατότητα στην ουσία των διαφωνιών που εκφράστηκαν και των αντιδράσεων που υπήρξαν και που αφορούν όχι το νομοσχέδιο και τη φιλοσοφία του, αλλά κυρίως τη χωροταξία του.

Η τροπολογία προβλέπει ότι εντός εξήντα ημερών το αργότερο μετά από πρόταση της Τοπικής 'Ενωσης Δήμων και Κοινοτήτων της περιοχής, θα μπορεί ο Υπουργός των Εσωτερικών να κάνει αλλαγές στη χωροταξική διάταξη. Είναι ελάχιστες οι περιπτώσεις που όμως έχουν δημιουργηθεί προβλήματα και αδικίες και πρέπει να διορθωθούν. 

Είναι επίσης βέβαιο και δυστυχώς αποδεδειγμένο, ότι ένα μεγάλο μέρος σημαντικών και καινοτόμων νομοσχεδίων της Βουλής που έγιναν στη συνέχεια νόμοι του κράτους, σύντομα χρειάστηκε ν' αλλάξουν. Είναι γνωστό ότι ο δικός μας ο νόμος που καθιέρωνε την δευτεροβάθμια αυτοδιοίκηση και τα συμβούλια περιοχής -που πίστευα ότι μπορούσαμε να έχουμε προχωρήσει στη δημιουργία των νέων ενοτήτων μέσω των συμβουλίων περιοχής- εμείς τον αλλάξαμε και τον ξαναλλάξαμε κτλ.

'Εχουμε στα τέσσερα χρόνια, ψηφίσει τέσσερα νομοσχέδια για το δεύτερο βαθμό Τοπικής Αυτοδιοίκησης, γιατί ακριβώς υπήρξαν ατέλειες στον αρχικό νόμο και κυρίως ήταν ανώριμα πολλά πράγματα.

Δεν ξέρω γιατί υπάρχει πάντα από την πλευρά της εκάστοε ηγεσίας του Υπουργείου Εσωτερικών η άποψη ότι δεχόμαστε μία τροπολογία, έστω και αν αυτή προέρχεται από τη Συμπολίτευση. Πιστεύω ότι κάποια στιγμή πρέπει στη Βουλή και νομοσχέδια και προτάσεις νόμων, που προέρχονται από τη μείζονα ή την ελάσσονα Αντιπολίτευση να συζητούνται και να γίνονται δεκτά. Ταυτόχρονα, όμως, πιστεύω ότι πρέπει να δέχεται η Εκτελεστική Εξουσία τις σωστές λύσεις και προτάσεις των Βουλευτών.

Δεν θα είναι σωστό και ούτε πρέπον -και θέλω να σημειωθεί και να υπογραμμιστεί και να καταγραφεί στα Πρακτικά της Βουλής- αυτό που υποπτεύομαι ότι μετά από λίγο καιρό να έλθει η Κυβέρνηση και ο Υπουργός των Εσωτερικών με δική


 

  

Σελίδα 1525 

 

του πράξη -τροπολογία σε άλλο νομοσχέδιο- και να δώσει αυτήν τη δυνατότητα των ελαχίστων αιτούμενων αλλαγών στη χωροταξία του "ΚΑΠΟΔΙΣΤΡΙΑ". Το λέω και το επαναλαμβάνω γιατί διαρρέουν τέτοιου είδους πληροφορίες.

'Η η Βουλή είναι όργανο αποφασιστικό, που συζητούμε και αποφασίζουμε, ή δεν είναι όργανο αποφασιστικό, δεν συζητούμε και δεν αποφασίσουμε. Και η Κυβέρνηση αποφασίζει αυτό που πιστεύει. Την πλειοψηφία στην Κυβέρνηση την έδωσε ο λαός και αυτή, βεβαίως, έχει την ευθύνη. 

'Ομως, από τη στιγμή κατά την οποία τέτοιες τροπολογίες υποβάλλονται, συζητιούνται και δεν γίνονται δεκτές, δεν επιτρέπεται η Κυβέρνηση μετά από λίγο καιρό να έρχεται και ν'ανοίγει ένα άλλο παράθυρο με όμοια τροπολογία πιθανόν σε άσχετο νομοσχέδιο αυτό δεν θα είναι έντιμο, αυτό δεν θα είναι δημοκρατικό, αυτό δεν θα είναι πρέπον.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο για πέντε λεπτά.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρία και κύριοι συνάδελφοι, θα ξεκινήσω από την αποδοχή δύο τροπολογιών και την ανάγνωση ορισμένων διορθώσεων: 

Πρώτη είναι η τροπολογία με γενικό αριθμό 1210 και ειδιό 159 της κ. Δαμανάκη, η οποία γίνεται δεκτή ως έχει. Η τροπολογία αυτή αφορά τη δυνατότητα ανάληψης θέσεων προϊσταμένων στη Διεύθυνση Σχεδιασμού και Ανάπτυξης από μηχανικούς.

Η δεύτερη τροπολογία είναι με γενικό αριθμό 1215 και ειδικό 164 του κ. Κατσιλιέρη. Αυτή η τροπολογία τροποποιείται ως προς τη διατύπωση ως εξής: "Στην παράγραφο 7 του άρθρου 298 του προεδρικού διατάγματος 410/1995 προστίθεται εδάφιο που έχει ως εξής: Από 1.1.1999 η προβλεπόμενη στο προηγούμενο εδάφιο ειδική άδεια χορηγείται σε δημάρχους δήμων που έχουν πληθυσμό από δύο χιλιάδες (2.000) κατοίκους και άνω." 

'Αρθρο 15. "Η περίπτωση β' του άρθρου 15 του σημειώματος που διανεμήθηκε, αντικαθίσταται ως εξής: Το πληθυσμιακό όριο των πέντε χιλιάδων και άνω κατοίκων του δευτέρου εδαφίου της παραγράφου 1 του άρθρου 115 του προεδρικού διατάγματος 410/1995 μειώνεται από 1.1.1999 σε δύο χιλιάδες κατοίκους και άνω. Από την ίδια ημερομηνία στους δήμους που είναι πρωτεύουσες νομών και έχουν πληθυσμό μέχρι δέκα χιλιάδες κατοίκους ορίζονται δύο αντιδήμαρχοι."

'Αρθρο 17: "Το τελευταίο εδάφιο της προσθήκης αντικαθίσταται ως εξής: Τα αρμόδια όργανα που ενεργούν κατά παράβαση των ανωτέρω διατάξεων ανεξάρτητα από τυχόν άλλες πειθαρχικές ή ποινικές παραβάσεις διώκονται πειθαρχικά και ποινικά για παράβαση καθήκοντος."

Από τις τοποθετήσεις των συναδέλφων θα ήθελα να ξεχωρίσω τρεις βασικές κατηγορίες. 

'Εγιναν τοποθετήσεις πάνω στα θέματα των ρυθμίσεων του προσωπικού. 'Εγινε παρατήρηση από τον εισηγητή μας κ. Τσούρα και πολύ σωστά εντοπίσθηκε ότι το πρόβλημα των αδιαβάθμιστων υπαλλήλων των Ο.Τ.Α. μπορεί να δημιουργήσει, αν δεν ξεκαθαρίσει γρήγορα, υπαλλήλους δύο κατηγοριών μέσα στους Ο.Τ.Α. Δεν είναι ακριβώς θέμα δικό μας. Είναι θέμα που έχει να κάνει και με το Υπουργείο Οικονομικών. Πιστεύω ότι γρήγορα θα εκδοθεί κοινή υπουργική απόφαση και θα μπορέσει να λυθεί το πρόβλημα.

ΣΤΡΑΤΗΣ ΚΟΡΑΚΑΣ: Είχατε δεσμευθεί ρητά απέναντι στην ΠΟΕ-ΟΤΑ.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αναφέρθηκε από αρκετούς συναδέλφους γιατί χωρίς γνώμη του υπηρεσιακού συμβουλίου προχωρούμε στην κατάταξη των υπαλλήλων στους νέους ΟΤΑ. Αυτό γίνεται γιατί θα υπήρχε μία πολύ μεγάλη καθυστέρηση. Θα έμεναν οι ίδιοι ξεκρέμαστοι.

'Εχουμε συνεργαστεί με την ΠΟΕ-ΟΤΑ και το έχει κατανοήσει. Ασφαλώς το έχει σαν διεκδικητικό αίτημα. Θα περάσουν οπωσδήποτε στη συνέχεια από υπηρεσιακό συμβούλιο για να καταταγούν στις συγκεκριμένες πλέον θέσεις των οργανισμών εσωτερικής υπηρεσίας. 

Ο χρόνος των έξι μηνών που μεσολαβεί για να εκδηλώσουν ενδιαφέρον για εθελούσια μετάταξη οι συγκεκριμένοι υπάλληλοι παρ' ότι δεν είναι μικρός δεν είναι το αιτούμενο από την ΠΟΕ-ΟΤΑ. Η ΠΟΕ-ΟΤΑ ζητάει εννιά μήνες. Αλλά σημειώνω ότι εμείς είχαμε βάλει στο αρχικό κείμενο τρεις μήνες και τους κάναμε έξι μήνες. Και αν υπολογίσει κανείς ότι υπάρχουν άλλοι τέσσερις μήνες στις προδιαδικασίες για τον καθορισμό των οργανισμών εσωτερικής υπηρεσίας, τις διαπιστωτικές πράξεις των δημάρχων κλπ., είναι ουσιαστικά δέκα μήνες. Δηλαδή ξεπερνάει τους εννιά μήνες που ζητά η ΠΟΕ-ΟΤΑ.

Η δεύτερη ενότητα αφορούσε το τέλος 2%. Πολλοί συνάδελφοι δεν έχουν αντιληφθεί ότι αυτό δεν είναι καινούριο τέλος, που το επιβάλλει η Κυβέρνηση. Η Κυβέρνηση μειώνει θεσμοθετημένο από 20ετίας τέλος από 5% σε 2%. Μπήκε ένα θέμα ότι θα έχουμε αναστάτωση. Δεν θα έχουμε αναστάτωση. Η ομοσπονδία, ιδιαίτερα οι εστιάτορες, πίεζαν επί μήνες και μάλιστα μας συνεχάρησαν όταν είδαν ότι τελείωσε αυτή η ιστορία, εγκρίθηκε από την ΟΚΕ και ερχόταν πλέον στη Βουλή για να ψηφιστεί. Στη συνέχεια άρχισαν να διατυπώνουν κάποια αιτήματα βάζοντας αυτόν τον προβληματισμό των πάγκων και των τραπεζοκαθισμάτων.

Εγώ νομίζω ότι είναι πάρα πολύ σωστά διατυπωμένη η διάταξη. Δεν δημιουργεί αθέμιτο ανταγωνισμό. Γιατί υπήρχε ο φόβος, ο δικός τους, μήπως δημιουργηθούν συνθήκες αθέμιτου ανταγωνισμού με καταστήματα που θα είχαν τη δυνατότητα να πουλάνε χωρίς το τέλος του 2% σε σύγκριση με άλλα καταστήματα, που θα επιβάλλονταν αυτός ο φόρος.

'Εβαλε ο αξιότιμος Πρόεδρος του ΔΗ.Κ.ΚΙ. ένα θέμα για τα προνόμια των κατοίκων των μικρών κοινοτήτων και ασφαλώς διατύπωσε την άποψή του πάνω στη γενική διάταξη που έχουμε. Εγώ εδώ θα ήθελα να επισημάνω ότι προσωπικά είχα στείλει επιστολές σε όλους τους συναρμόδιους υπουργούς για να μας εντοπίσουν όλες αυτές τις διατάξεις, οι οποίες αφορούσαν προνόμια των μικρών κοινοτήτων. Αρκετά Υπουργεία ανταποκρίθηκαν και αυτές οι διατάξεις ενσωματώθηκαν μέσα στο νομοσχέδιο. Δυστυχώς όμως δεν έχει γίνει από όλα τα Υπουργεία. Εντοπίστηκε θέμα για τα φαρμακεία. Υπάρχουν και άλλα προβλήματα, όπως με τα ταξί. 

Στη συνέχεια είναι βέβαιο ότι θα χρειαστεί μέσα στους δεκατέσσερις μήνες που μεσολαβούν να φέρουμε κάποια στιγμή μία συμπληρωματική διάταξη στη Βουλή, για να μπορέσουν να κατοχυρωθούν μέχρι κεραίας όλα τα προνόμια τα οποία απολαμβάνουν μέχρι σήμερα οι κάτοικοι αυτών των μικρών κοινοτήτων.

ΝΙΚΟΛΑΟΣ ΓΚΑΤΖΗΣ: Το "τώρα" θα σβήσει, κύριε Υπουργέ;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θεωρώ σκόπιμο να αναφερθώ στα θέματα χωροταξίας. Αυτά τα έχουμε κλείσει. Υπάρχουν αρκετές τροπολογίες με τέτοιο αντικείμενο. Δεν συζητάμε καμία από αυτές, όπως δεν συζητάμε καμία από τις υπόλοιπες τροπολογίες. Γιατί όσες τροπολογίες αφορούσαν συγκεκριμένα άρθρα, έγιναν δεκτές ή απορρίφθηκαν στη συζήτηση των άρθρων.

Επομένως νομίζω, κύριε Πρόεδρε, ότι για την Κυβέρνηση η συζήτηση αυτήν τη στιγμή πάνω στο συγκεκριμένο νομοσχέδιο, έχει κλείσει.

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Ο κ. Σφυρίου δεν έχει το λόγο;

ΠΡΟΕΔΡΕΥΩΝ (Λουκάς Αποστολίδης): Δεν μου ζήτησε ο κ. Σφυρίου το λόγο και τον έδωσα σε σας. 

Ορίστε κύριε Σφυρίου, έχετε το λόγο για πέντε λεπτά.

ΚΟΣΜΑΣ ΣΦΥΡΙΟΥ: Δεν ζήτησα το λόγο.

ΣΤΡΑΤΗΣ ΚΟΡΑΚΑΣ: Δεν ζήτησε το λόγο.

ΠΡΟΕΔΡΕΥΩΝ (Λουκάς Αποστολίδης): Μα αυτό λέω, κύριε Κόρακα, εκτός και αν είστε εσείς συνήγορος του κ. Σφυρίου και δεν το γνωρίζω και εγώ. 'Αλλη φορά θα ρωτάω εσάς αν θέλει να μιλήσει ο κ. Σφυρίου.

ΣΤΡΑΤΗΣ ΚΟΡΑΚΑΣ: Ζήτησα το λόγο, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Αν δεν θέλετε το


 

  

Σελίδα 1526 

 

λόγο, κύριε Κόρακα, να κηρύξω περαιωμένη τη συζήτηση. 

ΣΤΡΑΤΗΣ ΚΟΡΑΚΑΣ: Είναι στα πλαίσια της δημοκρατικής διαδικασίας, κύριε Πρόεδρε. Ο κ. Σφυρίου, επειδή δεν έχω δικαίωμα να δευτερολογήσω, έχει την εντύπωση ότι μιλώντας μετά από μένα μπορεί να αυθαιρετεί, να λέει ό,τι του έρχεται.

ΠΡΟΕΔΡΕΥΩΝ (Λουκάς Αποστολίδης): Τον προκαλείτε να πάρει το λόγο.

ΣΤΡΑΤΗΣ ΚΟΡΑΚΑΣ: 'Οταν πάω να τον διακόψω για να αποκαταστήσω την πραγματικότητα και την αλήθεια, τότε διαμαρτύρεται γιατί τον διακόπτω. Και το λέω αυτό γιατί μίλησε για "αλχημείες". Εμείς, κύριε Πρόεδρε, όπως έχετε υπόψη σας ό,τι λέμε το τεκμηριώνουμε όσο μπορούμε καλύτερα. Εδώσαμε συγκεκριμένα στοιχεία. Είπα με για παράδειγμα παρακράτησε, έκλεψε, πέστε το όπως θέλετε, η Νέα Δημοκρατία τριακόσια δισεκατομμύρια (300.000.000.000) από την Τοπική Αυτοδιοίκηση, που ήταν θεσμοθετημένοι πόροι, από το ΠΑ.ΣΟ.Κ. το 1989. Το ΠΑ.ΣΟ.Κ., ενώ είχε δεσμευτεί πριν από τις εκλογές του '93 ότι θα επαναφέρει την τάξη και θα ξαναδώσει τα παρακρατημένα, συνέχισε την ίδια πολιτική και παρακράτησε, έκλεψε, πέστε το όπως θέλετε, άλλα εξακόσια είκοσι δισεκατομμύρια (620.000.000.000) δραχμές.

Και σήμερα δεν έχουν καν την ευαισθησία να πουν "θα κοιτάξουμε έστω και με δόσεις μέσα σε πέντε χρόνια να τα δώσουμε πίσω". Από εδώ και εμπρός να δίνουμε αυτό που δικαιούνται. 

Ειπώθηκε πάλι από τον κ. Σφυρίου ότι δεν πρόκειται να βάλει καθόλου ανταποδοτικά τέλη. Ο ίδιος ο Υπουργός είπε ότι και φόροι θα μεταφερθούν στην Τοπική Αυτοδιοίκηση που θα τους εισπράττει αυτή και διέκοψα και φώναξα "φορομπήχτες, λοιπόν, και φοροεισπράκτορες οι δήμοι". Αναγνώρισε και το είδατε και στο άρθρο 25 που δεν θα το είχατε προσέξει προφανώς στην παρ. 3 ότι θα επιβάλλονται και τέτοια διαφοροποιημένα, εκτός των άλλων ανταποδοτικά τέλη, που μπορεί να είναι διαφοροποιημένα.

Εγώ, κύριε Υπουργέ, όταν είπα ότι θα επιβαρυνθούν οι απομακρυσμένοι δήμοι σκέφθηκα -αλλά φαίνεται ότι έκανα λάθος- πως μάλλον επειδή συνενώνονται κοινότητες που απέχουν και τριάντα, σαράντα και εξήντα χιλιόμετρα από την έδρα του δήμου, θα υπάρχει κάποια συχνότερη συγκοινωνία και σύνδεση. Αυτά τα πράγματα θα προκαλέσουν ένα ιδιαίτερο αυξημένο κόστος. Φυσικά θα υπάρχει και το εισιτήριο, αλλά φαντάζομαι ότι δεν θα μπορούν πάντοτε να γεμίζουν τα λεωφορεία, ώστε να καλύπτουν τα έξοδά τους. Εκτός και αν τις άγονες περιοχές τις αφήσετε ακάλυπτες, όπως κάνει σήμερα το ΚΤΕΛ. Μάλλον θα τα δώσετε πάλι στο ΚΤΕΛ και θα έχουμε την ίδια κατάσταση.

Επίσης, θα ήθελα να πω μια που μιλάμε ακόμη για πόρους, ότι ο κ. Αβραμόπουλος ο Πρόεδρος της ΚΕΔΚΕ είπε και στο Συνέδριο που επικαλείστε συνέχεια του Ηρακλείου ότι "αν επιχειρηθεί ο "ΚΑΠΟΔΙΣΤΡΙΑΣ" να εφαρμοστεί με τους σημερινούς πόρους, τότε αυτό θα είναι έγκλημα". Και εσείς φυσικά με τους σημερινούς πόρους και μάλιστα κουτσουρεμένους, επιδιώκετε αυτήν την προώθηση.

'Ερχομαι στα άρθρα επί τάχει. Στο άρθρο 15, παρ. 1 λέτε, καταργούνται -το βάζετε με τρόπο λίγο δυσνόητο αλλά ψάξαμε τα άρθρα- όλες οι ευεργετικές ρυθμίσεις για τις συνενώσεις. Φυσικά αφού τώρα είναι υποχρεωτικές. Τις είχατε βάλει αυτές γιατί ήταν εθελοντικές και θέλατε να δελεάσετε. Τώρα, όπου δεν πέφτει λόγος, πέφτει ράβδος, άρα τέρμα και οι ευεργετικές ρυθμίσεις. 

Επίσης, στην παρ. 9 εμείς πιστεύουμε ότι θα πρέπει ο αντιδήμαρχος...

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Κύριε Πρόεδρε, θέλω δέκα λεπτά.

ΠΡΟΕΔΡΕΥΩΝ (Λουκάς Αποστολίδης): Θα σας τα δώσω, κύριε Κόρακα, αλλά θα έπρεπε να τηρήσω την απόφαση του Σώματος χθες το βράδυ και να πω ότι δώδεκα η ώρα κλείνει η διαδικασία. Αυτό είναι η ανοχή του Προεδρείου. Συνεχίστε.

ΣΤΡΑΤΗΣ ΚΟΡΑΚΑΣ: Πιστεύουμε, δηλαδή, ότι ο αντιδήμαρχος θα πρέπει να εκλέγεται και αυτός από το δημοτικό συμβούλιο με πρόταση του δημάρχου.

Στο άρθρο 16 γίνεται λόγος για τους ΟΤΑ οι οποίοι από 31.12.98 και μετά δεν θα έχουν το δικαίωμα να κάνουν νομικά πρόσωπα. Αυτό σημαίνει ότι μέχρι τότε θα μπορούν να κάνουν. Γιατί; Γιατί δίνετε το δικαίωμα στους σημερινούς ΟΤΑ να δεσμεύσουν τους επόμενους με τη δημιουργία ενδεχομένως σοβαρών νομικών προσώπων, επιχειρήσεων κλπ. και να τους φορτωθούν οι καινούριοι δήμοι.

Η παρ. 3 λέει πού περιέρχονται τα περιουσιακά στοιχεία των συνενουμένων. Είδαμε πριν ότι περιέρχονται στους νέους ΟΤΑ και ότι θα μπορούν να τα εκποιούν χωρίς τη σύμφωνη γνώμη των διαμερισμάτων στα οποία ανήκει αυτή η περιουσία.

Για το άρθρο 17 υπάρχει τροπολογία που φέρατε. Κατ' αρχήν στην πρώτη παράγραφο στο τέλος εκεί που λέτε ότι η διακήρυξη της δημοπρασίας αυτού του τμήματος του έργου γίνεται με βάση τα τεχνικά κλπ οικονομικά στοιχεία, νομίζουμε ότι θα πρέπει να προσεχθεί για να μη γίνεται με φωτογραφικό τρόπο ώστε αναγκαστικά να παίρνει το υπόλοιπο τμήμα ο ίδιος ο εργολάβος που το είχε. Να δίνεται η δυνατότητα να μπουν και άλλοι μέσα.

Για το τελευταίο που λέτε ότι τα αρμόδια όργανα που ενεργούν κατά παράβαση των ανωτέρω διατάξεων διώκονται για βαριά παράβαση καθήκοντος, θα έλεγα εδώ "τρέχα γύρευε". Εμείς πιστεύουμε ότι όλες αυτές οι παραβάσεις θα έπρεπε να παραπέμπονται σε ένα ειδικό σώμα της τακτικής δικαιοσύνης.

Στο άρθρο 18 σχετικά με τις προσλήψεις νομίζουμε ότι δεν πρέπει να υποβάλλονται, όπως το ζητάει και η ΠΟΕ-ΟΤΑ, στους περιορισμούς του άρθρου 8 παρ. 5 του 2307. Να γίνονται σύμφωνα με τον οργανισμό εσωτερικής υπηρεσίας. Αυτός ο οργανισμός να έχει και τη σύμφωνη γνώμη του υπηρεσιακού συμβουλίου. Εδώ θέλω να θυμίσω ότι είχατε ρητά δεσμεθεί ότι θα φύγει η διάταξη με τα τρία κλιμάκια των υπαλλήλων περιορισμένης διαβάθμισης και ότι θα βάζατε ότι εξισώνονται μισθολογικά όπως όλοι οι υπάλληλοι του πρώτου μέρους, του ν. 1188/81.

Στο άρθρο 19 θέλω να καταγγείλω την κατάργηση των επαρχιών. 'Εχουμε νησιά όπως είναι η Λήμνος η Ικαρία η Κως που είναι επαρχίες, νησιά απομακρυσμένα από το νομό. Χρειάζεται να ενισχυθούν οι αρμοδιότητες των επαρχείων και όχι να καταργηθούν. Παλαιότερα στο νομοσχέδιο της Οικουμενικής με Υπουργό Εσωτερικών τον κ. Κατριβάνο είχαμε αποφασίσει ότι θα υπήρχε αυτόνομη Νομαρχιακή Αυτοδιοίκηση σε αυτές τις περιοχές. Τώρα την καταργείτε παντελώς. Θα δημιουργηθεί σοβαρό πρόβλημα. 'Εστω και τώρα θέλουμε να ανακαλέσετε αυτήν τη διάταξη.

Στο άρθρο 20 νομίζουμε έγιναν πολλές παρατηρήσεις για το 2% .Βεβαίως αν πρόκειται για μεγάλα καταστήματα, "σκυλάδικα" κλπ, κανείς δεν είχε αντίρρηση.'Ομως την ιστορία του 2% θα την πληρώσουν τα μικρομάγαζα. Ακόμη το θέμα με τα τραπέζια θα δημιουργήσει τραγέλαφους. Πολλά μικρά καταστηματάκια, ψιλικατζίδικα, ψήνουν ένα καφέ και βάζουν δυό τραπέζια απ' έξω. Αυτοί θα πληρώνουν το 2%; Δεν είναι δυνατόν. Εμείς λέμε να καταργηθεί παντελώς και να δώσετε στην Τοπική Αυτοδιοίκηση τους απαιτούμενους πόρους, αφού έτσι κι αλλιώς η φορολογία των μικρομάγαζων είναι υπερβολική.

Στο άρθρο 21 λέτε ότι δεν καταργούνται οι ευνοϊκές μεταχειρίσεις στην παρ. 1. 'Ομως στην εισηγητική έκθεση λέτε ότι "η μεταβολή αυτών των συνθηκών", δηλαδή η κατάργηση αυτών των ευνοϊκών ρυθμίσεων "αποτελεί στόχο του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ"". Ποιον κοροϊδεύετε, λοιπόν, όταν λέτε ότι σκόπιμα δεν καταργούνται. Και παρακάτω λέτε ότι "πάντως η εξάλειψη αυτών των διευκολύνσεων τώρα θα είχε ως αποτέλεσμα τη δυσμενή και άδικη αντιμετώπιση εκείνων των κατοίκων που επέμειναν να ζουν να εργάζονται κλπ..."

Αυτό το κάνετε για να απορροφήσετε τους κραδασμούς που θα προκαλέσουνοι καταργήσεις των κοινοτήτων ώστε στην πορεία να τελειώσει αυτή η ιστορία.

Τέλος το άρθρο 25 παρ. 3 επαναφέρουμε το θέμα των


 

  

Σελίδα 1527 

 

διαφοροποιουμένων ανταποδοτικών τελών. Επειδή,επίσης τέθηκε θέμα και μου ζήτησε και ο συνάδελφος κ. Σηφουνάκης να υποστηρίξω την τροπολογία που κατέθεσε θέλω να διευκρινίσω ότι όπως εξήγησε και ο ίδιος κατά την αγόρευσή του αυτή η τροπολογία δεν αμφισβητεί ούτε κατά μία κεραία την ουσία και τη φιλοσοφία αυτού του τερατουργήματος, του εγκλήματος ενάντια στη Τοπική Αυτοδιοίκηση.

Ζητάει από μας να ψηφίσουμε μία τροπολογία που ουσιαστικά πάει να θέσει ένα μικρό φύλο συκής σε αυτό το τερατούργημα. Δεν θα συνεργήσουμε σε αυτήν την ιστορία και φυσικά κατανοούμε την ενέργεια του συναδέλφου, γιατί πηγαίνοντας στο Νομό Λέσβου βρίσκεται μπροστά στη γενική κατακραυγή και προσπαθεί εν πάση περιπτώσει να πάρει κάποια έστω ελάχιστη άφεση αμαρτιών. Φυσικά ο ίδιος κατά την ονομαστική ψηφοφορία ψήφισε το συγκεκριμένο τερατούργημα.

Αυτά μένουν. Τα υπόλοιπα τα κρίνει ο κόσμος.

ΠΡΟΕΔΡΕΥΩΝ (Λουκάς Αποστολίδης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν απάντησε ο κύριος Υφυπουργός στο άρθρο 25. Ποια είναι η αιτιολογική άρνηση της επέκτασης του άρθρου 17 του ν. 2130 και για τις εκκρεμείς υποθέσεις από το δημοτικό τέλος. Εγώ δεν βλέπω να υπάρχει αιτιολογική βάση για τη σιωπηρή άρνηση.

'Οσον αφορά για το άρθρο 20, διαφωνώ με την άποψη που διατυπώσατε, γιατί εδώ θα πάει σε ακραίες περιπτώσεις να εφαρμοστεί. Δεν έχει σημασία αν το 5%, έγινε 2% και είναι έτσι όπως το λέτε. Σημασία έχει ότι θα πλήξει καταστήματα που δεν νομίζω ότι ήταν αυτή η πρόθεση του νομοθέτη και όταν ήταν το 5%.

'Οσον αφορά την απάντηση που δώσατε για τα φορολογικά, έμμεσα αποτελεί ομολογία για την ορθότητα των ανησυχιών που διατύπωσα και σήμερα και στην επί της αρχής συζήτηση. Πραγματικά έχετε ουσιαστικό πρόβλημα και πρέπει να πω ότι αυτό το νομοθέτημα, αντί να λύσει προβλήματα στην περιφέρεια και ειδικά στις ορεινές, ημιορεινές και παρεμεθόριες περιοχές και νησιωτική και ηπειρωτική Ελλάδα, θα τα αυξήσει, γιατί αλλού είναι το ζήτημα και η Κυβέρνηση ξεκινάει από λαθεμένο δρόμο, γιατί θεωρεί ότι με διοικητικά μέτρα και μάλιστα αναγκαστικού χαρακτήρα, αντιδημοκρατικά, μπορεί να λύσει τα μεγάλα οικονομικά και κοινωνικά προβλήματα της περιφέρειας και γενικότερα της ανάπτυξης της οικονομίας.

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, νομίζω πως το φόβο που εκφράζει ο Πρόεδρος του ΔΗ.Κ.ΚΙ με τις διατάξεις που ψηφίζονται σήμερα δεν θα επιβεβαιωθεί. 'Οταν οι παράγραφοι 1 και 2 του άρθρου 21 αναφέρουν ότι οι ειδικές ρυθμίσεις ισχύουν κατά τη δημοσίευση του παρόντος νόμου και το δικαίωμα και οι διευκολύνσεις οικονομικής και φορολογικής φύσεως που απολαμβάνουν οι κάτοικοι των οικισμών κλπ. εξακολουθούν να ισχύουν, ανεξάρτητα από τον πληθυσμό του δήμου ή της κοινότητας, έχω τη βεβαιότητα ότι δεν απαιτείται να επαναληφθούν οι διατάξεις, όπως είναι στο νόμο διατυπωμένες. Εάν τροποποιούσαμε διατάξεις, θα έπρεπε να αναφερθούν συγκεκριμένα. Οι διατάξεις στα αντίστοιχα νομοθετήματα είναι διατυπωμένες λεπτομερώς. Απλώς αυτό που ο νομοθέτης εισάγει και η Βουλή ψηφίζει, είναι πως αυτές οι διατάξεις, όπως είναι θα ισχύουν ανεξάρτητα από τον πληθυσμό. 'Εχω τη γνώμη ότι καλύπτει η γενική διατύπωση.

Βέβαια είπατε ότι υπάρχει μία παράθεση όλων των περιπτώσεων που επεσήμαναν τα Υπουργεία, εξειδικευμένα και ρητά όμως έχετε την πρόθεση στους δεκατέσσερις μήνες ό,τι άλλο έλθει σχετικό να έλθει με εξειδικευμένη διάταξη. Νομίζω ότι θα είναι και πλεονασμός, αλλά ας το πράξει η Κυβέρνηση, για να μη μείνει η παραμικρή αμφιβολία στην Αίθουσα και ο παραμικρός φόβος στους κατοίκους. Αυτό ήθελα να υπογραμμίσω.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Κύριε Πρόεδρε, ένα-δύο λεπτά ακόμα.

ΠΡΟΕΔΡΕΥΩΝ (Λουκάς Αποστολίδης): Απλώς, να έχετε υπόψη σας, κύριε Σφυρίου, ότι δεν υπάρχει δευτερολογία από μέρους του Υπουργού.

ΚΟΣΜΑΣ ΣΦΥΡΙΟΥ: Δεν ζητάω τίποτα από τον Υπουργό, ειλικρινά.

ΠΡΟΕΔΡΕΥΩΝ (Λουκάς Αποστολίδης): Απλώς σας διευκρινίζω. 

ΚΟΣΜΑΣ ΣΦΥΡΙΟΥ: Σε ό,τι αφορά το τέλος κατανάλωσης των επιχειρήσεων, κύριε Πρόεδρε, πρέπει να συνεννοηθούμε επιτέλους, εάν έχει πράγματι το χαρακτήρα του τέλους κατανάλωσης. Αν κάποιος καταστηματάρχης βγάζει ένα λογαριασμό σε ένα πελάτη και κάνει δέκα χιλιάδες (10.000) δραχμές και από κάτω μπει το 2% και το πληρώσει ο πελάτης -διότι δεν θα το επιβαρυνθεί η επιχείρηση- ο καταστηματάρχης πρέπει να το αποδώσει στο δήμο του. Πού θα το πληρώσει ο καταστηματάρχης; Εάν λειτουργήσει έτσι όπως πρέπει να λειτουργεί -και αυτή είναι η έννοια του νόμου- το πληρώνει ο καταναλωτής και αποδίδεται στην αυτοδιοίκηση.

Νομίζω, ότι με αυτήν τη λογική η διάταξη δεν δημιουργεί τα προβλήματα, τα οποία επισημαίνουν οι συνάδελφοι.

Τέλος, υπάρχουν τρία πράγματα που θέλω να επισημάνω σ' αυτά που είπε το Κ.Κ.Ε.

Η αλήθεια είναι, ότι εγώ είπα, ότι χρειάζεται να ξανακοιτάξουν τους αριθμούς, διότι γίνονται πραγματικά αλχημείες με τους αριθμούς. Γιατί, όταν βαπτίζεται μια διεκδίκηση της αυτοδιοίκησης ως θεσμοθετημένος πόρος που έπρεπε να αποδίδεται, τότε οδηγούμαστε σε τραγέλαφο και σε αλχημείες. 'Οταν, για παράδειγμα, έλεγε η αυτοδιοίκηση ότι η φορολογία των καταθέσεων αποτελεί εισόδημα και άρα θα έπρεπε να μας το δίνετε, μα, δεν ήταν η φορολογία των καταθέσεων εισόδημα. 

ΝΙΚΟΛΑΟΣ ΓΚΑΤΖΗΣ: Τώρα, έγινε εισόδημα; 

ΚΟΣΜΑΣ ΣΦΥΡΙΟΥ: Μα, τώρα γίνεται νόμος και λέει ότι ο πόρος αυτός δίνεται στην αυτοδιοίκηση. Αν δεν γινόταν αυτή η διάταξη, δεν μπορούσε να θεωρείται ότι είναι εισόδημα. Τα πράγματα είναι απλά.

ΝΙΚΟΛΑΟΣ ΓΚΑΤΖΗΣ: Οι τόκοι δεν είναι εισόδημα;

ΚΟΣΜΑΣ ΣΦΥΡΙΟΥ: Κύριε συνάδελφε, γιατι εκνευρίζεσθε; Δεν μπορώ να καταλάβω. Σας ακούμε με απόλυτη προσοχή και όταν σας απαντούμε, εκνευρίζεσθε. Δεν μπορώ να καταλάβω!

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, η ώρα είναι προχωρημένη! Ξημερώσαμε!

ΚΟΣΜΑΣ ΣΦΥΡΙΟΥ: Αν, λοιπόν, βαπτίζεται εισόδημα και το διεκδικεί, σημαίνει ότι ήταν θεσμοθετημένο και έπρεπε να το αποδίδει.

ΝΙΚΟΛΑΟΣ ΓΚΑΤΖΗΣ: Δεν το βαφτίζουμε εμείς. Η αυτοδιοίκηση το βάφτισε.

ΚΟΣΜΑΣ ΣΦΥΡΙΟΥ: Επομένως, με τέτοιες αλχημείες και με αριθμούς που δεν έχουν σχέση με την πραγματικότητα, δεν νομίζω ότι κάνουμε σωστή τοποθέτηση. Και να μην υπάρξει μία σύγχυση σε δύο θέματα, τα οποία τέθηκαν από πλευράς του Κ.Κ.Ε. Δεν υπάρχει στο νομοσχέδιο που ψηφίζουμε κατάργηση επαρχείων. Διότι, εάν διαβάσει κανείς τα Πρακτικά, με αυτά που είπε ο κ. Κόρακας, θα νομίζει ότι στην Κω, στην Κάλυμνο, στην Κάρπαθο και στα άλλα νησιά πρόκειται να καταργηθούν τα επαρχεία. Δεν υπάρχει καμία κατάργηση επαρχείων. Λέει ρητά ο νόμος: "Η κατάργηση των επαρχιών δεν ανατρέπει τις ισχύουσες διατάξεις, σε ό,τι αφορά την εκλογή των επαρχιακών συμβουλίων που θα αποτελούν τα θεσμοθετημένα βάσει του ν. 2218 όργανα της Νομαρχιακής Αυτοδιοίκησης στο επίπεδο της επαρχίας". Αυτό, για να μην υπάρχει καμία σύγχυση. Ούτε πρέπει οι κάτοικοι του Περάματος αύριο να αρχίσουν τις κινητοποιήσεις στο Πέραμα, ότι δήθεν παραλείπεται ο Δήμος Περάματος. Δεν παραλείπεται καθόλου. Διότι, αντίθετα, λέει εδώ το σχετικό άρθρο 5 στην παράγραφο 18...

ΠΡΟΕΔΡΕΥΩΝ (Λουκάς Αποστολίδης): Θα του το εξηγήσετε του κ. Κόρακα, αν έχει απορίες, κύριε Σφυρίου. Ας μην μπαίνουμε σε λεπτομέρειες. Κάντε, σας παρακαλώ ό,τι γενικές


 

  

Σελίδα 1528 

 

παρατηρήσεις έχετε, για να κλείσουμε τη διαδικασία. Εξάλλου, ο κ. Κόρακας έφυγε και δεν σας ακούει.

ΚΟΣΜΑΣ ΣΦΥΡΙΟΥ: Δεν είναι θέμα του κ. Κόρακα. Τελειώνω, κύριε Πρόεδρε.

'Οταν αναφέρεται η σχετική παράγραφος στα εδάφια 1γ', 2, 3 και 4, του άρθρου 1, αυτή η αναφορά καταλαμβάνει όλους τους ΟΤΑ, οι οποίοι δεν συνενώνονται και οι οποίοι θα παίρνουν το 20% και δεν εξαιρεί κανέναν από αυτούς. Δεν μπορεί να επικρατεί η εντύπωση στην Αίθουσα και να μεταφέρεται μετά στους κατοίκους. Διότι τα Πρακτικά αυτά δημοσιεύονται και θα φθάσουν στο Πέραμα αύριο και θα αρχίσουν οι κινητοποιήσεις, ότι τάχα ονομαστικά εξαιρείται ο Δήμος Περάματος, γιατί πολιτικά κρίνουμε ότι πρέπει να εξαιρεθεί. Δεν είναι σωστά πράγματα αυτά. Δεν εξαιρείται κανένας από τους δήμους που δεν συνενώνονται. Είναι και αυτός ο δήμος όπως και οι άλλοι στην ίδια κατηγορία που παίρνει το 20%.

ΝΙΚΟΛΑΟΣ ΓΚΑΤΖΗΣ: Το θέμα είναι ότι το εξηγεί έτσι ο κ. Σφυρίου. Ο κύριος Υπουργός δεν απάντησε.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της ενότητος των άρθρων 15 έως 26 και θα προχωρήσουμε στην ψήφισή τους κεχωρισμένα.

Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 16 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 19 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 21 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 21 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτό το άρθρο 22 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 22 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτό το άρθρο 23 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 23 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτό το άρθρο 24 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 24 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτό το άρθρο 25, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 25 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 26 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 26 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτή η τροπολογία με γενικό αριθμό 1210 και ειδικό 159 της κ. Δαμανάκη, όπως αναπτύχθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 1210 και ειδικό 159 έγινε δεκτή ομοφώνως, όπως αναπτύχθηκε από τον κύριο Υπουργό.

Ερωτάται το Σώμα: Γίνεται δεκτή η τροπολογία με γενικό αριθμό 1215 και ειδικό 164 του κ. Κατσιλιέρη, όπως αναδιατυπώθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς, η τροπολογία με γενικό αριθμό 1215 και ειδικό 164 έγινε δεκτή κατά πλειοψηφία, όπως αναδιατυπώθηκε από τον κύριο Υπουργό.

Απομένει το ακροτελευταίο άρθρο.

Ερωτάται το Σώμα: Γίνεται δεκτό το ακροτελεύτιο άρθρο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία και αυτό.

ΠΡΟΕΔΡΕΥΩΝ (Λουκάς Αποστολίδης): Το ακροτελεύτιο άρθρο έγινε δεκτό κατά πλειοψηφία.

Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Συγκρότηση της Πρωτοβάθμιας Τοπικής Αυτοδιοίκησης" έγινε δεκτό κατά πλειοψηφία επί της αρχής και επί των άρθρων.

Η ψήφισή του στο σύνολο αναβάλλεται για άλλη συνεδρίαση.

Κύριοι συνάδελφοι, έχουν διανεμηθεί τα Πρακτικά της 31ης Οκτωβρίου 1997 και ερωτάται το Σώμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς, τα Πρακτικά της 31ης Οκτωβρίου 1997 επικυρώθηκαν.

Κύριοι συνάδελφοι, δέχεστε σε αυτό το σημείο να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.43' λύεται η συνεδρίαση για σήμερα Πέμπτη 13 Νοεμβρίου 1997 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων, β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου "Κύρωση Πράξης Νομοθετικού Περιεχομένου" σύμφωνα με την ημερήσια διάταξη και γ) συζήτηση και λήψη απόφασης σύμφωνα με τα άρθρα 61 και 62 του Συντάγματος, για αιτήσεις άρσεως της ασυλίας Βουλευτών, σύμφωνα με την ειδική ημερήσια διάταξη.

Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ
 