(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΚΑ΄
Τρίτη 4 Νοεμβρίου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Α. Καραμανλή, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων.
α) Προς τον Υπουργό Αγροτικής Ανάπτυξης και Τροφίμων, i) σχετικά με την αποζημίωση των πληγέντων αγροτών από χαλαζόπτωση σε περιοχές του Νομού Βοιωτίας, σελ.   
ii) σχετικά με τη διάθεση στους πυροπαθείς των δεσμευθέντων κονδυλίων της Ευρωπαϊκής Ένωσης, σελ.     
β) Προς τον Υπουργό Υγείας και Κοινωνικής Αλληλεγγύης, σχετικά με την κάλυψη των κενών σε ιατρικό και νοσηλευτικό προσωπικό στο Εθνικό Σύστημα Υγείας (Ε.Σ.Υ.), σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.  Συζήτηση επί των άρθρων και της τροπολογίας του σχεδίου νόμου του Υπουργείου Μεταφορών και Επικοινωνιών: «Κοινωνικές Ρυθμίσεις  για τους εργαζόμενους στις εταιρείες «Ολυμπιακές Αερογραμμές Α.Ε.», «Ολυμπιακή Αεροπορία-Υπηρεσίες Α.Ε.» και «Ολυμπιακή Αεροπλοΐα Α.Ε.» και άλλες διατάξεις», σελ.
2. Ονομαστική ψηφοφορία επί της αρχής του σχεδίου νόμου του Υπουργείου 
Μεταφορών και Επικοινωνιών, σελ.
3. Ανακοινώνονται επιστολικές ψήφοι επί του σχεδίου νόμου του Υπουργείου Μεταφορών και Επικοινωνιών, σελ.
4. Κατάθεση σχεδίων νόμων.
α) Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού», σελ.
β) Οι Υπουργοί Εθνικής Άμυνας, Οικονομίας και Οικονομικών και Δικαιοσύνης κατέθεσαν σχέδιο νόμου: «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου  Άμυνας της Δημοκρατίας της Γεωργίας για τη Συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας, σελ.
5. Συζήτηση και ψήφιση επί της αρχής των άρθρων και του συνόλου των σχεδίων νόμων του Υπουργείου Τουριστικής Ανάπτυξης.
α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού», σελ.
β) «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας», σελ.
6. Κατάθεση Πρότασης Νόμου.
Δεκαεννέα (19) Βουλευτές του Πανελλήνιου Σοσιαλιστικού Κινήματος κατέθεσαν πρόταση νόμου με τίτλο «Σύμφωνο Συμβίωσης», σελ.

ΟΜΙΛΗΤΕΣ
Α. Επί του Κανονισμού:
ΣΟΥΡΛΑΣ Γ., σελ.
ΨΑΡΙΑΝΟΣ Γ., σελ.

Β. Επί των επικαίρων ερωτήσεων:
ΑΪΒΑΛΙΩΤΗΣ Κ., σελ.
ΚΟΝΤΟΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΣΚΟΥΛΑΣ Ι., σελ.
ΤΟΓΙΑΣ Β., σελ.

Γ. Επί του σχεδίου νόμου του Υπουργείου Μεταφορών και Επικοινωνιών:
ΑΓΟΡΑΣΤΟΣ Κ., σελ.
ΑΛΑΒΑΝΟΣ Α., σελ.
ΑΥΓΕΝΑΚΗΣ Ε., σελ.
ΚΑΚΛΑΜΑΝΗΣ Α., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΜΑΝΩΛΑΚΟΥ Δ., σελ.
ΜΠΟΥΓΑΣ Ι., σελ.
ΝΙΚΗΤΙΑΔΗΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΟΥΤΣΗΣ Χ., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΗΦΟΥΝΑΚΗΣ Ν., σελ.
ΣΤΡΑΤΑΚΗΣ Ε., σελ.
ΤΣΙΟΚΑΣ Θ., σελ.
ΤΣΙΡΩΝΗΣ Δ., σελ.
ΦΛΩΡΙΝΗΣ Α., σελ.
ΧΑΤΖΗΔΑΚΗΣ Κ., σελ.

Δ. Επί των σχεδίων νόμων του Υπουργείου Τουριστικής Ανάπτυξης:
ΜΑΝΩΛΑΚΟΥ Δ., σελ.
ΡΟΝΤΟΥΛΗΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΚΑ΄
      Τρίτη 4 Νοεμβρίου 2008
      Αθήνα, σήμερα στις 4 Νοεμβρίου 2008, ημέρα Τρίτη και ώρα 18.01΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το κ. Ιωάννη Σκουλά Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται να μη καταργηθούν οι Αστυνομικοί Σταθμοί στην Κριτσά και την Ελούντα Νομού Λασιθίου.
        2) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στα προβλήματα της τοπικής αγοράς, από το κλείσιμο των  Σφαγείων Αγίου Νικολάου Κρήτης.
        3) Ο Βουλευτής Δωδεκανήσου κ. ΝΙΚΟΛΑΟΣ ΖΩΪΔΗΣ  κατέθεσε αναφορά με την οποία  ο Δήμος Κώ ζητεί την οριστική αποτροπή εκποίησης παραλιακής έκτασης στο νησί της Κώ.
        4) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η απεμπλοκή και ολοκλήρωση του έργου της παράκαμψης του οικισμού Σχίσματος Αγίου Νικολάου Κρήτης.
        5) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  οι εργαζόμενοι στη Δ.Ο.Υ. Κύμης Εύβοιας διαμαρτύρονται για την έλλειψη προσωπικού από την πιο πάνω Εφορία  κ.λ.π..
        6) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται να γίνουν τροποποιήσεις στο Σχέδιο Χωροταξικής και Οικιστικής Οργάνωσης Ανοικτής Πόλης του Δήμου Αγίου Νικολάου Κρήτης.
        7) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Δήμαρχος Στυρέων Εύβοιας διαμαρτύρεται για τις ελλείψεις διδακτικού προσωπικού  από τα σχολεία του Δήμου του.
        8) Οι Βουλευτές, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  το Αντιπυρηνικό Παρατηρητήριο Μεσογείου διαμαρτύρεται για την κατάργηση του καθεστώτος υψηλού συναγερμού όλων των πυρηνικών όπλων.
        9) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο  αναφέρεται στα προβλήματα που θα δημιουργηθούν από τις νέες διατάξεις του Σχεδίου Χωρικής και Οικιστικής Οργάνωσης Ανοικτής Πόλης, του Δήμου Αγίου Νικολάου Κρήτης.
        10) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η στέγαση του πύργου του Ενετικού Φρουρίου «ΚΑΖΑΡΜΑ» στη Σητεία κ.λπ..
        11) Οι Βουλευτές, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  η Ομοσπονδία Πολιτιστικών Συλλόγων Ξηρομέρου Αιτωλοακαρνανίας διαμαρτύρεται για την ίδρυση και λειτουργία εργοστασίου παραγωγής ενέργειας από λιθάνθρακα στο Πλατυγιάλι.
        12) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται  ίδρυση σφαγείου στην Ανατολική Κρήτη.
        13) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  η Ένωση Γονέων και Κηδεμόνων του Δήμου Κερκυραίων και οι Σύλλογοι Γονέων και Κηδεμόνων 3ου και 4ου Γυμνασίου Κέρκυρας διαμαρτύρονται για τη γειτνίαση του κτηρίου του πιο πάνω Γυμνασίου με το κτήριο των φυλακών Κέρκυρας.
        14) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στη δυσλειτουργία του Νοσοκομείου Σητείας λόγω ελλείψεων σε ιατρικό και παραϊατρικό προσωπικό.
        15) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με το πρόβλημα του αγωγού του Τ.Ο.Ε.Β. σε Λίμνες-Χουμεριάκο.
        16) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη κατασκευής εργατικών κατοικιών στον Άγιο Νικόλαο Κρήτης.
        17) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά, με την οποία  το Ίδρυμα «Μαραγκοπούλου» για τα δικαιώματα του ανθρώπου διαμαρτύρονται για την καταπάτηση των δικαιωμάτων του εργαζόμενου Ρ. Μεβοράχ σε εταιρεία.
        18) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στον ακτοπλοϊκό αποκλεισμό του Νομού Λασιθίου.
        19) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με τα αίτια της μείωσης των αλιευμάτων στο λιμάνι της Ιεράπετρας.
        20) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται να μη καταργηθεί ο Αστυνομικός Σταθμός της Ελούντας.
        21) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την ανάγκη παγώματος  της διαδικασίας του νέου Σ.Χ.Ο.Ο.Α.Π..
        22) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας, το οποίο αναφέρεται στην ανάγκη ίδρυσης Πανεπιστημιακής Σχολής στον Άγιο Νικόλαο Κρήτης.
        23) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η κατάργηση του φόρου παρεπιδημούντων κ.λ.π..
        24) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την εξαίρεση του λιμανιού της Σητείας από την επιδοτούμενη άγονη γραμμή σύνδεσης με τα Δωδεκάνησα.
        25) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο αίτημα ίδρυσης Εφετείου στην Ανατολική Κρήτη, με έδρα τη Νεάπολη.
        26) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η συντήρηση του εθνικού οδικού δικτύου στο Νομό Λασιθίου.
        27) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με  τον τρόπο σχεδιασμού και λειτουργίας της πρόσθετης διδακτικής στήριξης.
        28) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με τη διακοπή της λειτουργίας της Χημικής Υπηρεσίας του Νομού Λασιθίου.
        29) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την ανάγκη επαναλειτουργίας του ΙΕΚ Αγίου Νικολάου Κρήτης.
        30) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η κατασκευή του αλιευτικού καταφυγίου στο Καλό Χωριό Λασιθίου κ.λπ..
        31) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η ενίσχυση με προσωπικό του Ελεγκτικού Συνεδρίου.
        32) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Σύλλογος Ερασιτεχνών Αλιέων Σύρου διαμαρτύρεται για τη φορολογική επιβάρυνση του κλάδου.
        33) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Δήμος Ιθάκης διαμαρτύρεται για την καθυστέρηση χρηματοδότησης των έργων που έχει αναλάβει η «ΕΓΝΑΤΙΑ Α.Ε.» για τα μικρά νησιά .
        34) Ο Βουλευτής Πρεβέζης κ. ΕΥΑΓΓΕΛΟΣ  ΠΑΠΑΧΡΗΣΤΟΣ  κατέθεσε αναφορά με την οποία  οι επί συμβάσει εργαζόμενοι της ΛΓ΄Ε.Π.Κ.Α. ζητούν τη μονιμοποίησή τους κ.λπ..
        35) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Σύλλογος Ερασιτεχνών Αλιέων Πύργου - Κατακόλου ζητεί την υποστήριξη της ερασιτεχνικής αλιείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 9718/4.4.2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 43402/ΙΗ/21.4.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 9718/4-4-08, την οποία κατέθεσε ο Βουλευτής κ. Κυριάκος Βελόπουλος αναφορικά με τον τετραετή προγραμματισμό των Πανεπιστημίων, σας γνωρίζουμε τα ακόλουθα:
      Το ΥΠ.Ε.Π.Θ. είναι αρωγός κάθε προσπάθειας ανάπτυξης της δημόσιας Ανώτατης Εκπαίδευσης στην Ελλάδα. Σύμφωνα με το άρθρο 5 του Ν. 3549/2007, το τετραετές ακαδημαϊκό-αναπτυξιακό πρόγραμμα αποτελεί βασικό μέσο για την επίτευξη της αποστολής και των ειδικότερων στόχων των Α.Ε.Ι.
      Το ΥΠ.Ε.Π.Θ., προκειμένου να διευκολύνει τη σύνταξη τετραετών ακαδημαϊκών αναπτυξιακών προγραμμάτων από τα Πανεπιστήμια, παρουσίασε κατά την πρόσφατη Σύνοδο Πρυτάνεων (Κομοτηνή, 1.3.08) μία μεθοδολογία για τη σύνταξη του τετραετούς ακαδημαϊκού-αναπτυξιακού προγράμματος και ειδικότερα, για τη συλλογή και την καταγραφή των απαραίτητων στοιχείων.
      Παράλληλα, το ΥΠ.Ε.Π.Θ. πρότεινε σύστημα χρηματοδότησης βάσει συγκεκριμένων και ενιαίων κριτηρίων, σκοπός του οποίου είναι ο εξορθολογισμός και η διαφάνεια στην κατανομή των δημόσιων πόρων στα Α.Ε.Ι.
      Το προτεινόμενο σύστημα χρηματοδότησης αξιοποιεί την εμπειρία εφαρμογής αναλόγων συστημάτων χρηματοδότησης στην Ευρώπη και καθιερώνει ενιαία, συγκρίσιμα και διαφανή κριτήρια για την καλύτερη κατανομή της δημόσιας επιχορήγησης στα ιδρύματα. Το σύστημα χρηματοδότησης αφορά στον προσδιορισμό του κόστους ακαδημαϊκής διδασκαλίας και ανταποκρίνεται στο κόστος για λειτουργικές δαπάνες των ιδρυμάτων όπως αυτό προσδιορίζεται έως σήμερα.
      Τα βασικά κριτήρια που χρησιμοποιούνται είναι τα εξής
      - οι ενεργοί φοιτητές,
      - το επιστημονικό αντικείμενο του τμήματος,
      - τα μέλη του διδακτικού προσωπικού, προσωπικού εργαστηρίων και διοικητικό προσωπικό,
      - η πολυεδρικότητα του ιδρύματος.
      Σχετικά με τα αναφερόμενα από τον ερωτώντα βουλευτή, παρατηρούμε τα εξής:
      1. Τα στοιχεία για τους ενεργούς φοιτητές αφορούν στο ακαδημαϊκό έτος 2006-2007 και προέρχονται από τα Πανεπιστήμια. Συνεπώς, δεν περιλαμβάνονται αυξομειώσεις που προκύπτουν το νέο έτος λόγω ίδρυσης νέων τμημάτων, αύξησης του αριθμού εισακτέων κ.λπ..
      2. Η εισαγωγή των σχετικών στοιχείων είναι απλώς ενδεικτική και δεν έχει καμία δεσμευτική ισχύ. Οι αποκλίσεις που παρατηρούνται σε επίπεδο ενεργών φοιτητών είναι μικρές και διαπιστώνονται σε κάθε περίπτωση εφαρμογής ανάλογων συστημάτων. Εξαίρεση αποτελεί το Πανεπιστήμιο Αιγαίου στο οποίο πράγματι προέκυψε λάθος κατά τη μεταφορά στοιχείων, γεγονός για το οποίο το ΥΠ.Ε.Π.Θ. ενημέρωσε ήδη τον Πρύτανη του ιδρύματος.
      3. Κατά την εφαρμογή του συστήματος προβλέπονται όλες οι απαραίτητες εγγυήσεις για τη διασφάλιση της ποιότητας των στοιχείων, τα οποία θα συγκεντρωθούν με ευθύνη των Πανεπιστημίων. Στο στάδιο αυτό, σημασία έχει η συζήτηση για τα κριτήρια χρηματοδότησης (π.χ. το δείκτη κόστους σπουδών) και το ΥΠ.Ε.Π.Θ. ακούει προσεκτικά τις παρατηρήσεις των ιδρυμάτων.
      4. Εσφαλμένως υποστηρίζεται ότι το νέο μοντέλο δημιουργεί δύο κατηγορίες ιδρυμάτων. Αντιθέτως, προσεγγίζει το ύψος χρηματοδότησης των ιδρυμάτων με ενιαία και συγκρίσιμα στοιχεία μέσω των οποίων θα ικανοποιηθούν αποτελεσματικά οι πραγματικές λειτουργικές ανάγκες των Α.Ε.Ι.
      5. Το ΥΠ.Ε.Π.Θ. βρίσκεται σε διαδικασία διαλόγου με τις διοικήσεις των Πανεπιστημίων σχετικά με ζητήματα του τετραετούς προγραμματισμού και του συστήματος χρηματοδότησης προκειμένου αφενός, να κατανοηθούν οι ανάγκες χρηματοδότησης των ιδρυμάτων και αφετέρου, να προκύψουν κοινώς αποδεκτά συμπεράσματα.
      Επισημαίνεται ότι το ΥΠ.Ε.Π.Θ. διέρρηξε τη νομοθετική αβελτηρία του παρελθόντος ολοκληρώνοντας ένα ολοκληρωμένο σύνολο μεταρρυθμίσεων στην Ανώτατη Εκπαίδευση με σκοπό την ουσιαστική αναβάθμιση του ελληνικού πανεπιστημίου και των πτυχίων που αποκτούν οι νέοι μας και την ισότιμη συμμετοχή των ιδρυμάτων στο διεθνές και ευρωπαϊκό ακαδημαϊκό γίγνεσθαι. Παράλληλα, αυξήθηκε σε πραγματικούς αριθμούς και σε ετήσια βάση η χρηματοδότηση των Α.Ε.Ι., τα οποία σήμερα λαμβάνουν την υψηλότερη δημόσια χρηματοδότηση ως ποσοστό του Α.Ε.Π. μεταξύ των χωρών της Ε.Ε. και Ο.Ο.Σ.Α.
      Τα προτεινόμενα ενιαία, συγκρίσιμα και διαφανή κριτήρια με στόχο τη δίκαιη και αποτελεσματική κατανομή της δημόσιας επιχορήγησης αποτελούν μία τομή που θα ωφελήσει όλα ανεξαιρέτως τα Α.Ε.Ι. και ταυτόχρονα, θα υπηρετήσει την ορθολογική και δίκαιη διαχείριση των χρημάτων των φορολογούμενων πολιτών.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ
      2. Στην με αριθμό 9314/31.3.08 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 1852Β/23.4.08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση στην ανωτέρω σχετική ερώτηση, σας γνωρίζουμε τα ακόλουθα:
      Για τη μακροπρόθεσμη αντιμετώπιση της ατμοσφαιρικής ρύπανσης έχουν ληφθεί και είναι σε εξέλιξη μέτρα περιορισμού των εκπομπών ρύπων από όλες τις πηγές ρύπανσης. Συνοπτικά αναφέρονται τα σημαντικότερα από τα μέτρα αυτά για την Αθήνα:
      - Εφαρμογή των Βέλτιστων Διαθέσιμων Τεχνολογιών σε βιομηχανικές δραστηριότητες.
      - Μείωση των εκπομπών οργανικών πτητικών ενώσεων από βιομηχανικές και βιοτεχνικές εγκαταστάσεις.
      - Εντατικοποίηση της λειτουργίας της Υπηρεσίας Επιθεωρητών Περιβάλλοντος για τον έλεγχο της τήρησης των περιβαλλοντικών όρων.
      - Προώθηση της χρήσης του φυσικού αερίου στον οικιακό και βιομηχανικό τομέα και τριτογενή τομέα.
      - Χρήση φιλικότερων καυσίμων προς το περιβάλλον από οχήματα π.χ. χρήση φυσικού αερίου στα λεωφορεία.
      - Προώθηση χρήσης οχημάτων νέων τεχνολογιών (π.χ. υβριδικά οχήματα).
      - Έλεγχοι εκπομπών από οχήματα και εγκαταστάσεις καύσης.
      - Εφαρμογή του θεσμού της Κάρτας Ελέγχου Καυσαερίων (ενίσχυση του θεσμού με την ίδρυση ιδιωτικών ΚΤΕΟ).
      - Μέτρα μείωσης των εκπομπών οργανικών πτητικών ενώσεων σε όλα τα στάδια αποθήκευσης και διακίνησης καυσίμων με την εφαρμογή συστήματος ανάκτησης ατμών.
      - Μέτρα για τη βελτίωση της ποιότητας των καυσίμων.
      - Εφαρμογή νέας τιμολογιακής πολιτικής για αποφυγή νοθείας πετρελαίου κίνησης με θέρμανσης.
      - Επιπλέον, βρίσκεται σε εξέλιξη η διαμόρφωση θεσμικού πλαισίου για τον τεχνικό έλεγχο των δικύκλων από τα ΚΤΕΟ.
      - Μέτρα που αφορούν στον περιορισμό της χρήσης των ιδιωτικής χρήσης οχημάτων και τη βελτίωση της κυκλοφορίας.
      * Βελτίωση της διαχείρισης των δρομολογίων των Μέσων Μαζικής Μεταφοράς.
      * Θέσπιση ωραρίου τροφοδοσίας καταστημάτων και υπεραγορών λιανικού εμπορίου. 
      * Κατασκευή και επέκταση δικτύου ΜΕΤΡΟ, προαστιακού σιδηρόδρομου, Τραμ (μόνο για την Αθήνα).
      * Χρήση ειδικών λωρίδων για τα μέσα μαζικής μεταφοράς.
      * Αναβάθμιση της φωτεινής σηματοδότησης.
      * Δημιουργία ολοκληρωμένου συστήματος διαχείρισης και ελέγχου της κυκλοφορίας.
      * Κατασκευή υποθαλάσσιας αρτηρίας (μόνο για τη Θεσσαλονίκη).
      Επίσης, πρέπει να αναφερθεί ότι πρόσφατα έχει εκπονηθεί εισήγηση σχετικά με τη «Στρατηγική για την αστική κινητικότητα σε θέματα αρμοδιότητας του ΥΠΕΧΩΔΕ», η οποία περιλαμβάνει συνδυασμένα μέτρα σχετικά με τον ενιαίο χωροταξικό, πολεοδομικό και συγκοινωνιακό σχεδιασμό, τη διαχείριση κυκλοφορίας, τις αναπλάσει ς για ήπιες μορφές μετακίνησης κ.ά. Η εφαρμογή των μέτρων αυτών προβλέπεται ότι θα συμβάλλει καθοριστικά στην αναβάθμιση της ποιότητας ζωής στις ελληνικές πόλεις.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      3. Στην με αριθμό 9678/4-4-2008 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 15946/ΔΕ2255/2-5-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
    «Σε απάντηση της ανωτέρω ερώτησης, σας γνωστοποιούμε ότι στο Πρόγραμμα Δημοσίων Επενδύσεων και συγκεκριμένα στη ΣΑΕΟ09 είναι ενταγμένα συνολικά 78 έργα που αφορούν το Πρόγραμμα Ανασυγκρότησης Αιγιαλείας Ν. Αχαίας (58 έργα) και Ν. Φωκίδας (20 έργα), με συνολικό προϋπολογισμό 61.312.287,07 Ευρώ και πληρωμές μέχρι σήμερα ύψους 37.421.076,69 Ευρώ.
    Για τη Νομαρχία Αχαίας, φορέας υλοποίησης των έργων που αφορούν την Ανασυγκρότηση της Αιγιαλείας, συμφωνήθηκε να υποβληθεί από τη Νομαρχία πρόταση έγκρισης πιστώσεων από το Πρόγραμμα Δημοσίων Επενδύσεων ύψους 3.000.0000,00 Ευρώ με δέσμευση για άμεση χρηματοδότησή τους.
Ο Υφυπουργός
ΓΙΑΝΝΗΣ ΠΑΠΑΘΑΝΑΣΙΟΥ»
	4. Στην με αριθμό 9923/8-4-2008 ερώτηση του Βουλευτή κ. Γεωργίου Λιάνη δόθηκε με το υπ’ αριθμ. 1053830/1311/15-5-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ.9923/8.4.08 ερώτησης που κατέθεσε ο Βουλευτής κ. Γιώργος Λιάνης και μας κοινοποίησε το ΥΠ.ΕΣ.Δ.Δ.Α. με το υπ' αριθμ.26279/29.4.08 έγγραφό του σχετικά με το ανωτέρω θέμα σας γνωρίζουμε τα εξής:
      Οι όροι χορήγησης και αποπληρωμής των δανείων καθορίζονται με Κοινές Υπουργικές Αποφάσεις που εκδίδονται με πρωτοβουλία των Υπουργών Εσωτερικών Δημόσιας Διοίκησης και Αποκέντρωσης και Οικονομίας και Οικονομικών. Οι μέχρι σήμερα εκδοθείσες αποφάσεις περιλαμβάνουν ιδιαίτερα ευνοϊκούς όρους αποπληρωμής, όπως είναι η μεγάλη διάρκεια περιόδου χάριτος και ολικής αποπληρωμής, καθώς και η επιδότηση του επιτοκίου κατά 80% από τον λογαριασμό του Ν.128/1975, χωρίς άλλες επιβαρύνσεις και προμήθειες.
Ο Υφυπουργός
Ν. ΛΕΓΚΑΣ»
      5. Στην με αριθμό 11130/24-4-2008 ερώτηση των Βουλευτών κυρίων Νικολάου Καραθανασόπουλου, Αχιλλέα Κανταρτζή και Νικολάου Μωραΐτη δόθηκε με το υπ’ αριθμ. 538/13-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης παρακαλώ να ενημερώσετε τους αξιότιμους κυρίους συναδέλφους ότι αναφορικά με το ζήτημα που τίθεται σε αυτήν, η Εισαγγελία Πρωτοδικών Αμαλιάδας απέστειλε προς το Υπουργείο Δικαιοσύνης το υπ' αριθμ. 1205/6-5-2008 έγγραφο, από το οποίο προκύπτουν τα εξής:
      Εξ' αφορμής των διαλαμβανομένων στην ερώτηση σχηματίσθηκε δικογραφία και ήδη διενεργείται προκαταρκτική εξέταση προκειμένου να διακριβωθεί εάν έχουν τελεσθεί αξιόποινες πράξεις και ειδικότερα να διαπιστωθεί, σύμφωνα με την υποβληθείσα ιατροδικαστική έκθεση, το είδος των σωματικών βλαβών που φέρονται ότι προκλήθηκαν.
      Από το ως άνω ενημερωτικό σημείωμα της Εισαγγελίας Πρωτοδικών Αμαλιάδας προκύπτει σαφώς ότι οι αρμόδιες δικαστικές αρχές ενήργησαν άμεσα, σύμφωνα με τα προβλεπόμενα και επ' ουδενί συγκάλυψαν τα γεγονότα που αναφέρονται στην ερώτηση.
      Είναι, τέλος, αυτονόητο ότι εφόσον υπάρξουν ποινικές ευθύνες, αυτές θα αποδοθούν από την ανεξάρτητη Δικαιοσύνη, στο έργο της οποίας το Υπουργείο Δικαιοσύνης δεν παρεμβαίνει.
Ο Υπουργός
ΣΩΤΗΡΗΣ ΧΑΤΖΗΓΑΚΗΣ»
      6. Στην με αριθμό 11088/23-4-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 540/13-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης παρακαλώ να ενημερώσετε τον αξιότιμο κ. συνάδελφο για τα εξής:
      Αναφορικά με τις συνθήκες διαβίωσης στο Νοσοκομείο και στο Ψυχιατρείο Κορυδαλλού, καταβάλλεται κάθε δυνατή προσπάθεια τόσο σε επίπεδο διοίκησης και νοσηλευτικού προσωπικού όσο και σε επίπεδο σχεδιασμού δράσεων από πλευράς Υπουργείου Δικαιοσύνης για την βελτίωσή τους. Ειδικότερα, το ιατρικό και νοσηλευτικό προσωπικό φροντίζουν για την παροχή των προβλεπόμενων από τις σχετικές διατάξεις του Σωφρονιστικού Κώδικα υπηρεσιών στους κρατουμένους, ώστε οι τελευταίοι να απολαμβάνουν τον σεβασμό που αφορούν στα δικαιώματά τους και την προσωπικότητα τους.
      Πέραν της ενίσχυσης σε ιατρικό και νοσηλευτικό προσωπικό του Νοσοκομείου και του Ψυχιατρείο Κορυδαλλού, όπως έχει διευκρινισθεί στον ερωτώντα στην 387/19-2-2008 Απάντησή μου επί της υπ' αριθμ. 7369/27-2-2008 Ερώτησής του, το Υπουργείο Δικαιοσύνης προωθεί μια σειρά από δράσεις που αποσκοπούν στη διασφάλιση παροχής των βέλτιστων δυνατών υγειονομικών υπηρεσιών στους ασθενείς κρατούμενους. Ειδικότερα:
       Δρομολογείται η σύσταση Υπηρεσίας Υγείας των Καταστημάτων Κράτησης, με κεντρική Διεύθυνση (Υγειονομικό Επιθεωρητή) για τον αποτελεσματικότερο έλεγχο των παρεχόμενων υγειονομικών υπηρεσιών.
      Προωθείται ρύθμιση για τον καθορισμό κινήτρων για την προσέλευση ιατρικού προσωπικού στα Καταστήματα Κράτησης.
      Προωθείται η δημιουργία τμημάτων ψυχικής και σωματικής υγείας σε όλα τα Καταστήματα Κράτησης και καθιερώνεται εκπαίδευση των υπό διορισμό επαγγελματιών υγείας και ψυχικής υγείας, καθώς και η συνεχιζόμενη εκπαίδευσή τους καθόλη τη διάρκεια της υπηρεσίας τους.
	Προωθείται η λήψη μέτρων για την αποτελεσματική θεραπευτική αντιμετώπιση των κρατουμένων πασχόντων από χρόνιες νόσους, όπως των υποβαλλόμενων σε νεφροκάθαρση.
      Δρομολογούνται συγκεκριμένα μέτρα για την αποτελεσματικότερη αντιμετώπιση του προβλήματος των ναρκωτικών, όπως αυστηρότεροι έλεγχοι κατά την είσοδο στις φυλακές, συστηματικότερη προληπτική και θεραπευτική αντιμετώπιση των ουσιοεξαρτημένων.
      Επιπλέον, για την αποτελεσματικότερη πρόληψη και θεραπεία ασθενειών όπως η φυματίωση, η ηπατίτιδα και η λοίμωξη ΗΝ / AIDS, ενδυναμώνεται η συνεργασία με το ΚΕΛΠΝΟ, ώστε όλοι οι κρατούμενοι φορείς να υποβάλλονται σε σχετική αντιρετροϊκή αγωγή και στον απαραίτητο εργαστηριακό έλεγχο.
      Έχει ήδη συμφωνηθεί με τον Υπουργό Υγείας και Κοινωνικής Αλληλεγγύης η υπαγωγή του Νοσοκομείου και του Ψυχιατρείου Κρατουμένων στο ΕΣΥ. Η υλοποίησή του συγκεκριμένου εγχειρήματος έχει ήδη ανατεθεί στη μικτή Επιτροπή των Υπουργείων Δικαιοσύνης και Υγείας και Κοινωνικής Αλληλεγγύης.
      Αναφορικά με την εξέταση των νεοεισαχθέντων κρατουμένων, σημειώνεται ότι κατά την εισαγωγή των κρατουμένων στα Καταστήματα Κράτησης της χώρας τηρείται απαρέγκλιτα η σχετική διάταξη του Σωφρονιστικού Κώδικα (άρθρο 24, παρ. 3), σύμφωνα με την οποία ο κρατούμενος το αργότερο μια ημέρα από την εισαγωγή του εξετάζεται από τον ιατρό της φυλακής. Σε περίπτωση που παρατηρηθεί οιοδήποτε πρόβλημα υγείας, είτε υποβάλλεται σε θεραπευτική αγωγή είτε παραπέμπεται σε κατάλληλο θεραπευτικό Κατάστημα, σύμφωνα με τις διαδικασίες που προβλέπονται στο άρθρο 30 του Σωφρονιστικού Κώδικα.
      Ως προς το σεβασμό του ιατρικού απορρήτου, είναι αυτονόητο ότι εφόσον τα δεδομένα των ιατρικών φακέλων των ασθενών κρατουμένων αποτελούν ευαίσθητα προσωπικά δεδομένα, το προσωπικό των φυλακών διασφαλίζει απόλυτα την τήρηση του ιατρικού απορρήτου.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
     7. Στην με αριθμό 10756/17-4-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 51427/ΙΗ/12-5-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμ 10756/17-4-08 την οποία κατέθεσε η Βουλευτής κ. Σ. Μερεντίτη σχετικά με τη λειτουργία των δομών ΣΕΠ της χώρας σας γνωρίζουμε τα ακόλουθα:
    Λειτουργία και Στελέχωση των δομών ΣΕΠ της χώρας (ΚΕΣΥΠ - Γραφεία ΣΕΠ)
    Α. Σήμερα λειτουργούν 81 Κέντρα Συμβουλευτικής και Επαγγελματικού Προσανατολισμού στις έδρες και σε μεγάλες πόλεις των Νομών, συμπεριλαμβανομένου του ΚΕΣΥΠ του ΥΠΕΠΘ και του Παιδαγωγικού Ινστιτούτου, καθώς και 570 Γραφεία ΣΕΠ σε ισάριθμες σχολικές μονάδες της χώρας, τα οποία αποτελούν δομές στελεχωμένες με εξειδικευμένο επιστημονικό προσωπικό.
    Στο έργο των εκπαιδευτικών, που στελεχώνουν τα 81 Κέντρα Συμβουλευτικής και Προσανατολισμού (ΚΕΣΥΠ) της επικράτειας, περιλαμβάνονται, εκτός από την υποστήριξη σχεδιασμού και υλοποίησης των Προγραμμάτων Αγωγής Σταδιοδρομίας (που εκπονούνται από τους καθηγητές των σχολείων κάθε χρόνο), και οι παρακάτω δραστηριότητες:
    - παροχή υπηρεσιών Συμβουλευτικής και Προσανατολισμού σε καθημερινή βάση σε μαθητές, γονείς και νέους έως 25 ετών στους χώρους των ΚΕΣΥΠ
    - ενημέρωση μαθητών αλλά και καθηγητών σε θέματα που αφορούν στις μεταβολές στο σύστημα εκπαίδευσης (ΕΠΑΛ-ΕΠΑΣ, σύστημα εισαγωγής στην τριτοβάθμια εκπαίδευση κ.λπ.) που απαιτεί τακτικές και περιοδικά επαναλαμβανόμενες επισκέψεις στα σχολεία της περιοχής ευθύνης των ΚΕΣΥΠ καθώς και διοργάνωση ενημερωτικών ημερίδων σε συνεργασία με αυτά
    - εκπόνηση ενημερωτικού υλικού για τους μαθητές και τους καθηγητές, που περιλαμβάνει την σύνθεση ενημερωτικών φυλλαδίων αλλά και παρουσιάσεων που αφορούν στην προαναφερθείσα θεματολογία
    - διοργάνωση ενημερωτικών ημερίδων για τους καθηγητές που εφαρμόζουν το ΣΕΠ στη Γ' τάξη του Γυμνασίου και στην Α' τάξη των ΓΕΛ και ΕΠΑΛ που απαιτούν επίσης την εκπόνηση ενημερωτικού υλικού και κατάλληλων παρουσιάσεων
    - συχνή ερευνητική δραστηριότητα για λογαριασμό του Παιδαγωγικού Ινστιτούτου που επίσης απαιτεί συχνές μετακινήσεις και παρουσία στα σχολεία
    - εκπόνηση και εκτέλεση ευρωπαϊκών δράσεων και προγραμμάτων, όπως είναι το "LEONARDO", με σκοπό να έρθουν σε επαφή μαθητές και καθηγητές με τα ευρωπαϊκά τεκταινόμενα στο χώρο της εκπαίδευσης αλλά και του πολιτισμού
    - υλοποίηση και εφαρμογή εκπαιδευτικών δραστηριοτήτων σε συνεργασία με τα σχολεία της περιοχής ευθύνης του ΚΕΣΥΠ στο πλαίσιο δράσεων όπως είναι τα "ΔΙΚΤΥΑ" που είναι υπό την εποπτεία του Παιδαγωγικού Ινστιτούτου και περιλαμβάνουν μεταξύ των άλλων διοργάνωση εκπαιδευτικών επισκέψεων για τους μαθητές των συνεργαζόμενων σχολείων, συνεργασία με τους τοπικούς φορείς, παραγωγή έντυπου υλικού, διοργάνωση ημερίδων παρουσίασης κ.ά.
    - στενή επαφή και συνεργασία με τους φορείς της τοπικής κοινωνίας (δήμους, νομαρχίες, επιμελητήρια, μέσα μαζικής ενημέρωσης κ.ά.) και όλα τα ανώτατα εκπαιδευτικά ιδρύματα.
    Β. Στο πλαίσιο του Επιχειρησιακού Προγράμματος Εκπαίδευσης και Αρχικής Επαγγελματικής Κατάρτισης Β' - Γ' (ΕΠΕΑΕΚ) ΚΠΣ, υποστηρίζονται και υλοποιούνται οι εξής δράσεις:
    Κατ. πράξεων 2.4.1.α «Ενίσχυση των δομών συμβουλευτικής και επαγγελματικού προσανατολισμού», τίτλος έργου / ενέργειας «Αναβάθμιση ΚΕ.ΣΥ.Π - ΓΡΑ.Σ.Ε.Π. και ίδρυση νέων» (Τελικός Δικαιούχος: Παιδαγωγικό Ινστιτούτο) - «Αναβάθμιση του ΚΕΣΥΠ του ΥΠΕΠΘ» (Τελικός Δικαιούχος ΕΚΕΠ) και «Ίδρυση 4 νέων ΚΕΣΥΠ και 100 ΓΡΑΣΕΠ» (Τελικός Δικαιούχος Παιδαγωγικό Ινστιτούτο). Ο εξοπλισμός και η υλικοτεχνική υποδομή των 4 νέων ΚΕΣΥΠ και 100 νέων ΓΡΑΣΕΠ, με τελικό δικαιούχο το Παιδαγωγικό Ινστιτούτο, βρίσκεται σε εξέλιξη σε ότι αφορά τη διαδικασία εξοπλισμού των Γραφείων.
    Κατ. πράξεων 2.4.1.γ «Ανάπτυξη ειδικού επιμορφωτικού υλικού για την επιμόρφωση των Συμβούλων Σ.Ε.Π. » (Τελικός Δικαιούχος Π.Ι.) τίτλος έργου / ενέργειας «Συμβουλευτικοί ορίζοντες για τον σχολικό προσανατολισμό-ΣΟΣ Προσανατολισμός», (Τελικός Δικαιούχος Πάντειο Πανεπιστήμιο). Η εν λόγω επιμόρφωση έχει διάρκεια 520 ώρες. Τον Φεβρουάριο 2008 πραγματοποιήθηκε η Α' φάση επιμόρφωσης των 740 εκπαιδευτικών και βρίσκεται σε εξέλιξη η Β΄ φάση για την εκπόνηση συνθετικών ερευνητικών εργασιών (εξ' αποστάσεως).
    Κατ. Πράξεων 2.4.1.δ, «Ανάπτυξη και διάχυση πληροφοριακού και ψυχοπαιδαγωγικού υλικού», τίτλος έργου / ενέργειας: «Επένδυση στον άνθρωπο: Ανάπτυξη Μεθοδολογίας και Εφαρμογή Σύγχρονων Εργαλείων Σ.Ε.Π. και Υπηρεσιών Συμβουλευτικής», (Τελικός Δικαιούχος Παιδαγωγικό Ινστιτούτο)
    Κατ. Πράξεων 2.4.1.ε, «Εφαρμογή Προγραμμάτων Συμβουλευτικής & Επαγγελματικού Προσανατολισμού σε Εκπαιδευτικές Μονάδες» (Τελικός Δικαιούχος Παιδαγωγικό Ινστιτούτο)
    Κατ. πράξεων 4.1.1.α, «Ευαισθητοποίηση Εκπαιδευτικών και Παρεμβατικά Προγράμματα για την προώθηση της ισότητας των φύλων», τίτλος έργου / ενέργειας: Ευαισθητοποίηση Εκπαιδευτικών και Παρεμβατικά Προγράμματα στην Εκπαίδευση για την Προώθηση της ισότητας των φύλων. (Τελικός Δικαιούχος: ΚΕΘΙ)
    Κατ. πράξεων 4.1.1.β, «Προγράμματα Συμβουλευτικής & Επαγγελματικού Προσανατολισμού», τίτλος έργου Ι ενέργειας: Προωθώντας την ισότητα των φύλων κατά την μετάβαση από την εκπαίδευση στην αγορά εργασίας: δράσεις συμβουλευτικής και επαγγελματικού προσανατολισμού με την οπτική του φύλου (Τελικός Δικαιούχος: ΑΠΘ)
    Κατ. πράξεων 4.1.1.δ, «Παραγωγή βοηθητικού εκπαιδευτικού υλικού για την εισαγωγή θεμάτων σχετικά με τα φύλα στην εκπαιδευτική διαδικασία» (Τελικός Δικαιούχος: Πανεπιστήμιο Ιωαννίνων)
    Κατ. πράξεων 4.1.1.στ, «Θετικές ενέργειες υπέρ των γυναικών»: 
    ΔΠΘ: «Ευρυδίκη-Θετικές Ενέργειες για τις Γυναίκες»
    ΑΠΘ: «Εξωτερική Αξιολόγηση των δράσεων 4.1.1.στ»
    ΟΠΑ: «Γυναικεία Εκπαίδευση Νεανική Επιχειρηματικότητα, Στόχος Ισότητας (Γ.Ε.Ν.Ε.Σ.Ι.Σ)
    ΕΚΠΑ: «Θετικές ενέργειες υπέρ των γυναικών»
    ΤΕΙ ΚΑΒΑΛΑΣ: «Επιμόρφωση - Πιστοποίηση Γυναικών Αρχικής Επαγγελματικής
    Εκπαίδευσης & Κατάρτισης σε Δεξιότητες Πληροφορικής Επιχειρηματικού Σεναρίου»
    Γ.Γ.Ι.: «Θετικές δράσεις υπέρ των γυναικών στις σχολές Αρχικής Επαγγελματικής
    Εκπαίδευσης & Κατάρτισης (Μελέτη - Έρευνα - Βιβλιογραφία - Ενίσχυση Βιβλιοθηκών)».
    Ο Υφυπουργός
    ΑΝΔΡΕΑΣ Θ.ΛΥΚΟΥΡΕΝΤΖΟΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμεθα στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου. 
      Πρώτη θα συζητηθεί η με αριθμό 3350/12.08.2008 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τον Υπουργό Αγροτικής Ανάπτυξης και Τροφίμων σχετικά με την αποζημίωση των πληγέντων αγροτών από χαλαζόπτωση σε περιοχές του Νομού Βοιωτίας. 
      Η ερώτηση του κ. Τόγια έχει ως εξής:
      «Η πρόσφατη χαλαζόπτωση στον Ν. Βοιωτίας (Διόνυσο, Παύλο, Κάστρο κ.λπ. και την ευρύτερη περιοχή) προκάλεσε πλήρη καταστροφή, ιδιαίτερα σε βαμβακοκαλλιέργειες και καλλιέργειες βιομηχανικής ντομάτας. 
      Ειδικά για τις καλλιέργειες της βιομηχανικής ντομάτας έντονη είναι η ανησυχία των αγροτών εάν θα εξακολουθούν να είναι δικαιούχοι της συνδεδεμένης ενίσχυσης (ΚΥΑ 278486/05.03.2008, άρθρο 3). Υπενθυμίζεται ότι σύμφωνα με την ανωτέρω ΚΥΑ δικαιούχοι μπορούν να είναι μόνο οι αγρότες που παραδίδουν κατ’ έτος για μεταποίηση 4.000 κιλά ντομάτες ανά στρέμμα καλλιεργούμενης έκτασης. Εξαιτίας της πρόσφατης καταστροφής των καλλιεργειών, λόγω της χαλαζόπτωσης, οι αγρότες πιθανότατα δεν θα μπορούν να παραδώσουν για φέτος αυτές τις ποσότητες. 
      Ερωτάται ο Υπουργός:
      1.Πότε θα ενεργοποιηθεί ο προβλεπόμενος μηχανισμός των αποζημιώσεων και πότε θα αποζημιωθούν οι αγρότες για το σύνολο της πραγματικής τους καταστροφής; 
      2.Ειδικά για την περίπτωση της συνδεδεμένης ενίσχυσης, για τη βιομηχανική ντομάτα, θα υπάρξει κάποιου είδους πρόβλεψη-εξαίρεση όσων έχουν πληγεί από ακραία καιρικά φαινόμενα;». 
      Θα απαντήσει ο Υπουργός Αγροτικής Ανάπτυξης και Τροφίμων κ. Αλέξανδρος Κοντός. 
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, για τις καλυπτόμενες από τον ΕΛ.Γ.Α. ζημιές που προξενήθηκαν από την χαλαζόπτωση που σημειώθηκε στις 10.08.2008 σε διάφορες καλλιέργειες, κηπευτικά, βιομηχανική ντομάτα, βαμβάκι, αραβόσιτος, αμπέλια, ελιές, φιστίκια Αιγίνης του Νομού Βοιωτίας διενεργήθηκαν από τον ΕΛ.Γ.Α. οι απαραίτητες επισημάνσεις και ενημερώθηκαν οι παραγωγοί για την υποβολή των δηλώσεων. 
      Σημειώνεται ότι το έργο των εξατομικευμένων εκτιμήσεων άρχισε πριν από τη λήξη της προθεσμίας υποβολής των δηλώσεων. Δόθηκε προτεραιότητα στις ευπαθείς καλλιέργειες και στις καλλιέργειες που βρίσκονται στο στάδιο της συγκομιδής. Συνεχίζεται για τις υπόλοιπες καλλιέργειες, ενώ οι αποζημιώσεις θα καταβληθούν στους ενδιαφερόμενους παραγωγούς το συντομότερο δυνατόν. Επισημαίνεται ότι οι αποζημιώσεις του ΕΛ.Γ.Α. για τις ζημιές στη φυτική παραγωγή καταβάλλονται εντός τριμήνου από τη λήξη της συγκομιδής των ζημιωθέντων προϊόντων. Σύμφωνα με τη σχετική Κοινή Υπουργική Απόφαση για τη χρονική περίοδο από 1 Ιανουαρίου 2008 έως 31 Δεκεμβρίου 2010 καταβάλλεται κατά   έτος στους παραγωγούς ντομάτας που καθίστανται δικαιούχοι, σύμφωνα με τις προϋποθέσεις που θέτει η εν λόγω Κ.Υ.Α., συνδεδεμένη ενίσχυση ανά εκτάριο καλλιεργούμενης γης. Το ποσοστό της ενίσχυσης και τον τρόπο που καταβάλλεται το συναποφασίσαμε με τους ντοματοπαραγωγούς σε πολλές συσκέψεις που έγιναν μέχρι τώρα. 
      Για την καταβολή της συνδεδεμένης ενίσχυσης προϋπόθεση αποτελεί οι γεωργοί να παραδίδουν κάθε έτος για μεταποίηση τουλάχιστον τέσσερις τόνους ντομάτας ανά στρέμμα καλλιεργούμενης έκτασης. Όσον αφορά την καταβολή της συνδεδεμένης ενίσχυσης στην περίπτωση καταστροφής των καλλιεργειών από χαλαζόπτωσης και αδυναμίας παράδοσης τεσσάρων τόνων ντομάτας ανά στρέμμα καλλιεργούμενης έκτασης θα συνεκτιμηθούν τα πορίσματα των εξατομικεύσεων του ΕΛ.Γ.Α.. Δηλαδή εάν το άθροισμα της ποσότητας που παραδόθηκε και αυτής που χάθηκε με βάση τα πορίσματα του ΕΛ.Γ.Α. ξεπερνούν τους τέσσερις τόνους ανά στρέμμα, τότε θα κριθούν δικαιούχοι του συνδεδεμένου μέρους της οικονομικής ενίσχυσης. 
      Συνεπώς, δεν θα μείνουμε στην ποσότητα που έχουν παραδώσει, αλλά θα συνυπολογίσουμε την ποσότητα που χάθηκε λόγω της ζημιάς που έχουν υποστεί και θα προσθέσουμε και την ποσότητα που παραδόθηκε. Εφόσον έτσι ξεπεράσουν τους τέσσερις τόνους, τότε κανονικά θα τύχουν της επιδότησης που προβλέπεται από τον Κανονισμό. 
      ΠΡΟΕΔΡΕΥΩΝ (Γεώργιος Σούρλας): Ο κ. Τόγιας έχει το λόγο. 
      ΒΑΣΙΛΕΙΟΣ ΤΟΓΙΑΣ: Κύριε Υπουργέ, πριν υπεισέλθω στο κύριο θέμα της επίκαιρης επερώτησης απλώς να σας υπενθυμίσω ότι πρόκειται για μη απαντηθείσα ερώτηση και όπως ξέρετε κατά τον Κανονισμό έχει μετατραπεί σε επίκαιρη ερώτηση. Απλώς να σας πω στατιστικά για τον σεβασμό στον κοινοβουλευτικό έλεγχο και στους Βουλευτές, επτά ερωτήσεις είναι αναπάντητες μέχρι τώρα. Τέσσερις από αυτές εξακολουθούν να παραμένουν αναπάντητες.
      Φαντάζομαι ότι είναι απλώς σύμπτωση το γεγονός ότι τρεις απαντήθηκαν στις 24-10-2008, αφ’ ης στιγμής επελέγη, εκληρώθη και μετετράπη η αναπάντητη ερώτηση σε επίκαιρη επερώτηση. 
      Σε ό,τι αφορά το κύριο θέμα της συζήτησής μας, υπάρχει πρόβλημα. Υπάρχει και γενικότερα πρόβλημα, αλλά ειδικά για το θέμα της βιομηχανικής τομάτας, υπάρχει μία αδικία. Άκουσα ως ένα βαθμό ότι καλύπτετε το θέμα ως προς την παραγωγή της βιομηχανικής τομάτας ιδιαίτερα λόγω της λειψυδρίας, η οποία στην περιοχή ήταν εντονότατη. 
      Λόγω επίσης των ακραίων καιρικών συνθηκών, όπως η χαλαζόπτωση, υπέστησαν μεγάλη ζημιά. Βρίσκονται τώρα σε δεινή θέση. Περίπου, κατά υπολογισμούς που έχουν γίνει στην περιοχή 25% έως 30% λιγότεροι παραγωγοί είναι σε θέση να παραδώσουν το ελάχιστο, τέσσερις χιλιάδες τόνους. 
      Εσείς προκρίνετε τη λύση της αποζημίωσης. Δώστε μου μία απάντηση για την εξαίρεση κατ’ αρχάς, αν δηλαδή θα ήταν δυνατόν να εξαιρεθεί λόγω των ακραίων καιρικών συνθηκών η περιοχή της Βοιωτίας, η οποία πιστοποιημένα επλήγη από τα καιρικά φαινόμενα. Να μην ισχύσει δηλαδή γι’ αυτούς το όριο των τεσσάρων χιλιάδων τόνων, που είναι μία απλή, καθαρή και απόλυτη λύση και εξυπηρετεί όλους ή σε περίπτωση αποζημίωσης, να συνυπολογιστεί στη ζημιά το ποσό του συνδεδεμένου. 
      Να υπάρξει μία απάντηση ως προς το πρώτο και μία δέσμευση ως προς το δεύτερο, για να δοθούν οι ανάλογες οδηγίες και εντολές. Να το μάθουν οι αγρότες για να ησυχάσουν, γιατί ξέρετε, το δυσβάσταχτο εισόδημα των τελευταίων χρόνων που έχει πληγεί από διάφορους άλλους λόγους, επλήγη και από έκτακτες συνθήκες και η κατάστασή τους πραγματικά είναι αφόρητη. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε συνάδελφε, σας διαβεβαιώ ότι λόγω του όγκου  που  υπάρχει από ερωτήσεις, γιατί οι περισσότεροι από τους συναδέλφους μας στις περιφέρειες υποβάλουν ερωτήσεις στο Υπουργείο Αγροτικής Ανάπτυξης και Τροφίμων, οφείλεται η καθυστέρηση και για όνομα του Θεού μη θεωρήσετε ότι υπάρχει κάτι με εσάς προσωπικά..
      Για το θέμα που συζητούμε θέλω να σας πω ότι τα προηγούμενα χρόνια η βιομηχανική τομάτα ήταν μία καλλιέργεια που είχε πολλά προβλήματα. Τη χρονιά όμως αυτή οι τιμές της βιομηχανικής τομάτας κινούνται σε σημαντικά υψηλότερα επίπεδα από τα προηγούμενα χρόνια. 
      Στη δική σας περιοχή όντως υπάρχει πρόβλημα. Υπήρξε πρόβλημα, διότι από τις χαλαζοπτώσεις που σημειώθηκαν τον Αύγουστο του 2008 ένα μεγάλο μέρος της παραγωγής καταστράφηκε. Όπως σας απήντησα και στην πρωτολογία μου, έχουν γίνει οι επισημάνσεις, έχουν γίνει οι δηλώσεις και σας διαβεβαιώνω ότι ο ΕΛ.Γ.Α. θα βοηθήσει τους τοματοπαραγωγούς και όσον αφορά τις αποζημιώσεις θα καταβληθούν με δίκαιο και αντικειμενικό τρόπο και όσον αφορά τις επιδοτήσεις το ταχύτερο δυνατό.
      Βάλατε το θέμα της επιδότησης σε μία διπλή κατεύθυνση. Η πρώτη κατεύθυνση είναι να εξαιρεθεί η περιοχή από το πλαφόν των τεσσάρων τόνων. Αυτό αντίκειται στο Κανονισμό της Ευρωπαϊκής Ένωσης και είναι βέβαιο ότι εάν πάνε στη λύση αυτή, που είναι η πιο απλή λύση –σωστά το είπατε- θα έχουμε καταλογισμό από την Ευρωπαϊκή Ένωση. 
      Όμως διαβεβαιώνουμε τους  παραγωγούς και θα το μεταφέρουμε –θα τους ενημερώσουμε για το θέμα αυτό- ότι θα συνυπολογιστεί η ποσότητα που έχουν παραδώσει με την ποσότητα που έχει καταστραφεί και εφόσον ξεπεράσουμε το πλαφόν των τεσσάρων τόνων, τότε θα πληρωθούν κανονικά τη συνδεδεμένη ενίσχυση. Είναι μία ξεκάθαρη θέση αυτή. 
      Θα κοιτάξουμε από τον ΕΛ.Γ.Α., έτσι ώστε με τις εκτιμήσεις που θα γίνουν να μπορούμε να συμπληρώσουμε το πλαφόν αυτό και πιστεύω ότι εάν συνυπολογιστούν τα δύο, δηλαδή αυτή η ποσότητα που παραδόθηκε και αυτή η ποσότητα η οποία καταστράφηκε, θα ξεπεράσουμε τους τέσσερις τόνους και δεν θα υπάρξει καμμία μείωση των επιδοτήσεων στην περιοχή σας. 
      ΠΡΟΕΔΡΕΥΩΝ (Γεώργιος Σούρλας): Επόμενη είναι η με αριθμό 3841/28-8-2008 δεύτερη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Αγροτικής Ανάπτυξης και Τροφίμων, σχετικά με τη διάθεση στους πυροπαθείς των δεσμευθέντων κονδυλίων της Ευρωπαϊκής Ένωσης. 
      Η εξαιρετικά σύντομη ερώτηση του κυρίου συναδέλφου έχει ως εξής:
      «Πληροφορίες από τις Υπηρεσίες της Ευρωπαϊκής Επιτροπής αναφέρουν ότι τα κοινοτικά κονδύλια που είχαν δεσμευθεί πέρυσι για τους Έλληνες πυροπαθείς (ύψους 350.000.000 ευρώ) ακόμα δεν έχουν διατεθεί στους πληγέντες. 
      Κατόπιν τούτου ερωτάσθε;
      Γιατί;».
      Στην ερώτηση θα απαντήσει ο Υπουργός Αγροτικής Ανάπτυξης και Τροφίμων κ. Κοντός.
      Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, τα 350.000.000 ευρώ που αποτελούν οικονομικές ενισχύσεις των πυρόπληκτων δεν προέρχονται από κοινοτικά κονδύλια -αυτό πρέπει να γίνει σαφές- αλλά από δαπάνες του ΕΛ.Γ.Α. που καλύπτονται με εγγυημένο δανεισμό από το ελληνικό δημόσιο. 
      Για τα προγράμματα Π.Σ.Ε.Α. παίρνουμε απλώς έγκριση από την Ευρωπαϊκή Ένωση. Δεν παίρνουμε κονδύλια και πιστώσεις από την Ευρωπαϊκή Ένωση. Παίρνουμε την έγκριση και πληρώνονται από τον ΕΛ.Γ.Α., με εγγυημένα δάνεια που συνάπτει με το ελληνικό δημόσιο. Αυτό προκύπτει και από το πρόγραμμα  «Π.Σ.Ε.Α. –Πυρκαγιές 2007», που υποβλήθηκε στην Ευρωπαϊκή Ένωση στις 18 Οκτωβρίου 2007 και εγκρίθηκε με πολύ μεγάλη ταχύτητα, στις 30 Ιανουαρίου 2008, δηλαδή μέσα σε τρεις μήνες. 
      Παλαιότερα τα προγράμματα Π.Σ.Ε.Α. έκαναν δύο και δυόμισι χρόνια για να εγκριθούν. Αυτό το πρόγραμμα εγκρίθηκε πολύ γρήγορα, διότι καταβλήθηκε μία πολύ μεγάλη προσπάθεια, λόγω της πολύ μεγάλης συμφοράς που είχαμε υποστεί. 
      Καλύπτει αποκαταστάσεις και απώλεια εισοδήματος τεσσάρων ετών από την έγκριση του προγράμματος. Καλύπτει οικονομικές ενισχύσεις που έχουν καταβληθεί: Πρώτον, προκαταβολικά για την κάλυψη άμεσων αναγκών καταβλήθηκε ποσό περίπου 80.000.000 ευρώ. Δεύτερον, για την κάλυψη της δαπάνης για την αποκατάσταση του πάγιου κεφαλαίου και την αποκατάσταση του φυτικού κεφαλαίου. 
      Έχουν πληρωθεί ήδη 14.000.000 ευρώ περίπου και συνεχώς πληρώνονται ποσά σύμφωνα με την αποκατάσταση που γίνεται και με τα τιμολόγια τα οποία κατατίθεται στον ΕΛ.Γ.Α.. Πληρώνονται συμπληρωματικές ενισχύσεις των επομένων τεσσάρων ετών και αυτά πληρώνονται στο τέλος κάθε έτους. Για το 2008 υπολογίζουμε να πληρωθούν περίπου 50.000.000 ευρώ για την απώλεια εισοδήματος που έχουν υποστεί αυτοί που έκαναν αποκατάσταση, αλλά ακόμα τα δένδρα δεν έχουν δώσει καρπούς. 
      Η εκτίμηση που γίνεται είναι ότι μέχρι το τέλος του 2008 θα έχουν πληρωθεί συνολικά περίπου 150.000.000 ευρώ. Υπολείπονται κατά συνέπεια, με βάση το εγκεκριμένο πρόγραμμα, περίπου 200.000.000 ευρώ για την αποκατάσταση των ζημιών και την κάλυψη της απώλειας του εισοδήματος  αυτών που προχώρησαν σε αποκατάσταση του φυτικού κεφαλαίου για τα έτη 2009, 2010, 2011 και 2012. Διότι το πρόγραμμα των 250.000.000 ευρώ ήταν από το 2008 μέχρι το 2012.
      Θέλω επίσης να σας πω ότι έγινε μία πολύ μεγάλη προσπάθεια από τον ΕΛ.Γ.Α.. Αρκεί να σας κάνω γνωστό ότι τα πορίσματα τα οποία κοινοποιήθηκαν ξεπερνούν τις διακόσιες χιλιάδες σ’ αυτούς που υπέστησαν ζημιές, ότι πάνω από εξακόσιοι γεωτεχνικοί απασχολήθηκαν για το αναγκαίο εκτιμητικό έργο και ότι αντίστοιχος αριθμός γεωτεχνικών του ΕΛ.Γ.Α. βοηθάει έτσι ώστε να γίνουν οι ανασυστάσεις, να συγκεντρωθούν τα τιμολόγια, να κατατεθούν, για να μπορέσουν γρήγορα να εισπράξουν τις αποζημιώσεις οι αγρότες που επλήγησαν. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ.  Αϊβαλιώτης έχει το λόγο. 
      ΚΩΝΣΤΑΝΤΙΝΟΣ ΑΙΒΑΛΙΩΤΗΣ: Ευχαριστώ, κύριε Πρόεδρε.
      Είστε ένας πολύ σοβαρός και ευαίσθητος Υπουργός, κύριε Κοντέ. Πριν τρεις, τέσσερις μέρες  ήλθε ο κ. Κιλτιδης και απάντησε σε μία ερώτησή μου  σχετικά με την αναδάσωση. Του είπα λοιπόν τότε για ένα όνειρο που είχα δει την περασμένη νύχτα και αφορούσε το γιο μου. Σήμερα θα μιλήσουμε για έναν εφιάλτη που έζησαν όλοι οι ευαίσθητοι δημοκρατικοί πολίτες με οικολογική συνείδηση, αλλά και οι άνθρωποι οι οποίοι έχασαν τις περιουσίες τους πριν ένα χρόνο. 
      Στην Επιτροπή Αναφορών του Ευρωπαϊκού Κοινοβουλίου –ο παρακαθήμενος σας Υπουργός γνωρίζει πώς λειτουργεί- στις Βρυξέλλες προσφεύγουν σωρηδόν οι Έλληνες πολίτες -ένας από αυτούς τους πολίτες ήμουν και εγώ- για διάφορα θέματα, μεταξύ των οποίων και για το θέμα της καταστροφής και της μη απορρόφησης πόρων από την Ευρωπαϊκή Ένωση εκ μέρους της Ελληνικής Κυβέρνησης. 
      Εγώ παρεμπιπτόντως έχω προσφύγει και για το ζήτημα του Κτηματολογίου και για της ασυμβατότητας του τέλους κτηματογράφησης με την κοινοτική νομοθεσία, διότι πρέπει να πούμε ότι δεν κτηματογραφούνται οι άνθρωποι, κτηματογραφούνται οι ιδιοκτησίες. Άρα, αν μία ιδιοκτησία πληρώνει πέντε, έξι και επτά φορές τέλος κτηματογράφησης, αυτό είναι ασύμβατο με την κοινοτική νομοθεσία. Έχω επίσης προσφύγει για το θέμα των ταυτοτήτων, αλλά δεν είναι της παρούσης. 
      Για το θέμα συγκεκριμένα της μη απορρόφησης πόρων από την Ευρωπαϊκή Ένωση, είχαμε μία τραγική απορρόφηση. Επιβεβαιωθήκαμε. Η Ευρωπαϊκή Επιτροπή ανακοίνωσε ότι ήταν πράγματι σωστά τα στοιχεία που στείλαμε πριν ένα χρόνο, εγώ και ο Ευρωβουλευτής του ΛΑ.Ο.Σ. κ. Γεωργίου, στην καταγγελία μας. Ήταν μηδέν η απορρόφηση στο δάσος του Σέιχ Σου –δεν θέλω να σας κουράσω- και γι’ αυτό και δικαιωθήκαμε. Στις 11 Σεπτεμβρίου ανακοίνωσε η Επιτροπή Αναφορών ότι γράφτηκε επιστολή στις ελληνικές αρχές για τα χάλια της απορρόφησης πόρων από την Ευρωπαϊκή Ένωση. 
	Παρατηρώ το εξής. Στη σελίδα σαράντα επτά του προσχεδίου του προϋπολογισμού που μας έδωσε η Κυβέρνηση βλέπω να αναφέρει ότι στις απολήψεις από την Ευρωπαϊκή Ένωση περιλαμβάνεται και το ποσό των  89.000.000 ευρώ από το Ταμείο Συνοχής της Ευρωπαϊκής Ένωσης. Για να καταλάβουμε τι ποσό είναι αυτό, να πούμε ότι μόνο για τον τέως τομέα ευθύνης του κ. Ρουσόπουλου δόθηκαν εκατόν τόσα εκατομμύρια ευρώ, από 91.000.000 έφθασαν στα 130.000.000 και παραπάνω ευρώ, από το 2006 έως τώρα. Δηλαδή το ποσό αυτό που είχαμε από το Ταμείο Αλληλεγγύης της Ευρωπαϊκής Ένωσης είναι ελάχιστο σε σχέση με τα ποσά τα οποία εγγράφονται σε κάποιες Γενικές Γραμματείες. Και παρεμπιπτόντως, στο Πρόγραμμα Δημοσίων Επενδύσεων ο τέως τομέας ευθύνης του κυρίου Ρουσόπουλου είχε μέσα σε δυο χρόνια αύξηση 160%. Πρωτοφανές! 
      Βλέπει κάποιος λοιπόν ότι είναι μάλλον λίγα τα ποσά που δίνονται για τους πυροπαθείς και μάλλον λίγα αυτά που δίνονται για την δασοπυρόσβεση. 
      Προστίθεται τώρα σ’ όλη αυτήν την ιστορία και το τριχίλιαρο. Το τριχίλιαρο έφυγε από τα δημόσια ταμεία. Μπήκαν ψήφοι στην κάλπη για τη Νέα Δημοκρατία. Τώρα λοιπόν αυτά τα λεφτά θα τα πάρετε πίσω; Θα πάρετε ένα κομμάτι από αυτά τα χρήματα πίσω; Ποιο κομμάτι θα πάρετε από ποιους; Και εν πάση περιπτώσει,  από αυτό το Ταμείο Αλληλεγγύης της Ευρωπαϊκής Ένωσης θα ενισχυθούν ουσιωδώς οι πυροπαθείς; Γιατί όταν μιλάμε, κύριε Υπουργέ, αγαπητέ κύριε Κοντέ, για 89.000.000 ευρώ μιλάμε για ένα αμελητέο ποσό. 
      Ευχαριστώ. 
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
	ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Προφανώς δεν μιλούμε για τα ίδια πράγματα, κύριε συνάδελφε. Γιατί κι εγώ σας θεωρώ έναν πολύ σοβαρό συνάδελφο κι έναν πολύ σοβαρό Βουλευτή. Μου κάνατε μία ερώτηση και ζητάτε να σας πω τι γίνεται με τα 350.000.000 ευρώ, που είναι το πρόγραμμα Π.Σ.Ε.Α. για τους πυρόπληκτους του 2007. Εγώ σας απήντησα συγκεκριμένα. Σας είπα πώς κατανέμονται τα ποσά αυτά, σας ανέφερα πόσα ποσά από αυτά έχουν ήδη καταβληθεί στους αγρότες. Σας είπα πώς έγιναν οι εκτιμήσεις. Εσείς μου είπατε για τα 3.000 ευρώ, για τα 89.000.000 ευρώ που δεν έχουν καμμία σχέση με το πρόγραμμα Π.Σ.Ε.Α. των πυροπλήκτων. Προφανώς λοιπόν αναφέρεστε σε άλλο πρόγραμμα κι όχι σε πρόγραμμα του Υπουργείου Αγροτικής Ανάπτυξης και Τροφίμων, το πρόγραμμα Π.Σ.Ε.Α., που δεν αφορά κοινοτικά κονδύλια. Αφορά πιστώσεις του κρατικού προϋπολογισμού, πιστώσεις του ΕΛ.Γ.Α., που πληρώνονται μετά από έγκριση που πήραμε από την Ευρωπαϊκή Ένωση.
      Για τους νομούς αυτούς θέλω να σας πω, εκτός απ’ αυτά που σας ανέφερα, για την αποκατάσταση μέσω του ΕΛ.Γ.Α. και των Π.Σ.Ε.Α., ότι γίνεται μία μεγάλη προσπάθεια από το Υπουργείο, έτσι ώστε να αναμορφώσουμε κυριολεκτικά τις υποδομές στους νομούς αυτούς. Έχουμε προεγκρίνει ήδη εξήντα οκτώ μικρά έργα στα πλαίσια των Ο.Π.Α.Α.Χ. και προκηρύξαμε μεγάλα έργα στους νομούς. Έχουμε προκηρύξει το «ΦΙΔΑΤΡΙΝΟ», ένα έργο 50.000.000 ευρώ στο Νομό Μεσσηνίας. Έχουμε προκηρύξει το «ΒΑΣΙΛΟΠΟΤΑΜΟ», ένα πολύ μεγάλο αρδευτικό έργο στο Νομό Λακωνίας. Είμαστε έτοιμοι να εκσυγχρονίσουμε το αρδευτικό του «ΑΛΦΕΙΟΥ», στο Νομό Ηλείας, που επί εξήντα χρόνια δεν έγινε καμμία συντήρηση και κανένας εκσυγχρονισμός, που έχει πολύ μεγάλες απώλειες και που είναι επιθυμία ετών των κατοίκων της περιοχής. Προχωρούμε στο έργο του «ΑΣΩΠΟΥ», σ’ ένα πολύ μεγάλο φράγμα στο Νομό Κορινθίας και αντίστοιχα σε καθέναν από τους επτά πυρόπληκτους νομούς κάνουμε παρεμβάσεις τέτοιες, έτσι ώστε να αναμορφωθούν οι υποδομές στον αγροτικό τομέα, να στηριχθεί ο αγροτικός πληθυσμός, να έχουμε πιο ποιοτικά, πιο ανταγωνιστικά προϊόντα και ουσιαστική στήριξη του εισοδήματος των κατοίκων των νομών αυτών. 
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Αναφορές-ερωτήσεις δευτέρου κύκλου:
      Εισερχόμαστε στη συζήτηση της με αριθμό 2225/23-7-2008 ερώτησης του Βουλευτή του Πανελληνίου Σοσιαλιστικού Κινήματος κ. Ιωάννη Σκουλά προς τον Υπουργό Υγείας και Κοινωνικής Αλληλεγγύης, σχετικά με την κάλυψη των κενών σε ιατρικό και νοσηλευτικό προσωπικό στο Εθνικό Σύστημα Υγείας (Ε.Σ.Υ.).
	 Αναλυτικότερα ο κ. Σκουλάς αναφέρει στην ερώτησή του τα εξής:
      «Σε κατάσταση αποσύνθεσης βρίσκεται το Ε.Σ.Υ., καθώς η ηγεσία του Υπουργείου Υγείας με συνεχή τεχνάσματα επιχειρεί να κρύψει κάτω από το χαλί τα μεγάλα προβλήματα που το ταλανίζουν. Ακολουθώντας μία παρελκυστική πολιτική και εξαγγέλλοντας συνεχώς νέες θέσεις για την κάλυψη των κενών που υπάρχουν, δεν δίνει την παραμικρή λύση. Την ίδια στιγμή οι ελλείψεις σε ειδικευόμενους και ειδικευμένους ιατρούς φτάνουν τις πέντε χιλιάδες, ενώ με τις επικείμενες συνταξιοδοτήσεις τριών χιλιάδων πεντακοσίων ιατρών αναμένεται τα κενά αυτά να διογκωθούν. 
      Πιο έντονο εντοπίζεται το πρόβλημα με τους νοσηλευτές, τους βοηθούς και τους τραυματιοφορείς, όπου συνολικά τα κενά φτάνουν τις δώδεκα χιλιάδες – δεκαπέντε χιλιάδες θέσεις. Όσον αφορά τις εξαγγελίες για την πρόσληψη πέντε χιλιάδων νοσηλευτών, αυτές φαίνεται να σκοντάφτουν στην έλλειψη κονδυλίων. 
      Κατόπιν τούτων,
      Ερωτάται ο αρμόδιος Υπουργός:
      Με ποιον τρόπο θα εξασφαλίσετε την πρόσληψη του απαραίτητου ιατρικού και νοσηλευτικού προσωπικού, από τη στιγμή που η έλλειψη κονδυλίων στο χώρο της Υγείας είναι γνωστή και αναμφισβήτητη;»
	Θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Κύριε Υπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
      Κύριε συνάδελφε, πράγματι, το περιεχόμενο της ερώτησης είναι και σημαντικό και ενδιαφέρον, όπως θα έλεγα ότι ενδιαφέρουσα είναι και οποιαδήποτε συζήτηση που αφορά τους ανθρώπινους πόρους ενός συστήματος υγείας. Ιδιαίτερα μάλιστα τα τελευταία χρόνια, όπου παγκοσμίως, οι γνωστές, αν θέλετε, δημοσιονομικές πιέσεις έχουν περιορίσει τις δυνατότητες και τις επιλογές των κυβερνήσεων. Έτσι η προσπάθεια για να βρεθούν τρόποι αποτελεσματικότερης παρέμβασης και στην ποιότητα, αλλά και στην επάρκεια των παρεχόμενων φροντίδων γίνεται ακόμη πιο δύσκολη. Πάντως, όλοι αναγνωρίζουμε ότι το σημαντικότερο κεφάλαιο σε ένα σύστημα υγείας, άρα και στο δικό μας εθνικό σύστημα υγείας είναι το ανθρώπινο δυναμικό, αφού η βελτίωση της αποτελεσματικότητάς του, αλλά και η αναβάθμιση των παρεχόμενων υπηρεσιών περνάει μέσα από την ενίσχυση και την επάρκεια του προσωπικού. Και τα τελευταία χρόνια προς αυτήν την κατεύθυνση κινηθήκαμε συστηματικά καταγράφοντας κατ’ αρχάς τις πραγματικές ανάγκες των νοσηλευτικών ιδρυμάτων σε ιατρικό, σε νοσηλευτικό και στο λοιπό προσωπικό και προχωρώντας στη συνέχεια στην πλήρωση στο συντομότερο χρονικό διάστημα των κενών οργανικών θέσεων. 
      Θα σας έλεγα όμως –και πιστεύω ότι θα συμφωνήσετε και εσείς- ότι κάτι που ποτέ δεν έγινε μέχρι σήμερα είναι ότι όσον αφορά το προσωπικό, η ενίσχυση δεν είναι η μοναδική πρόκληση την οποία καλούμαστε να αντιμετωπίσουμε. Γι’ αυτό κι έχουμε σχεδιάσει ένα ολοκληρωμένο σύστημα παρέμβασης, έτσι ώστε πέρα από την ενίσχυση να έχουμε και μία διαρκή αναβάθμιση του προσωπικού όλων των βαθμίδων, όλων των επιπέδων, όλων των κατηγοριών, έτσι ώστε το προσωπικό να μπορεί να ανταποκρίνεται καλύτερα στα καθήκοντά του και με μεγαλύτερη έμφαση, αν θέλετε στις συνθήκες εργασίας, στην εκπαίδευση και επιμόρφωση, αλλά οπωσδήποτε και στη μισθολογική του βελτίωση.
      Είπα πριν ότι δεν έγινε ποτέ τίποτα και βρισκόμαστε σ’ ένα παράδοξο. Στη χώρα μας σήμερα υπηρετούν στο Εθνικό Σύστημα Υγείας κάτω από διάφορες μορφές σχέσεων εργασίας, μόνιμοι πάντως, περίπου 25.000 γιατροί. Είναι ένας αριθμός που μας βάζει σε μία αναλογία πολύ πάνω από το μέσο ευρωπαϊκό όρο. Και όμως υπάρχουν προβλήματα. Υπάρχουν προβλήματα, γιατί ο σχεδιασμός ήταν στο πόδι. Τα τελευταία είκοσι πέντε χρόνια σχεδόν έξι με εφτά οργανισμοί νοσοκομείων εκσυγχρονίστηκαν, αναμορφώθηκαν. Κι ήρθαμε τα τελευταία τέσσερα χρόνια, μέχρι αυτήν τη στιγμή που μιλάμε, δεκαεφτά οργανισμούς από την δεκαετία του ’80 να τους αναμορφώσουμε και να τους προσαρμόσουμε στις πραγματικές ανάγκες.
      Όσον αφορά τα νούμερα τα οποία επικαλείστε και τα οποία δεν έχουν καμμία σχέση με την πραγματικότητα, να σας ενημερώσω λοιπόν και να σας πω ότι τα τέσσερα τελευταία χρόνια έχουν συσταθεί χίλιες περίπου θέσεις, εκτός του 2008 –κι αυτό γιατί περιμένουμε για να συνάψουμε τη Συλλογική Σύμβαση- και το νούμερο θα είναι πάρα πολύ μεγάλο, περισσότερες από χίλιες νέες θέσεις γιατρών του Ε.Σ.Υ. και έχουν όχι προκηρυχθεί, αλλά έχουν υπογραφεί αποφάσεις διορισμού για τέσσερις χιλιάδες πεντακόσιους εβδομήντα γιατρούς του Ε.Σ.Υ., από το 2004 ως και σήμερα. Και ακόμη, όσον αφορά τους ειδικευόμενους γιατρούς, το 18% των θέσεων των ειδικευομένων γιατρών, των νέων, συστήθηκαν τα τελευταία τέσσερα χρόνια, από καταβολής παρουσίας ειδικευομένων γιατρών στο ιατρικό σύστημα της χώρας μας. Αυτή είναι μία πραγματικότητα.
      Για το νοσηλευτικό προσωπικό στην τελευταία συζήτηση που έγινε παρουσία των πολιτικών Αρχηγών, ο Πρωθυπουργός κατέθεσε όχι δικό μας έγγραφο, αλλά έγγραφο του Α.Σ.Ε.Π., όπου αποδείκνυε ότι εννέα χιλιάδες τριακόσιοι, προσελήφθησαν από το 2004 μέχρι σήμερα. Κι εγώ προσθέτω αυτή τη στιγμή, διότι την προηγούμενη εβδομάδα ανακοινώθηκαν και τα προσωρινά αποτελέσματα από τον Α.Σ.Ε.Π., χιλίων εξακοσίων τριών νέων θέσεων νοσηλευτών. Άρα μιλάμε για έναν αριθμό που ξεπερνά τις 10.500. Αυτή είναι η πραγματικότητα και μονίμως την αμφισβητείτε. Δεν καταθέτουμε δικά μας στοιχεία, αλλά στοιχεία του Α.Σ.Ε.Π. και του Γενικού Λογιστηρίου, όσον αφορά τις προσλήψεις των γιατρών του Ε.Σ.Υ.. 
      Θα  επανέλθω στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Σκουλάς έχει το λόγο.
      ΙΩΑΝΝΗΣ ΣΚΟΥΛΑΣ: Κύριε Υπουργέ, η σημερινή ερώτηση, αν και κατατέθηκε τον Ιούνιο, είναι περισσότερο επίκαιρη από ποτέ, όχι μόνο γιατί τα προβλήματα που αναφέρω δεν έχουν επιλυθεί, αλλά αντιθέτως οξύνονται καθημερινά.
      Δεν θα αμφισβητήσω τα στοιχεία σας. Όμως, θα πρέπει να πείτε ότι στις 9.000 προσλήψεις που είπατε, έχουν αποχωρήσει 10.000 άτομα, οπότε σημαίνει ότι πάλι είμαστε στο μείον. Αυτή είναι η κουβέντα. Όταν αποχωρούν 2.500 εργαζόμενοι το χρόνο και προσλαμβάνονται 2.000, το ισοζύγιο είναι αρνητικό.
      Η πολιτική του Υπουργείου Υγείας από το 2004 συνειδητά απαξιώνει το Ε.Σ.Υ.. Έχετε παραδεχθεί εσείς ο ίδιος από εδώ τα τεράστια προβλήματα της υγείας και έχετε υποσχεθεί λύσεις οι οποίες όμως δεν έρχονται και οι ερωτήσεις που καταθέτουμε είναι εκατοντάδες και απαντήσεις δεν λαμβάνουμε. Και δεν λαμβάνουμε για τον απλούστατο λόγο ότι απαντήσεις δεν υπάρχουν με την πολιτική την οποία κάνετε.
      Χθες επισκεφθήκαμε όλοι οι Βουλευτές του Νομού Ηρακλείου και η κ. Χριστοφιλοπούλου, η συνάδελφος από την Αθήνα, το Πανεπιστημιακό Νοσοκομείο Ηρακλείου. Είχαμε συνάντηση με το προσωπικό και με τη διοίκηση. 
      Εκεί, λοιπόν, διαπιστώσαμε «in situ» –όπως λέμε στην ιατρική- κύριε Υπουργέ, ότι υπάρχουν εκατόν είκοσι τρεις κενές θέσεις ιατρικού προσωπικού, διακόσιες ενενήντα πέντε κενές θέσεις νοσηλευτικού προσωπικού, διακόσιες σαράντα οκτώ θέσεις διοικητικού-παραϊατρικού προσωπικού, σύνολο επτακόσιες είκοσι τρεις θέσεις. Σε δύο χιλιάδες επτακόσιες οργανικές θέσεις υπηρετούν δύο χιλιάδες άτομα. 
      Αυτή είναι η κατάσταση. Υπάρχουν σημαντικές ελλείψεις σε όλα τα τμήματα. Είναι ένα νοσοκομείο φτιαγμένο τη δεκαετία του ’80 το οποίο καταρρέει, για τον απλούστατο λόγο ότι δεν έχει γίνει συντήρηση, ένα νοσοκομείο που έχει προβλήματα μηχανολογικού εξοπλισμού. Την προηγούμενη εβδομάδα χάλασε το ακτινολογικό μηχάνημα και η διοίκηση του νοσοκομείου αντί να ψάξει να δει γιατί χάλασε το μηχάνημα της εικοσαετίας που δεν έχει ανταλλακτικά, διενεργεί Ε.Δ.Ε. αναζητώντας τι; Δολιοφθορά από τους εργαζόμενους; 
      Πριν από ένα μήνα κάποιος γιατρός του Κέντρου Υγείας Μοιρών που ανήκει στο Βενιζέλειο κάνει δηλώσεις στα Μέσα Μαζικής Ενημέρωσης. Και ξέρετε τι έγινε μετά; Η διοίκηση του νοσοκομείου καλεί το γιατρό σε Ε.Δ.Ε.! Αν είναι δυνατόν! 
      Τρομοκρατώντας τους εργαζόμενους νομίζετε ότι τα προβλήματα της υγείας θα βρουν λύση; Σε δέκα ημέρες από τώρα ποιος θα εφημερεύει στα νοσοκομεία, κύριε Υπουργέ; Οι γιατροί έχουν φθάσει στα όριά τους. Οι γιατροί δεν αντέχουν πλέον αυτόν τον εξευτελισμό, να δουλεύουν χωρίς να πληρώνονται, με μισθούς Επιμελητή Β΄ 1.050 ευρώ και Επιμελητή Α΄ 1.600 ευρώ, μετά από είκοσι και είκοσι πέντε χρόνια σπουδών. 
      Αλλάξτε πολιτική στην υγεία. Βρείτε χρήματα, όπως βρήκατε τα 28.000.000.000 ευρώ για τις τράπεζες, όπως βρίσκατε τις 500.000 ευρώ για το μισθό του διοικητή του Ο.Π.Α.Π., όπως βρήκατε για να δώσετε 250% αύξηση στους διοικητές των ασφαλιστικών ταμείων. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
      Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ και πάλι, κύριε Πρόεδρε.
      Πάντως ευχαριστώ, αγαπητέ συνάδελφε, που δεν διαψεύσατε τα νούμερα, στα οποία αναφέρθηκα, διότι δεν διαψεύδονται. 
      ΙΩΑΝΝΗΣ ΣΚΟΥΛΑΣ: Εγώ ξέρω ότι αποχωρούν δυόμισι χιλιάδες άτομα, προσωπικό το χρόνο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ήταν μία ευκαιρία με την ερώτησή σας να γίνει μια συνολική αναφορά στον αριθμό των προσλήψεων, κυρίως του ιατρικού προσωπικού, γιατί για το νοσηλευτικό έχει γίνει πάρα πολλές φορές συζήτηση και από εσάς και από άλλους συναδέλφους. Δεν αμφισβητούνται από κανένα τα νούμερα.
      Θα ήθελα να κάνω μία διευκρίνιση. Όταν κατατέθηκαν από την πλευρά του Α.Σ.Ε.Π. τα στοιχεία αυτά, ταυτόχρονα κατατέθηκαν και από την πλευρά του Γενικού Λογιστηρίου τα στοιχεία που αφορούν τις εξόδους από την υπηρεσία λόγω συνταξιοδοτήσεων. 
      Η σχέση είναι 10.500 προς 3.000, αγαπητέ συνάδελφε, για να το γνωρίζουν αυτό και οι συνάδελφοι, αλλά και όσοι μας παρακολουθούν, γιατί αλίμονο αν βρισκόμασταν στην ίδια κατάσταση που βρισκόταν η όλη ιστορία των νοσοκομείων εδώ και μερικά χρόνια.
      Να σας πω δε για το Πανεπιστημιακό Νοσοκομείο του Ηρακλείου και για το Βενιζέλειο, για το οποίο έχουμε συζητήσει και άλλες φορές –και απορώ πώς επαναλαμβάνετε τα ίδια πράγματα- ότι οι οργανικές θέσεις των γιατρών είναι διακόσιες είκοσι μία, αγαπητέ συνάδελφε, και υπηρετούν αυτήν τη στιγμή εκατόν εβδομήντα τέσσερις. Οι είκοσι μία είναι στην τελική φάση της διαδικασίας της κρίσης. Απομένουν είκοσι έξι κενές οργανικές θέσεις και για να τις καλύψουμε έχουμε ήδη προσλάβει εδώ και πάρα πολύ καιρό είκοσι έξι επικουρικούς.
      Όμως, δεν αναφέρετε ότι στο Πανεπιστημιακό Νοσοκομείο υπηρετούν αυτήν τη στιγμή διακόσιοι τριάντα εννέα ειδικευόμενοι γιατροί και εκατόν πέντε πανεπιστημιακοί. Έχουμε αναλογία πολύ μεγαλύτερη από οποιοδήποτε νοσοκομείο της χώρας! Και περίπου η ίδια αναλογία υπάρχει και στο Βενιζέλειο, όπου και εκεί ο αριθμός των υπό κρίση γιατρών έχει σχεδόν καλυφθεί από τους επικουρικούς. Η έλλειψη του ιατρικού προσωπικού είναι ελαχιστότατη. Έχουν γίνει πολύ μεγάλες παρεμβάσεις και στις υποδομές και στον ιατροτεχνολογικό εξοπλισμό και απάντησα και το γνωρίζετε πάρα πολύ καλά αυτό. Επομένως, να μη λέμε τα πράγματα με διαφορετικό όνομα.
      Όσον αφορά την παραπέρα λειτουργία, πρώτον, ήδη έχουν ενισχυθεί όλα τα νοσοκομεία και οι πληρωμές των δεδουλευμένων εφημεριών είναι εγγυημένες μέχρι και το τέλος Νοεμβρίου, όπως γίνεται κάθε χρόνο. Δεν υπάρχει καμμία αμφιβολία. 
      Δεύτερον, οι συζητήσεις που γίνονται με τους εκπροσώπους των νοσοκομειακών γιατρών, νομίζω ότι βρίσκονται σε ένα πάρα πολύ καλό στάδιο και έτσι για πρώτη φορά ελπίζουμε ότι θα προχωρήσουμε στη σύναψη μιας συλλογικής σύμβασης, που όλοι επιθυμούν –και εσείς και εμείς- και που θα αποκαταστήσει το πνεύμα της σωστής λειτουργίας στα νοσοκομεία και θα αποτελεί ταυτόχρονα και τη βάση, αν θέλετε, ενός νέου μισθολογίου των γιατρών που εδώ και δώδεκα χρόνια παραμένει έτσι. Αυτή είναι η πραγματικότητα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ολοκληρώθηκε η συζήτηση των αναφορών και ερωτήσεων.
      
ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Μεταφορών και Επικοινωνιών
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε», «Ολυμπιακή Αεροπορία - Υπηρεσίες Α.Ε.» και «Ολυμπιακή Αεροπλοϊα Α.Ε.» και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Μεταρρυθμίσεις για την οικογένεια, το παιδί, την κοινωνία και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Τουριστικής Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Λόγω απουσίας του Υπουργού Τουρισμού, τα νομοσχέδια θα κρατηθούν και ενδεχομένως θα ψηφιστούν μετά τη διεξαγωγή της ονομαστικής ψηφοφορίας.
      Κύριοι συνάδελφοι, επανερχόμεθα στη συζήτηση του σχεδίου νόμου του Υπουργείου Μεταφορών και Επικοινωνιών.
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε», «Ολυμπιακή Αεροπορία - Υπηρεσίες Α.Ε.» και «Ολυμπιακή Αεροπλοϊα Α.Ε.» και άλλες διατάξεις».
      Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες ως μία ενότητα. Θα διακόψουμε, για να γίνει ονομαστική ψηφοφορία στις 19.30’, επί προτάσεως την οποία υπέβαλαν Βουλευτές επί της αρχής.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, παρακαλώ, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, θα ήθελα να κάνω κάποιες νομοτεχνικές βελτιώσεις, τις οποίες έχω δώσει υπογεγραμμένες στο Προεδρείο και παρακαλώ να διανεμηθούν στη συνέχεια. 
      Είναι νομοτεχνικές παρατηρήσεις, οι οποίες υποβάλλονται κυρίως μετά από παρατηρήσεις που έχει κάνει η ΚΕ.Ν.Ε. και η Επιστημονική Υπηρεσία της Βουλής. Υπάρχουν και κάποιες άλλες που κατατίθενται και τις οποίες θα μπορούν να τις κρίνουν οι συνάδελφοι. 
      Ευχαριστώ. 
      (Στο σημείο αυτό ο Υπουργός Μεταφορών και Επικοινωνιών καταθέτει τις προαναφερθείσες νομοτεχνικές βελτιώσεις, οι οποίες έχουν ως εξής:
      (να φωτογραφηθούν οι σελ. 32-33)
      ΠΡΟΕΔΡΕΥΩΝ (Γεώργιος Σούρλας): Θα ήθελα να κάνω γνωστό στο Σώμα ότι οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Κατανόησης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδονησίας για συνεργασία στον τομέα του τουρισμού».
      Επίσης, οι Υπουργοί Εθνικής Άμυνας, Οικονομίας και Οικονομικών και Δικαιοσύνης κατέθεσαν σχέδιο νόμου: «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Γεωργίας για τη Συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας».
      Παραπέμπονται στις αρμόδιες Διαρκείς Επιτροπές.
      Ο εισηγητής της Πλειοψηφίας κ. Αυγενάκης έχει το λόγο.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, στην εισήγησή μου επί της αρχής του νομοσχεδίου παρουσίασα αναλυτικά στοιχεία σχετικά με τη σκοπιμότητα του σχεδίου αποκρατικοποίησης της Ολυμπιακής Αεροπορίας, καθώς και μερικά νούμερα, προκειμένου να καταλάβουμε όλοι μας το μέγεθος της οικονομικής ζημίας της εταιρείας, αλλά και το μέγεθος της επιβάρυνσης του Έλληνα φορολογούμενου. Δεν θα τα επαναλάβω. Είναι στη διάθεση όποιου τα θελήσει. Άλλωστε υπάρχουν και στα Πρακτικά της Βουλής.
      Επιτρέψτε μου όμως απλώς να υπογραμμίσω για μία ακόμα φορά πριν ξεκινήσω την εισήγησή μου στην κατ’ άρθρον συζήτηση του νομοσχεδίου ότι το συγκεκριμένο σχέδιο της ελληνικής Κυβέρνησης κατάφερε να εξασφαλίσει πέντε πολύ σημαντικά στοιχεία που εγγυώνται τόσο τη διατήρηση του κύρους και των βασικών χαρακτηριστικών της εταιρείας που καθιστούν πιο εύκολη την εύρεση αξιόπιστου επενδυτή, πράγμα που άλλωστε έγινε εντονότερα γνωστό μετά από μεγάλα και εκτεταμένα δημοσιεύματα σε κυριακάτικες εφημερίδες, δύο μέρες πριν. Ακόμα και ο αντιπολιτευτικός Τύπος, κύριοι συνάδελφοι της Αντιπολίτευσης, αναγκάστηκε να παραδεχθεί την αρτιότητα της πρότασης από πλευράς Κυβέρνησης για την υπόθεση της Ολυμπιακής και που ενδόμυχα είναι και άποψη του συνόλου των πολιτών οι οποίοι είχαν δει να γίνονται αλλεπάλληλες προσπάθειες από τις κυβερνήσεις του ΠΑ.ΣΟ.Κ., από τους τότε Υπουργούς Μαντέλη, Βερελή, Παπαντωνίου και τους Υφυπουργούς τους.
      Δίνοντας τα εύσημα στην ηγεσία του Υπουργείου και προσωπικά στον Υπουργό τον κ. Χατζηδάκη θέλω να υπενθυμίσω ότι το συγκεκριμένο σχέδιο αποκρατικοποίησης καταφέραμε να έχει κατ’ αρχάς την έγκριση της Ευρωπαϊκής Ένωσης, η οποία δεν μας είχε δώσει ποτέ σε καμμία από τις προηγούμενες προσπάθειες αποκρατικοποίησης τη συνέχιση της χρήσης του ονόματος Ολυμπιακή και των Ολυμπιακών κύκλων, την αξιοποίηση των σημαντικών περιουσιακών στοιχείων των Ολυμπιακών Αερογραμμών και την Ολυμπιακή Αεροπορία-Υπηρεσίες μέσα από τις νέες εταιρείες, την απρόσκοπτη συνέχεια των πτήσεων στις άγονες γραμμές, καθώς και την αδιάκοπη συνέχεια του πτητικού έργου μέχρι την ολοκλήρωσης της αποκρατικοποίησης και επομένως την αδιάκοπη εξυπηρέτηση των χιλιάδων επιβατών. 
      Στη σημερινή μου τοποθέτηση θα προσπαθήσω να αναδείξω τα συγκεκριμένα άρθρα του νομοσχεδίου τα οποία συνθέτουν ένα ευρύ προστατευτικό πλέγμα για όλους τους εργαζόμενους του Ομίλου της Ολυμπιακής. Ένα εκτενές πλαίσιο προστασίας που φανερώνει το βασικό μέλημα της ελληνικής Κυβέρνησης και ειδικότερα του Υπουργείου Μεταφορών σε όλη του την προσπάθεια, και που σκοπό έχει να ενισχύσει τους εργαζόμενους των εταιρειών, να εξασφαλίσει τόσο την πλήρη κάλυψη των εργαζομένων και να βάλει τέρμα στη διαρκή παραγωγή ελλειμμάτων από την εταιρεία. 
      Το παρόν σχέδιο νόμου καλύπτει τόσο το τακτικό όσο και το εποχικό προσωπικό ανεξάρτητα από ειδικότητα, προϋπηρεσία ή από διαδρομή των εργαζομένων μέσα σε συγγενείς εταιρείες του Ομίλου της Ολυμπιακής τα προηγούμενα χρόνια, αλλά και τους πιλότους που πολύς λόγος έχει γίνει. Σε όλους, μα σε όλους παρέχεται η δυνατότητα να επιλέξουν οι ίδιοι πώς θα διαμορφώσουν το επαγγελματικό τους μέλλον.
      Κυρίες και κύριοι συνάδελφοι, μπαίνοντας στη συζήτηση επί των συγκεκριμένων άρθρων θέλω να μεταφέρω ότι το παρόν σχέδιο νόμου διαθέτει έντεκα άρθρα και χωρίζεται σε τέσσερα κεφάλαια. Πιο αναλυτικά:
      Πρώτον: Στο πρώτο κεφάλαιο ανήκουν τα άρθρα 1 και 2 και αναφέρονται στις ρυθμίσεις κοινωνικής ασφάλισης. Στο άρθρο 1 παρατίθεται η έννοια των ειδικών όρων που εμφανίζονται στο νομοσχέδιο, ενώ το άρθρο 2 περιλαμβάνει τις βασικές ρυθμίσεις κοινωνικής ασφάλισης και προβλέπει την ενίσχυση των εργαζομένων σε ό,τι αφορά την ασφαλιστική τους μεταχείριση. Στο συγκεκριμένο άρθρο ορίζονται με σαφήνεια συγκεκριμένες προϋποθέσεις βάσει των οποίων το τακτικό προσωπικό των εταιρειών «Ολυμπιακές Αερογραμμές Α.Ε.», «Ολυμπιακή Αεροπορία-Υπηρεσίες Α.Ε.»  και «Ολυμπιακή Αεροπλοΐα Α.Ε.» δικαιούνται σύνταξη γήρατος, κάνοντας διάκριση μεταξύ των ιπταμένων και του προσωπικού εδάφους. Συγκεκριμένα, προβλέπεται η προσαύξηση του χρόνου ασφάλισης των εργαζομένων, μισθωτών ή ανεξάρτητα απασχολουμένων, καθώς και το όριο χρόνου ασφάλισης, μέχρι το οποίο δίνεται αυτή. 
      Στο σημείο αυτό επιτρέψτε μου να σημειώσω ότι το συγκεκριμένο μέτρο αφορά δύο χιλιάδες τετρακόσιους εξήντα τέσσερις εργαζόμενους από το σύνολο των τεσσάρων χιλιάδων πεντακοσίων ενενήντα τριών που έχουν προσληφθεί πριν από την 1 Ιανουαρίου 1993 και που δικαιούνται, αν το επιθυμούν, να λάβουν πλήρη σύνταξη. Επίσης αφορά και πεντακοσίους εβδομήντα τρεις εργαζομένους οι οποίοι μπορούν να έχουν σημαντική προσαύξηση ενσήμων της τάξης του 50% η οποία μπορεί να χρησιμοποιηθεί είτε στο δημόσιο είτε στον ιδιωτικό τομέα είτε για να πάρουν προφανώς πρόωρη σύνταξη αν το επιθυμούν. Αντίστοιχη προσαύξηση προβλέπεται για μικρές ομάδες εργαζομένων που δεν είναι ασφαλισμένοι στο Ι.Κ.Α. και είναι ασφαλισμένοι στο Τ.Σ.Μ.Ε.Δ.Ε., στο Τ.Σ.Α.Υ., στο Ταμείο Νομικών και σε άλλα ταμεία. Ως εκ τούτου όσοι συμπληρώνουν τις προϋποθέσεις για συνταξιοδότηση μπορούν εάν το επιθυμούν να καταθέσουν σχετική αίτηση για συνταξιοδότηση αφού, όμως, όπως έχει τονίσει και ο ίδιος ο Υπουργός πολλάκις, η εταιρεία τεθεί σε εκκαθάριση. 
      Δεύτερον. Το δεύτερο κεφάλαιο περιλαμβάνει τα άρθρα 3 έως 6. Περιγράφει τα συγκεκριμένα μέτρα κοινωνικής στήριξης κατά τη φάση μεταβίβασης. Το άρθρο 3 θεσπίζει ένα ειδικό επίδομα κοινωνικής μετάβασης για το τακτικό προσωπικό που θα αποχωρήσει μετά τη θέση του σε ειδική εκκαθάριση. Μάλιστα η επιδότηση θα έχει διάρκεια μέχρι την εύρεση εργασίας ή τη μεταφορά στο δημόσιο ή στον ευρύτερο δημόσιο τομέα ή τη συμπλήρωση των προϋποθέσεων για λήψη πλήρους σύνταξης γήρατος και πάντως  όχι πάνω από δώδεκα μήνες. Το ειδικό ποσό που θα λαμβάνουν οι επιδοτούμενοι κλιμακούμενο σε τέσσερις φάσεις εξειδικεύεται και προβλέπεται ότι η πλήρης ασφαλιστική τους κάλυψη θα συνεχίζεται με απόδοση των εισφορών από τον Ο.Α.Ε.Δ. καθώς όπως φανερώνουν τα οικονομικά στοιχεία, η εταιρεία δεν μπορεί να το καταβάλει.
      Το άρθρο 4 ρυθμίζει την εφάπαξ καταβολή ποσού κοινωνικής ενίσχυσης αντίστοιχο με το ποσό που θα έπαιρναν οι υπάλληλοι από τον εργοδότη τους από τη στιγμή που θα λύεται η σύμβασή τους. Το συγκεκριμένο ποσό προκύπτει φυσικά με τον υπολογισμό της προϋπηρεσίας τους. Στο άρθρο διακρίνονται περιπτώσεις του εποχικού προσωπικού και των υπηρετούντων με σχέση έμμισθης  εντολής και εξειδικεύεται ότι στις περιπτώσεις αυτές καταβάλλεται ποσό αποζημίωσης που αντιστοιχεί στην καταγγελία της σχετικής σύμβασης.
      Στο άρθρο 5 του σχεδίου νόμου καθορίζεται ειδική επιδότηση ανεργίας για το προσωπικό που απασχολείται στις εταιρείες με σχέση εργασίας ορισμένου χρόνου. Συγκεκριμένα αναφέρεται ότι στους δικαιούχους τακτικής επιδότησης ανεργίας από τον Ο.Α.Ε.Δ. θα καταβληθεί σε δύο φάσεις με κλιμακούμενα ποσά ειδικής επιδότησης ανεργίας καθώς και ότι οι επιδοτούμενοι θα ασφαλίζονται κατά τη διάρκεια της δεύτερης φάσης της επιδότησης με απόδοση των εισφορών από τον Ο.Α.Ε.Δ..
      Αξίζει να σημειώσω, κύριοι συνάδελφοι, ότι το πλαίσιο του συγκεκριμένου άρθρου παρέχει δυνατότητα ολοκληρωμένης παρέμβασης του Ο.Α.Ε.Δ. σε σχέση με την επιδοτούμενη πρόσληψη εποχικού προσωπικού από νέους εργοδότες. Παραδείγματος χάριν, για τους εποχικούς υπαλλήλους προβλέπεται η επέκταση του επιδόματος ανεργίας του Ο.Α.Ε.Δ. από έξι σε δώδεκα μήνες και καθορίζεται ότι από τον πρώτο έως τον έκτο μήνα θα έχουμε μια προσαύξηση του βασικού επιδόματος ανεργίας του Ο.Α.Ε.Δ. που είναι γύρω στα 400 ευρώ κατά 50% και από τον έβδομο έως το δωδέκατο μήνα θα έχουμε το κλασικό επίδομα ανεργίας του Ο.Α.Ε.Δ. συμπεριλαμβανομένων των ασφαλιστικών εισφορών για λογαριασμό των δικαιούχων. 
      Το άρθρο 6 προβλέπει την καταβολή πρόσθετου ποσού κοινωνικής ενίσχυσης για τους ιπταμένους χειριστές λόγω της ιδιαίτερης φύσης της εργασίας τους και τη δυσκολία εύρεσης εργασίας στο ίδιο ή συναφές αντικείμενο. 
      Επιτρέψτε μου στο σημείο αυτό να κάνω μία μικρή παρένθεση σε σχέση με τους πιλότους. Σύμφωνα με τις προβλέψεις του άρθρου θα ισχύουν και για αυτούς όλα τα μέτρα που ισχύουν για τους τακτικούς υπαλλήλους. Δηλαδή ένα ειδικό μηνιαίο βοήθημα από ένα χρόνο έως έξι χρόνια για όσους συνταξιοδοτηθούν ανάλογα με την ηλικία τους έτσι ώστε η σύνταξή τους μαζί με αυτό το βοήθημα να φτάνει στο 75% των τακτικών τους αποδοχών καθώς επίσης και ένα επιπλέον επίδομα κοινωνικής μετάβασης σαν αυτό των υπαλλήλων των άλλων κατηγοριών το οποίο στην περίπτωση των πιλότων που τυχόν θα μείνουν άνεργοι, επειδή θα ψάχνουν να βρουν δουλειά στον ιδιωτικό τομέα και δεν μπορούν να τα καταφέρουν, θα είναι τέσσερα έτη. Είναι δεδομένο ότι η μεγάλη πλειοψηφία των πιλότων θέλει να απασχοληθεί στον ιδιωτικό τομέα, κυρίες και κύριοι συνάδελφοι. 
      Τρίτον, προχωρώντας στο τρίτο κεφάλαιο που εμπεριέχεται στα άρθρα 7 και 8 αναλύονται οι δυνατότητες μεταφοράς του προσωπικού σε δημόσιες υπηρεσίες και Δ.Ε.Κ.Ο..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα μερικά λεπτά, κύριε Πρόεδρε, αν είναι εύκολο.
      Συγκεκριμένα, στο άρθρο 7 ρυθμίζεται η δυνατότητα μεταφοράς σε κενές οργανικές θέσεις ή σε συνιστώμενες προσωποπαγείς για όσους ανήκουν στο τακτικό προσωπικό των εταιρειών κατά τη θέση τους σε εκκαθάριση. Ορίζεται ότι η κατάταξη των μεταφερομένων γίνεται σε βαθμό και μισθολογικό κλιμάκιο ανάλογο με το συνολικό χρόνο υπηρεσίας τους και ότι η προϋπηρεσία τους στις εταιρείες θεωρείται χρόνος πραγματικής υπηρεσίας για την εξέλιξή τους.
      Τέλος, δίνεται εξουσιοδότηση στους Υπουργούς Εσωτερικών, Οικονομίας και Οικονομικών και Μεταφορών και Επικοινωνιών να ρυθμίσουν τις λεπτομέρειες εφαρμογής της διάταξης αυτής. 
      Να συμπληρώσω σ’ αυτό το σημείο, κύριοι συνάδελφοι, όπως τόνισα και στην επί της αρχής συζήτηση ότι κάθε εργαζόμενος θα έχει τη δυνατότητα για τη μεταφορά του σε υπηρεσίες του δημοσίου και σε Δ.Ε.Κ.Ο.. Για το σκοπό αυτό όπως ανέφερα και στη συζήτηση επί της αρχής, έχουν μέχρι στιγμής εντοπιστεί δεκατέσσερις χιλιάδες εκατόν τριάντα εφτά θέσεις από τις οποίες οι τρεις χιλιάδες οκτακόσιες εξήντα δύο ανήκουν σε φορείς που εποπτεύονται από το Υπουργείο Μεταφορών και Επικοινωνιών. Ήδη το Υπουργείο Οικονομικών ενδιαφέρεται για τη μεταφορά υπαλλήλων με πτυχίο οικονομικών ή νομικών σπουδών. Σε πολλές από αυτές τις θέσεις οι τακτικές αποδοχές είναι στην ίδια τάξη μεγέθους με τις σημερινές τακτικές αποδοχές των εργαζομένων στην Ολυμπιακή σε αντίστοιχες ειδικότητες. Ακόμα όμως και εκεί που υφίστανται μισθολογικές διαφορές θα υπάρχει μηνιαίο συμπλήρωμα μισθού μέχρι 500 ευρώ. 
      Στο άρθρο 8 παρέχεται στο προσωπικό που απασχολήθηκε στις εταιρείες με σχέση ορισμένου χρόνου για οποιοδήποτε χρονικό διάστημα από 1-1-2008 και μέχρι τη θέση των εταιρειών σε εκκαθάριση μοριοδότηση της εμπειρίας στις εταιρείες κατά 50% για τη συμμετοχή τους σε διαγωνισμό του δημοσίου. Εναλλακτικά για προκηρύξεις σε φορείς αρμοδιότητας του Υπουργείου Μεταφορών που εξειδικεύονται περαιτέρω στο κείμενο του νόμου, προβλέπεται η κάλυψη των προκηρυσσομένων θέσεων κατά προτεραιότητα από τους εργαζομένους που εμπίπτουν στη διάταξη αυτή. 
      Τέλος στο τέταρτο κεφάλαιο, στα άρθρα 9 έως 11, δηλαδή, περιλαμβάνονται οι λοιπές διατάξεις που παρέχουν στο άρθρο 9 τη δυνατότητα να συσταθεί ανώνυμη εταιρεία με απόφαση των Υπουργών Οικονομίας και Οικονομικών και Μεταφορών και Επικοινωνιών, με σκοπό ιδίως την απόκτηση και εμπορική εκμετάλλευση των εμπορικών σημάτων των εταιρειών «Ολυμπιακές Αερογραμμές Α.Ε.» και «Ολυμπιακή Αεροπορία-Υπηρεσίες Α.Ε.», με αποκλειστική συμμετοχή του δημοσίου στο μετοχικό κεφάλαιο καθώς και τη σύσταση ανωνύμων εταιρειών με ίδιο σκοπό ιδίως στην εκτέλεση και εμπορική εκμετάλλευση επίγειας εξυπηρέτησης των αεροσκαφών και τεχνικής συντήρησης, όπως αναφέρει το άρθρο 10. 
      Και τέλος, στο άρθρο 11 περιλαμβάνονται διατάξεις για εξειδικευμένα θέματα, όπως το καθεστώς λειτουργίας των εταιρειών που εμπλέκονται στη διαδικασία αποκρατικοποίησης της Ολυμπιακής, τη δυνατότητα αντιμετώπισης των μισθωτών, εφόσον δεν επαρκεί το προϊόν της εκκαθάρισης, καθώς και τα ζητήματα διαδοχής που ρυθμίζονται στον Αστικό Κώδικα.
      Κυρίες και κύριοι, από τα παραπάνω γίνεται κάτι παραπάνω από φανερό ότι οι συγκεκριμένες ρυθμίσεις είναι ιδιαιτέρως ευνοϊκές για όλους τους εργαζόμενους των τριών εταιρειών της Ολυμπιακής.
      Κλείνοντας, θέλω να υπενθυμίσω ότι το κοινωνικό πακέτο των εργαζομένων αναπτύσσεται σε βάθος εικοσιπενταετίας. Το συνολικό κόστος ισοδυναμεί με τα ελλείμματα των εταιρειών για περίπου τρία χρόνια. Τα έσοδα του κράτους από την επόμενη μέρα λειτουργίας της νέας εταιρείας μόνο από την πληρωμή του Ι.Κ.Α., του φόρου μισθωτών υπηρεσιών των εργαζομένων της νέας εταιρείας αλλά και την καταβολή του τέλους εκσυγχρονισμού και ανάπτυξης αεροδρομίων, εκτιμώνται σε περισσότερα από 150.000.000 ετησίως.
      Συνεπώς η απόσβεση του κοινωνικού πακέτου μέτρων για τους εργαζόμενους μπορεί να συντελεστεί μέσα σε μόλις εννέα χρόνια. Πράγματι, η Κυβέρνηση, μέσα στο πλαίσιο της κοινωνικής δικαιοσύνης, δίνει σημαντικές παροχές στους υπαλλήλους της Ολυμπιακής, αλλά πάντοτε, έχοντας ως γνώμονα τη μη μείωση του εισοδήματός τους. Με σαφή προγραμματισμό και με όραμα, ανοίγει μια νέα σελίδα στον τομέα των υπηρεσιών μεταφορών στη χώρα μας.
      Κλείνοντας, κυρίες και κύριοι, θέλω να πω μια φράση μόνο. Είναι δεδομένο ότι το σύγχρονο ανταγωνιστικό περιβάλλον δεν αφήνει άλλα περιθώρια ύπαρξης κρατικοδίαιτων ζημιογόνων εταιρειών.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑ.ΣΟ.Κ. κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, μείνατε μόνοι απέναντι στους εργαζόμενους, απέναντί στις παραγωγικές τάξεις, απέναντί στην Ελλάδα, απέναντι στην Αντιπολίτευση ολόκληρη. Δεν θεωρείτε ότι πρέπει κάποια στιγμή να λειτουργήσει η λογική και να πείτε: Μα γιατί όλοι αυτοί είναι απέναντί μας; Γιατί; Είχαν προκατάληψη με τη Νέα Δημοκρατία ή με την πολιτική της;
      Δυστυχώς, συνεχίζετε και σήμερα να περιφέρετε το μαύρο κουτί της Ολυμπιακής σε δήθεν εκδηλώσεις ενδιαφέροντος, προκειμένου να μοιράσετε τα ιμάτιά της και μάλιστα, με ένα τρόπο που θυμίζει πλανόδιο πωλητή της αγοράς του Αλ Χαλίλι σήμερα και χθες. Βλέπω στις τηλεοράσεις τους ανθρώπους σας και τους εκθέτετε. Τους εκθέτετε στο να λένε πράγματα τα οποία θα τα βρείτε μπροστά σας. Λέτε ότι ο διαγωνισμός πέτυχε, αλλά ήδη τα πρώτα στοιχεία που εσείς διαρρέετε -γιατί εμείς δεν τα ξέρουμε- δημιουργούν εύλογα ερωτηματικά. Πανηγυρίζετε ότι η «LUFTHANSA» και η «AEGEAN» δεν συμμετέχουν και το δίνετε, απ’ ό,τι κατάλαβα, στους δημοσιογράφους -διότι δεν μπορώ να καταλάβω πώς οι δημοσιογράφοι το γέννησαν, από το μυαλό τους;- την ίδια ώρα που δεν ξέρετε πώς είναι τα σχήματα και ποια είναι τα σχήματα.
      Όμως, στη «LUFTHANSA» και την «AEGEAN» δεν κάνατε δώρο το 36% του μεταφορικού έργου που τους εκχωρήσατε τζάμπα; Δεν το κάνατε; Το κάνατε. Η «QUATAR», διαρρέετε εσείς ότι ενδιαφέρεται μόνο για το δικαίωμα κίνησης και για τους τίτλους, δηλαδή για το διαβατήριο για να μπει στην Ευρώπη. Ένας άλλος παλιός επενδυτής, η «ΙBERIA», παλιός παίκτης στους διαγωνισμούς, θέλει την Τεχνική Βάση που είναι κερδοφόρα. Η «GOLD AIR» της οποίας είναι μέτοχοι και άλλοι -και καλά θα είναι να ενημερώσετε και τα βαποράκια που διαδίδουν αυτά που διαδίδουν, για να ξέρουμε και ποιοι παίχτες παίζουν- θέλει την επίγεια εξυπηρέτηση που είναι κερδοφόρα.
      Λοιπόν, τι κάνετε; Θα συσταθεί άλλη εταιρεία ή διαμοιράζετε ιμάτια; Τι παιχνίδι στήνετε τέλος πάντως σε βάρος της Ελλάδας; Τα καύσιμα τα βγάζετε στο σφυρί. Κερδοφόρα τα καύσιμα. Τα βγάζετε στο σφυρί. Σκεφτείτε τι θα γίνει στο αεροδρόμιο το οποίο ήδη είναι ακριβό. Φανταστείτε να πάει κάποιος ιδιώτης και να κάνει τιμολογιακή πολιτική. Καταλαβαίνετε τι θα γίνει στο αερομεταφορικό έργο, τι πλήγμα θα δεχτεί ο τουρισμός!
      Δεν σας καταλαβαίνουμε με τίποτα. Φοβάμαι ότι γράφετε ιστορία αρνητική και προσωπικά. Χθες ανακοινώσατε το νέο Διοικητή της Υ.Π.Α., ο οποίος, ειρήσθω εν παρόδω, είναι απόφοιτος των Σχολών Αναστασιάδη. Αλλάξατε το νόμο για να βάλετε διοικητή στην Υπηρεσία Πολιτικής Αεροπορίας απόφοιτο Τεχνικής Σχολής. Τι ρουσφέτι ήταν αυτό; Δεν σας ενδιαφέρει η Υπηρεσία Πολιτικής Αεροπορίας; Δεν σας ενδιαφέρουν τα αεροδρόμια; Και αυτά στο σφυρί;
      Προκηρύξατε διαγωνισμό-σκάνδαλο στον Ο.Σ.Ε.. Είναι φαυλότητα αυτά. Διαγωνισμός στον Ο.Σ.Ε. και προκήρυξη, ακούστε κύριοι συνάδελφοι. Διακόσιες χιλιάδες ευρώ το χρόνο για έναν τύπο ο οποίος θα προσληφθεί στο call center για να μαζεύει τα παράπονα των πελατών του Ο.Σ.Ε.. Με 200.000 ευρώ και εγώ πάω. Που ακούστηκε 200.000 ευρώ για τη συλλογή παραπόνων και μάλιστα σ’ έναν Οργανισμό που με την πολιτική σας τον έχετε καταχρεώσει; Και έχετε το θράσος να ισχυρίζεστε ότι πρόθεσή σας είναι να καταπολεμήσετε τη διασπάθιση του δημοσίου χρήματος. Μα κύριε Υπουργέ, έτσι γίνεται η διασπάθιση με διαγωνισμούς σαν κι αυτόν. Δεν είναι γαλάζια κίνηση αυτή; Δεν είναι γαλάζια παράγκα;
      Το ερώτημα, λοιπόν, είναι πάρα πολύ απλό: Πέστε μας ποιος κερδίζει από τη στρατηγική της διάλυσης της Ολυμπιακής. Η Ελλάδα χάνει ρόλο στο διεθνές αερομεταφορικό έργο. Κατεβάζει τη σημαία, παραιτείται από το μερίδιο της αγοράς στην Ευρώπη. Οι παραγωγικές δυνάμεις, η οικονομία, οι ελληνικές επιχειρήσεις που ανέπτυσσαν δραστηριότητα γύρω από την Ολυμπιακή και αυτές λόγω της διάλυσης χάνουν μερίδιο αγοράς. Αποχωρούν λόγω της διάλυσης. Χάνουν μερίδιο αγοράς. Οι εργαζόμενοι απολύονται με πολιορκητικό κριό τον εκμαυλισμό της συνταξιοδότησης. Οι θέσεις εργασίας στην Ελλάδα μειώνονται. Τα ακριτικά νησιά και ο τουρισμός χάνουν από τώρα -από τώρα, κυρίες και κύριοι συνάδελφοι- και κάνω σημαντική παρέμβαση με αυτή τη δημόσια τοποθέτησή μου, από αυτό το Βήμα.
      Από τις εικοσιτέσσερις, κυρίες και κύριοι συνάδελφοι, άγονες γραμμές, η Νέα Δημοκρατία ήταν υποχρεωμένη μέχρι το Φλεβάρη του 2009, να προκηρύξει τις δεκαεννιά. Εσείς προσωπικά υπογράψατε, κύριε Υπουργέ, το διεθνή διαγωνισμό. Την υπογραφή δεν την φέρει η Υ.Π.Α., δεν τη φέρει κάποιος υπηρεσιακός παράγοντας. Εσείς υπογράψατε το διεθνή διαγωνισμό. Τον παίρνετε τώρα πίσω, ισχυριζόμενος ψευδώς ότι το πρόβλημα είναι οι ευρωπαϊκές οδηγίες και ο Κανονισμός της Ευρωπαϊκής Ένωσης που άλλαξε. Αμ, δεν άλλαξε ο Κανονισμός και έχετε το πράσινο φως να προχωρήσετε. Δεν σας εμποδίζει ο νέος Κανονισμός να προκηρύξετε τις άγονες γραμμές για να πάει το αεροπλάνο στα νησιά.
      Όμως, ποιο είναι το πρόβλημά σας; Το πρόβλημά σας είναι ότι κρύβετε την αλήθεια, γιατί με τη διάλυση της Ολυμπιακής, για να αναλάβει άλλη εταιρεία-κέλυφος τα δρομολόγια αυτά πρέπει να έχει πτητική εμπειρία ενός έτους. Η «ΠΑΝΘΕΟΝ» έχει; Δεν έχει. Άρα, λοιπόν, τι θα πείτε στους κατοίκους των νησιών το Φλεβάρη; Θα βρείτε άλλους τύπους να πετάξουν, άλλα αεροπλάνα, άλλες εταιρείες; Πόσα θα πληρώσετε, αν μπει ένας που έχει μονοπώλιο και πει: Εγώ τα παίρνω, αλλά αλλάζω τα ναύλα. Ξέρετε αυτό τι σημαίνει; Κύθηρα, Σητεία, Νάξος, Σκιάθος, Πάρος, Αστυπάλαια -τα ονοματίζω- Κάρπαθος, Ικαρία, Λέρος, Λήμνος, Κέρκυρα – Θεσσαλονίκη, Σάμος – Θεσσαλονίκη, Χίος – Θεσσαλονίκη, Αλεξανδρούπολη – Σητεία, Άκτιο – Σητεία, Ρόδος – Κάρπαθος – Κάσος – Σητεία, Ρόδος – Κως – Λέρος – Άκτιο, Κέρκυρα – Άκτιο – Κεφαλονιά – Ζάκυνθος, Λήμνος – Μυτιλήνη – Χίος – Σάμος – Ρόδος. Αυτά τα νησιά κινδυνεύουν να μην έχουν αεροπλάνα με την πολιτική σας.
      Καταστρέφετε, λοιπόν, τη χώρα, τους πολίτες και τον τουρισμό και φορτώνετε με παθητικές πολιτικές συνταξιοδότησης τα μεγέθη της οικονομίας και των ασφαλιστικών ταμείων. Θα δώσετε 2.000.000.000 χωρίς να πάρετε έγκυρη αποτίμηση σε ένα παζάρι ανατολίτικου τύπου που θα χαθεί στα μαύρα ταμεία. Διότι μια φορά θα πάρετε λεφτά από αυτές τις πωλήσεις που κάνετε. Και η παραγωγικότητα, η ανάπτυξη, η απασχόληση;
      Τώρα λέτε: Θα βγάλουμε στη σύνταξη τους εργαζόμενους ή θα τους δώσουμε κίνητρα να απασχοληθούν αλλού. Δίνετε χωρίς ενιαία κριτήρια. Δεν έχετε ενιαία κριτήρια. Σε ένα κομμάτι των πιλότων, από τους τριακόσιους, τους δίνετε μεγαλύτερη σύνταξη, μπόνους 3.000 με 4.000 ευρώ και αφορολόγητα. Τους άλλους του πιλότους τους πετάτε στον Καιάδα. Στους εργαζόμενους στην Τεχνική Βάση τους δίνετε τα στάνταρ μόνο. Γιατί τα παιδιά της Τεχνικής Βάσης πάλεψαν για να παραμείνει η Ολυμπιακή με ψηλά τα φτερά της. Αυτούς, λοιπόν, τους εκδικείστε.
      Δεν κάνατε διάλογο με τους εργαζόμενους. Ακόμα και σωματείο «μαϊμού» μας παρουσιάσατε στη Βουλή ότι κάνατε διάλογο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Υπάρχουν εξώδικα στα οποία οι εργαζόμενοι μαρτυρούν ότι δεν καταθέσατε έγκαιρα τα δεδομένα για να γίνει διάλογος.
      Πώς θα γίνει διάλογος, αν δεν ξέρουμε ποια είναι η αλληλογραφία που κάνατε με την Ευρώπη, ποιες ήταν οι τελικές αποφάσεις; 
      Εποχικοί. Τους εποχικούς, επειδή δεν τους έχετε ανάγκη, τους εγκαταλείπετε στην τύχη τους. Τους μοριοδοτείτε μόνο για το στενό δημόσιο τομέα, μόνο τους δόκιμους και τους υπόλοιπους εποχικούς που δουλεύουν δεκαετίες τους πετάτε εντελώς απέξω, δεν τους συμπεριλαμβάνετε στον ευρύτερο δημόσιο τομέα, διότι εκεί δεν είχατε το πρόβλημα -γι’ αυτό λέω ότι εκμαυλίζετε συνειδήσεις- και από εκεί και πέρα, τους αφήνετε στην τύχη τους. Αυτή τη γενιά των ανέργων και των αέργων φτιάχνετε. 
      Τι θα γίνει με τους εργαζόμενους στο «Γαλιλαίος», τι θα γίνει με τους εργαζόμενους στα καύσιμα, τι θα γίνει με τους εργαζόμενους στο catering, τι θα γίνει με τους εργαζόμενους στα συνδικάτα της Ολυμπιακής; Ούτε γι’ αυτούς μέριμνα. Και αυτούς τους εκδικείστε, γιατί πρωτοπορούσαν στους αγώνες. Τα άτομα με αναπηρία έχουν ασφαλιστική μεταχείριση ανόμοια, τους έχοντες ένσημα μόνο ασθενείας της περιόδου 1985 δεν τους υπολογίζετε στα ένσημα συνταξιοδότησης.
      Στους Συλλόγους Τεχνικού Επιστημονικού Προσωπικού της Ολυμπιακής, από τα πενήντα άτομα, στους είκοσι πέντε δίνετε διέξοδο, τους άλλους είκοσι πέντε τους εκδικείστε -είναι οι διπλωματούχοι μηχανικοί- και τους λέτε «για εσάς δεν ισχύει το όριο ηλικίας». Αυτούς τους ρίχνετε στον Καιάδα. Τους άλλους, τους ρυθμίζετε. Ρυθμίστε και αυτούς. 
      Τους ιπτάμενους φροντιστές, μια αδικία που ξεκίνησε επί των ημερών μας  -και γενναία σας το είπαμε- δεν θέλετε να τους τακτοποιήσετε. Τους συντηρητές που δουλεύουν στην τεχνική βάση και ήρθαν ως μεταταγμένοι από τα Ναυπηγεία της Ελευσίνας, τους πετάτε απ’ έξω. Είκοσι επτά μεταταχθέντες των Ναυπηγείων Ελευσίνας χάνουν για δεύτερη φορά τη δυνατότητα να έχουν δουλειά, μία με τα Ναυπηγεία και μία τώρα.
      Όλα αυτά, λοιπόν, δείχνουν καθαρά, μα πάρα πολύ καθαρά, ότι αυτήν την ώρα, αυτό το νομοσχέδιο είναι όχι απλώς ταφόπλακα, αλλά είναι στην ουσία ακύρωση του ρόλου της χώρας, είναι ταπεινωτική ήττα της χώρας, είναι απαξίωση της δυνατότητας του κάθε εργαζόμενου να έχει δικαίωμα στην εργασία και στην ασφάλιση.
      Γι’ αυτούς, λοιπόν, τους λόγους, κύριε Υπουργέ, και ιδιαίτερα για τους εποχιακούς, αν δεν το τροποποιήσετε, σας λέμε ότι θα επανέλθουμε και με άλλη ονομαστική ψηφοφορία. Τους εποχιακούς δεν μπορείτε να τους αφήσετε στο έλεος του Θεού. Και είναι και δική σας γενιά. Εσείς τους πήρατε, εσείς τους προσλάβατε επί των ημερών σας και τώρα τους πετάτε στο δρόμο. Σας προειδοποιούμε, λοιπόν, τροποποιήστε τουλάχιστον τις αδικίες και εφαρμόστε ενιαία κριτήρια.
      Σας ευχαριστώ.
      ((Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Απευθυνθείτε στην Κυβέρνηση αλλά μη χτυπάτε το έδρανο. Το μόνο που δεν χρωστάει τίποτα είναι αυτό.
      Ευχαριστούμε, κ. Τσιόκα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπυρίδων Χαλβατζής ορίζει Κοινοβουλευτική Εκπρόσωπο την κ. Μανωλάκου για το συζητούμενο νομοσχέδιο και για την κύρωση των Συμβάσεων Μολδαβίας – Ελλάδος, Ελλάδος – Σλοβενίας, όταν θα έρθει η ώρα.
      Η κ. Μανωλάκου έχει το λόγο.
      ΔΙΑΜΑΝΤΩ ΜΑΝΩΛΑΚΟΥ: Ευχαριστώ, κύριε Πρόεδρε.
      Για μας δεν έχει καμμιά έννοια η κατ’ άρθρον συζήτηση για ένα νομοσχέδιο που απολύει εργαζομένους και κλείνει μια κρατική επιχείρηση στρατηγικής σημασίας, όχι μόνο για τη σύνδεση συνολικά της χώρας, αλλά ιδιαίτερα τη σύνδεση με απομακρυσμένες περιοχές, καλύπτοντας βασικές ανάγκες των κατοίκων των νησιωτικών, αλλά και των άλλων περιοχών. 
      Γιατί σε τελευταία ανάλυση, τι θέλετε να σας πούμε κατ’ άρθρον; Μη «σαλαμοποιείτε» και μη διχάζετε τους εργαζόμενους με αυτόν τον τρόπο, αλλά κάντε το με έναν άλλο; Να πούμε μην κοροϊδεύετε τόσο προκλητικά, αλλά κάντε το με πιο κομψό τρόπο; Ούτε πρόκειται βεβαίως να κάνουμε μικροαλλαγές στο τυράκι που έχετε στα άρθρα σας για να πιαστούν στη φάκα οι εργαζόμενοι και να συναινέσουν στη θηλιά της απόλυσης, της φτώχειας και της αβεβαιότητας που τους περιμένει.
      Όχι βεβαίως, δεν μπαίνουμε στη λογική εμπαιγμού της βαρβαρότητάς σας, αλλά αντίθετα καταγγέλλουμε, όσο πιο δυνατά μπορούμε, ότι πρόκειται για ένα έγκλημα ξεπουλήματος με θύματα οκτώ χιλιάδες εργαζόμενους, το λαό και τη χώρα. Και είναι έγκλημα η ιδιωτικοποίηση, καλά προμελετημένο εδώ και χρόνια, από τότε που η Ευρωπαϊκή Ένωση έδωσε την κατεύθυνση της απελευθέρωσης και το ΠΑ.ΣΟ.Κ. συμφώνησε σαν κυβέρνηση και βέβαια υλοποίησε, όπως υλοποιείτε κι εσείς τώρα. 
      Γι’ αυτό και τότε, η δήθεν εξυγίανση του ΠΑ.ΣΟ.Κ. υπονόμευε την Ολυμπιακή και προετοίμαζε τις σημερινές εξελίξεις της διάλυσης και παράδοσής της στους ιδιώτες. Γι’ αυτό είναι ψέματα αυτό που υποστηρίζετε σήμερα ότι πουλιέται για να γλυτώσει ο ελληνικός λαός από το βάρος των καθημερινών ελλειμμάτων και του καθημερινού χρέους. 
      Είναι πολύ καθαρό ότι η πολιτική σας υπηρετεί τα κέρδη του κεφαλαίου και αυτό αποδεικνύεται παντού και στον προϋπολογισμό και στο ασφαλιστικό και στη φορολογία και στις ιδιωτικοποιήσεις, ακόμα και στην κρίση που περνάει σήμερα παγκοσμίως όλος ο πλανήτης, ενισχύοντας εσείς το τραπεζικό κεφάλαιο.
      Η «Ολυμπιακή» ιδιωτικοποιείται για τους ίδιους λόγους που ιδιωτικοποιήθηκε ο Ο.Τ.Ε., η Δ.Ε.Η., οι δρόμοι, τα λιμάνια και άλλες Δ.Ε.Κ.Ο. που ήταν κερδοφόρες. Και μην προσπαθείτε να ενοχοποιήσετε τους εργαζόμενους για την εξέλιξη της Ολυμπιακής. Οι εργαζόμενοι φταίνε για την μετεγκατάσταση στα Σπάτα, όπου από 1.500.000.000 ευρώ που πλήρωναν το χρόνο, δίνουν τώρα 25.000.000.000 ευρώ το χρόνο; Ή οι εργαζόμενοι φταίνε που δεν έχουν εισπραχθεί, αν και έχουν αποφασίσει τα δικαστήρια, τα 850.000.000 ευρώ ή ακόμα ότι δεν προωθείτε τη διαδικασία για τα άλλα 350.000.000 ευρώ; 
      Κοιτάξτε. Σήμερα μπορεί να πανηγυρίζετε και να προπαγανδίζετε ότι βρέθηκαν μνηστήρες. Και βέβαια πώς να μη βρίσκονταν, αφού παραδίδετε οικονομικά καθαρές εταιρείες και απαλλαγμένες από κάθε εργασιακό βάρος, όπως θεωρούν τους έμπειρους εργαζόμενους. Όμως, παραδίδετε ένα τέτοιο φιλέτο στους ιδιώτες, απολύοντας οκτώ χιλιάδες εργαζόμενους και επιβαρύνοντας με την πολιτική σας και τον προϋπολογισμό και τον ελληνικό λαό με χρέη δισεκατομμυρίων ευρώ. 
      Διότι η Ολυμπιακή μπορούσε και δημόσια να είναι και κερδοφόρα. Και αυτό το ξέρετε πολύ καλά. Έτσι γίνεται, όμως, κάθε φορά. Κρατικοποιείτε τα χρέη των ιδιωτών και ιδιωτικοποιείτε τα κέρδη τους. Γιατί η Ολυμπιακή, αν ανήκε σε ιδιώτη και είχε χρέη, θα τον απαλλάσσατε από τα χρέη, όπως είχατε απαλλάξει και είχατε επιδοτήσει και τον Ωνάση όταν είχε την Ολυμπιακή. Και υπάρχουν Πρακτικά γι’ αυτό. Και μάλιστα θα απαλλάσσατε τον ιδιώτη από χρέη, με άλλοθι να μην απολύσει οκτώ χιλιάδες εργαζόμενους, αυτό δηλαδή που κάνετε εσείς τώρα. Και θα λέγατε «ενισχύουμε την οικονομία, ενδιαφερόμαστε για τους εργαζόμενους και ενδιαφερόμαστε για να μην απομονωθεί η νησιωτική και απομακρυσμένη χώρα». 
      Αυτή είναι η κοροϊδία σας. Ό,τι μέτρο παίρνετε κάθε φορά, ιδιωτικοποίησης ή κρατικοποίησης, ο στόχος σας δεν είναι το συμφέρον των εργαζομένων και της χώρας, αλλά η εξασφάλιση κέρδους και προνομίων για το κεφάλαιο. 
      Το επιβεβαιώνουν εξάλλου και οι σημερινές δηλώσεις του κ. Αλογοσκούφη, ακόμη μία φορά, όπου δήλωσε μετά το σημερινό ECOFIN που ήταν για την κρίση ότι δεν υπάρχουν περιθώρια για καμμιά παροχή στους οικονομικά αδύνατους. Έτσι είπε. Υπάρχουν, όμως, περιθώρια για παροχή 28.000.000.000 ευρώ για την κερδοφορία του τραπεζικού κεφαλαίου και ας το σερβίρετε ότι είναι για την σωτηρία της οικονομίας. Κοροϊδεύετε και σ’ αυτό.
      Γι’ αυτό είστε κι εσείς και το ΠΑ.ΣΟ.Κ. κυβερνήσεις του κεφαλαίου και όχι του λαού. Γι’ αυτό θα πρέπει και ο λαός να σας γυρίσει την πλάτη. Κάποτε θα το κάνει. Το μόνο σίγουρο είναι ότι όποιος από τους μνηστήρες τελέσει το γάμο με την Ολυμπιακή, θα πάρει πλούσια προίκα στόλου και δρομολογίων που φτιάχτηκαν με τα λεφτά του λαού, τον κόπο και τη δουλειά των εργαζομένων, που τώρα πετιούνται στην αβεβαιότητα και στην ανασφάλεια.
      Όμως, αυτό που είναι καθαρό και σίγουρο είναι ότι κανείς ιδιώτης δεν μπορεί να εξασφαλίσει την ασφάλεια των πτήσεων, το φθηνό εισιτήριο για το λαό, την απρόσκοπτη σύνδεση με τα νησιά και τις λεγόμενες «άγονες γραμμές», τα εργασιακά και μισθολογικά δικαιώματα των εργαζομένων, διότι θεός του ιδιώτη είναι το κέρδος και μόνον το κέρδος.
      Βεβαίως, θα καταψηφίσουμε το νομοσχέδιο, όμως και για ένα λόγο παραπάνω. Και εννοούμε τις προσπάθειες επιχείρησης εξαγοράς τμημάτων των εργαζομένων δίνοντάς τους χρήματα για να βγουν στη σύνταξη ή για να μεταταγούν ή για να κάνουν οποιαδήποτε άλλη επιλογή ή για να μοριοδοτηθούν, αφού όλα αυτά σε καμμία περίπτωση δεν ικανοποιούν τα πάγια αιτήματα των ίδιων των εργαζομένων και του συνόλου της εργατικής τάξης για δουλειά με πλήρη δικαιώματα και για συνθήκες τέτοιες που να ανταποκρίνονται στις σημερινές ανάγκες της κάθε οικογένειας και ιδιαίτερα για εκείνες τις κατηγορίες των εργαζομένων που θα πάνε στη νέα επιχείρηση, όποιον ιδιοκτήτη και αν έχει αυτή.
      Είναι παραπάνω από βέβαιο ότι πρόκειται για σύγχρονο σκλαβοπάζαρο, χωρίς δικαιώματα, χωρίς ωράριο. Δηλαδή, είναι εφαρμογή της ίδιας της εργατικής νομοθεσίας από τη στιγμή που οι ατομικές συμβάσεις θα είναι αυτές που θα καθορίζουν για το εργασιακό, για το μισθολογικό, για το ασφαλιστικό περιβάλλον, γι’ αυτούς τους εργαζόμενους. Και το ξέρετε πολύ καλά.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κύριε Πρόεδρε.
      Αυτό είναι το δίχτυ ασφάλειας για τους εργαζόμενους που λέγατε. Ξέρουμε καλά ότι αυτή είναι η πολιτική της Ευρωπαϊκής Ένωσης, γι’ αυτό έδωσε και την έγκρισή της. Αυτήν υποστηρίζετε τα κόμματα του ευρωμονόδρομου. Απλώς, τη συγκαλύπτουν τα κόμματα, όταν είναι στην Αντιπολίτευση.
      Εμείς απορρίπτουμε τη στρατηγική του ευρωμονόδρομου, της απελευθέρωσης και ιδιωτικοποίησης των αερομεταφορών. Θα συνεχίσουμε να διεκδικούμε δημόσιο φορέα αερομεταφορών και κατάργηση των ιδιωτικών εταιρειών. Θα συνεχίσουμε τον αγώνα μας σ’ αυτήν την κατεύθυνση καλώντας και τους εργαζόμενους της Ολυμπιακής που αυτή τη στιγμή διαδηλώνουν έξω από τη Βουλή. 
      Δεν νομιμοποιούμε τις αντιδραστικές, αντιλαϊκές αποφάσεις σας σε βάρος των εργαζομένων, του λαού και της χώρας. Απέναντι στη στρατηγική του κεφαλαίου, προτάσσουμε τη στρατηγική της λαϊκής συμμαχίας, της λαϊκής εξουσίας, γιατί εκεί πραγματικά έχουν μέλλον οι εργαζόμενοι.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μανωλάκου.
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, και επί της αρχής εμείς αναφερθήκαμε στο γιατί είμαστε κατηγορηματικά αντίθετοι σ’ αυτό το δολοφονικό νομοσχέδιο για την Ολυμπιακής, αλλά και για τα συμφέροντα της χώρας. Η Κυβέρνηση της Νέας Δημοκρατίας μ’ αυτό το νομοσχέδιο επιχειρεί να βρεθεί ακόμα πιο κοντά στην πλήρη εκποίηση της Ολυμπιακής, προλειαίνοντας με τα λεγόμενα «κοινωνικά μέτρα» την οριστική εκκαθάριση της εταιρείας, την οποία έχει προαναγγείλει για το 2009.
      Κύριε Υπουργέ, η ελληνική γλώσσα είναι πλούσια, έχει πλούσιο λεξιλόγιο, αλλά και κάθε λέξη της έχει επίσης πάρα πολλές έννοιες. Και «εκκαθάριση» εδώ δεν έχει αυτήν την έννοια που δίνετε εσείς, αλλά αυτήν την εκκαθάριση, τον αποκεφαλισμό που χρησιμοποιούσαν τα στρατεύματα Κατοχής, όταν ήταν εδώ στη χώρα μας τα γερμανικά στρατεύματα ή, αν θέλετε, αυτόν τον όρο που χρησιμοποιούν και οι μαφιόζοι όταν θέλουν να ξεμπερδεύουν με κάποιους ανεπιθύμητους.
      Πέρα από την πολιτική της επιδότησης, της εκποίησης την οποία προωθεί η Νέα Δημοκρατία, βαφτίζει κοινωνικά μέτρα τις απολύσεις οκτώ χιλιάδων εργαζομένων και τον κοινωνικό τους κατακερματισμό. Η Κυβέρνηση, όπως και στον περίφημο διάλογο και στη λογική του διαίρει και βασίλευε, επιχειρεί να σπάσει το κοινωνικό μέτωπο αντιπαράθεσης δημιουργώντας διάφορες ταχύτητες μέσα στις ίδιες κατηγορίες και κλάδους και δημιουργώντας αντανακλαστικά αντιπαράθεσης τόσο μεταξύ των απολυμένων, όσο και μεταξύ μερίδας της κοινωνίας και των απολυμένων. 
      Τα περίφημα κοινωνικά μέτρα είναι η υποχρεωτική συνταξιοδότηση περίπου δύο χιλιάδων εργαζομένων, οι οποίοι θα πρέπει να είναι και ευχαριστημένοι ή θα πρέπει να έχουν και ενοχές, ενώ ταυτόχρονα το Ίδρυμα Κοινωνικών Ασφαλίσεων φορτώνεται όλο το κόστος αυτών των πρόωρων και υποχρεωτικών συνταξιοδοτήσεων.
      Είναι, επίσης, η θεσμοθέτηση δυνατότητας μετάταξης σε άλλους φορείς με όρους και διαδικασίες οι οποίες θα καθοριστούν στο μέλλον και με προφανή στόχο την ομηρία χιλιάδων απολυμένων που θα παρακαλάνε τον κάθε κυβερνητικό παράγοντα για μια θέση στον ήλιο. 
      Επίσης, είναι ένα αυξημένο επίδομα ανεργίας το οποίο και αυτό μειώνεται κλιμακωτά και βέβαια βαρύνει τον Ο.Α.Ε.Δ., ο οποίος και αυτός με τη σειρά του χρησιμοποιείται προκειμένου να επιδοτηθεί η εκποίηση του δημόσιου πλούτου.
      Είναι, επίσης, η μοριοδότηση του προσωπικού ορισμένου χρόνου και η θεσμοθέτηση ποσοστού επί των προσλήψεων των νομικών προσώπων ιδιωτικού δικαίου που εποπτεύονται από το Υπουργείο Μεταφορών και Επικοινωνιών, πάλι χωρίς όρους, κριτήρια και διαδικασίες, ώστε να υπάρξει και εδώ μία νέα ομηρία.
      Είναι η πλήρης αδιαφορία για όλο το ενοικιαζόμενο προσωπικό, όπως και για το προσωπικό του εξωτερικού και βέβαια ο χαρακτηριστικός ηλικιακός ρατσισμός τον οποίο έχει θεσμοθετήσει και ακολουθεί πιστά η Κυβέρνηση της Νέας Δημοκρατίας κάνοντας πάμπολλες διακρίσεις εναντίον των νέων εργαζομένων.
      Τώρα, παρά την κατηγορηματική μας αντίθεση, εμείς θα αναφερθούμε έτσι επιγραμματικά στα άρθρα επισημαίνοντας και τα σημεία με τα οποία είμαστε αντίθετοι. Και γι’ αυτό και τα καταψηφίζουμε όλα τα άρθρα.
      Το άρθρο 2 είναι το άρθρο με βάση το οποίο δίνεται η δυνατότητα σε δύο χιλιάδες απολυμένους να συνταξιοδοτηθούν, οι οποίοι είναι οι πρώτοι απ’ όλους στους οποίους για άλλη μια φορά «ακουμπάνε» τα ιδεολογήματα περί βολεμένων, ώστε να βρεθούν σε αντιπαράθεση τόσο με τους άλλους συναδέλφους τους, όσο και με άλλα στρώματα της κοινωνίας.
      Η αναφορά για σύνταξη αναλογιστικής μελέτης στο μέλλον από τη Διεύθυνση Αναλογιστικών Μελετών του Υπουργείου Απασχόλησης και Κοινωνικής Προστασίας είναι αστεία, αφού για τη συγκεκριμένη υπηρεσία η αρμόδια Υπουργός  Απασχόλησης και Κοινωνικής Προστασίας έχει τοποθετηθεί κατηγορηματικά ότι πρέπει να καταργηθεί γιατί είναι ανίκανη και δεν έχει αποδώσει κανένα έργο.
      Η αναφορά για κάλυψη του κόστους από τον Κρατικό Προϋπολογισμό γίνεται μόνο για να κρυφτούν οι πραγματικές κυβερνητικές προθέσεις που δεν είναι άλλες από την κάλυψη αυτού του κόστους από τα ασφαλιστικά ταμεία. Άλλωστε, στο σχέδιο του Κρατικού Προϋπολογισμού, του οποίου η συζήτηση ξεκίνησε αυτές τις μέρες, δεν υπάρχει καμμία αναφορά για κάλυψη αυτού του κόστους. 
      Έτσι, τα ασφαλιστικά ταμεία, με πρώτο απ’ όλα το πολύπαθο Ίδρυμα Κοινωνικών Ασφαλίσεων, θα κληθούν να χρεωθούν, να πληρώσουν και να επιδοτήσουν την ιδιωτικοποίηση ή το λουκέτο της Ολυμπιακής, όπως έγινε και στο πρόσφατο παρελθόν με το κόστος της εθελούσιας εξόδου στον Ο.Τ.Ε. και τις χαριστικές ρυθμίσεις προς τους τραπεζίτες.
      Στο άρθρο 3 έχουμε τη βάση με την οποία δίνεται αυξημένο επίδομα ανεργίας σε ένα μέρος του προσωπικού και στο άρθρο αυτό υπάρχει η απαράδεκτη κατηγοριοποίηση του προσωπικού όπως και η απαράδεκτη προς τα κάτω κλιμάκωση του επιδόματος.
      Πέραν αυτών, ο Ο.Α.Ε.Δ. –όπως και το Ίδρυμα Κοινωνικών Ασφαλίσεων- καλείται να αναλάβει ένα μεγάλο κόστος το οποίο δεν είναι δικό του, προκειμένου να επιδοτηθεί η ιδιωτικοποίηση της Ολυμπιακής. Η αναφορά και εδώ για κάλυψη των δαπανών από τον Κρατικό Προϋπολογισμό είναι άνευ ουσίας για τους ίδιους λόγους που αναφέραμε και προηγουμένως, δηλαδή δεν αναφέρεται τίποτα στο συζητούμενο Προϋπολογισμό του 2009.
      Στο άρθρο 4 η Κυβέρνηση ονομάζει «κοινωνική ενίσχυση» τη δικαιούμενη αποζημίωση λόγω απόλυσης του προσωπικού. Αυτές οι υποχρεώσεις πηγάζουν από την υπάρχουσα εργατική νομοθεσία και τις συλλογικές συμβάσεις εργασίας, τις οποίες η σημερινή Κυβέρνηση επιχειρεί να καταργήσει με τον πρόσφατο νόμο που θεσμοθέτησε τη δυνατότητα απόλυσης όλου του προσωπικού αζημίως. 
      Αυτόν το νόμο ψήφισε και τώρα μας καλεί σε εφαρμογή αυτού του νόμου να ψηφίσουμε και αυτά τα άρθρα. Η Κυβέρνηση, δηλαδή, καταργεί πρώτα τις διατάξεις για τη δικαιούμενη αποζημίωση και έρχεται με έναν άλλο νόμο να δώσει αυτές τις αποζημιώσεις, χρεώνοντας, όμως, όπως και στο προηγούμενο άρθρο τον Ο.Α.Ε.Δ. πάλι.
      Στο άρθρο 5 θεσμοθετείται μία δεύτερη κατηγορία αυξημένου επιδόματος ανεργίας για ένα διάστημα σαφώς μικρότερο από αυτό του άρθρου 3, αλλά αυξημένο σε σχέση με άλλες κατηγορίες του προσωπικού, έτσι ώστε να επιχειρείται και σ’ αυτό το πεδίο ο κοινωνικός κατακερματισμός και η εσωτερική αντιπαράθεση και βέβαια πάλι εις βάρος του Ιδρύματος Κοινωνικών Ασφαλίσεων και του Ο.Α.Ε.Δ..
      Όσον αφορά στο άρθρο 6, αυτό το άρθρο κινείται στην ίδια λογική του «διαίρει και βασίλευε» και θεσμοθετεί την πριμοδότηση των πιλότων που θα συνταξιοδοτηθούν για έξι χρόνια. Και για όσους δεν συνταξιοδοτηθούν, χορηγείται η πριμοδότηση αυτή και μέχρι τέσσερα χρόνια. 
      Αυτό βέβαια που αποκρύπτεται είναι ότι κανείς από αυτούς τους εργαζομένους δεν θα μπορέσει να κάνει χρήση αυτών των προγραμμάτων, δεν θα ξαναπετάξει, αφού η χρόνια απουσία από το επάγγελμα είναι τέτοια που θα τους έχει αφαιρεθεί η πτητική άδεια. 
      Όσον αφορά στο άρθρο 7 για τη μεταφορά του προσωπικού, θεσμοθετείται η δυνατότητα μετάταξης του τακτικού προσωπικού που δεν δικαιούται συνταξιοδότησης. Είναι το άρθρο για το οποίο θα γίνει η μάχη για μια θέση στον ήλιο και είναι το βασικότερο εργαλείο που θα κρατήσει η Κυβέρνηση στα χέρια της για να διαχειριστεί την ομηρία των απολυμένων. Αυτό το άρθρο προβλέπει δυνατότητα μετάταξης σε φορείς οι οποίοι έχουν κενές θέσεις και ανάγκες, χωρίς να προσδιορίζει, όμως, ούτε τις διαδικασίες ούτε κριτήρια ούτε τίποτα. Όλα αφήνονται να ρυθμιστούν στο μέλλον με αποφάσεις του συναρμόδιου Υπουργού. 
      Εκτός αυτών, αυτό το άρθρο ορίζει ότι τα μισθολογικά δικαιώματα που μεταφέρονται στο νέο φορέα είναι μόνο ο βασικός μισθός και το χρονοεπίδομα, πράγμα το οποίο σημαίνει ότι θα υπάρξουν και οικονομικές αποκλίσεις στους νέους μισθούς και κατά συνέπεια, και στις ασφαλιστικές εισφορές και συντάξιμες αποδοχές. 
      Περιττό να πούμε, βέβαια, ότι εκεί που θα μεταφερθούν οι άνθρωποι αυτοί θα είναι άσχετοι και δεν θα μπορούν να ασχοληθούν με το αντικείμενο και την εξειδίκευση, την άκρα και πολύτιμη εξειδίκευση, την οποία έχουν αποκτήσει για τόσα χρόνια και η οποία θα είναι άχρηστη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα να δείξετε υπομονή και για μένα σας παρακαλώ, κύριε Πρόεδρε.  
      Όσον αφορά στο άρθρο 8, θα ήθελα να πω ότι είναι ανάλογο του άρθρου 7 και αναφέρεται στο εποχικό προσωπικό το οποίο θα έχει μια ανάλογη αντιμετώπιση. 
      Όσον αφορά στο άρθρο 9, η Κυβέρνηση επιχειρεί να συστήσει μία ανώνυμη εταιρεία η οποία θα έχει στην κατοχή της και θα μπορεί να εκμεταλλευθεί τα δικαιώματα της πνευματικής και βιομηχανικής ιδιοκτησίας της Ολυμπιακής. Αυτός είναι ο τρόπος που επέλεξε η Κυβέρνηση, προκειμένου να μην κατηγορηθεί ότι ξεπουλάει όσο-όσο το σήμα της εταιρείας και τους κύκλους της Ολυμπιακής, όπως συμβαίνει στην πραγματικότητα. 
      Όσον αφορά στο άρθρο 10, δίνεται η δυνατότητα να συσταθούν ανώνυμες εταιρείες οι οποίες θα καλύψουν το κενό που αφήνει το ενδεχόμενο λουκέτο της Ολυμπιακής -το δεδομένο λουκέτο- εφόσον ψηφιστεί ο νόμος στις υπηρεσίες επίγειας εξυπηρέτησης και τεχνικής συντήρησης αεροσκαφών. 
      Βέβαια, ακόμα και γι’ αυτές τις εταιρείες, προτρέχει από σήμερα να τις θεωρήσει ότι είναι εκτός του ευρύτερου δημόσιου τομέα και θεσπίζει τη δυνατότητα απεριόριστης συμμετοχής ιδιωτών στο μετοχικό της κεφάλαιο.
      Όσον αφορά στο άρθρο 11, ορίζεται ότι η σημερινή Ολυμπιακή, όπως και οι ανώνυμες εταιρείες, οι οποίες με τον οποιοδήποτε τρόπο είναι συνδεδεμένες μαζί της, δεν ανήκουν στο δημόσιο και στον ευρύτερο δημόσιο τομέα.
      Τώρα, ποιος θα αναλάβει από εκεί και πέρα το κόστος, δεν το λέει. Διότι όλα αυτά, λέει, γίνονται εν ονόματι τού να απαλλαγούν από τις επιβαρύνσεις της Ολυμπιακής οι Έλληνες φορολογούμενοι. Ποιος, όμως, θα αναλάβει το κόστος λειτουργίας αυτών των άλλων γραμμών εξυπηρέτησης των ακριτικών περιοχών, δεν μας το λένε. Ή θα πρέπει να κληθούν να πληρώνουν υπέρογκα εισιτήρια οι εξυπηρετούμενοι επιβάτες ή αλλιώς θα επιβαρύνεται συνολικά ο Έλληνας φορολογούμενος και ίσως θα είναι πολύ περισσότερα από αυτά που τώρα, υποτίθεται, απαλλάσσει η Κυβέρνηση. 
      Όσον αφορά στο άρθρο 13, δίνεται η δυνατότητα στον εκάστοτε Υπουργό Μεταφορών και Επικοινωνιών με απόφασή του να τροποποιεί τα εδάφια β΄ και γ΄ της παραγράφου 1 του άρθρου 22 του ν. 3185/2003. Τι σημαίνει αυτό; Τα εδάφια αυτά ορίζουν τις αρμοδιότητες των επιθεωρητών προτύπων ασφαλείας πτήσεων, τη σχέση εργασίας τους και τα προσόντα τα οποία πρέπει να έχουν. Μέσα στις αρμοδιότητές τους είναι ο έλεγχος εφαρμογής του κανονιστικού πλαισίου της ασφάλειας των πτήσεων που αφορούν το προσωπικό, το αεροσκάφος και τη λειτουργία των αεροπορικών εταιρειών και την από μηχανικής άποψης ικανότητα του αεροσκάφους να ίπταται με ασφάλεια. 
      Με βάση, λοιπόν, αυτά καταλήγουμε στο συμπέρασμα ότι το θέμα της ασφάλειας των πτήσεων -το οποίο μέχρι σήμερα ήταν πρώτιστο εσωτερικό θέμα της Ολυμπιακής και βεβαίως και θέμα ελέγχου των αρμόδιων υπηρεσιών της Υπηρεσίας Πολιτικής Αεροπορίας- υποβαθμίζεται, αφού το μεν πρώτο φεύγει από τα χέρια της Ολυμπιακής και ο δε έλεγχος μπαίνει κάτω από τη λογική της υπουργικής παρέμβασης σε ό,τι αφορά τις προσλήψεις. Μιλάω για ρουσφέτι. Και σε ό,τι αφορά αυτήν καθ΄ αυτήν τη διαδικασία ελέγχου, τις αρμοδιότητες, τα προσόντα και τις υποχρεώσεις των επιθεωρητών ελεγκτών. 
      Κάτω από αυτές τις συνθήκες, πολύ φοβούμαστε ότι θα υπάρξει σοβαρότατο πρόβλημα και για την ασφάλεια των πτήσεων. Εκτός αυτού και με όλα τα άλλα στοιχεία και με τις ιδιωτικές εταιρείες οι οποίες δεν μπορούν να ελέγχονται με τον τρόπο που ελέγχονταν και να λειτουργούν με τον τρόπο που λειτουργούσε η Ολυμπιακή, έχοντας εξασφαλίσει αυτό το υψηλό ποσοστό ασφάλειας πτήσεων και τις άλλες υπηρεσίες για τις οποίες οι Έλληνες ως τώρα ήταν υπερήφανοι. 
      Ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Το λόγο έχει ο ειδικός αγορητής του Λαϊκού Ορθόδοξου Συναγερμού  κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.  
      Κύριε Υπουργέ, ο εκλεκτός συνάδελφος του ΠΑ.ΣΟ.Κ. κ. Τσιόκας είπε ότι στην Αίθουσα αυτή και στην κοινωνία μείνατε μόνος. Προφανώς έκανε λάθος, διότι δεν είστε ο μοναδικός «δολοφόνος» της Ολυμπιακής. Ζεύγος είναι αυτοί που δολοφόνησαν την Ολυμπιακή. Το ένα ζεύγος είναι το ΠΑ.ΣΟ.Κ. και το άλλο σκέλος του ζεύγους είναι η Νέα Δημοκρατία. Άρα βεβαίως και δεν νιώθετε μόνος. Διότι δύο ετέλεσαν το έγκλημα. 
      Το μεν πρώτο σκέλος, όμως, και αναφέρομαι στο ΠΑ.ΣΟ.Κ. με κροκοδείλια δάκρυα προσπαθεί να αποσείσει τις όποιες ευθύνες του και διατυπώνει και ψήγματα αυτοκριτικής και νομίζει ότι έχει τελειώσει και «καθαρίσει» με το αμαρτωλό του παρελθόν. Πλανάται, βεβαίως, πλάνην οικτρά. Όμως, κάνει μία προσπάθεια να περισώσει ό,τι μπορεί.  
      Εσείς, όμως, εκλεκτέ μου κύριε Υπουργέ, έχετε αποδεχθεί τόσο το ρόλο του δολοφόνου όσο και το ρόλο του νεκροθάφτη. Βέβαια δεν ξέρω εάν επιτελείτε κοινωνικό έργο –αυτό θα το κρίνει η ιστορία- αλλά σε κάθε περίπτωση αυτός είναι ο χαρακτηρισμός του «δολοφόνου» και του «νεκροθάφτη» που ταιριάζει και στα δύο μεγάλα κόμματα, στο «δικομματισμό Α.Ε.».
      Να σας αποδείξω, κύριε Τσιόκα -γιατί δυσανασχετήσατε μ’ αυτά που λέω και μ’ αυτά που ακούτε- με ένα ακαταμάχητο τεκμήριο. 
      Κύριε Υπουργέ, είμαι πεπεισμένος ότι τον εκλεκτό καθηγητή που ασχολείται επισταμένως μ’ αυτά τα ζητήματα της αεροπλοΐας, των αεροπορικών μεταφορών κ.λπ., κ. Λαΐνο, τον γνωρίζετε πάρα πολύ καλά. Έτσι δεν είναι; Δεν απαντά ο κύριος Υπουργός. 
      Να σας βοηθήσω λοιπόν. Αυτός ο άνθρωπος, αγαπητοί συνάδελφοι, έγραψε ένα βιβλίο «μνημείο», το οποίο θα καταθέσω στα Πρακτικά για να μείνει στη Βουλή ως ένα έργο που αποδεικνύει τη μεγάλη υποκρισία και των δύο μεγάλων κομμάτων. 
      Ο τίτλος του βιβλίου είναι: «Η αλήθεια πίσω από την κρίση στην Ολυμπιακή Αεροπορία Α.Ε.». Αν διαβάσετε αυτό το βιβλίο, εκλεκτοί συνάδελφοι, θα καταλάβετε τι σημαίνει δόλια χρεοκοπία, θα καταλάβετε ποιοι οδήγησαν εσκεμμένα την Ολυμπιακή επί σειρά ετών εκεί που την οδήγησαν. 
      Σας συνιστώ, εκλεκτέ κύριε Υπουργέ, να το διαβάσετε. Όμως, δεν ξέρω αν μετά από αυτό το ανάγνωσμα θα έχετε τύψεις συνειδήσεως. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν βιβλίο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Κύριε Τσιόκα, ξέρετε πώς συμπεριφέρθηκε το ΠΑ.ΣΟ.Κ. σ’ αυτόν τον άνθρωπο; Διότι δεν ευθύνεται μόνο η εδώ πλευρά, και από εκεί τα ίδια έκαναν. Θα σας πω πώς συμπεριφέρθηκε, εκλεκτοί συνάδελφοι της Αριστεράς, το ΠΑ.ΣΟ.Κ. σ’ αυτόν τον άνθρωπο που έκανε έναν ολόκληρο αγώνα ζωής για να αποδείξει την απάτη που στήθηκε να χρεοκοπήσει εσκεμμένα η Ολυμπιακή. 
      -1992, Κυβέρνηση Μητσοτάκη. Τον έστειλαν στο Συμβούλιο Απολύσεων. Ξέρετε με ποια κατηγορία; Γιατί έγραφε άρθρα και βιβλία για την Ολυμπιακή. Εάν αυτά δεν παραπέμπουν σε ναζιστικά καθεστώτα, τότε τι παραπέμπει;  
      -1995, ΠΑ.ΣΟ.Κ. Ο ίδιος άνθρωπος στο Συμβούλιο Απολύσεων με την ίδια κατηγορία. 
      -1998, ΠΑ.ΣΟ.Κ. Ο ίδιος άνθρωπος στο ίδιο Συμβούλιο Απολύσεων με την ίδια κατηγορία. 
      -2001. Ο ίδιος άνθρωπος στο ίδιο Συμβούλιο Απολύσεων με την ίδια κατηγορία. 
      Αυτή είναι η συμπεριφορά σας, κύριοι του ΠΑ.ΣΟ.Κ., που τώρα χύνετε κροκοδείλια δάκρυα. 
      Εσείς δεν είστε καλύτεροι. Και το ξέρει αυτό ο κόσμος και το αντιλαμβάνεται. 
      Έρχομαι σε ένα άλλο θέμα, κύριε Υπουργέ, και θέλω την προσοχή σας γιατί αφορά μια μεγάλη αδικία που έχει γίνει από το ελληνικό δημόσιο σε συνανθρώπους μας. Λέμε ότι η ιστορία προδιαγράφει και το μέλλον μας. Και το λέω αυτό  διότι με το παρόν νομοσχέδιο διατείνεστε ότι υπάρχουν πρόνοιες ευεργετικές για το προσωπικό της Ολυμπιακής Αεροπορίας. Το μείζον ερώτημα είναι αυτές τις δεσμεύσεις που παίρνετε με το νομοσχέδιό σας θα τις τηρήσετε; Διότι, κύριε Υπουργέ, θα πρέπει να σας θυμίσω το ν. 3185/2003 και την άδικη μεταχείριση που επεφύλαξε το ελληνικό δημόσιο στους εκατόν είκοσι χειριστές ιπταμένους και στους διακόσιους εξήντα ιπτάμενους φροντιστές και προσωπικό καμπίνας, συνοδούς. Αυτοί οι άνθρωποι οι οποίοι απολύθηκαν αναγκαστικά από την Κυβέρνηση ΠΑ.ΣΟ.Κ το 2003 επί Βερελή περίμεναν το ελληνικό δημόσιο αφού το κράτος έχει μια συνέχεια, να δικαιωθούν τα πάρουν τα υπεσχημένα όπως αποζημιώσεις, μπόνους κ.λπ.. 
      Όχι μόνον δεν τους δικαιώσατε, κύριε Υπουργέ, όπως ήσασταν υποχρεωμένος να κάνετε –οικογένειες διαλύθηκαν εξ αυτού του λόγου και άνθρωποι έπαθαν ζημιά στην υγεία τους- κάνατε και ένα πραγματικό κακούργημα. Δεν αποδώσατε σε αυτούς τους ανθρώπους δεδουλευμένα. Αναφέρομαι στους εκατόν είκοσι ιπτάμενους χειριστές. Θα καταθέσω για τα Πρακτικά δύο αποφάσεις της ελληνικής δικαιοσύνης η πρώτη από το Ειρηνοδικείο Αθηνών και η δεύτερη από το Πρωτοδικείο Αθηνών Τμήμα Εφέσεων, αποφάσεις που δικαιώνουν αυτούς τους ανθρώπους. Αυτοί  οι άνθρωποι για να δικαιωθούν, για να πάρουν τα δεδουλευμένα τους, άνθρωποι που έχουν δέκα χιλιάδες ώρες στο ενεργητικό τους, άνθρωποι που  έδωσαν τη ζωή τους στην Ολυμπιακή έπρεπε να προσφύγουν στην ελληνική δικαιοσύνη για να δικαιωθούν. Η ελληνική δικαιοσύνη τους δικαίωσε δις αλλά ακόμα να πάρουν τα χρήματά τους, κύριε Υπουργέ. 
      (Στο σημείο αυτό ο Βουλευτής κ. Αστέριος Ροντούλης                        καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα στο θέμα της κακοδιαχείρισης. Σας είπα και την προηγούμενη φορά ότι υπήρχε μεγάλη κακομεταχείριση στην Ολυμπιακή Αεροπορία από τις εκάστοτε διοικήσεις. Μάλιστα, αποδεικνύεται αυτό από τις βραχυχρόνιες μισθώσεις αεροσκαφών. 
      (Θόρυβος στην Αίθουσα)
      Κύριε Πρόεδρε, κατανοείτε ότι με αυτό το κλίμα δεν μπορώ να συνεχίσω διότι μιλώ άνευ χειρογράφου. Παρακαλώ να με προστατεύσετε. 
      ΠΡΟΕΔΡΕΥΩΝ (Γεώργιος Σούρλας): Έχετε δίκιο. 
      ΑΣΤΕΡΙΟΣ ΡΟΝΤΟΥΛΗΣ:  Δεν πρόκειται για Αίθουσα Κοινοβουλίου. Προφανώς πρόκειται για κάτι άλλο. 
      ΠΡΟΕΔΡΕΥΩΝ (Γεώργιος Σούρλας): Όχι, δεν πρόκειται για κάτι άλλο. 
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε, ξέρετε πόσο σας σέβομαι αλλά τώρα αν πάρω ένα χαρτάκι και διαβάζω δεν θα με ενοχλεί καθόλου. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, να καθίσετε στα έδρανά σας ή να αποχωρήσετε από την Αίθουσα. Ο κ. Ροντούλης έχει δίκιο. Εδώ βρήκατε να κουβεντιάσετε τα όποια προβλήματα έχετε στο μυαλό σας; Εδώ μόνο με τον εαυτό σας θα συζητάτε. 
      Ορίστε, κύριε Ροντούλη, συνεχίστε. 
      ΑΣΤΕΡΙΟΣ ΡΟΝΤΟΥΛΗΣ: Έλεγα, λοιπόν, ότι η κακοδιαχείριση είναι αυταπόδεικτη τη στιγμή που υπήρχαν βραχυχρόνιες συμβάσεις μίσθωσης αεροσκαφών που ανέβαζαν το μίσθωμα τρεις και πέντε φορές παραπάνω από το κανονικό. Αυτό δεν το λέμε εμείς. Το ομολογούν οι διοικήσεις της Ολυμπιακής Αεροπορίας οι οποίες στη συνέχεια λένε ναι, έτσι γινόταν άλλα δεν φταίμε εμείς αλλά φταίει ο βασικός μέτοχος, ο κυρίαρχος μέτοχος -δηλαδή το ελληνικό δημόσιο- διότι δεν μας επέτρεπε να προχωρήσουμε σε συμφέρουσες μακροχρόνιες συμβάσεις μίσθωσης. 
      Ας το παραγνωρίσουμε αυτό, κύριε Υπουργέ. Πείτε μου, όμως, κάτι. Τουλάχιστον αυτά τα αεροπλάνα που μισθώνατε ήταν ασφαλή; Διότι τίθεται ένα μεγάλο ζήτημα. Δεν φτάνει που τα μισθώνατε τρεις και πέντε φορές παραπάνω αλλά μισθώνατε και αεροπλάνα από αεροπορικές εταιρείες ή από χώρες που ήταν στην black list της Ευρωπαϊκής Ένωσης πράγμα που συνεπάγεται τεράστιο κίνδυνο για την ασφάλεια των πτήσεων. Θέλετε να σας αναφέρω παραδείγματα; Θα το αποφύγω διότι θα αναγκαστώ να κατονομάσω εταιρείες και χώρες και δεν το θέλω. 
      Όμως, το ερώτημα που σας απευθύνω που χρήζει απάντησης είναι: Αυτά τα αεροπλάνα ήταν ασφαλή ή όταν ερχόντουσαν στην τεχνική βάση της Ολυμπιακής εδώ στην Ελλάδα έβρισκαν συρματόσχοινα του πηδαλίου του αεροσκάφος σχεδόν κομμένα ή σε μεγάλο βαθμό φθαρμένα; 
      Έρχομαι σε ένα άλλο μεγάλο θέμα κακοδιαχείρισης που είναι η πληρότητα του στόλου προκειμένου να υλοποιηθούν τα δρομολόγια. Τον Νοέμβριο κάθε έτους γίνεται ένας προγραμματισμός από την Ολυμπιακή Αεροπορία για τα δρομολόγια που θα εκτελεστούν το επόμενο καλοκαίρι. Δηλαδή το Νοέμβριο του 2007 έγινε ένας προγραμματισμός για τα δρομολόγια του 2008. Όταν, λοιπόν, γίνεται ένας προγραμματισμός ξέρουμε τι τύπου αεροσκάφος  θέλουμε και που θα βρούμε αυτά τα αεροσκάφη. Τον Μάρτιο του 2008  μολονότι το Διοικητικό Συμβούλιο της εταιρείας είχε εγκρίνει τον προγραμματισμό δρομολογίων για το θερινό τμήμα του 2008 βγαίνει ο Πρόεδρος κ. Μπενόπουλος και δηλώνει τον Μάρτιο, έλλειψη αεροσκαφών, γιατί λέει υπήρχε μεγάλη ζήτηση. 
      Βεβαίως το επιχείρημα είναι έωλο. Αλλά το δικό μου το ερώτημα είναι, έπρεπε να φτάσουμε στο Μάρτιο του 2008 για να ψάχνουμε να βρούμε αεροσκάφη και μάλιστα σε πενταπλάσια τιμή; Αυτό συνεπάγεται ότι τα δρομολόγια δεν θα μπορούσαν να εκτελεστούν. Συνεπάγεται όχι μόνον κακοδιαχείριση αλλά και δυσφήμηση της εταιρείας, απώλεια εσόδων και απώλεια φερεγγυότητας της Ολυμπιακής. Σε τελική ανάλυση, κύριε Υπουργέ, οι  κύκλοι της Ολυμπιακής που σχηματίζουν μια αλυσίδα τελικά θα σας πνίξουν. Δεν ξέρω αν θα σας πνίξουν ατομικά γιατί το πολιτικό σας μέλλον διαγράφεται δυσοίωνο  αλλά σίγουρα το κόμμα της Νέας Δημοκρατίας εκλογικά θα το πνίξουν. 
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Την 4η Νοεμβρίου 2008 δεν την ξεχνάμε, όχι μόνο λόγω διεθνώς εξελίξεων γιατί ενδεχομένως μπορεί να εκλεγεί για πρώτη φορά μαύρος Πρόεδρος των Ηνωμένων Πολιτειών αλλά και για τις δικές μας εξελίξεις για το γεγονός ότι η Κυβέρνηση ετοιμάζει ή νομίζει ότι θα ετοιμάσει το αγγελτήριο κηδείας μιας ιστορικής εταιρείας η οποία συνδέεται με την πορεία του κράτους μας όλες αυτές τις δεκαετίες με προβλήματα αλλά και με την επίλυση προβλημάτων. Αν η Κυβέρνηση ετοιμάζεται να την κηδεύσει, εμείς στο Συνασπισμό Ριζοσπαστικής Αριστεράς είμαστε αποφασισμένοι να συνεχίσουμε και μετά από αυτό τη μάχη, για να έχει η Ελλάδα ένα δημόσιο εθνικό σύγχρονο απαλλαγμένο από κομματική ποδηγέτηση αερομεταφορέα. Και μπορεί να τον έχει, διότι όλα τα επιχειρήματα της Κυβέρνησης έχουν καταρριφτεί από τις ίδιες τις εξελίξεις. 
      Κατ’ αρχάς είναι παραλογισμός, τη στιγμή που διεθνώς προσφεύγουν οι πάντες, από τον Μπους μέχρι τον Σαρκοζί, στο κράτος, στον δημόσιο τομέα, σε εθνικοποιήσεις τραπεζών, ασφαλιστικών εταιρειών, σε κρατικές ενισχύσεις του Σαρκοζί στη Γαλλία, να έρχεται εδώ η Κυβέρνηση του κ. Καραμανλή και να λέει από κεκτημένη ταχύτητα «εγώ θα ξεπουλήσω τον εθνικό αερομεταφορέα». 
      Δεύτερον, όλες οι μάσκες έχουν πέσει. Γιατί συζητάμε αυτό το ζήτημα; Γιατί μας πιέζει η Ευρωπαϊκή Ένωση, λόγω των κανόνων ανταγωνισμού και των κρατικών ενισχύσεων. Όμως τα ποσά για τα οποία λέει ο Υπουργός Μεταφορών ότι ιδιωτικοποιείται η Ολυμπιακή, είναι υποπολλαπλάσια των ποσών που δόθηκαν σε μεγάλες ευρωπαϊκές τράπεζες μέσα σε μια μέρα, ενώ για την Ολυμπιακή μιλάμε περίπου για μια εικοσαετία. 
      Μέσα σε μια μέρα δόθηκαν δεκαπλάσια ποσά στην «FORTIS», στην «DEXIA», στην «ROYAL BANK OF SCOTLAND» και δεν τρέχει τίποτα, ούτε για τον Αλμούνια ούτε για τον  Μπαρόζο ούτε για κανέναν, κύριε Χατζηδάκη. Όλο το επιχείρημα, όλη η κατασκευή έχει καταπέσει. 
      Βλέπουμε εδώ πώς αντιμετωπίστηκε από το σύστημα και από τη δική σας Κυβέρνηση ο δημόσιος τομέας μέσα από την περίπτωση της Ολυμπιακής. Αφέθηκε δηλαδή η Ολυμπιακή χωρίς πιλότο. Μπορεί να είχαν εξαιρετικούς εργαζομένους, και επίγεια και στα πληρώματα, πιλότους, προσωπικό μέσα στα αεροπλάνα. Η Ολυμπιακή όμως από άποψη κυβερνητική δεν είχε πιλότο, παρέπαιε επί χρόνια. 
      Αυτήν την κατάσταση την βλέπουμε να επαναλαμβάνεται σήμερα σχεδόν σ’ όλο το δημόσιο τομέα. Είχα συνάντηση με την «ΑΓΡΟΤΙΚΗ ΑΣΦΑΛΙΣΤΙΚΗ» σήμερα. Δεν ξέρουν πού πάει η εταιρεία. Το ίδιο γίνεται με τον Ο.Σ.Ε., με τα ΕΛ.ΤΑ., το ίδιο γίνεται με την Δ.Ε.Η., παντού. Έχει δημιουργηθεί το σύνδρομο της Ολυμπιακής, δηλαδή αντιμετωπίζουμε το δημόσιο ως παλιοσίδερα. 
      Ειπώθηκε από πολλούς εδώ μέσα, έγινε μια κακοποίηση της Ολυμπιακής με τις κομματικές ιδιοτέλειες, με τα μισθώματα των αεροπλάνων, τα οποία ήταν πολλαπλάσια από την αγορά, με τις προμήθειες, με τις μίζες, με την υποταγή στα Μέσα Μαζικής Ενημέρωσης και τη δωρεάν διανομή των εφημερίδων. 
      Έχουμε φτάσει σ’ αυτήν την κατάσταση όπου παρουσιάζεστε, η Κυβέρνηση της Νέας Δημοκρατίας ως πυροσβέστης ενώ είναι και αυτή πυρομανής. Δηλαδή βάλατε φωτιά, κάνατε ό,τι μπορούσατε να οδηγήσετε τα σκάφη της Ολυμπιακής σε καταδίκη και χρεοκοπία και έρχεστε και λέτε «απαλλάσσουμε τον προϋπολογισμό». 
      Θα ήθελα να σας  πω ότι μόνο τα χρήματα είναι επαρκή. Αφήνετε πάρα πολλούς εργαζόμενους στο έλεος του χρόνου και της εποχής στην οποία μπαίνουμε. Μόνο τα χρήματα αυτά να είχαν αξιοποιηθεί σ’ ένα πρόγραμμα απογείωσης της Ολυμπιακής Αεροπορίας, θα είχαμε εντελώς άλλα αποτελέσματα. Λυπούμαστε, λυπούμαστε πάρα πολύ. 
      Γιατί, κύριε Χατζηδάκη, κρατάτε την Πολεμική Αεροπορία; Έχει κόστος. Γιατί δεν την δίνετε στο Ντουμπάι; Γιατί δεν τη δίνετε σ’ άλλα εμιράτα; Πώς μπορείτε και δίνετε ένα τέτοιο δημόσιο οργανισμό στο Κατάρ που δεν έχει κόμματα, δεν έχει Κοινοβούλιο, δεν έχει συνδικάτα, δεν έχει κοινωνικές οργανώσεις, δεν έχουν γίνει απεργίες. Τι θέλετε; Να μπαίνω μέσα στα αεροπλάνα για να πάω στο Ηράκλειο, όπου έχω εκλεγεί και να λέω «σαλαμαλέκουμ», τη στιγμή που έχουμε τη δυνατότητα να έχουμε έναν εθνικό αερομεταφορέα; 
      Εμείς του Συνασπισμού Ριζοσπαστικής Αριστεράς θα λέμε πάντα «καλημέρα» στην Ολυμπιακή Αεροπορία και θα δώσουμε τη μάχη, ακόμα και αν αυτή χρειάζεται την πτώση της δικής σας Κυβέρνησης, προκειμένου η Ολυμπιακή να σταθεί, να είναι αυτοτελής, να είναι σύγχρονη, να κινείται με κριτήρια ασφαλείας, περιφερειακότητας και να δίνει υπερηφάνεια σ’ όλους τους Έλληνες.
      Ευχαριστώ πολύ. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε. 
      Εισερχόμαστε στον κατάλογο των ομιλητών Βουλευτών. 
      Το λόγο έχει η κ. Σακοράφα. 
      ΣΟΦΙΑ ΣΑΚΟΡΑΦΑ: Κυρίες και κύριοι συνάδελφοι, μπροστά μας έχουμε ένα σχέδιο νόμου που μόνο μια σκληρή νεοφιλελεύθερη Κυβέρνηση θα εκπονούσε…
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κυρία Σακοράφα, μισό λεπτό. 
      Απόλυτη ησυχία.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Η ψηφοφορία, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Η ψηφοφορία θα γίνει όταν έρθουν και οι άλλοι συνάδελφοι που έχουν κάποιο πρόβλημα προσπέλασης. Από εσάς εξαρτάται η ψηφοφορία, δεν εξαρτάται από το Προεδρείο. Αν ψήφιζε μόνο το Προεδρείο, κύριε Μπαντουβά, θα είχε γίνει ακριβώς στις 19.30. Σας παρακαλώ, απόλυτη ησυχία, λοιπόν. Καθίστε, ηρεμήστε. 
      Κύριοι συνάδελφοι, δεν μπορεί να είναι συνάδελφος στο Βήμα και εσείς να συζητάτε ή να κάνετε περίπατο μέσα στην Αίθουσα. Δεν γίνεται, δεν πρέπει αυτό που δεν θα θέλατε και εσείς να συμβεί όταν είσθε στο Βήμα. 
      Κυρία Σακοράφα, συνεχίστε. 
      ΣΟΦΙΑ ΣΑΚΟΡΑΦΑ: …που μόνο ένας σκληρός νεοφιλελεύθερος ντίλερ θα έθετε σε εφαρμογή. 
      Το σχέδιο αυτό έχει δυο σκληρές προθέσεις. Η μια είναι η στρατηγική του πρόθεση, που είναι το ξεπούλημα της Ολυμπιακής. Εδώ ας μη μιλήσουμε για τη βιωσιμότητα της εταιρείας, για την προστασία του Έλληνα φορολογούμενου πολίτη και για όλα αυτά τα αγοραία προσχήματα πολιτικής τεκμηρίωσης του ξεπουλήματος. 
      Η στρατηγική αυτή είναι η συνεπής τήρηση από την Κυβέρνηση της νεοφιλελεύθερης ιδεοληψίας της, που σημαίνει συνολικό ξεπούλημα σε ιδιώτες όλων των τομέων του κράτους, ακόμα και των εθνικά ευαίσθητων και όσοι ελάχιστοι παραμείνουν κρατική περιουσία, να έχουν άμεση σχέση εξάρτησης και επιβίωσης από τον ιδιωτικό τομέα. 
      Μιλώ για ιδεοληψία γιατί έρχεστε και εφαρμόζετε αυτήν τη στρατηγική, σε ποια συγκυρία; Την ίδια ώρα που στη Γερμανία, για παράδειγμα, νομοθετούν όρια γύρω στα 20% για την ιδιωτικοποίηση μεγάλων επιχειρήσεων, την ίδια ώρα που το ζητούμενο των συνδαιτυμόνων σας είναι ένα διεθνές ρυθμιστικό πλαίσιο αγορών, εσείς με εμμονή, ιδεοληψία και σκόπιμη προσήλωση στις θέσεις σας ξεπουλάτε κομμάτι-κομμάτι την Ολυμπιακή.
      Η δεύτερη πρόθεσή σας είναι η τακτική, που σημαίνει πώς θα ξεπουλήσετε την Ολυμπιακή. Εδώ βρίσκουμε άρθρο-άρθρο συμπυκνωμένη όλη την εμπειρία και τον τακτικισμό των σκληρών νεοφιλελεύθερων. 
      Με το άρθρο 2, δίνετε την δυνατότητα στους απολυμένους να συνταξιοδοτηθούν και αυτοί είναι οι πρώτοι που υφίστανται τις θεωρίες περί βολεμένων και προνομιούχων, ώστε να βρεθούν σε αντιπαράθεση μ’ άλλους συναδέλφους τους και μ’ άλλα στρώματα της κοινωνίας. 
      Αυτή η τακτική που εφαρμόζετε, δεν είναι τίποτε άλλο από τη θεωρία του περίφημου κοινωνικού αυτοματισμού σε πλήρη εξέλιξη. Μια γκεμπελικού τύπου θεωρία που γνωρίζει μέρες δόξας επί των ημερών σας, καθώς προσπαθείτε να στρέψετε κοινωνικές ομάδες εναντίον κοινωνικών ομάδων, αλλά και εργαζόμενους εναντίον εργαζομένων. 
      Ποιος είναι ο προφανής σας στόχος; Αυτός που υπήρξε και της Θάτσερ του 1980, οι εργαζόμενοι και η κοινωνία να κοιτούν με καχυποψία όχι την εξουσία, να κοιτούν με απέχθεια όχι την εξουσία, αλλά άλλες κοινωνικές ομάδες και άλλους εργαζόμενους. 
      Το άρθρο 3 που κατηγοριοποιεί το προσωπικό, καθώς δίδετε αυξημένο επίδομα σ’ ένα μέρος του προσωπικού και όχι σ’ όλο το προσωπικό. Αυτή η τακτική που χρησιμοποιείτε δεν είναι τίποτε άλλο από την εφαρμογή του χυδαίου μοντέλου της δεικτικής κατηγοριοποίησης των εργαζομένων, της πολυδιάσπασης και της εξατομίκευσης των όρων εργασίας, το οποίο επιχειρείτε και με τα άρθρα 5 και 6. Και εδώ ο στόχος προφανής και γνωστός, πάλι από την Θάτσερ, κατακερματισμός των συλλογικοτήτων και διάσπαση του ενιαίου αγώνα των εργαζομένων. 
      Στο άρθρο 3 προχωράτε και πιο βαθιά. Αναγκάζετε τον Ο.Α.Ε.Δ. και το Ι.Κ.Α. να επιδοτήσουν την ιδιωτικοποίηση της Ολυμπιακής. Αφού καταληστεύσατε τα ταμεία με τα ομόλογα, αφού τα ταμεία αιμορραγούν, τα μετατρέπετε και αυτά και τους εργαζομένους ασφαλισμένους σε κλασικά υποζύγια που επιδοτούν τη λειτουργία, τις επενδύσεις και τα υπερκέρδη των ιδιωτών. 
      Ο στόχος προφανής. Δίνετε όλα τα διαπιστευτήρια σ’ αυτούς με τους οποίους θέλετε να προχωρήσετε και αφήνετε εγκαταλελειμμένους και ρημαγμένους αυτούς που δεν σας αφορούν, τους εργαζόμενους δηλαδή, τους συνταξιούχους και τα ταμεία τους. 
      Στο άρθρο 4 απροκάλυπτα και στυγνά, καθόσον σκέφτεστε ότι είστε οι εκφραστές της καθολικοποίησης του νεοφιλελευθερισμού, δίνετε τους δικούς σας ορισμούς στις αντιφάσεις που εσείς δημιουργείτε. Βαφτίζετε κοινωνική ενίσχυση τη δικαιούμενη αποζημίωση των εργαζομένων. 
	Ο στόχος είναι προφανής: Αφ’ ενός επιζητάτε με μανία να φτιάξετε συνειδήσεις εργαζομένων που θα σας ευχαριστούν που πράξατε αυτά τα οποία είστε υποχρεωμένοι να πράξετε, αφ’ ετέρου θέλετε να μετατρέψετε την κατάκτηση σε παροχή, την υποχρέωση σε εκχώρηση και το καθολικό δικαίωμα σε κατά περίπτωση παραχώρηση. 
      Στο άρθρο 7, εφαρμόζετε τη συνήθη και προσφιλή συνταγή σας περί ομηρείας και εξευτελισμού των εργαζομένων. Προβλέπετε μεν τη δυνατότητα μετάταξης σε φορείς οι οποίοι έχουν κενές θέσεις ή ανάγκες, χωρίς όμως να προσδιορίζετε ούτε κριτήρια ούτε διαδικασίες. Ο στόχος σας είναι προφανής: Η πολιτική ομηρεία των εργαζομένων από τους συναρμόδιους Υπουργούς και ακόμη χειρότερα, ο εξευτελισμός των εργαζομένων, καθώς το αυτονόητο δικαίωμα στην εργασία μετατρέπεται σε αντικείμενο διαπραγμάτευσης στα πολιτικά γραφεία των «ημετέρων».
      Και κάνω εδώ μια ιδιαίτερη αναφορά στους συμβασιούχους που εργάζονται αδιάλειπτα από το 1997, που είναι εξειδικευμένοι στο αεροπορικό έργο, που πλησιάζουν ή έχουν ξεπεράσει το όριο ηλικίας πρόσληψης στον ιδιωτικό τομέα και που θέλουν δουλειά κι όχι επιδόματα ανεργίας, που θέλουν ολόκληρη ζωή κι όχι τα υπολείμματα των επιλογών σας. 
	Στο άρθρο 11, δίνετε γη και ύδωρ στους ιδιώτες. Αν το προϊόν εκκαθάρισης δεν επαρκεί για την κάλυψη των πιστωτών, τότε το δημόσιο θα συμμετάσχει στην αποπληρωμή τους. Δηλαδή εκτός από τα ταμεία, και το ίδιο το δημόσιο γίνεται «υποζύγιο» των επιχειρηματιών. Και είστε υπερήφανοι που και ξεπουλάτε μισοτιμής και θα πληρώσετε, θα πληρώσουμε δηλαδή όλοι οι πολίτες, τις τεράστιες οικονομικές συνέπειες αυτής της διευκόλυνσης, της εκχώρησης δηλαδή στους ιδιώτες.
      Και φθάνω στο άρθρο 13, που δίνει τη δυνατότητα στον Υπουργό να ορίζει τις συνθήκες ασφάλειας των πτήσεων, που σημαίνει να ορίζει τις προσλήψεις αλλά και τη διαδικασία ελέγχου. Ο στόχος είναι και πάλι προφανής: Από τη μία πολιτική πελατεία στη διαδικασία των προσλήψεων. Από την άλλη –προσοχή, κυρίες και κύριοι συνάδελφοι- μιλάμε για την ασφάλεια των πτήσεων, δηλαδή τη διαδικασία ελέγχου, τις αρμοδιότητες και τα προσόντα και τις υποχρεώσεις των επιθεωρητών ελεγκτών. Μιλάμε για την ασφάλεια των πτήσεων, που μέχρι σήμερα ήταν έργο της Υπηρεσίας Πολιτικής Αεροπορίας και βεβαίως εσωτερικό θέμα της Ολυμπιακής. Σήμερα προσωποποιείται, με στόχο αύριο να ιδιωτικοποιηθεί, με τις γνωστές συνέπειες. 
	Κυρίες και κύριοι συνάδελφοι, σήμερα είμαστε μάρτυρες μιας στρατηγικής επιλογής που εξαφανίζει την Ολυμπιακή. Σήμερα είμαστε οι μάρτυρες μιας στρατηγικής επιλογής που αντιστρατεύεται το εθνικό συμφέρον: σήμερα με την Ολυμπιακή, χθες με τον Ο.Τ.Ε. και τους Γερμανούς. Σήμερα είμαστε οι μάρτυρες μιας στρατηγικής επιλογής που αδιαφορεί για τα ιδιαίτερα γεωμορφολογικά χαρακτηριστικά της πατρίδας μας. Σήμερα είμαστε οι μάρτυρες μιας στρατηγικής επιλογής που αδιαφορεί για τους πολίτες της νησιωτικής και της παραμεθόριας Ελλάδας. Σήμερα είμαστε οι μάρτυρες μιας τακτικής που αντιμετωπίζει τους εργαζόμενους κατά περίπτωση, κατ’ εξαίρεση, αποσπασματικά, τμηματικά, διαιρετικά, διασπαστικά. Σήμερα είμαστε οι μάρτυρες μιας στρατηγικής και τακτικής που τα δίνει όλα, άνευ όρων και ορίων, άνευ εθνικού σχεδιασμού, στους ιδιώτες. 
      Είμαστε οι πολιτικοί μάρτυρες, που καταθέτουμε στον ελληνικό λαό ότι αυτή η πολιτική θα ανατραπεί. Είναι η γνωστή κατάληξη αυτού του είδους των πολιτικών που πίστευαν ότι για πολύ καιρό μπορούν να εκτελούν ελεύθερη πτήση και να βομβαρδίζουν το δημόσιο συμφέρον, τις κοινωνικές κατακτήσεις και την περιουσία του ελληνικού λαού. Είδατε παγκοσμίως πού κατέληξαν αυτές οι ελεύθερες πτήσεις. Έγιναν ελεύθερες πτώσεις, μια κατάληξη που δεν θα αργήσει να έχει και η Κυβέρνησή σας! 
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ. )
 	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σακοράφα. 
	Το λόγο έχει ο κ. Νικητιάδης. 
      ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο παριστάμενος εδώ Υπουργός μου δίνει την εντύπωση ότι επειδή έχει κάνει κάποια χρόνια στις Βρυξέλλες, νομίζει ότι εμείς οι υπόλοιποι δεν αντιλαμβανόμαστε τι γίνεται, δεν γνωρίζουμε το ευρωπαϊκό γίγνεσθαι, δεν κατέχουμε τη νομοθεσία και εν πολλοίς, μπορεί ανά πάσα στιγμή να μας κοροϊδεύει. 
	(Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
	Διαφορετικά δεν μπορώ να ερμηνεύσω την έπαρση με την οποία εμφανίζεται εδώ η δήθεν συγκατάθεση της Ευρωπαϊκής Ένωσης, προκειμένου να προχωρήσει αυτό το σχέδιο της πώλησης της Ολυμπιακής. Και λέω ότι δεν το αντιλαμβάνομαι, διότι όλη αυτή η ιστορία δεν είναι υπό την έγκριση απλώς, αλλά είναι υπό την πιεστική παρότρυνση της Ευρωπαϊκής Ένωσης προκειμένου να ξεπουληθεί η Ολυμπιακή Αεροπορία. Άρα για ποια έγκριση και για ποια επιτυχία της έγκρισης ομιλούν οι κυβερνητικοί που είναι εδώ, με προεξάρχοντα τον εισηγητή και στη συνέχεια με τον Υπουργό;
	Παραλλήλως άκουσα πάλι εδώ απόψε ότι επαίρονται για το διαγωνισμό που έγινε και τη μεγάλη συμμετοχή. Μιλάμε για κοροϊδία. Ποια μεγάλη συμμετοχή; Αυτών που δεν δεσμεύονται; Κυρίες και κύριοι συνάδελφοι, όσοι συμμετέχουν σ’ αυτόν το διαγωνισμό –θα μπορούσα να πάω κι εγώ και να συμμετέχω- το μόνο που κάνουν είναι να πάρουν όλα τα στοιχεία της Ολυμπιακής, να γνωρίζουν όλο το φάκελο της Ολυμπιακής και τίποτε άλλο! Καμία δέσμευση! Κανείς απ’ αυτούς που συμμετέχουν -και που επαίρονται οι κυβερνητικοί ότι είναι και μεγάλος ο αριθμός τους- στο διαγωνισμό δεσμεύεται ότι αύριο θα έρθει και θα δώσει κάποια συγκεκριμένη προσφορά. Άρα και αυτή η έπαρση αφορά μία κοροϊδία την οποία έρχονται να περάσουν προς εμάς. 
	Κύριε Υπουργέ, δεν ξέρω αν θυμάστε, και εσείς, κύριε Παπαληγούρα, ότι όταν πήγε ο κ. Καραμανλής στην Αυστραλία αναφέρθηκε στην ψήφο που θα έδινε στους ομογενείς. Κοροϊδία! Γιατί οι ομογενείς κι όλοι όσοι είναι στο εξωτερικό και είναι γραμμένοι στους εκλογικούς καταλόγους δικαιούνται ψήφο. Αναφέρθηκε, λοιπόν, στη ψήφο που θα έδινε και πανηγύριζαν οι Αυστραλοί. Εγώ σας λέω να πάει τώρα που οι άνθρωποι έχουν πόνο για την Ολυμπιακή και είχαν ξεσηκωθεί όταν πληροφορήθηκαν ότι μπορεί να πουληθεί η Ολυμπιακή, να ξαναπάει τώρα ο κ. Καραμανλής στην Αυστραλία να δούμε τι θα τους πει όχι μόνο για την ψήφο αλλά και για την Ολυμπιακή που ξεπουλιέται και δεν θα ξαναδούν τα φτερά της στην Αυστραλία. 
	ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν πάει εδώ και πολλά χρόνια. Δεν το ξέρετε;
      ΓΕΩΡΓΙΟΣ ΝΙΚΗΤΙΑΔΗΣ: Κύριε Υπουργέ, σας είπα εδώ ότι εξαπατάτε τους εργαζόμενους. Και στην μεν δεύτερη περίπτωση, που θα σας εξηγήσω, δείξατε να το καταλαβαίνετε, αλλά όχι ολόκληρο το θέμα, ενώ στην πρώτη δεν το έχετε καταλάβει. Και να σας το εξηγήσω μήπως το καταλάβετε τώρα. Λέτε ότι προσαυξάνεται κατά 50% η προβλεπόμενη μοριοδότηση για την εμπειρία. Σας είπα ότι ο νόμος προβλέπει ήδη 50%. Αν το προσαυξάνετε κατά 50% ακόμη, αυτό σημαίνει 100%, αν ξέρουμε από αριθμητική και αν ξέρουμε να ερμηνεύσουμε αυτά που γράφονται στους νόμους. Το ερώτημα, λοιπόν, είναι: Είναι 100% η μοριοδότηση που δίνετε; Και αν είναι 100%, αυτό είναι συνταγματικό και πιστεύετε ότι θα περάσει;
	Σας είπα επίσης ότι στο 20% που κατά προτεραιότητα, κύριε Υπουργέ, δώσατε στο νόμο, για να προσλαμβάνονται στα νομικά πρόσωπα ιδιωτικού δικαίου του Υπουργείου, υπήρχε θέμα συνταγματικότητας. Προφανώς οι σύμβουλοί σας δεν το καταλάβανε. Γιατί ήρθατε εδώ σήμερα με μια νομοτεχνική διόρθωση, αλλά είναι κατά το ήμισυ. Προσθέσατε μόνο το Α.Σ.Ε.Π., που το είχατε ξεχάσει. Δεν ξέρω όμως αν, πραγματικά, το είχατε ξεχάσει ή πηγαίνατε να το περάσετε κι αυτό στη ζούλα, να μην είναι με τις διατάξεις του Α.Σ.Ε.Π.. 
      Το ζήτημα όμως δεν είναι να πάει μόνο με το Α.Σ.Ε.Π.. Το ζήτημα της αντισυνταγματικότητας προκύπτει από το ότι δεν μπορείς να παίρνεις κατά προτεραιότητα 20% και να αφήνεις χιλιάδες εργαζόμενους που ενδιαφέρονται απέξω, κι αυτό θα έπρεπε να εξετάσετε. 
	Κύριε Υπουργέ, για τα slots δεν είπατε κουβέντα και αναρωτιέμαι αν έχετε αντιληφθεί το μέγεθος του προβλήματος.
      Και τέλος, αναφέρθηκε εδώ –το είπε ο κ. Τσιόκας- ότι ο διοικητής της Υπηρεσίας Πολιτικής Αεροπορίας από τούδε και στο εξής δεν θα χρειάζεται να έχει πτυχίο πανεπιστημιακής μόρφωσης. Αυτή είναι η Υπηρεσία Πολιτικής Αεροπορίας που ονειρεύεται η Νέα Δημοκρατία! Έτσι θέλει η Νέα Δημοκρατία το διοικητή της Υπηρεσίας Πολιτικής Αεροπορίας, να μην είναι ούτε καν πανεπιστημιακής μόρφωσης! 
      Ξέρετε όμως και κάτι άλλο; Μόλις χθες πληροφορήθηκα ότι με προσωπική εντολή του διοικητή, υποχρεώσατε στην Κω τους εργαζόμενους στο αεροδρόμιο  να δουλεύουν έξι μέρες, για να καλύψετε τα δύο χρόνια αδείας που δεν έχουν πάρει οι εργαζόμενοι. Αυτό είναι το ενδιαφέρον σας για τους εργαζόμενους, αλλά κυρίως αυτό είναι το ενδιαφέρον σας για τον τρόπο που εσείς βλέπετε να λειτουργεί μια υπηρεσία. 
	Σας είπε  προηγουμένως ο κ. Αλαβάνος ότι μάλλον θα θέλατε να λειτουργεί όπως στο Ντουμπάι: χωρίς συνδικάτα, χωρίς απεργίες, χωρίς εκλογές. Τελικώς φαίνεται ότι αυτή είναι η επιθυμία σας και εκεί το πάτε. Δεν θα σας περάσει όμως και να είστε σίγουροι γι’ αυτό!
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα ήθελα να κάνω μία ανακοίνωση προς το Σώμα. 
      Με επιστολή του ο Υπουργός Δικαιοσύνης μας γνωρίζει ότι λόγω εκτάκτου κωλύματος δεν μπορεί να παραστεί στην αυριανή απογευματινή –δεύτερη- συνεδρίαση που συζητείται το σχέδιο νόμου του Υπουργείου Δικαιοσύνης «Μεταρρυθμίσεις για την οικογένεια, το παιδί, την κοινωνία και άλλες διατάξεις».
      Κατόπιν αυτού, η αυριανή απογευματινή –δεύτερη- συνεδρίαση του νομοσχεδίου αναβάλλεται για την επόμενη εβδομάδα. 
      Παρακαλώ να καταχωριστεί στα Πρακτικά. 
      (Στο σημείο αυτό κατατίθεται για τα Πρακτικά η προαναφερθείσα επιστολή του Υπουργού Δικαιοσύνης κ. Σωτήρη Χατζηγάκη, η οποία έχει ως εξής:
      (Να φωτογραφηθεί η σελ. 93)
      ΠΡΟΕΔΡΟΣ (Δημήτριος Σιούφας): Ο Βουλευτής κ. Αχιλλέας Καραμανλής ζητά άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, στο σημείο αυτό θα διακόψουμε τη συζήτηση του σχεδίου νόμου του Υπουργείου Μεταφορών και Επικοινωνιών, για να διεξαχθεί ονομαστική ψηφοφορία επί της αρχής του νομοσχεδίου. 
      Οι αποδεχόμενοι την αρχή του νομοσχεδίου λέγουν «ΝΑΙ».
      Οι μη αποδεχόμενοι την αρχή του νομοσχεδίου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου οι Βουλευτές κ. Κωνσταντίνος Γκιουλέκας από τη Νέα Δημοκρατία και Δημήτριος Λιντζέρης από το ΠΑ.ΣΟ.Κ.. 
      Σας ενημερώνω ότι έχουν έλθει στο Προεδρείο τηλεομοιοτυπίες-φαξ συναδέλφων, σύμφωνα με το άρθρο 70Α του Κανονισμού της Βουλής, με τις οποίες γνωστοποιούν την ψήφο τους επί της αρχής του νομοσχεδίου. Οι ψήφοι αυτές θα ανακοινωθούν και θα συνυπολογιστούν στην καταμέτρηση, η οποία και θα ακολουθήσει. 
      Οι κυρίες και κύριοι συνάδελφοι παρακαλούνται να μη μετακινούνται μέσα στην Αίθουσα, για να διεξαχθεί γρήγορα και ομαλά η ψηφοφορία. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος, ο οποίος δεν άκουσε το  όνομά του; Κανείς.
      Οι επιστολές, οι οποίες απεστάλησαν στο Προεδρείο από τους συναδέλφους, σύμφωνα με το άρθρο 70Α του Κανονισμού της Βουλής, καταχωρίζονται στα Πρακτικά και έχουν ως εξής:
      (Να φωτογραφηθούν οι σελ. 97- 135)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, σας ενημερώνω ότι έχουν έλθει στο Προεδρείο επιστολές των συναδέλφων κ. Κωνσταντίνου Σημίτη, κ. Γεωργίου Παπαδημητρίου, κ. Θάλειας Δραγώνα, κ. Σπύρου Κουβέλη και κ. Άννας Διαμαντοπούλου, οι οποίοι μας γνωρίζουν ότι απουσιάζουν από την ψηφοφορία και ότι αν ήταν παρόντες θα ψήφιζαν «ΟΧΙ».
      Επίσης, ο κ. Μιλτιάδης Έβερτ και ο κ. Αχιλλέας Καραμανλής απουσιάζουν και με επιστολή μας γνωρίζουν ότι αν ήταν παρόντες θα ψήφιζαν «ΝΑΙ».
      Οι ψήφοι αυτές δεν προσμετρώνται στο αποτέλεσμα της ονομαστικής ψηφοφορίας.
      Οι επιστολές πρόθεσης ψήφου καταχωρίζονται στα Πρακτικά και έχουν ως εξής:
      (Να φωτογραφηθούν οι σελ. 137-142)
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ) 
      (ΜΕΤΑ ΤΗΝ ΚΑΤΑΜΕΤΡΗΣΗ)
     ΠΡΟΕΔΡΟΣ (Δημήτριος Σιούφας): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
     Ψήφισαν συνολικά 284 Βουλευτές.
     Υπέρ της αρχής του νομοσχεδίου, δηλαδή, «ΝΑΙ» ψήφισαν 150 Βουλευτές.
     Κατά της αρχής του νομοσχεδίου, δηλαδή, «ΟΧΙ» ψήφισαν 134 Βουλευτές.
     «ΠΑΡΩΝ» ουδείς, σύμφωνα με το παρακάτω πρωτόκολλο ονομαστικής ψηφοφορίας:
      «Ονομαστική ψηφοφορία επί της αρχής
ΠΑΡΟΝΤΕΣΑΠΟΝΤΕΣEΠIKPATEIAΣΈβερτ Μιλτιάδης	Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	Ραγκούσης Ιωάννης	+Δραγώνα Θάλεια	Κουβέλης Σπυρίδων	Καζάκος Κωνσταντίνος	+Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	Παπουτσής Χρήστος	+Ράπτη Αναστασία - Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	+Καφαντάρη Ευθαλία (Λίλα)	+Φιλίνη Άννα	+Κοροβέσης Περικλής - Ηλίας	+Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	+Γιακουμάτος Γεράσιμος	+Ζαγορίτης Ελευθέριος (Λευτέρης)	+Λιάπης Μιχάλης -Γιώργος	+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη 	+Καμμένος Παναγιώτης (Πάνος)	+Ντινόπουλος Αργύριος	+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)+Σταθάκης Αριστοτέλης (Άρης)	+Κασίμης Θεόδωρος 	+Παπαθανασίου Γιάννης	+Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	+Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	+Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	Χαλβατζής Σπυρίδων	+Μαυρίκος Γεώργιος	Πρωτούλης Ιωάννης	Μελά Εύα	+Κουβέλης Φώτιος-Φανούριος	+Δραγασάκης Ιωάννης 	+Παπαγιαννάκης Μιχαήλ	+Ψαριανός Γρηγόριος	+Γεωργιάδης Σπυρίδων - Άδωνις	+Αϊβαλιώτης Κωνσταντίνος 	+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	+Βερελής Χρήστος	+Γιαννακά Σοφία	+Μωραΐτης Νικόλαος	+	ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	+Λυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	+Γκιόκας ΙωάννηςΛεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	+Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	+ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	+Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος - Ιωάννης	+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	+Καλαντίδου Σοφία	+Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	+NOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	+ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Παρασκευή+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	+ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	+Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	+Σαχινίδης Φίλιππος	+Σκυλλάκος Αντώνιος+Ροντούλης Αστέριος	+ΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	+Σκοπελίτης Σταύρος	+ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	+ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	Μανωλάκου Διαμάντω+Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	+ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	+				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	+ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΓΕΝΙΚΟ ΣΥΝΟΛΟ: «ΝΑΙ»     150
                               «ΟΧΙ»    134
ΣΥΝΟΛΟ ΨΗΦΙΣΑΝΤΩΝ: 284
O ΠΡΟΕΔΡΟΣ						ΟΙ ΓΡΑΜΜΑΤΕΙΣ»
     ΠΡΟΕΔΡΟΣ (Δημήτριος Σιούφας): Συνεπώς το νομοσχέδιο του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες «Ολυμπιακές Αερογραμμές Α.Ε.», «Ολυμπιακή Αεροπορία-Υπηρεσίες Α.Ε.» και «Ολυμπιακή Αεροπλοΐα Α.Ε.» και άλλες διατάξεις» έγινε δεκτό επί της αρχής κατά πλειοψηφία.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε τώρα στη συζήτηση και ψήφιση του νομοσχεδίου του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού». 
    Θέλει κάποιος συνάδελφος να πάρει το λόγο; 
    ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, το λόγο.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Ροντούλη, έχετε το λόγο. 
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
    Ο κ. Πολατίδης, ο εισηγητής μας καταψήφισε τη Συμφωνία με τη Σλοβενία και τη Μολδαβία. Υπερψηφίσαμε και υπερψηφίζουμε τη Συμφωνία με το Βιετνάμ. Θα ήθελα να δικαιολογήσω τη θέση μας. 
    Όσον αφορά τη Συμφωνία με τη Σλοβενία καταψηφίζουμε, κύριε Υπουργέ, διότι γνωρίζετε ότι η Σλοβενία έχει αναγνωρίσει το κρατίδιο των Σκοπίων ως Μακεδονία. Θεωρούμε ότι τη παράμετρο αυτή θα πρέπει να τη λάβετε πολύ σοβαρά υπόψη διότι πρέπει να στείλουμε ένα μήνυμα κατ’ αυτόν τον τρόπο και σ’ άλλους που θα λειτουργήσει και αποτρεπτικά σε παρόμοιες άλλες περιπτώσεις. Εάν εμείς επιβραβεύσουμε με τη στάση μας την πρακτική αυτή, παραδείγματος χάρη της Σλοβενίας, τότε και άλλα κράτη θα μπορούν αζημίως για τα συμφέροντά τους να κάνουν το ίδιο. 
    Άρα, πώς μπορούμε να προχωρήσουμε στη συμφωνία αυτή με τη Σλοβενία, τη στιγμή που ακόμη και η θέση της ελληνικής Κυβέρνησης –ας αφήσουμε τη θέση του Λαϊκού Ορθόδοξου Συναγερμού- είναι διαφορετική; Είναι δυνατόν να προχωρούμε σε συμφωνία μ’ ένα κράτος που έχει δεχθεί σκέτα νέτα το όνομα «Μακεδονία»; Επιτέλους, θα πρέπει να αντιδράσουμε. 
    Όσον αφορά δε και τη Σλοβενία και τη Μολδαβία τώρα, επίσης αντιδρούμε στη συμφωνία αυτή για τον απλούστατο λόγο ότι στο πλαίσιο της συμφωνίας, κύριε Υπουργέ, έρχονται στην κυριολεξία καραβιές εργαζομένων από τις χώρες αυτές υπό τον όρο ότι θα είναι εκπαιδευόμενοι. Τους φέρνουν ως εκπαιδευομένους. Ξέρετε τι μηνιαίους μισθούς παίρνουν οι άνθρωποι αυτοί; Παίρνουν 200 ευρώ. Αυτό ξέρετε πολύ καλά και σεις ο ίδιος τι επιπτώσεις έχει στο εισόδημα των Ελλήνων εργαζομένων. Δεν θα πρέπει να προστατεύσουμε τους Έλληνες εργαζομένους από την πρακτική αυτή; 
    Το ερώτημα είναι: Πώς θα το επιτύχουμε όταν έχουμε στην πραγματικότητα εισαγωγή φθηνού εργατικού δυναμικού που κάποιοι το χρησιμοποιούν για να ρίξουν τα μεροκάματα; 
    Άρα, καταψηφίζουμε τη Συμφωνία και με τη Σλοβενία και με τη Μολδαβία υπό την αιτιολογία που ανέπτυξα, κύριε Πρόεδρε, υπερψηφίζοντας τη Συμφωνία με το Βιετνάμ. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Θέλει κάποιος άλλος συνάδελφος το λόγο;
    ΔΙΑΜΑΝΤΩ ΜΑΝΩΛΑΚΟΥ: Κύριε Πρόεδρε, το λόγο.
    ΠΡΟΕΔΡΕΥΩΝ (Γεώργιος Σούρλας): Ορίστε, κυρία Μανωλάκου.
    ΔΙΑΜΑΝΤΩ ΜΑΝΩΛΑΚΟΥ: Βεβαίως μνημόνια συνεργασίας …
    ΠΡΟΕΔΡΕΥΩΝ (Γεώργιος Σούρλας): Κυρία Μανωλάκου, είμαστε τώρα στη συζήτηση της κύρωσης της Συμφωνίας με τη Μολδαβία. Επειδή το κόμμα σας συμφώνησε για την ψήφιση και έχετε άποψη διαφορετική για την επόμενη κύρωση με τη Σλοβενία, θα παρακαλούσα να τελειώσουμε την κύρωση αυτή και να πάρετε μετά το λόγο. 
    ΔΙΑΜΑΝΤΩ ΜΑΝΩΛΑΚΟΥ: Εντάξει, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής.
    Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού».
    Ερωτάται το Σώμα: Γίνεται δεκτό το νομοσχέδιο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Τουριστικής Ανάπτυξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού» έγινε δεκτό κατά πλειοψηφία κατ’ αρχήν, κατ’ άρθρον και στο σύνολό του και έχει ως εξής:
    
    ΠΡΟΕΔΡΕΥΩΝ (Γεώργιος Σούρλας): Εισερχόμαστε τώρα στη συζήτηση του νομοσχεδίου του Υπουργείου Τουριστικής Ανάπτυξης: «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας». 
    Ο κ. Ροντούλης τοποθετήθηκε και είπε ότι καταψηφίζει την κύρωση του Μνημονίου αυτού.
    Η κ. Μανωλάκου έχει το λόγο.
    ΔΙΑΜΑΝΤΩ ΜΑΝΩΛΑΚΟΥ: Βεβαίως μνημόνια συνεργασίας για τον τουρισμό μεταξύ των χωρών πρέπει να γίνονται στην κατεύθυνση όμως της εξυπηρέτησης των εργαζομένων και της λαϊκής οικογένειας. Ωστόσο δεν είναι πάντα πανομοιότυπες οι συμφωνίες για τον τουρισμό και θα πω πιο ειδικά γιατί εμείς καταψηφίζουμε τη Σύμβαση με τη Σλοβενία.
    Αναφερόμαστε σε άρθρα με τα οποία διαφωνούμε ριζικά και μιλάω για το άρθρο 3 που αναφέρει ότι οι συμβαλλόμενοι θα ενθαρρύνουν την ανταλλαγή εμπειριών και τεχνογνωσίας στον τομέα του τουρισμού με ιδιαίτερη έμφαση στον τομέα της αγοράς, τις διαδικασίες ιδιωτικοποιήσεων –και το τονίζω- και τη διαχείριση τουριστικών εγκαταστάσεων. Εμείς θεωρούμε ότι αυτός δεν είναι ένας στόχος που εξυπηρετεί τα λαϊκά στρώματα, αλλά είναι ένας στόχος που εξυπηρετεί τις επιχειρήσεις, το κεφάλαιο στην κατεύθυνση να εκποιήσουν πλουτοπαραγωγικές πηγές, να εκμεταλλευθούν δημόσιο πλούτο. 
    Επίσης, θα ήθελα να πω ότι υπάρχει και ένα άλλο ζήτημα που περιέχεται σ’ αυτό το Μνημόνιο Συμφωνίας που μας ανησυχεί γιατί δεν ξέρουμε τη μέχρι τώρα εμπειρία, δηλαδή, το πώς μετατρέπεται η δυνατότητα επαγγελματικής εμπειρίας στους εκπαιδευόμενους σε διάφορες τουριστικές σχολές. 
      Και γιατί το αναφέρω; Γιατί έχει ανοίξει στην κυριολεξία μια μεγάλη πόρτα για την εισαγωγή ανασφάλιστου, ανειδίκευτου και φθηνού εργατικού δυναμικού από τρίτες χώρες και ειδικά της Ανατολικής Ευρώπης προς τη χώρα μας, που καταλαμβάνουν θέσεις μόνιμων ξενοδοχοϋπαλλήλων, θέσεις, δηλαδή, κύριας και αποκλειστικής απασχόλησης και απ΄ αυτήν την άποψη, αξιοποιούνται και θα έλεγα ότι εκβιάζονται κιόλας για συμπίεση της εργατικής δύναμης και της αμοιβής της, όπως και την αφαίρεση δικαιωμάτων. Γι΄ αυτόν το λόγο, το Μνημόνιο Συνεργασίας με τη Δημοκρατία της Σλοβενίας δεν το ψηφίζουμε.
      Και τελειώνω, λέγοντας ότι ψηφίσαμε μεν αυτό της Δημοκρατίας της Μολδαβίας, όμως έχουμε επιφυλάξεις ακριβώς σ΄ αυτό το τελευταίο σημείο που είπα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Ψαριανέ, το κόμμα σας έχει συμφωνήσει για την κύρωση.
      ΓΡΗΓΟΡΙΟΣ ΨΑΡΙΑΝΟΣ: Θέλω να πω…
      ΠΡΟΕΔΡΕΥΩΝ (Γεώργιος Σούρλας): Επειδή έχει συμφωνήσει το κόμμα σας, μιλάνε μόνο οι Βουλευτές των κομμάτων που δεν έχουν συμφωνήσει. Ωστόσο, όμως, κατά παραχώρηση έχετε το λόγο.
      ΓΡΗΓΟΡΙΟΣ ΨΑΡΙΑΝΟΣ: Ήμουν στην επιτροπή και έχω…
      ΠΡΟΕΔΡΕΥΩΝ (Γεώργιος Σούρλας): Το κόμμα σας ψήφισε.
      ΓΡΗΓΟΡΙΟΣ ΨΑΡΙΑΝΟΣ: Μα, εγώ το ψήφισα.
      ΠΡΟΕΔΡΕΥΩΝ (Γεώργιος Σούρλας): Κοιτάξτε.
      ΓΡΗΓΟΡΙΟΣ ΨΑΡΙΑΝΟΣ: Θέλω να πω μόνο…
      ΠΡΟΕΔΡΕΥΩΝ (Γεώργιος Σούρλας): Κατά το άρθρο 108 του Κανονισμού της Βουλής, Βουλευτές των κομμάτων που διαφωνούν τοποθετούνται. Ωστόσο, όμως, έχετε το λόγο.
      ΓΡΗΓΟΡΙΟΣ ΨΑΡΙΑΝΟΣ: Εμείς θα ψηφίσουμε και τις τρεις Συμφωνίες, κύριε Πρόεδρε -το έχουμε δηλώσει από την αρχή- και με το Βιετνάμ και με τη Μολδαβία και με τη Σλοβενία.
      Θέλω, όμως, να διατυπώσω μερικές επιφυλάξεις όσον αφορά τον τουρισμό όπως αναπτύσσεται από εμάς προς τις άλλες χώρες και από τις άλλες χώρες προς εμάς. Θέλω να πω ότι πρέπει να θυμόμαστε ότι, αν και η Ελλάδα είναι πολύ ελκυστικός, θα επαναλάβω μερικά πράγματα προς τον κύριο Υπουργό…
      ΠΡΟΕΔΡΕΥΩΝ (Γεώργιος Σούρλας): Όχι, όχι, κύριε συνάδελφε. Παρακαλώ, διευκολύνετε το Προεδρείο να ασκήσει τα καθήκοντά του. Συμπεριλαμβάνονται στη συμφωνία. Είναι απόψεις για την τουριστική ανάπτυξη και το ενδιαφέρον σας είναι γνωστό.
      Ωστόσο, όμως, δεν εμπίπτει τώρα στα πλαίσια αυτών των διατάξεων που συμπεριλαμβάνονται στη συμφωνία την οποία θα ψηφίσουμε. Παρακαλώ να μην παραβιάσουμε τον Κανονισμό.
      ΓΡΗΓΟΡΙΟΣ ΨΑΡΙΑΝΟΣ: Εντάξει, τα έχω αναπτύξει στην επιτροπή. Ας μην τα αναπτύξω και πάλι, να μην τα επαναλάβω. Έχουμε πει ότι με κάποιες επιφυλάξεις, ειδικά ως προς το άρθρο 3, για τη Μολδαβία και τη Σλοβενία, θα ψηφίσουμε και τις τρεις συμφωνίες.
      ΠΡΟΕΔΡΕΥΩΝ (Γεώργιος Σούρλας): Ευχαριστώ για την κατανόηση. Έτσι πρέπει να γίνεται.
      Επομένως δεν υπάρχει άλλος ομιλητής.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας».
      Ερωτάται το Σώμα: Γίνεται δεκτό επί της αρχής, των άρθρων και στο σύνολό του το νομοσχέδιο του Υπουργείου Τουριστικής Ανάπτυξης: «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας»;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουρισμού της Ελληνικής Δημοκρατίας και του Υπουργείου Οικονομίας της Δημοκρατίας της Σλοβενίας» έγινε δεκτό επί της αρχής, των άρθρων, καθώς και στο σύνολό του κατά πλειοψηφία και έχει ως εξής:
(Να καταχωρισθεί το κείμενο του νομοσχεδίου σελ.153α)
      
ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Επανερχόμαστε τώρα στη συζήτηση του νομοσχεδίου του Υπουργείου Μεταφορών.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, περιφερόμενοι από σχέδιο εξυγίανσης σε σχέδιο αναδιάρθρωσης και από τη μία διοίκηση στην άλλη, η Ολυμπιακή εταιρεία έφθασε εκεί που ήταν μοιραίο να φθάσει. Στα αζήτητα.
      Το 1994, ως Υπουργός Μεταφορών, είχα προτείνει την άμεση κήρυξή της σε πτώχευση, την απόλυση όλου του προσωπικού και τη δημιουργία άλλης εταιρείας με ιδιωτικοοικονομικά κριτήρια, η οποία θα επαναπροσλάμβανε μόνο όσους θα ήθελαν να δουλέψουν σοβαρά και αφοσιωμένα. Εκεί θα φθάσουμε ούτως ή άλλως, είκοσι πέντε χρόνια αργότερα. Οι καθυστερήσεις και οι αναβολές απλώς επιδεινώνουν την κατάσταση και προσθέτουν άλλα στα εκατοντάδες δισεκατομμύρια του ελληνικού λαού που σπαταλήθηκαν.
      Στο μεταξύ, ωραία εικόνα να μην αγοράζει κανείς την αεροπορική εταιρεία μιας χώρας, ούτε αυτοί που αγόρασαν τη «MALEV», τη «LOT» ή την «AIR UZBEKISTAN», στις 10 Μαρτίου του 2002 έγραφε ο κ. Θεόδωρος Πάγκαλος σε άρθρο του στο «ΒΗΜΑ».
      Κυρίες και κύριοι συνάδελφοι, οι μύθοι τους οποίους μεγαλώσατε δεν υπάρχουν πια.
      Πρώτος μύθος: Το δημόσιο χρωστάει στην Ολυμπιακή. Η αλήθεια: Η Ολυμπιακή εταιρεία χρωστάει στο δημόσιο και όχι το αντίστροφο. Εάν η Ολυμπιακή εταιρεία σήμερα λειτουργεί, αυτό οφείλεται στην ανοχή του κράτους και στη στήριξη των φορολογουμένων.
      Μύθος δεύτερος: Να επενδύσει το κράτος στην Ολυμπιακή. Η αλήθεια είναι ότι το ελληνικό κράτος δεν μπορεί να επενδύσει ούτε 1 ευρώ στην Ολυμπιακή, γιατί κάτι τέτοιο έρχεται σε πλήρη αντίθεση με την ευρωπαϊκή νομοθεσία και η Ελλάδα ήδη κινδυνεύει να πληρώσει πρόστιμα ύψους αρκετών εκατομμυρίων ευρώ. Βέβαια, την ευκαιρία αυτή την έχασε η ελληνική Κυβέρνηση τότε, το 1994, όταν συμφωνήθηκε η γνωστή ρύθμιση «one time, last time» και σήμαινε ότι η κρατική ενίσχυση δεν θα έπρεπε να ξαναδοθεί, επί κυβερνήσεως ΠΑ.ΣΟ.Κ.
      Μύθος τρίτος: Η Ολυμπιακή εταιρεία χάνει χρυσοφόρα δρομολόγια και slots. Η αλήθεια είναι ότι τα τριάντα έξι από τα σαράντα δρομολόγια εξωτερικού των «Ολυμπιακών Αερογραμμών» είναι ζημιογόνα, όπως επίσης ζημιογόνα είναι και τα μη επιδοτούμενα δρομολόγια του εσωτερικού.
      Μύθος τέταρτος: Η Ολυμπιακή εταιρεία στηρίζει τον ελληνικό τουρισμό. Ακούστηκε κατά κόρον. Η αλήθεια είναι ότι η Ολυμπιακή εταιρεία έχει σταματήσει εδώ και χρόνια να είναι στυλοβάτης του ελληνικού τουρισμού. Το 90% των επιβατών μετακινούνται προς και από την Ελλάδα με άλλες εταιρείες.
      Μύθος πέμπτος: Η εταιρεία, όπως είναι σήμερα, μπορεί να γίνει κερδοφόρα. Η αλήθεια είναι ότι η Ολυμπιακή εταιρεία με τη σημερινή της μορφή δεν μπορεί να γίνει κερδοφόρα. Τα σταθερά λειτουργικά της έξοδα είναι τόσο υψηλά, ώστε ξεπερνούν κατά πολύ τα έσοδα, ενώ δεν έχει τη δυνατότητα να αναζητήσει πλέον πόρους για νέες επενδύσεις.
      Μύθος έκτος: Η Κυβέρνηση περιορίζει το πτητικό έργο της Ολυμπιακής εταιρείας. Ποια είναι η αλήθεια; Από το 1998 έως το 2003, η επιβατική κίνηση της Ολυμπιακής μειώθηκε κατά 1,4 εκατομμύρια πολίτες, ενώ από το 2003 έως το 2007, αυξήθηκε κατά εφτακόσιες χιλιάδες επιβάτες. Και η αλήθεια είναι ότι από το 1998 έως το 2004 -που δεν υπήρχαν το 1998 άλλες ελληνικές εταιρείες, μόλις ιδρύθησαν, στο διάστημα τότε των κυβερνήσεων του ΠΑ.ΣΟ.Κ., το 41% του επιβατικού φόρτου πήραν στα εσωτερικά δρομολόγια οι άλλες ιδιωτικές εταιρείες.
      Μύθος έβδομος: Η Κυβέρνηση απαξιώνει την Ολυμπιακή εις όφελος των ανταγωνιστών της. Η αλήθεια είναι ότι αυτό που απαξιώνει την Ολυμπιακή είναι η ανοχή στο αναχρονιστικό και φαύλο καθεστώς λειτουργίας της εταιρείας. Οι ανταγωνιστές είναι οι πρώτοι που ωφελούνται από τις αδυναμίες της, όπως ωφελήθηκαν στο διάστημα που σας προανέφερα.
      Μύθος όγδοος: Αν αποκρατικοποιηθεί η Ολυμπιακή, θα χάσουμε τον εθνικό μας αερομεταφορέα. Η αλήθεια είναι ότι η νέα εταιρεία θα κρατήσει και το όνομα και το σήμα της Ολυμπιακής και κυρίως, θα λειτουργεί για την εξυπηρέτηση του Έλληνα πολίτη και όχι εις βάρος του Έλληνα πολίτη.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Μύθος ένατος: Αν αποκρατικοποιηθεί η Ολυμπιακή, θα μείνουν τα νησιά μας χωρίς αεροπορική σύνδεση. Η αλήθεια είναι ότι είναι υποχρέωση του κράτους να καλύπτονται και να επιδοτούνται οι άγονες γραμμές, σύμφωνα με το κοινοτικό δίκαιο και αυτή η υποχρέωση δεν επηρεάζεται από το ιδιοκτησιακό καθεστώς της εταιρείας που εκτελεί αυτά τα δρομολόγια.
      Μύθος δέκατος: Η Κυβέρνηση προσπαθεί να ξεπουλήσει την Ολυμπιακή εταιρεία. Η αλήθεια είναι ότι είχαν προηγηθεί στο παρελθόν πολλές προσπάθειες να αποκρατικοποιηθεί η Ολυμπιακή εταιρεία που απέτυχαν, γιατί δεν βρέθηκαν επενδυτές. Η Κυβέρνηση της Νέας Δημοκρατίας πέτυχε να διαμορφώσει ένα σχέδιο για τη μετεξέλιξη της εταιρείας, έτσι ώστε να προσελκύσει το ενδιαφέρον πολλών και αξιόπιστων μεταφορών.
      Τέλος, είναι μύθος ότι η Ευρωπαϊκή Ένωση θεωρεί τις «Ολυμπιακές Αερογραμμές» συνέχεια της Ολυμπιακής Αεροπορίας, εξαιτίας εσφαλμένων χειρισμών της Κυβέρνησης της Νέας Δημοκρατίας. Η αλήθεια είναι ότι η διάσπαση της Ολυμπιακής Αεροπορίας σε δύο εταιρείες αποφασίστηκε το 2003, χωρίς την έγκριση της Ευρωπαϊκής Ένωσης και παρά τις προειδοποιήσεις τόσο από την τότε αρμόδια Επίτροπο όσο και από το Νομικό Συμβούλιο του Κράτους.
      Κυρίες και κύριοι συνάδελφοι, είναι αλήθεια ότι αυτήν τη στιγμή, η Ολυμπιακή είναι η μόνη εταιρεία στην Ευρωπαϊκή Ένωση που ανήκει 100% στο κράτος και όπως δείχνουν οι μελέτες, χρειάζεται οικονομία κλίμακος στο θέμα των αεροπορικών εταιρειών.
      Δεύτερον, τη μόνη αεροπορική εταιρεία που αντιμετωπίζει τόσα πολλά προβλήματα στην Ευρωπαϊκή Ένωση για μη νόμιμες κρατικές ενισχύσεις με καταδικαστικές αποφάσεις το 2002, 2005 και 2006. Τέλος, είναι η μόνη αεροπορική εταιρεία που είναι τόσο ζημιογόνα, σε σχέση με το μέγεθός της. 
      Κύριοι συνάδελφοι, το σχέδιο της κοινωνικής ενίσχυσης των εργαζομένων για τους τακτικούς υπαλλήλους, δηλαδή τα τέσσερις χιλιάδες πεντακόσια ενενήντα τρία άτομα, λαμβάνει μέριμνα σε βασικούς άξονες και στην ενίσχυση του συνταξιοδοτικού, με εφαρμογή της παραγράφου 4 του άρθρου 5, του ν. 1759/88 για όσους εργαζόμενους είχαν προσληφθεί πριν από την 1-1-1993. 
      Τρίτον, τη συνέχιση της απασχόλησης, δηλαδή μεταφορά στο δημόσιο και τις Δ.Ε.Κ.Ο., στήριξη του εισοδήματος για ένα μεταβατικό διάστημα μέχρι ένα έτος μέχρι την εργασιακή αποκατάσταση, εφάπαξ ποσό κοινωνικής ενίσχυσης για όλους όσους εργαζόμενους, αντίστοιχο με τα χρήματα που έπαιρναν από τον εργοδότη τους τη στιγμή που έχει λήξει η σύμβασή τους. 
      Τέλος, τη δυνατότητα πρόσληψης στις νέες εταιρείες. Όλοι οι εργαζόμενοι έχουν τη δυνατότητα, λόγω ειδικών γνώσεων και εμπειρίας, να προσληφθούν. Και υπάρχει και σχέδιο κοινωνικής ενίσχυσης για τους εργαζόμενους, για τους πιλότους και σχέδιο  κοινωνικής ενίσχυσης για τους εποχικούς υπαλλήλους. Και πάνω απ’ όλα, υπήρξε διάλογος με κάθε έναν εργαζόμενο ξεχωριστά. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ κ. Νικόλαος Σηφουνάκης. 
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, κύριε Υπουργέ, κύριοι συνάδελφοι, άκουσα τους Βουλευτές της Νέας Δημοκρατίας, όπως πιο πριν και τον κ. Αγοραστό, να διαβάζει τους μύθους από ένα κείμενο που ο κύριος Υπουργός συνέταξε εδώ και πάρα πολύ καιρό, όταν ξεκίνησε αυτή η διαδικασία της εκποίησης της Ολυμπιακής. 
      Εμείς, κύριε συνάδελφε, έχουμε φτιάξει ένα άλλο κείμενο, όπου απαντούμε και απομυθοποιούμε τους μύθους. 
      ΠΡΟΕΔΡΕΥΩΝ (Φίλιππος Πετσάλνικος): Έχουμε δηλαδή δύο μυθικά κείμενα, κύριε Σηφουνάκη. 
      ΝΙΚΟΛΑΟΣ ΣΗΦΟΥΝΑΚΗΣ:  Μπορεί, κύριε Πρόεδρε. Ευφυέστατη η παρατήρηση. 
      Απλώς ουσιαστικά τι είναι οι μύθοι; Είναι μια υπέροχη εφεύρεση των αρχαίων Ελλήνων, όπου ουσιαστικά αναδείκνυαν τις φανταστικές δυνάμεις. Περί αυτού πρόκειται. Γι’ αυτό νομίζω ότι,  προκειμένου να φτάσουμε εδώ που φτάσαμε, έπρεπε να εφεύρουμε μύθους και πράγματι τους εφεύρε ο κύριος Υπουργός, η Κυβέρνηση. Αλλά τους ίδιους μύθους είχε εφεύρει και το 1990-1993, όταν τότε η εταιρεία ήταν μια μεγάλη εταιρεία, βεβαίως ήταν μονοπώλιο, είχε ευρωστία και παρηγγέλθησαν τότε δεκαοκτώ αεροπλάνα μεγάλα. Επί δεκατέσσερα χρόνια εξοφλούσε η χώρα μας εκείνη τη μεγάλη αγορά. 
      Είχα πει, λοιπόν και στην προηγούμενη ομιλία μου ότι τότε οι προμήθειες είχαν πολύ μεγάλο ενδιαφέρον, την εποχή του Σολούνια και του κ. Μητσοτάκη. Σήμερα 2004-2008 δεν υπάρχει ενδιαφέρον προμηθειών από μια εταιρεία για την οποία δεν υπάρχει παγκόσμιο προηγούμενο, να την κατασυκοφαντεί η Κυβέρνηση και τα μέλη της. Όμως, αυτή η Κυβέρνηση, επί σχεδόν τριάμισι χρόνια, πριν αναλάβει ο κύριος Υπουργός, μάθαμε από τον κ. Ταγιάνη ότι εδόθησαν 850.000.000 κρατικές ενισχύσεις, αυτό δηλαδή το οποίο κατήγγειλε κάποτε η Νέα Δημοκρατία ως αντιπολίτευση. 
      Εγώ είπα και την άλλη φορά ότι δεν αισθάνομαι εθνικά υπερήφανος για τον εξής απλούστατο λόγο. Διότι η Κυβέρνηση κατέφυγε σε μια εύκολη λύση. Αυτή τη λύση θα μπορούσε να την κάνει οποιοσδήποτε. Μια εταιρεία με προβλήματα που επαναλαμβάνω διαχρονικά. Όταν χρεώνεις τον ελληνικό λαό να πληρώσει 2.000.000.000 για να υπάρχουν χιλιάδες εργαζόμενοι που θα είναι συνταξιούχοι στα σαράντα και στα σαράντα πέντε χρόνια τους και θα είναι κατηγοριοποιημένες οι συντάξεις, από πολύ μεγάλες μέχρι μέτριες, όταν γίνεται ένας τέτοιος αγώνας και περικοπές για το ασφαλιστικό-συνταξιοδοτικό των άλλων Ελλήνων, εμείς γιατί πρέπει να δώσουμε αυτήν την εταιρεία σε κάποιον, παρθένα, χωρίς να υπάρχουν χρέη, που θα τη συστήσει από την αρχή, που θα προσλάβει νέους, που έχει όλη αυτήν την υποδομή; Εμείς είπαμε, λοιπόν, ότι δεν πωλείται, αλλά εκποιείται. Και το χρέος, τη δαπάνη την πληρώνει ο ελληνικός λαός. 
      Και λέω, η Εθνική Τράπεζα παραδείγματος χάριν έχει πολλαπλές επιχειρήσεις και δράσεις σε πάρα πολλούς τομείς. Γιατί να μη την φωνάξουμε, αφού θα πληρώσει ο ελληνικός λαός, την τράπεζα ή κάποια άλλη και κάποιους επιχειρηματίες ή κάποιες άλλες εταιρείες και να κάνουν αυτοί αυτό που θα κάνει ένας εμίρης; 
      Έχω, όμως και κάποια ερωτήματα, σχετικά με αυτά που είδαν σήμερα το φως της δημοσιότητας, όσον αφορά την εξέλιξη του διαγωνισμού. Γνωρίζετε τον Κανονισμό της Ευρώπης για τους ανοικτούς ορίζοντες, τον 1008/2008. Γνωρίζετε τους κανόνες εκμετάλλευσης που προβλέπει για τις χώρες της Ευρωπαϊκής Ένωσης. Γνωρίζετε ότι με το καμποτάζ που έχει προσδιορίσει η Ευρωπαϊκή Ένωση, τις αεροπορικές ενδομεταφορές στην Κοινότητα δεν μπορεί να παρέχει υπηρεσίες κάποιος ιδιοκτήτης ή εταιρεία εκτός της Ευρωπαϊκής Ένωσης. Εκτός και αν υπάρχει μια ειδική συμφωνία. Οι ειδικές συμφωνίες που έχει κάνει η Ευρωπαϊκή Ένωση με κράτη εκτός της Ευρωπαϊκής Ένωσης είναι π.χ. με τις Ηνωμένες Πολιτείες, και με κάποιες άλλες χώρες. Δεν έχει κάνει με την περιοχή εκείνη των χωρών του κόλπου και ούτε πρόκειται να κάνει, διότι είναι κρατικές εταιρείες, άρα μπαίνει το θέμα του ισότιμου ανταγωνισμού. 
      Άρα, εφόσον δεν θα κάνει η Ευρωπαϊκή Ένωση με το «QATAR» συμφωνία, εγώ θέλω να ξέρω -και υποθέτω και άλλοι συνάδελφοι και νομίζω και η κοινή γνώμη- ποιος θα είναι ο frond man ή η frond society που θα συνεργαστεί με την «QATAR»;
      Θέλω επίσης, να σας βάλω κάποια άλλα ερωτήματα. Έχει προσδιοριστεί, χωρίς βεβαίως να έχουμε στοιχεία, το εξής: Όπως ξέρετε ισολογισμός της εταιρείας έχει να δημοσιευτεί από τις 31-12-2003, όταν δημοσιεύτηκε ο τελευταίος. Μας είχατε πει στην επιτροπή και είχαν πει και άλλοι συνάδελφοι αγορητές της Νέας Δημοκρατίας ότι αυτό δεν το κάναμε σκόπιμα. Δεν δημοσιεύσαμε ισολογισμό, όχι γιατί θέλαμε να αποκρύψουμε από τους Έλληνες ότι εμείς δίναμε κρατικές ενισχύσεις ή ποια είναι τα οικονομικά της εταιρείας, αλλά γιατί είμαστε σε μια διαδικασία να βρούμε πωλητή. Άρα, δεν μπορούσαμε να βρούμε πωλητή, εφόσον ήξερε τα οικονομικά χάλια. 
      Σας απέδειξα την άλλη φορά και εγώ και οι συνάδελφοι, ποια ήταν η κατάσταση της εταιρείας και πώς στην τετραετία της Νέας Δημοκρατίας διπλασιάστηκε το χρέος και διπλασιάστηκε επίσης και το έλλειμμα. Και βεβαίως, το βασικότερο απ’ όλα, έχασε η Ολυμπιακή την αξιοπιστία της. 
      Άκουσα  τον κ. Αλαβάνο πριν που είπε ότι, εφόσον την αγοράζει η «QATAR», εμείς θα μπαίνουμε πλέον και θα λέμε σαλαμαλέκουμ και θα μάθουμε και αραβικά. Εγώ πείτε ότι δεν το πιστεύω πολύ αυτό. Έζησα, όμως, την Κυριακή, που ερχόμουν το πρωί από τη Λέσβο, το εξής: όταν πλησιάζω στο αεροδρόμιο από μακριά κοιτάζω να δω στην επάνω πτέρυγα του αεροπλάνου, την πίσω, τη μεγάλη, την υψηλή, το σήμα της Ολυμπιακής για να δω αν έχει φτάσει το αεροπλάνο. Δεν είδα σήμα της Ολυμπιακής και λέω: «δεν έχει φτάσει το αεροπλάνο».  Έβλεπα, όμως, το σήμα μιας κόκκινης και μιας πράσινης γραμμής. Έφτασα και εισέρχομαι στο αεροπλάνο. Ταξιδέψαμε μόλις δεκατέσσερα άτομα. Μπορείτε να το διαπιστώσετε. Μιλούσαν αγγλικά, δεν μιλούσε κανείς ελληνικά. Το αεροπλάνο ήταν νοικιασμένο από τη Βουλγαρία.
      Στέκομαι σε αυτό το γεγονός και γιατί. Θα μπορούσε να υπάρξει μια προετοιμασία. Και παλιά νοικιάζονταν αεροπλάνα, αλλά είχαν ένα προγραμματισμό, ένα master plan, έβαζαν το σήμα της Ολυμπιακής επάνω, κρατιόνταν τα προσχήματα, γιατί προγραμμάτιζε η Ο.Α. σε βάθος χρόνου. 
      Θέλω να επαναλάβω τα στοιχεία που σας δώσαμε την προηγούμενη φορά εδώ, πώς μειώθηκαν τα σαράντα οκτώ αεροπλάνα και έγιναν τριάντα επτά, πώς χάθηκαν δύο εκατομμύρια τριακόσιες χιλιάδες επιβάτες μόνο το 2007, πώς ζημιώθηκε η Ολυμπιακή Αεροπορία σ’ ένα χρόνο 230.000.000 ευρώ.
      Ξέρετε γιατί φέρνω αυτό το παράδειγμα, κύριε Υπουργέ; Διότι Κυριακή πρωί δεν βάζεις ποτέ ένα τέτοιο μεγάλο αεροπλάνο. Και το έχω ζήσει πάρα πολλές φορές τα τελευταία χρόνια. Το λέω για να δείτε τον τραγικό σχεδιασμό την Κυριακή το πρωί βάζεις ένα μικρό ΑTR των πενήντα θέσεων. Πόσο μπήκε η εταιρεία μέσα από αυτήν μόνο την πτήση; 
      Εσείς δεν φταίτε, γιατί κατά 99% δεν ξέρετε τι κάνουν αυτοί τους οποίους διορίζετε. Αλλά υπήρχε χαλαρότητα. Έκαναν οι άνθρωποι ό,τι ήθελαν. Υπήρξαν διοικήσεις από το 2004 και μετά που έφεραν την εταιρεία σε χειρότερα χάλια, από αυτά που ήτανε. Αυτή είναι η πραγματικότητα. 
      Δεν αισθάνομαι εθνικά υπερήφανος κύριε Υπουργέ. Πιστεύω ότι αφού ο ελληνικός λαός πληρώνει 2.000.000.000 για να κάνει σαραντάρηδες συνταξιούχους δεν έχουμε κανένα λόγο να τη δώσουμε κάπου. Να μείνει σε ελληνικά χέρια. Θα μπορούσατε να κάνετε ένα σχήμα με κρατικά και ιδιωτικά κεφάλαια, να είχατε εργαστεί προς αυτήν την κατεύθυνση. Αλλά εργάζεστε επί πέντε χρόνια προς την κατεύθυνση της πώλησης, και μόνο όπως κάνατε για τον Ο.Τ.Ε., όπως φέρατε στη σημερινή κατάσταση τη Δ.Ε.Η. και μετά από λίγο θα μας λέτε τα ίδια. 
      Να, πού είναι η Δ.Ε.Η.! Ποτέ δεν ήταν σ’ αυτήν την κατάσταση ο κολοσσιαίος οργανισμός, όπως κολοσσιαίος είναι και ο Ο.Τ.Ε. και όπως θα επακολουθήσει η εκποίηση και άλλων, γιατί το ίδιο πράγμα θα κάνετε στον Ο.Σ.Ε. Ο Ο.Σ.Ε. σε μία τετραετία διπλασίασε και τα χρέη του και τα ελλείμματά του. 
      Αυτή, λοιπόν, είναι και η ειδοποιός διαφορά η δική μας σε σχέση μ’ εσάς. Η θέση μας είναι καθαρή και ξάστερη και όσο και αν διαβάζουν δηλώσεις παλιές ή καινούργιες, η θέση, όπως την έχουμε εκφράσει και όπως την εξέφρασε και χθες σε μία συνέντευξη τη Δευτέρα στην «ΕΛΕΥΘΕΡΟΤΥΠΙΑ» ο Πρόεδρός μας, είναι απλή. Θα μπορούσατε με κρατικά κεφάλαια, με ιδιωτικά κεφάλαια ή, αν θέλετε, μόνο με ιδιωτικά κεφάλαια μέσω φορέων που ελέγχει το δημόσιο, να κάνετε μία εταιρεία και να τη στήσετε από την αρχή και να έχει και προοπτική, σε συνάρτηση με στρατηγικές συμμαχίες. 
      Αυτή είναι η θέση μας. Δυστυχώς, φοβάμαι ότι σήμερα που είναι η τελευταία μέρα ψήφισης του νομοσχεδίου, κάνουμε την κηδεία της Ολυμπιακής. Θα υπάρξουν τεράστια προβλήματα στη διαδικασία του διαγωνισμού και θα έλθουμε τον Απρίλιο –δυστυχώς, γιατί δεν υπάρχει εναλλακτικό σχέδιο- και απλώς θα κάνουμε το μνημόσυνο. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ κ. Εμμανουήλ Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ήθελα να απευθυνθώ στον κ. Ροντούλη –και χαίρομαι που είναι παρών να με ακούσει- και να του πω ότι εμείς στο ΠΑ.ΣΟ.Κ έχουμε σταθερή γραμμή –θα σας τη διαβάσω στη συνέχεια και θα την πω- και δεν έχουμε ανάγκη να χύνουμε κροκοδίλια δάκρυα, όπως είπατε. 
      Όμως, εκείνο που θέλω να παρατηρήσω είναι ότι ο δικός σας αγώνας για να σταθεροποιηθείτε στο ισόγειο της συντηρητικής παράταξης –και καταλαβαίνετε τι λέω- απαιτεί φαίνεται πολύ σάλιο και θα πρέπει να προσέχετε να μη στεγνώσετε.  Αυτό το λέω έτσι μόνο ως παραίνεση. 
      Κύριε Αγοραστέ, οι μύθοι που χρησιμοποιήσατε είναι οι γνωστοί έντεκα μύθοι του κ. Χατζηδάκη. Είναι απομυθοποιημένοι στην πράξη. Και όχι μόνο είναι απομυθοποιημένοι στην πράξη, αλλά υπάρχει και ένα πλήρες κείμενο το οποίο θέλω να καταθέσω στα Πρακτικά για να υπάρχει, γιατί θεωρώ ότι πράγματι αυτό ως κείμενο δείχνει και αποδεικνύει ότι όλη η επιχειρηματολογία που χρησιμοποιήσατε όλο αυτό το διάστημα, είναι επιχειρηματολογία που έχει πέσει στο κενό στην πράξη και από τα στοιχεία που ήδη υπάρχουν, έστω και αν δεν δημοσιεύσατε ισολογισμούς, έστω και αν δεν αναδείξατε τις θετικές πλευρές και πολλαπλασιάζοντας φαινόμενα αναδείξατε μόνο αρνητικές πλευρές. 
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, σε αντίθεση με τα όσα εσείς προσπαθείτε να υλοποιήσετε για να συνεχιστεί το πλιάτσικο που είδαμε στον Ο.Τ.Ε. και στην Ολυμπιακή εταιρεία και στις άλλες εταιρείες δημοσίου συμφέροντος, τις δημόσιες επιχειρήσεις, εμείς στο ΠΑ.ΣΟ.Κ έχουμε ξεκαθαρισμένη θέση. Την εξέφρασε για πολλοστή φορά ο Πρόεδρός μας και θα ήθελα έτσι πραγματικά να την τονίσω γιατί θεωρώ ότι είναι  χρήσιμο να παραμένουν αυτά  γραμμένα. 
      Εμείς –όπως και ο Πρόεδρός μας έχει τονίσει- θεωρούμε ότι το μέλλον της Ολυμπιακής είναι το σχέδιο για τη βιωσιμότητά της, κάτι δηλαδή που λείπει από εσάς, η πολιτική βούληση για τον επανασχεδιασμό της επιχειρησιακής της ανταγωνιστικότητας, η διαπραγμάτευση στο Ευρωπαϊκό Δικαστήριο, όπου ακόμα εκκρεμεί η διεκδίκηση του συμψηφισμού των οφειλών του δημοσίου και εσείς δηλώνετε εδώ από το Βήμα της Βουλής –όπως ο κ. Αγοραστός μας είπε πριν από λίγο και δήλωσε- ότι δεν χρωστάει το ελληνικό δημόσιο στην Ολυμπιακή, αλλά η Ολυμπιακή στο ελληνικό δημόσιο. 
      Αυτό μεταξύ άλλων σημαίνει, όπως έχει λεχθεί, την κατοχύρωση του υγιούς ανταγωνισμού στις αερομεταφορές –που σε λίγο θα είναι ζητούμενο στην πράξη- και την αποτροπή δημιουργίας μονοπωλιακών καταστάσεων που σιγά-σιγά αρχίζουν να δείχνουν τα δόντια τους, την καθιέρωση ενιαίου αποτελεσματικού μάνατζμεντ, την ανάληψη μεγαλύτερης συμμετοχής και ευθύνης από το προσωπικό της εταιρείας που αυτό υπάρχει ως αναγκαιότητα, το εξορθολογισμό του δικτύου και του στόλου, την εξέλιξη της Τεχνικής Βάσης σε Τεχνικό Επισκευαστικό Κέντρο της Μεσογείου και τη στρατηγική συνεργασία με διεθνείς αερομεταφορείς. 
      Αυτή είναι η θέση του ΠΑ.ΣΟ.Κ και αυτό εκτιμούμε εμείς ότι είναι ένα ισχυρό και σοβαρό πλαίσιο για να μπορέσει η εταιρεία πράγματι να διατηρήσει το δημόσιο χαρακτήρα της και κυρίως, να αποτελεί τον εθνικό αερομεταφορέα, έναν αερομεταφορέα που έχουμε ανάγκη ως χώρα και που πρέπει να τον προσέξουμε ως κόρη οφθαλμού, εάν θέλουμε πραγματικά στην Ελλάδα να έχουμε αεροπορικές εταιρείες που να πετούν με ασφάλεια, αν θέλουμε να έχουμε αεροπορικές εταιρείες για τις οποίες να φημιζόμαστε στο εξωτερικό και να μπορούμε να προσελκύσουμε μέσω αυτών και τουριστική κίνηση που την έχουμε ανάγκη, όπως είπα και στη συζήτηση επί της αρχής. 
      Κύριε Υπουργέ, τα λέει όλα το σχέδιο νόμου που έχετε καταθέσει. Λέει ότι προσπαθείτε μέσα από αυτήν τη διαδικασία που εφαρμόζετε εδώ, να βάλετε όλο το προσωπικό και την εταιρεία σε ένα καθεστώς ειδικής ταχείας εκκαθάρισης, κατά παρέκκλιση των διατάξεων του Πτωχευτικού Κώδικα. 
      Αυτό τα λέει όλα. Δηλαδή θέλετε να οδηγήσετε την εταιρεία σε πτώχευση και την οδηγείτε στην πράξη με τις διαδικασίες που ακολουθείτε και με όλα τα άρθρα που ακολουθούν και με το νόμο που επικαλείστε, χρησιμοποιώντας στην πράξη κάποια μέτρα κοινωνικής στήριξης, όπως τα λέτε. Όμως, δίδετε ένα ποσό κοινωνικής υποστήριξης –για να το πω έτσι- το οποίο είναι αυτό ουσιαστικά που προβλέπεται από το νόμο και δεν κάνετε τίποτα περισσότερο. 
      Όμως, εδώ στην πράξη διαμορφώνεται μια κατάσταση που έχει να κάνει με το διαχωρισμό του προσωπικού. Και αυτό είναι πάρα πολύ σημαντικό διότι κάνετε φοβερή διάκριση στο προσωπικό. Παίρνετε τη μία κατηγορία του ίδιου κλάδου και τους μεν προσέχετε τους δε αδικείτε, το δε εποχικό προσωπικό το αγνοείτε στην ουσία παντελώς. Δεν χρησιμοποιείτε ίδια μέτρα και ίδια σταθμά. Χρησιμοποιείτε μεθόδους τέτοιες που εν πάση περιπτώσει, πολλοί άνθρωποι στο τέλος όχι μόνο θα νιώθουν ότι αδικούνται, αλλά θα έχουν πραγματικά μείνει στο δρόμο, διότι πάρα πολλοί από αυτούς θα είναι πολύ μεγάλης ηλικίας, δεν θα μπορούν να αξιοποιηθούν πουθενά ούτε θα μπορούν να μεταταγούν.  
      Αυτή δε η διάκριση του προσωπικού που δημιουργείται διαμορφώνει ένα πλαίσιο μιας μεγάλης αδικίας. Αυτή η αδικία, κύριε Υπουργέ και το άγχος και η αγωνία των εργαζομένων είναι αυτή που θα σας οδηγήσει εσάς και την Κυβέρνηση της Νέας Δημοκρατίας στον Καιάδα με την ψήφο του ελληνικού λαού. Αυτό να το θυμάστε, διότι αυτές οι επιλογές που κάνετε είναι επιλογές που πραγματικά όχι μόνο δημιουργούν προβλήματα, αλλά πληγώνουν ομάδες του ελληνικού λαού. Και δεν πληγώνουν μόνο τους εργαζόμενους, αλλά πληγώνουν και τις οικογένειές τους, πληγώνουν ανθρώπους που είχαν ένα αποκούμπι, που είχαν μία δυνατότητα κάπου να εργαστούν και σήμερα δεν μπορούν να εργαστούν. 
      Μέσα  δε στο συνολικό πλαίσιο που έχει διαμορφωθεί σε παγκόσμιο επίπεδο της κρίσης που δεν ήλθε ακόμα στη χώρα μας, αυτά τα προβλήματα θα οξυνθούν ακόμα περισσότερα. Άρα, δεν θα έχετε δικαιολογίες, όταν κάποιους που ήταν σε μία κατάσταση που θα μπορούσαν να αποτρέψουν αρνητικές εξελίξεις για τον εαυτό τους και την οικογένειά τους, εσείς θα τους οδηγήσετε σε αυτές τις αρνητικές εξελίξεις. 
      Εμείς πιστεύουμε, κύριε Υπουργέ, ότι αυτές οι επιλογές σας –που βέβαια με τις εξελίξεις όπως διαμορφώνονται υπάρχει και ένα πολύ μεγάλο ενδεχόμενο να μην προλάβετε να τις υλοποιήσετε- είναι εξελίξεις, είναι καταστάσεις που είναι αντίθετες προς τη βούληση του ελληνικού λαού. Δεν συμμετείχαν δε οι εργαζόμενοι σε μία διαπραγμάτευση, παρά ένα ελάχιστο μέρος –και το αποδεικνύει αυτό η σημερινή τους παρουσία έξω από τη Βουλή- γιατί πραγματικά προσπαθήσατε μ’ έναν κρυψίνουν τρόπο, με μια απόκρυφη διαδικασία, να προχωρήσετε σε όσα προχωρήσετε. 
      Εδώ, εάν θέλαμε όντως να λύσουμε το μεγάλο πρόβλημα της Ολυμπιακής, σας είπα και στην ομιλία μου επί της αρχής ότι θα έπρεπε να χρησιμοποιήσουμε τα πετυχημένα παραδείγματα που έχετε στο Υπουργείο Μεταφορών με φορείς του δημόσιου τομέα, με εταιρείες του δημόσιου τομέα που ήταν ζημιογόνες και έγιναν κερδοφόρες. Και μιλάμε για σοβαρές επιχειρήσεις, όπως είναι τα Ελληνικά Ταχυδρομεία που ήταν ζημιογόνα στο παρελθόν και όμως μέσα από συγκεκριμένες επιλογές έγιναν κερδοφόρες επιχειρήσεις. 
      Και αυτά εσείς τα αγνοήσατε, τη στιγμή που αν ακολουθούσατε το συγκεκριμένο σχέδιο που είχε χαράξει το ΠΑ.ΣΟ.Κ., σήμερα θα μπορούσαμε πραγματικά να είμαστε στο σημείο εκείνο που εμείς λέμε και τονίζουμε ότι θέλουμε να έλθει κάποια στιγμή ο δημόσιος αερομεταφορέας, η Ολυμπιακή Αεροπορία. 
      Κύριε Υπουργέ, για άλλη μια φορά σας λέμε ότι οι επιλογές σας είναι προς λάθος κατεύθυνση και καλό θα είναι να ολιγωρήσετε. Έστω και αν ψηφιστούν, τουλάχιστον να μην τις υλοποιήστε. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρία και κύριοι συνάδελφοι,  ανακοινώνεται στο Σώμα ότι δεκαεννέα Βουλευτές του Πανελλήνιου Σοσιαλιστικού Κινήματος κατέθεσαν πρόταση νόμου με τίτλο: «Σύμφωνο Συμβίωσης». 
      Παραπέμπεται στην αρμόδια Διαρκή Επιτροπή. 
      Τώρα το λόγο έχει ο Βουλευτής του ΠΑ.ΣΟ.Κ κ. Δημήτριος Τσιρώνης. 
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, πήρα το λόγο παρά το γεγονός ότι είμαι ένας Βουλευτής επαρχίας, που η εκλογική μου περιφέρεια δεν έχει ούτε αεροδρόμιο. Παρ’ όλα αυτά η Ήπειρος έχει ένα αεροδρόμιο, το αεροδρόμιο Ιωαννίνων, το οποίο έχει πολλά προβλήματα, το οποίο κλείνει συνήθως λόγω των καιρικών συνθηκών, στο οποίο δεν έχει γίνει αναβάθμιση και που υπάρχουν πάρα πολλά προβλήματα. 
      Ένα μέρος της Ηπείρου, η Πρέβεζα και ένα μικρό κομμάτι του Νομού Άρτας εξυπηρετείται και από την περιοχή του Ακτίου, από το αεροδρόμιο του Ακτίου, που είναι στο Νομό Αιτωλοακαρνανίας, κάτι που και πάλι δεν είναι αρκετό. 
      Αυτό που απαιτείται, κύριε Υπουργέ, είναι ένα παν-ηπειρωτικό αεροδρόμιο σε μία περιοχή που θα είναι στο κέντρο της Ηπείρου, που θα εξυπηρετεί και την Ήπειρο και την Αιτωλοακαρνανία, όλη τη Δυτική Ελλάδα. 
      Επιτέλους ο δυτικός άξονας πρέπει να αναβαθμιστεί και πρέπει να δοθούν λύσεις και όχι μόνο στον κεντρικό άξονα της χώρας. Υπάρχει και ο άλλος ο άξονας, ο δυτικός. Έτσι κι αλλιώς, έχετε υποβαθμίσει τον ανατολικό άξονα της χώρας. Ο κ. Κεφαλογιάννης και ο κ. Βουλγαράκης άφησαν τα νησιά μας, τον ανατολικό άξονα, χωρίς καράβια και με το σημερινό σχέδιο νόμου, κύριε Υπουργέ, με το κλείσιμο ουσιαστικά της Ολυμπιακής, θα αφήσουμε τα νησιά και πολλές περιοχές της χώρας χωρίς αεροπλάνα. Και είναι πολλές αυτές οι άγονες γραμμές που θα πρέπει να προσεχθούν ιδιαίτερα, γιατί είμαστε μία τουριστική χώρα. Και απορούμε για ποιο λόγο η Κυβέρνηση επέλεξε να προχωρήσει στον αφελληνισμό στρατηγικής σημασίας επιχειρήσεων, όπως είναι η Ολυμπιακή. Γιατί; Αφού διαθέτετε, διαθέτει η Κυβέρνηση –όπως σας είπε και ο κ. Σηφουνάκης και άλλοι ομιλητές του ΠΑ.ΣΟ.Κ.- διαθέτει το ελληνικό δημόσιο, οι Έλληνες φορολογούμενοι, 2.000.000.000 ευρώ για το κλείσιμο της Ολυμπιακής. Γιατί δεν την κρατάτε; Γιατί δεν κάνετε ένα επιχειρησιακό σχέδιο προοπτικής και ανάπτυξης; Το κράτος, αν θέλετε και τους ιδιώτες μέσα, αλλά με ελληνικά κεφάλαια, μια ελληνικών συμφερόντων εταιρεία που να πάει την Ολυμπιακή μπροστά. Να μην «σπάει» η Ολυμπιακή σε τρία τιμάρια, σε τρία τεμάχια. Γιατί την πουλάτε με το κομμάτι; Δεν έχει μεγαλύτερη αξία ένα πράγμα όταν πουλιέται συνολικά; Πρέπει να το «σπάσουμε» σε κομμάτια; 
      Δεν είναι πολύ σημαντικό το πτητικό έργο της Ολυμπιακής, το οποίο περιορίσατε με τον περιορισμό των αεροπλάνων στο 65% του πτητικού έργου, που αυτό θα πουλήσετε αύριο με την «ΠΑΝΘΕΟΝ»; 
      Και σε ό,τι αφορά την τεχνική βάση, θα ήθελα να πω ότι η τεχνική βάση, κύριε Υπουργέ, είναι πολύ σημαντική. Είναι η τρίτη μεγαλύτερη τεχνική βάση σε όλη την Ευρώπη με εβδομήντα έξι χιλιάδες τετραγωνικά μέτρα που κόστισε στον Έλληνα φορολογούμενο περισσότερα από 80.000.000 ευρώ. Και η γνωστή ασφάλεια των πτήσεων της Ολυμπιακής στηρίζεται σ’ αυτήν την τεχνική βάση. Γιατί να τη δώσετε ξεχωριστά και όχι ενιαία; 
      Ο τομέας των υπηρεσιών, της επίγειας εξυπηρέτησης πάλι είναι πολύ σημαντικός και έχει και μονοπωλιακά, αν θέλετε, τριάντα τρία περιφερειακά αεροδρόμια μέχρι τέλους του 2009. Είναι ένα πολύ σημαντικό περιουσιακό στοιχείο. Γιατί να το πουλήσετε και αυτό ξεχωριστά; Να την κρατήσουμε ενιαία. Θα καταλήξετε τον Απρίλιο σε έναν ουσιαστικά άγονο διαγωνισμό. 
      Γιατί σας είδα χθες, κύριε Υπουργέ, να είστε εύχαρις στις τηλεοράσεις και να ανακοινώνετε ότι μαζεύτηκαν δεκαοκτώ «μνηστήρες» για την Ολυμπιακή, ότι για κάθε μία από τις τρεις εταιρείες της Ολυμπιακής ήταν τουλάχιστον δέκα ενδιαφερόμενοι και ότι υπήρχαν έξι τουλάχιστον ενδιαφερόμενοι για όλα τα αντικείμενα και για τις τρεις εταιρείες. Όμως, αυτές οι προσφορές που έληξαν τα μεσάνυχτα της περασμένης Παρασκευής ήταν μη δεσμευτικές. Αυτοί οι όμιλοι δεν δεσμεύονταν σε τίποτα. Ήρθαν πολλοί να μετέχουν αναγνωριστικά. Γιατί μετά τη συζήτηση που είχαμε την προηγούμενη εβδομάδα που ο Υπουργός εδώ στη Βουλή είπε τα «μύρια όσα» εναντίον της Ολυμπιακής, σου λέει, θέλεις να κάνουμε και εμείς μία προσφορά μήπως πάρουμε τσάμπα την Ολυμπιακή; Και μαζεύτηκαν και έκαναν προσφορές. Να δούμε στη συνέχεια αν θα μαζευτούν να δώσουν προσφορές. Εκεί θα καταλάβουμε. Θα σας δούμε στον επόμενο γύρο πόσο εύχαρις και περιχαρής θα είστε. Γιατί υπάρχει μία ευφορία το τελευταίο διήμερο στην Κυβέρνηση. 
      Μάλιστα, ο κ. Αλμούνια, ο Επίτροπος για την οικονομία, με τις χθεσινές δηλώσεις του είπε ούτε λίγο ούτε πολύ πώς θα εξελιχθεί η οικονομία των ευρωπαϊκών χωρών, των χωρών της Ευρωζώνης και η ελληνική οικονομία. 
      Είπε δηλαδή, ότι θα έχουμε ρυθμό ανάπτυξης 0,1% στην Ευρωζώνη και στην Ελλάδα θα έχουμε 2%. Δηλαδή, όταν είχαμε 5% στην Ελλάδα και στην Ευρωζώνη 2%-3%, έχουμε καμμία διάσταση και καμμία διαφοροποίηση; 
      Ο κ. Αλμούνια λέει ότι το έλλειμμα θα είναι στο 2,5%. Πότε; Και αυτό το λέει, θεωρώντας ότι οι φόροι των 7,5 επιπλέον δισεκατομμυρίων ευρώ που επιβάλλετε στον κρατικό προϋπολογισμό μ’ αυτό το προσχέδιο που καταθέσατε στη Βουλή ότι θα τους συμπεριλάβει μέσα σ’ αυτό και ότι το έλλειμμα θα είναι μόνο 2,5%. 
      Είστε βέβαιοι ότι το ελληνικό έλλειμμα θα είναι μόνο 2,5%; Μακάρι να είναι. Αυτό το ευχόμαστε και εμείς. Όμως, δεν θα είναι, γιατί δεν μπορεί να εκτελεστεί αυτός ο προϋπολογισμός, όπως δεν μπόρεσε να εκτελεστεί και ο τρέχων. Και την Άνοιξη θα οριστικοποιηθούν αυτά τα στοιχεία. Δεν θυμάστε τον κ. Αλμούνια στις 28 Απριλίου, τη Δευτέρα του Πάσχα, που βγήκε και ζήτησε πρόσθετα μέτρα γιατί δεν μπορούσε να εκτελεστεί ο προϋπολογισμός του 2008; Το ίδιο θα γίνει και την επόμενη χρονιά. Γιατί είστε περιχαρείς, λοιπόν; 
      Είστε περιχαρείς για τους πενήντα χιλιάδες ανέργους που προβλέπει η έκθεση του Αλμούνια; Πενήντα χιλιάδες νέους ανέργους προβλέπει! Και από το 2007 που η ανεργία ήταν 8,3%, την προβλέπει στο 9,3%, μία ποσοστιαία μονάδα επάνω! 
      Γιατί είστε ευχαριστημένοι; Θα δώσετε μήπως αυξημένο επίδομα ανεργίας; Θα δώσετε μήπως επίδομα θέρμανσης; Να τα εξαγγείλετε μέσα στη Βουλή, εφόσον θα έχετε αυτό το περιθώριο και δεν θα μπείτε στην επιτήρηση και θα έχετε επιπλέον πόρους. 
      Γιατί δεν δίνετε, όπως έχουμε πει και εμείς σαν ΠΑ.ΣΟ.Κ. και έχουμε κάνει και προτάσεις νόμου στη Βουλή, ένα έκτακτο επίδομα αλληλεγγύης; Γιατί δεν δίνετε στους αγρότες αυξημένο φορολογικό συντελεστή επιστροφής του Φ.Π.Α.; Έχουμε κάνει συγκεκριμένες προτάσεις να αυξηθεί η επιστροφή του Φ.Π.Α. στους αγρότες από το 7% στο 11% κ.ο.κ.. 
      Εν πάση περιπτώσει, αυτό το σχέδιο νόμου, κύριε Υπουργέ, κυρίες και κύριοι συνάδελφοι της Συμπολίτευσης, δεν μπορεί να προχωρήσει όπως είναι. Θα βρείτε πάρα πολλά προβλήματα στους διαγωνισμούς. 
      Το προσωπικό σήμερα μ’ αυτήν τη συζήτηση και με τις προσφορές ανησυχεί περισσότερο από ποτέ, γιατί δεν λύνονται τα προβλήματά του. Ειδικά το έκτακτο προσωπικό είναι εντελώς στον αέρα και αυτή η νομοτεχνική επεξεργασία που κάνατε, ώστε να συμπεριλαμβάνονται μέσα στο Α.Σ.Ε.Π., ήταν οι παρατηρήσεις που έκανε η Νομοπαρασκευαστική Επιτροπή. 
      Και κάτι άλλο. Μου ζήτησαν πάρα πολλοί εργαζόμενοι στην Ολυμπιακή το εξής: Δεν τους αναγνωρίζετε το χρόνο στη Σχολή Μαθητείας της Ολυμπιακής ως συντάξιμο. Να συμπεριλάβετε -γιατί είναι πολύ σημαντικό και πολύ ουσιαστικό- αυτόν τον ένα χρόνο που έχουν ως συντάξιμο χρόνο, αφού τόσο απλόχερα μοιράσατε παροχές στους εργαζόμενους. 
      Εν πάση περιπτώσει, κύριε Υπουργέ, νομίζω ότι για την Ολυμπιακή δεν υπάρχει συνολική στρατηγική λύση. Η Ολυμπιακή σήμερα ξεπουλιέται χωρίς να δίνεται μία προοπτική επιβίωσής της. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε μισό λεπτό τελειώνω, κύριε Πρόεδρε. 
      Εμείς δεν μπορούμε να συμφωνήσουμε σ’ αυτήν τη λογική. Ελάτε, είναι μια αποφράδα μέρα. Τη στιγμή που απ’ ό,τι δείχνουν όλα τα στοιχεία ο πλανήτης θα κάνει ένα βήμα μπροστά με τις αμερικάνικες εκλογές και θα πάει προς μία προοδευτική κατεύθυνση, είναι κρίμα να είναι μία αποφράδα μέρα για το ελληνικό Κοινοβούλιο με το κλείσιμο της Ολυμπιακής. Το κλείσιμο της Ολυμπιακής και του Ο.Τ.Ε. που προηγήθηκε μέσα στην ίδια χρονιά το 2008 που πουλήθηκε και ο Ο.Τ.Ε., του Υπουργείου Μεταφορών, μόλις 140.000.000 ευρώ, ήτοι τα κέρδη ενός τριμήνου. Και επακολουθούν και όλες αυτές οι ιδιωτικοποιήσεις που σχεδιάζετε. 
      Και όσον αφορά στη Δ.Ε.Η., έτσι όπως την έχετε καταντήσει, θα μας πείτε σε ένα-δύο χρόνια ότι πρέπει να πουληθεί και η Δ.Ε.Η.. Και για τον Ο.Σ.Ε. την ίδια τύχη επιφυλάσσετε, όπως και για μια σειρά στρατηγικού χαρακτήρα επιχειρήσεις. 
      Όμως, αυτή δεν είναι πολιτική. Όσο πιο γρήγορα φύγετε, όσο πιο γρήγορα αποχωρήσετε, θα είναι καλύτερα, για να σωθεί ο εθνικός πλούτος, να σωθεί η περιουσία των ελληνικών επιχειρήσεων. Όχι άλλο αφελληνισμό των ελληνικών επιχειρήσεων! Επιτέλους! 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Αθηναίος Φλωρίνης. 
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, άκουσα πάλι με προσοχή τους προλαλήσαντες κυρίους από την Αντιπολίτευση, οι οποίοι μίλησαν πάλι για ξεπούλημα της Ολυμπιακής Αεροπορίας, για «δολοφόνους», για «νεκροθάφτες». Άλλοι μας είπαν για ασφάλεια μάλλον για ανασφάλεια των πτήσεων που θα έρθει, άλλοι μας είπαν ότι πετάμε τους εργαζόμενους στους δρόμους και άλλοι μίλησαν για μύθους και για ευθύνες. 
      Έγιναν δε και πολλές επιθέσεις, στην «κακή κυβέρνηση» της Νέας Δημοκρατίας, στον «κακό» ευρωπαϊστή Υπουργό Μεταφορών, ο οποίος λένε ήρθε να θάψει την Ολυμπιακή Αεροπορία. Δεν πρέπει να κρυβόμαστε πίσω από το δάκτυλό μας. Πρέπει να βάλουμε τα πράγματα στη θέση τους. Ποιοι ευθύνονται για την κατάντια της Ολυμπιακής; Προσωπική μου γνώμη, που όσο μπορεί να είναι αντικειμενική, πιστεύω ότι όλες οι κυβερνήσεις διαχρονικά, διοικήσεις και συνδικαλιστές, ΠΑ.ΣΟ.Κ. και Νέα Δημοκρατία. Για να καλύψουν ατασθαλίες των διοικήσεων της Ολυμπιακής Αεροπορίας ψήφισαν νόμους τέσσερις το ΠΑ.ΣΟ.Κ. και έναν η Νέα Δημοκρατία για να απαλλάξουν τις διοικήσεις από τις ευθύνες που είχαν. 
      Για την ασφάλεια των πτήσεων να μην ανησυχούμε. Υπάρχουν νόμοι, υπάρχουν κανονισμοί και διαδικασίες. Όλα αυτά εγγυώνται την ασφάλεια των πτήσεων. Κάποιος με ρώτησε αν θα πέταγα με ένα τέτοιο αεροπλάνο. Βεβαίως. Αν χρειαστεί να σας πάρω κι εσάς να σας πάω όπου θέλετε. 
      Το ερώτημα είναι εάν μπορεί να σωθεί η Ολυμπιακή. Κατ’ εμέ, μπορούσε να σωθεί όχι όμως αυτήν τη στιγμή. Μπορούσε να σωθεί τη δεκαετία του 1990 όταν τότε έγιναν τέσσερις προσπάθειες, τέσσερα προγράμματα εξυγίανσης. Και τα τέσσερα απέτυχαν. Τώρα να πηγαίναμε και για πέμπτο; Πάλι το ίδιο αποτέλεσμα θα είχαμε. Εδώ που φθάσαμε δεν πήγαινε άλλο το πράγμα. Κάτι έπρεπε να γίνει. 
      Ήρθε λοιπόν η παρούσα Κυβέρνηση και με τον Υπουργό έκανε ένα σχέδιο αποκρατικοποίησης της Ολυμπιακής Αεροπορίας. Μέρος του σχεδίου αυτού είναι και το νομοσχέδιο το οποίο συζητάμε. Αναφέρεται στους εργαζόμενους στις τρεις επιμέρους εταιρείες, στις «Ολυμπιακές Αερογραμμές Α.Ε.», στην Ολυμπιακή Αεροπορία – Υπηρεσίες Α.Ε. και στην «Ολυμπιακή Αεροπλοΐα Α.Ε.». Τι επιτυγχάνεται με το παρόν νομοσχέδιο; Κατ’ αρχάς, αποτρέπεται η αιμορραγία. Μας είπαν οι ειδικοί ότι 1.000.000 ευρώ την ημέρα μας βάζει μέσα η Ολυμπιακή. 
      Αποτρέπεται αυτή η αιμορραγία που την πληρώνει ο ελληνικός λαός, ο Έλληνας φορολογούμενος. Επίσης, δίδεται η ευκαιρία στους εργαζόμενους να περάσουν την επόμενη ημέρα με κάποια ασφάλεια. Το σχέδιο νόμου καλύπτει και το τακτικό προσωπικό αλλά και το εποχικό προσωπικό. Τους δίδεται η ευκαιρία να επιλέξουν το επαγγελματικό τους μέλλον. Ειδικότερα, με το άρθρο 1 παρατίθεται η έννοια των ειδικών όρων που εμφανίζονται στο νομοσχέδιο. Στο άρθρο 2 προβλέπεται η ενίσχυση των εργαζομένων σε ό,τι αφορά την ασφαλιστική τους μεταχείριση. Ορίζονται συγκεκριμένα οι προϋποθέσεις βάσει των οποίων το τακτικό προσωπικό των τριών εταιρειών δικαιούται σύνταξη γήρατος. 
      Στο άρθρο 3 θεσπίζεται ειδικό επίδομα κοινωνικής μετάβασης, που το ονομάζουν οι ειδικοί, επιδότηση ανεργίας για το τακτικό προσωπικό των εταιρειών που θα αποχωρήσει μετά την θέση των εταιρειών σε ειδική εκκαθάριση. Στο άρθρο 4 προβλέπεται η καταβολή εφάπαξ ποσού κοινωνικής ενίσχυσης στο προσωπικό των εταιρειών αφού πλέον αποχωρήσει και πάλι όταν οι εταιρείες τεθούν σε καθεστώς ειδικής εκκαθάρισης. Στο άρθρο 5 θεσπίζεται ειδική επιδότηση ανεργίας για το προσωπικό που απασχολείται στις εταιρείες με σχέση εργασίας ορισμένου χρόνου. Επίσης, σε όσους ανήκουν στο εποχικό προσωπικό των εταιρειών καθώς και στους εργαζόμενους με σχέση εργασίας ορισμένου χρόνου. 
      Στο άρθρο 6 θεσπίζεται πρόσθετο ποσό κοινωνικής ενίσχυσης για τους ιπτάμενους χειριστές λόγω της ιδιαίτερης φύσης της εργασίας τους, γιατί όπως είναι ευνόητο δεν μπορούν να βρουν εύκολα εργασία σε οποιοδήποτε άλλο τομέα. Στο άρθρο 7 ρυθμίζεται η δυνατότητα μεταφοράς σε κενές οργανικές θέσεις ή σε συνιστώμενες προσωποπαγείς για όσους ανήκουν στο τακτικό προσωπικό των εταιρειών. Στο άρθρο 8 παρέχεται στο προσωπικό που απασχολήθηκε στις εταιρείες με σχέση ορισμένου χρόνου για  οποιοδήποτε  χρονικό  διάστημα  από 1-1-2008 και μέχρι τη θέση των εταιρειών σε εκκαθάριση, μοριοδότηση κατά 50% για συμμετοχή σε διαγωνισμούς του δημοσίου. Για όσους δε επιλέξουν κάποια υπηρεσία του Υπουργείου Μεταφορών και Επικοινωνιών, τότε έχουν προτεραιότητα.
      Στο άρθρο 9 προβλέπεται η δυνατότητα να συστηθεί με απόφαση των Υπουργών Οικονομίας και Οικονομικών και Μεταφορών και Επικοινωνιών, ανώνυμη εταιρεία με σκοπό ιδίως την απόκτηση και εμπορική εκμετάλλευση σημάτων των εταιρειών με αποκλειστική συμμετοχή του δημοσίου στο μετοχικό κεφάλαιο. Στο άρθρο 10 προβλέπεται η δυνατότητα να συστηθούν με απόφαση των Υπουργών Οικονομίας και Μεταφορών ανώνυμες εταιρείες με σκοπό ιδίως την εκτέλεση των υπηρεσιών επίγειας εξυπηρέτησης και τεχνικής συντήρησης. Στο άρθρο 11 περιλαμβάνονται οι διατάξεις για εξειδικευμένα θέματα. Στο άρθρο 12 εγκρίνεται διαπιστωτική πράξη για τα τακτικά επιδόματα. Τέλος, στο άρθρο 13 ρυθμίζονται θέματα που έχουν σχέση με την υπηρεσία Πολιτικής Αεροπορίας.
      Εδώ που φθάσαμε όλοι ομολογούμε ότι δεν μπορούσε να γίνει κάτι διαφορετικό. Έγιναν προσπάθειες να πουληθεί η Ολυμπιακή Αεροπορία. Δεν πρέπει να κρυβόμαστε πίσω από το δάκτυλό μας. Όλες αυτές οι προσπάθειες απέτυχαν. Σήμερα καλούμαστε όλοι οι Έλληνες να πληρώνουμε 1.000.000 ευρώ ημερησίως για να συντηρούμε έναν αερομεταφορέα, ο οποίος τελικά δεν επιτελεί και το σκοπό του. Παρακαλώ όλους να ψηφίσουμε αυτό το νομοσχέδιο για να δώσουμε την ευκαιρία και στους εργαζόμενους να επιλέξουν την επόμενη ημέρα τους σύμφωνα με αυτό που τους συμφέρει και το κράτος να πάει μπροστά.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Ο κ. Μπούγας έχει το λόγο για προτασσόμενη δευτερολογία.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, ζήτησα το λόγο για την υποστήριξη μιας τροπολογίας, την οποία έχω καταθέσει.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν μπήκαμε στις τροπολογίες ακόμα.
      ΠΡΟΕΔΡΕΥΩΝ (Φίλιππος Πετσάλνικος): Εξ’ όσων γνωρίζω, κύριε Πρόεδρε, συζητώνται όλα μαζί ως μία ενότητα τα άρθρα και οι τροπολογίες.
      ΑΠΟΣΤΟΛΟΣ ΚΑΚΛΑΜΑΝΗΣ: Ζήτησα το λόγο στο τέλος.
      ΠΡΟΕΔΡΕΥΩΝ (Φίλιππος Πετσάλνικος): Γι’ αυτό σας έχω κρατήσει για το τέλος, μετά τα τέσσερα λεπτά του συναδέλφου για να έχετε και μια σχετική άνεση γιατί είμαι σίγουρος ότι δεν θα περιοριστείτε στα οκτώ λεπτά.
      Συνεχίστε, κύριε Μπούγα.
      ΙΩΑΝΝΗΣ ΜΠΟΥΓΑΣ:  Αναφέρομαι στην τροπολογία με γενικό αριθμό 351 και ειδικό 16. Σε ό,τι αφορά τα πραγματικά περιστατικά τα οποία την στηρίζω είναι τα εξής: Το 2000 με το ν. 2801 δινόταν η δυνατότητα να αποκτήσουν άδεια εκμετάλλευσης επιβατικού αυτοκινήτου δημόσιας χρήσης με μετρητή πρόσωπα τα οποία νόμιμα από το 1930 είχαν υπό την εκμετάλλευσή τους επιβατικό αυτοκίνητο και εξυπηρετούσαν με αυτό άγονες γραμμές και μέχρι την έναρξη εφαρμογής του ν. 866/1979, οπότε η εκμετάλλευση των άγονων γραμμών παραχωρήθηκε στα οικεία Κ.Τ.Ε.Λ. των νομών.
      Η διάταξη αυτή του άρθρου 18 του ν.801/2000 καταργήθηκε ένα χρόνο μετά περίπου με το άρθρο 12 του ν.2898/2001. Όμως με την κατάργησή της δεν προβλέφθηκε, όπως έπρεπε να γίνει, μεταβατική διάταξη, έτσι ώστε οι εκκρεμείς αιτήσεις που είχαν υποβληθεί να εξετασθούν μετά το χρόνο εφαρμογής του ν.2898. 
      Γι’ αυτό το λόγο επήλθε μια δυσμενής έννομη συνέπεια για όσους είχαν καταθέσει ήδη αίτηση και με την καταργητική διάταξη του νόμου του 2001, η αίτησή τους αυτή ουδέποτε κρίθηκε. Γι’ αυτόν το λόγο και με βάση την αρχή της χρηστής διοίκησης, ζητώ με την κατατεθείσα τροπολογία όπως προβλεφθεί ένα χρονικό διάστημα τριών μηνών από την έναρξη ισχύος του υπό συζήτηση νομοσχεδίου και του νόμου του κράτους μετά την ψήφισή του, προκειμένου να επανακριθούν οι αιτήσεις οι οποίες νομίμως είχαν υποβληθεί υπό την ισχύ του άρθρου 18 του ν.801/2000.
      Νομίζω, κύριε Υπουργέ, ότι πρέπει να γίνει, για λόγους επαναλαμβάνω άσκησης χρηστής διοίκησης, αλλά και δικαιοσύνης, διότι έχουμε δύο όμοιες περιπτώσεις να αντιμετωπίζονται από τη διοίκηση κατά διαφορετικό τρόπο. Όσοι μεν είχαν υποβάλλει αίτηση και είχε ολοκληρωθεί η διοικητική διαδικασία, έχουν ικανοποιηθεί, ενώ εκείνων που νόμιμα είχαν υποβάλλει επίσης αίτηση και χωρίς να ευθύνονται οι ίδιοι καταργήθηκε η δυνατότητα αυτή, με το νέο νόμο του 2001, δεν μπόρεσαν να ικανοποιηθούν. Γι’ αυτόν το λόγο σας ζητώ να δεχθείτε την προτεινόμενη από εμένα τροπολογία. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο πρώην Πρόεδρος της Βουλής κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, άκουσα με ιδιαίτερη προσοχή και εκτίμηση το συνάδελφο, κ. Φλωρίνη. Αγαπητέ κύριε Φλωρίνη, δεν μπορούσα όχι να γελάσω, ούτε καν να χαμογελάσω. Έχετε υπηρετήσει στην Αεροπορία και γνωρίζετε ότι η Ολυμπιακή -σε μια χώρα, όπως είναι η Ελλάδα, με τα προβλήματα που έχει και στην εξωτερική της ασφάλεια- στο παρελθόν και στη διάρκεια της Κυπριακής τραγωδίας χρησιμοποιήθηκε και στα σχέδια του Υπουργείου Εθνικής Αμύνης, του Επιτελείου της Αεροπορίας. Αυτά βέβαια τώρα πρέπει να διαγραφούν, διότι η Ολυμπιακή μπορεί αύριο να βρίσκεται στα χέρια ιδιωτικών κεφαλαίων, εθνικότητας ή συμφερόντων αντίθετων προς τα εθνικά συμφέροντα της χώρας μας. 
      Κύριε Πρόεδρε, χρησιμοποιήθηκε και στην περίπτωση της τραγωδίας της Κύπρου και σε στιγμές επικείμενης τραγωδίας. Ευτυχώς χάρη στους σχεδιασμούς και την αποφασιστικότητα που επέδειξε τότε, το 1987, ο Πρωθυπουργός της χώρας, ο Ανδρέας Παπανδρέου, δεν χρειάστηκε να χρησιμοποιηθεί στο Αιγαίο. Όμως στα σχέδια περιλαμβάνεται ακόμα και σήμερα αυτός ο εθνικός σκοπός για τον οποίο θα ήταν ενδεχόμενο να χρησιμοποιηθεί η Ολυμπιακή Αεροπορία για τη μεταφορά προσωπικού.
      Εγώ εκτιμώ ότι από αυτά που άκουσα από τον αγαπητό συνάδελφο, πλην της κατάληξης –εκεί μίλησε περισσότερο ως Βουλευτής του κυβερνώντος κόμματος- κατάλαβα ότι θα ήθελε να είχε διασωθεί η Ολυμπιακή Αεροπορία, με αυτές τις αλλεπάλληλες προσπάθειες εξυγίανσης. Σκέφθηκα ότι θα ήταν ίσως μια ενδόμυχη παρόρμησή του, μια παρόρμηση και εξ αυτού του λόγου. 
      Κύριε Πρόεδρε, ζήτησα να πάρω το λόγο κλείνοντας ο κατάλογος των ομιλητών, γιατί η τοποθέτησή μου δεν έχει καμμία διάθεση αντιπολιτευτική ή αντιπαλότητας με τον Υπουργό, τον κ. Χατζηδάκη. Θέλω να πω ότι κάνει λάθος. Κάνει λάθος η Κυβέρνηση. 
      Το λάθος αυτό έχει μια ιστορία, αγαπητέ κύριε Χατζηδάκη. Έχει ιστορία από τότε που κορυφαία στελέχη της παρατάξεώς σας -όταν η Ολυμπιακή ήταν κρατική, δημόσια επιχείρηση- με κάθε τρόπο προσπαθούσαν να ενισχύσουν τον και τότε ανταγωνιστή της και σήμερα βέβαια κυρίαρχο στις αερομεταφορές, τη γνωστή «AEGEAN», με τους επιχειρηματίες της οποίας δεν έχω καμμία σχέση ούτε αρνητική διάθεση. Αυτό όμως έχει μείνει μέσα μου όταν ως Πρόεδρος της Βουλής δεχόμουν  υπό τύπο απορίας ερωτήσεις, όπως «Γιατί, κύριε Πρόεδρε, η Βουλή να χρησιμοποιεί μόνο εισιτήρια της Ολυμπιακής;». 
      Εγώ διερωτώμαι, κύριε Υπουργέ. Είστε νέος πολιτικός, φέρελπις, έχετε φιλοδοξίες και δικαιολογημένες. Τα Μέσα Ενημέρωσης αναφέρουν ότι γίνεται κάποιος διαγωνισμός. Εσείς όμως γνωρίζετε ότι δεν είναι διαγωνισμός. Είναι μια εκδήλωση ενδιαφέροντος που μπορεί να ευδοκιμήσει, αν κάποιοι εξ αυτών, που θα καταλήξουν στο τέλος να διαπραγματευθούν μαζί σας, φτάσουν σε μια συμφωνία. 
      Κύριε Υπουργέ, μιλώ αυτήν τη στιγμή με αγωνία και μεγάλη στεναχώρια. Η Ολυμπιακή θα πάψει να υπάρχει και φοβούμαι ότι και αυτό το σήμα που μας έκανε περήφανους, εμάς εδώ και συγκινούσε όλους τους απόδημους Έλληνες, θα γίνει και αυτό «φύλλο και φτερό», ακόμη και αν κάποιοι, που τόσα προβλήματα μας δημιουργούν –ακριβώς για να καταστραφεί αυτή η τιμή, η εθνική τιμή του ελληνικού λαού- το αγοράσουν για να το καταστρέψουν, να πάψει να υπάρχει. Το έχετε σκεφθεί αυτό ως ενδεχόμενο; 
      Εσείς λοιπόν προχωράτε τώρα. Μου κάνει εντύπωση, κύριε Υπουργέ, το εξής. Όταν πήγε ο κύριος Πρωθυπουργός στο «QATAR» έγινε φανερό –ανακοινώθηκε άλλωστε- ότι κύριο θέμα της επισκέψεως αυτής ήταν αυτό που συζητούμε εδώ. Και εγώ διερωτώμαι -δεν ήσασταν στη συνοδεία του- σας ενημέρωσε; 
      Η Εθνική Αντιπροσωπεία θα ήθελε να γνωρίζει από εσάς, αφού ο Πρωθυπουργός της χώρας είναι μονίμως απών, μονίμως απών! Μόνο όταν είναι εκ των πραγμάτων αναγκασμένος να κάνει μια Προ Ημερησίας Διατάξεως συζήτηση, εμφανίζεται στην Εθνική Αντιπροσωπεία. Και ερωτώ, σας ενημέρωσε;
      Θα ήθελα επίσης να σας ρωτήσω και κάτι ακόμα. Το διάβασα στον Τύπο και εξεπλάγην. Διάβασα ότι πριν από κάποιο διάστημα –ένα έτος περίπου, δεν ξέρω πόσο- είχε επισκεφθεί το Κατάρ και είχε δει και τον Εμίρη του «QATAR» ο κ. Μητσοτάκης. 
Θα ήθελα να ξέρω εάν είχε και αυτό το θέμα στην επίσκεψή του και αν, εν πάση περιπτώσει, έχετε εσείς οποιαδήποτε ενημέρωση.
      Και θα ήθελα να ρωτήσω τον κύριο Υπουργό το εξής. Στη Διαρκή Επιτροπή το ενδιαφέρον του εξαντλείτο στο να ψηφιστεί από τη Διαρκή Επιτροπή οπωσδήποτε το νομοσχέδιο αυτό πριν πάει ο Πρωθυπουργός στο «QATAR»; Δηλαδή η Εθνική Αντιπροσωπεία χρησιμοποιείται στους σχεδιασμούς, τους οποιουσδήποτε σχεδιασμούς; Και, εν πάση περιπτώσει, γνωστοποιήθηκε στα μέλη της Διαρκούς  Επιτροπής ότι ο σκοπός αυτής της εσπευσμένης συζήτησης του νομοσχεδίου είναι αυτός; Γιατί μας χρησιμοποιείτε έτσι, κύριε Υπουργέ; Ποια είναι η εξαιρετική περίπτωση που κατά τον Κανονισμό επέτρεψε στον κύριο Πρόεδρο της Βουλής να αποδεχθεί, αντί της συνήθους προθεσμίας που ορίζει ο Κανονισμός, προθεσμία δύο ημερών για να συνεδριάσει η επιτροπή; Διότι, κύριε Πρόεδρε, είναι ένα θέμα το οποίο ενοχλεί, είμαι βέβαιος ότι ενοχλεί εκ των πραγμάτων. Αλλά εγώ δεν είμαι διατεθειμένος έπειτα από μια θητεία τριάντα πέντε χρόνων εδώ μέσα να ανέχομαι αυτόν τον εκφυλισμό του νομοθετικού μας έργου. 
      Στη Διαρκή Επιτροπή ο κύριος Υπουργός δεν έκανε τον κόπο να μιλήσει για να απαντήσει στη συζήτηση επί των άρθρων, διότι απλούστατα δεν έγινε καμμία συζήτηση στα άρθρα. Εκτός από τους εισηγητές των κομμάτων, τρεις συνάδελφοι: ο κ. Τιμοσίδης, ο κ. Σκουλάς και ο κ. Χάϊδος πήραν το λόγο, μίλησαν…
      ΝΙΚΟΛΑΟΣ ΣΗΦΟΥΝΑΚΗΣ: Κι εγώ μίλησα.
	ΑΠΟΣΤΟΛΟΣ ΚΑΚΛΑΜΑΝΗΣ: Και ο κ. Σηφουνάκης, όχι όμως επί των άρθρων.
	Δέκα σελίδες των Πρακτικών είναι η συζήτηση επί των άρθρων. Και αυτό είναι ντροπή, κύριε Πρόεδρε! Διότι βλέπω εδώ στο τέλος τον πρόεδρο της επιτροπής, χωρίς να πάρει το λόγο ο Υπουργός, να λέει: «Ολοκληρώθηκε η συζήτηση επί των άρθρων και εισερχόμαστε στην κατ’ άρθρον ψήφιση του νομοσχεδίου. 
      Ερωτάται η επιτροπή: Γίνονται δεκτά τα άρθρα 1,2,3,6,8,9,14 του σχεδίου νόμου; 
      ΠΟΛΛΟΙ ΒΟΥΛΕΥΤΕΣ: Δεκτά, δεκτά». 
      Ο πρόεδρος της επιτροπής μιλά πάλι και λέει: «Τα άρθρα 1,2,3 κ.λπ. έγιναν δεκτά». Καθώς και τα υπόλοιπα:4,6,7,12,13. Και η επιτροπή της Βουλής των Ελλήνων εψήφισε! Και η Ολομέλεια της Βουλής υποτίθεται ότι συζήτησε σήμερα τα άρθρα, κύριε Πρόεδρε!
      Εγώ προσωπικά ντρέπομαι. Είτε Βουλευτής που είμαι, είτε αν ήμουν Υπουργός εκεί, θα ντρεπόμουν, κύριε Υπουργέ. Έτσι πρέπει να νομοθετείτε; Όπως, κύριε Υπουργέ, νομοθετήσατε το άλλο νομοσχέδιο, όταν φέρατε με μορφή τροπολογίας αυτό το τεράστιο πραγματικά θέμα και ουσιαστικά η Βουλή δεν συζήτησε το νομοσχέδιο στο οποίο περιλαμβανόταν και αυτή η απαράδεκτη τροπολογία για το Διοικητή της Υπηρεσίας Πολιτικής Αεροπορίας; Δεν νομοθετείτε καλά, κύριε Υπουργέ! Δεν νομοθετεί καλά η Κυβέρνησή σας.
      Και στον μεν Ο.Τ.Ε. ανασκολοπίσατε το συνδικαλισμό των εργαζομένων. Έχετε αλλεργία με τον συνδικαλισμό. Άλλωστε επί των ημερών σας καταργήθηκαν κι οι συλλογικές συμβάσεις. Δεν υπάρχει νόημα να συνδικαλιστεί ο οποιοσδήποτε εργαζόμενος, αφού πια ατομικές συμβάσεις ισχύουν και κατισχύουν όπου νά’ ναι. Εκεί λοιπόν διαλύσατε τα συνδικάτα, εξαγοράζοντας ένα μέρος του προσωπικού με αυτές τις παροχές. Το ίδιο κάνετε κι εδώ. Και είναι λάθος, κύριε Πρόεδρε, για όλους μας εάν τελικά επαινούμε συνδικαλιστές και προσωπικό που λειτουργεί ατομιστικά και δεν λαμβάνει υπ’ όψιν του ότι επωφελούμενο αυτών των παροχών με τις οποίες δελεάζονται συνδικαλιστές και εργαζόμενοι από την Κυβέρνηση, στο τέλος ζημιώνονται και οι άλλοι εργαζόμενοι, οι χιλιάδες που θα μείνουν στο δρόμο, αλλά κυρίως ζημιώνεται η ελληνική κοινωνία, ζημιώνεται η εθνική μας οικονομία, ζημιώνεται ο τόπος και, όπως σας είπα –και με αυτό κλείνω- και σ’ έναν τομέα που αφορά την εξωτερική ασφάλεια της χώρας, για την οποία πρέπει να είμαστε όλοι περισσότερο ευαίσθητοι! 
 	Ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ζήτησε το λόγο ο κ. Αθηναίος Φλωρίνης. Κύριε Φλωρίνη, δεν υπάρχει θέμα προσωπικό. Φαντάζομαι ότι επί προσωπικού ζητάτε το λόγο. Παρ’ όλα αυτά, επειδή είμαστε στο τέλος της συζήτησης, θα σας δώσω ένα λεπτό. 
	ΑΘΗΝΑΙΟΣ ΦΛΩΡΙΝΗΣ:	Θα ήθελα, κύριε Πρόεδρε, να πω δυο λόγια στον κύριο πρώην Πρόεδρο της Βουλής επί σειρά ετών, με όλο το σεβασμό που τρέφω στο πρόσωπό του. Διατηρώ το δικαίωμα να έχω οποιεσδήποτε απόψεις και να τις εκφράζω ευθαρσώς μέσα στο Κοινοβούλιο αλλά και σε συλλογικά όργανα. Επομένως, κύριε Πρόεδρε, δεν θα δώσω δικαίωμα σε κανέναν να λογοκρίνει τις δικές μου απόψεις. 
	ΑΠΟΣΤΟΛΟΣ ΚΑΚΛΑΜΑΝΗΣ: Πού είδατε τη λογοκρισία;
	ΑΘΗΝΑΙΟΣ ΦΛΩΡΙΝΗΣ: Όσον αφορά τώρα για τα σχέδια της χρησιμοποιήσεως της Ολυμπιακής για πολεμικές αποστολές σάς πληροφορώ ότι αυτά δεν συνετάχθησαν επί αείμνηστου Ανδρέα Παπανδρέου αλλά πολύ πιο πριν κι ένας από αυτούς που είχαν συντάξει τότε τα σχέδια είναι και ο ομιλών και φέρουν και την υπογραφή μου. Σας πληροφορώ όμως ότι σχέδια που θα καλύψουν το αντίστοιχο έργο της Ολυμπιακής Αεροπορίας υπάρχουν και τώρα στο Υπουργείο Εθνικής Αμύνης. Γι’ αυτό να είστε ήσυχος. Και, αν θέλετε, ρωτήστε τον Υπουργό Εθνικής Αμύνης. 
	Δεν θέλω να κάνω τον υπερασπιστή του Πρωθυπουργού, αλλά σας πληροφορώ ότι επί τριάμισι χρόνια που ήμουν Βουλευτής, 2000 με 2003 και μισό, είδα τον κ. Σημίτη τρεις φορές. Τον Πρωθυπουργό τον έχω δει σ’ έναν χρόνο δέκα φορές. Επομένως άδικα επιτίθεστε και κατά του κυρίου Πρωθυπουργού, κύριε Πρόεδρε, επαναλαμβάνω με όλο το σεβασμό που σας έχω. 
	Σας ευχαριστώ πάρα πολύ.  
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Κακλαμάνη. 
	ΑΠΟΣΤΟΛΟΣ ΚΑΚΛΑΜΑΝΗΣ:	Κάνετε ένα λάθος, κύριε Φλωρίνη. Είδατε εσείς, κύριε Πρόεδρε, καμμία λογοκρισία;
	ΠΡΟΕΔΡΕΥΩΝ (Φίλιππος Πετσάλνικος): Όχι. Γι’ αυτό είπα ότι δεν υπήρχε θέμα επί προσωπικού. 
	ΑΠΟΣΤΟΛΟΣ ΚΑΚΛΑΜΑΝΗΣ: Αντιθέτως, κύριε Φλωρίνη, αναφέρθηκα σ’ εσάς ως γνώστη του θέματος. Και το επιβεβαιώσατε τώρα. Και είπα βέβαια ότι πιο πριν ήταν αυτά τα σχέδια και χρησιμοποιήθηκαν και στην τραγωδία της Κύπρου και χρησιμοποιήθηκαν και το 1987 στην κρίση που είχαμε και τον παρ’ ολίγον πόλεμο στο Αιγαίο. Είμαι βέβαιος ότι η Πολεμική μας Αεροπορία θα φροντίσει να καλύψει αυτό το κενό. Αλλά δεν ξέρω εάν η Κυβέρνηση αποφασίζοντας ουσιαστικά να διαλύσει την πολιτική αεροπορία αν κουβέντιασε καν με το Υπουργείο Εθνικής Αμύνης. Γιατί είναι δεδομένο αυτό που είπατε, ότι πράγματι τα σκάφη της Ολυμπιακής είναι ένα πολύτιμο μέσο για τη μεταφορά προσωπικού σε έκτακτες περιστάσεις σε οποιοδήποτε σημείο του εξωτερικού μετώπου μιας χώρας. Και μπορεί εδώ πέρα τυφλώττοντες να μη βλέπουμε τις προκλήσεις, αλλά μπορεί να χρειαστεί. Αυτή είναι η δική μου αγωνία, κύριε Φλωρίνη και δεν καταλαβαίνω πού είδατε τη λογοκρισία, πραγματικά. 
	ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει κανένα πρόβλημα ούτε λογοκρισία υπάρχει. 
	Ολοκληρώστε, κύριε Κακλαμάνη, σας παρακαλώ. 
	ΑΠΟΣΤΟΛΟΣ ΚΑΚΛΑΜΑΝΗΣ: Και θα ήθελα να μου πει ο κ. Φλωρίνης πού είδε τη λογοκρισία. Εγώ σας είπα «μπράβο», είπα ότι μέσα σας είμαι βέβαιος ότι όταν λέγατε ότι θα έπρεπε να διατηρηθεί η Ολυμπιακή Αεροπορία θα είχατε ασφαλώς και αυτό. 
	ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο κύριος Υπουργός.
	 ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ. Εγώ άκουσα από τον αγαπητό συνάδελφο κ. Φλωρίνη αυτή τη φράση και θέλω να μου πει πού βρήκε τη λογοκρισία. Είναι βαρύ αυτό που είπε. Σας παρακαλώ. 
      ΠΡΟΕΔΡΕΥΩΝ (Φίλιππος Πετσάλνικος): Δεν μπορεί κανείς να λογοκρίνει κανέναν συνάδελφο εδώ. Δεν υπάρχει τέτοιο πρόβλημα. 
	ΑΠΟΣΤΟΛΟΣ ΚΑΚΛΑΜΑΝΗΣ: Νομίζετε ότι εγώ σας λογόκρινα;
	ΑΘΗΝΑΙΟΣ ΦΛΩΡΙΝΗΣ:	Αποδοκιμάσατε αυτά που είπα. Εγώ δεν λυπάμαι γι’ αυτά που είπατε. Εσείς είπατε ότι λυπάστε γι’ αυτά που είπα. Αν έκανα λάθος, ζητώ συγγνώμη. 
      ΠΡΟΕΔΡΕΥΩΝ (Φίλιππος Πετσάλνικος): Μπορεί να μη συμφωνείτε σε ορισμένα πράγματα, αλλά αυτό δεν σημαίνει ότι λογοκρίνει κανείς τον άλλο συνάδελφο. Ούτε αυτό ακριβώς εννοούσε ο κ. Φλωρίνης, ότι λογοκρίθηκε. Πώς να λογοκριθεί άλλωστε; Είναι αδύνατον. 
	Δεν υπάρχει, λοιπόν, κανένα θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, να καταγραφεί στα Πρακτικά ότι είπε ότι αν έκανε λάθος ζητά συγγνώμη. Διότι δεν θέλω μετά από τριάντα πέντε χρόνια να μου πει κανείς εδώ ότι τον λογοκρίνω.
      ΠΡΟΕΔΡΕΥΩΝ (Φίλιππος Πετσάλνικος): Κύριε Φλωρίνη, σίγουρα δεν εννοούσατε ότι λογοκριθήκατε
      ΑΠΟΣΤΟΛΟΣ ΚΑΚΛΑΜΑΝΗΣ: Ο αγώνας μου είναι…
      ΠΡΟΕΔΡΕΥΩΝ (Φίλιππος Πετσάλνικος): Να γραφεί, λέει ο κ. Φλωρίνης.
      Ο Υπουργός Μεταφορών και Επικοινωνιών κ. Κωνσταντίνος Χατζηδάκης έχει το λόγο.
      Κύριε Υπουργέ, έχετε το λόγο για οκτώ λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Άλλωστε είναι ο μόνος χώρος στον οποίο μπορεί να μιλά κανείς ελεύθερα, όχι στις φυλλάδες και στα κανάλια.
      ΠΡΟΕΔΡΕΥΩΝ (Φίλιππος Πετσάλνικος): Ευτυχώς που μπορούμε να μιλούμε ελεύθερα.
      Κύριε Υπουργέ, και εσείς, βάσει του Κανονισμού, έχετε οκτώ λεπτά. Θα έχετε, όμως, την ανοχή δύο-τριών λεπτών, εφόσον θα χρειαστείτε αυτά τα λεπτά, για να ολοκληρώσετε την τοποθέτησή σας.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, κατ’ αρχάς, προφανώς, θέμα εθνικής ασφαλείας δεν τίθεται, διότι για όλα τα μέσα μεταφορών σε περιπτώσεις πολέμου, ανεξάρτητα από το ιδιοκτησιακό τους καθεστώς, υπάρχει καθεστώς επίταξης.
      ΑΠΟΣΤΟΛΟΣ ΚΑΚΛΑΜΑΝΗΣ: Εάν υπάρχουν τα μέσα. Εάν δεν υπάρχει…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ανεξάρτητα, λοιπόν, από το ιδιοκτησιακό καθεστώς της Ολυμπιακής ή οποιασδήποτε άλλης εταιρείας, ισχύει το ίδιο καθεστώς.
      Δεύτερον, σε σχέση με το νομοσχέδιο και την ψήφιση του κατ’ άρθρον στην επιτροπή, ξέρετε ότι εγώ, ως Υπουργός, αλλά και κανένας Υπουργός, δεν έχει την ευθύνη της διαδικασίας. Ο Πρόεδρος διευθύνει και το Σώμα αποφασίζει, η επιτροπή αποφασίζει συλλογικά.
      Μια και το θέτετε, όμως, να σας πω ενημερωτικά ότι για κάποιο λόγο, τον οποίο εγώ δεν επηρέασα προσωπικά, χάλασαν τα μικρόφωνα στο τέλος της συνεδρίασης και περιμέναμε για αρκετή ώρα. Εγώ, μάλιστα, πρότεινα στον πρόεδρο και να συνεχίσουμε να περιμένουμε, αλλά και να κάνουμε συνεδρίαση με καταγραφή αυτών που λέμε, έστω και με το παραδοσιακό σύστημα. Η επιτροπή ομοφώνως αποφάσισε στο σημείο που ήμασταν να σταματήσει τη συνεδρίαση. Ενδεχομένως αυτό το πράγμα να είναι άξιο κριτικής, αλλά δεν είμαι εγώ εκείνος ο οποίος το αποφάσισε. Και το διευκρινίζω, διότι σας είπα ότι η απόφαση ήταν ομόφωνη διαδικαστικά και υπήρχαν συνάδελφοι παρόντες για να επιβεβαιώσουν ή να διαψεύσουν αυτά τα οποία λέω.
      Εν πάση περιπτώσει, επειδή έχω αφιερώσει το ένα τέταρτο της ομιλίας μου σε αυτά, έρχομαι στα υπόλοιπα θέματα. Με το νομοσχέδιο υπάρχει κάλυψη, χωρίς καμμία αμφιβολία, των εργαζομένων και κατά τη δική μας άποψη, αυτοί οι οποίοι αντιδρούν είναι μόνο κάποιοι κομματικοί συνδικαλιστές, οι οποίοι εκείνο το οποίο βλέπουν είναι ότι χάνεται ο ρόλος τον οποίο είχαν τόσα χρόνια.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Το ότι καλύπτονται απόλυτα οι εργαζόμενοι προκύπτει άλλωστε, και από τις παρατηρήσεις που έγιναν από τους συναδέλφους της Αντιπολίτευσης, οι οποίες αφορούν στην πραγματικότητα μόνο κάποια δευτερεύοντα ζητήματα σε σχέση με το καθεστώς των εργαζομένων, με την κάλυψη που τους προσφέρει το νομοσχέδιο αυτό. Μάλιστα ελέχθησαν και ανακρίβειες για τη μοριοδότηση, για παράδειγμα των συμβασιούχων.
      Εκείνο το οποίο συμβαίνει είναι ότι για πρώτη φορά θεσπίζεται μοριοδότηση για τους συμβασιούχους της Ολυμπιακής σε διαγωνισμούς του δημοσίου, διότι μέχρι τώρα, μπορεί κακώς, πάντως δεν προβλεπόταν τέτοιου είδους μοριοδότηση. Το κόστος της λύσης είναι σε βάθος εικοσιπενταετίας -επαναλαμβάνω, εικοσιπενταετίας- 1,3 δισεκατομμύρια ευρώ. Το κόστος της μη λύσης για το ίδιο χρονικό διάστημα θα ήταν 10.000.000.000 ευρώ. Διότι, εάν πολλαπλασιάσετε τα χρήματα τα οποία χάνει η Ολυμπιακή και επί των ημερών του ΠΑ.ΣΟ.Κ. και επί των ημερών της Νέας Δημοκρατίας, θα δείτε ότι σε είκοσι πέντε χρόνια η ζημία θα ήταν 10.000.000.000 ευρώ. Επομένως το κέρδος από τη λύση της Κυβέρνησης είναι 8,7 δισεκατομμύρια ευρώ.
      ΘΕΟΧΑΡΗΣ ΤΣΙΟΚΑΣ: Αυτό είναι αδικία.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Η Κυβέρνηση, λοιπόν, προχωρεί μπροστά, λύνοντας ένα θέμα το οποίο μας απασχολεί εδώ και τριάντα χρόνια. Η Ολυμπιακή θα συνεχίσει να πετάει με το ίδιο όνομα, με το ίδιο σήμα και με έγκριση του σχεδίου αποκρατικοποίησης από την Ευρωπαϊκή Επιτροπή.
      Για το σήμα, επειδή έγινε μια παρατήρηση, θέλω να πω και να το πω ξεκάθαρα -το λέει, άλλωστε και το νομοσχέδιο- ότι το σήμα ανήκει και θα ανήκει στο δημόσιο. Δίνεται μόνο το δικαίωμα χρήσης στους υποψήφιους επενδυτές. Η Ολυμπιακή, με την απόφαση της Κυβέρνησης, ακολουθεί το δρόμο και άλλων παλιών κρατικών αερομεταφορέων στην Ευρωπαϊκή Ένωση που πλέον είναι ιδιωτικές εταιρείες.
      Μέχρι τώρα, κυρίες και κύριοι συνάδελφοι -και να το ξεκαθαρίσουμε αυτό- ποια είναι η τομή η οποία γίνεται από την πλευρά της Κυβέρνησης; Μέχρι τώρα η Ολυμπιακή έμπαινε μέσα και με τη δική σας κυβέρνηση και με τη δική μας Κυβέρνηση, ζημιώνοντας τους Έλληνες φορολογούμενους 350 με 400.000.000 ευρώ το χρόνο.
      Από εδώ και πέρα, η νέα Ολυμπιακή θα εισφέρει στον κρατικό προϋπολογισμό, στο δημόσιο, περί τα 150.000.000 ευρώ. Αυτό είναι μια βασική τομή, τομή φιλολαϊκή, τομή θετική για τους Έλληνες φορολογούμενους. Με τη δική σας πολιτική, με αυτό που εισηγείστε εσείς, η Ολυμπιακή θα συνεχίσει να μπαίνει μέσα και να ζημιώνει τους φορολογούμενους 350.000.000 με 400.000.000 ευρώ το χρόνο. Με τη δική μας πολιτική, θα υπάρχει κέρδος για το δημόσιο 150.000.000 ευρώ το χρόνο, από φόρο μισθωτών υπηρεσιών, Ι.Κ.Α. και σπατόσημο.
      Επίσης, επιχειρήθηκε για μια ακόμα φορά να γίνει μια σύγχυση σε σχέση με τις ρυθμίσεις που γίνονται για τις τράπεζες. Εκείνο το οποίο…
      ΠΑΝΑΓΙΩΤΗΣ ΛΑΦΑΖΑΝΗΣ: Επί ποίου προσωπικού εννοείτε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Λαφαζάνη, όταν έρθει η στιγμή που θα μιλήσετε, θα τα πείτε.
      Εκείνο το οποίο συμβαίνει είναι το εξής: Πρώτον, για τις αεροπορικές εταιρείες υπήρξε ρύθμιση από την Ευρωπαϊκή Επιτροπή για τους παλιούς κρατικούς αερομεταφορείς, η περίφημη ρύθμιση «one time, last time», το 1994. Όλες οι εταιρείες, οι παλιοί κρατικοί αερομεταφορείς, αξιοποίησαν τη βοήθεια αυτή, εκτός από την Ολυμπιακή πλήρως και την «ALITALIA» εν μέρει. Οι άλλες έγιναν κερδοφόρες. Η δική μας εταιρεία συνέχισε να μπαίνει μέσα.
      Δεύτερον, με την τελευταία απόφαση της Ευρωπαϊκή Επιτροπής, της 17ης Σεπτεμβρίου, υπάρχει μετατόπιση από την αρχική θέση της Ευρωπαϊκής Επιτροπής, που ουσιαστικά μας έλεγε ότι η εταιρεία θα έπρεπε να δώσει 2.000.000.000 ευρώ πίσω στο δημόσιο και, επειδή δεν τα είχε, να κλείσει, και μας επιτρέπει να προχωρήσουμε σε αυτήν τη λύση που θα δώσει τη δυνατότητα στην Ολυμπιακή να πετάει.
      Και επίσης, θέλω να σας πω ότι τούτη την ώρα, που είναι σε εξέλιξη η διεθνής οικονομική κρίση και που λαμβάνονται τα μέτρα για τις τράπεζες και στην Ελλάδα και αλλού, είναι σε εξέλιξη πέντε αποκρατικοποιήσεις κρατικών αερομεταφορέων σε ολόκληρη την Ευρώπη. Σας έχω παρουσιάσει τα στοιχεία και έχω αναφερθεί στο ποιες είναι αυτές οι εταιρείες. Έχω πει για την «ALITALIA», έχω πει για τη «SAS» τη σκανδιναβική, την «AUSTRIAN», τη σέρβικη «JAT» και τη δική μας Ολυμπιακή.
      Υπάρχει, λοιπόν, με βάση αυτές τις συνθήκες που έχουν δημιουργηθεί από την πλευρά της Κυβέρνησης, επενδυτικό ενδιαφέρον, παρά τη δύσκολη συγκυρία. Και είτε θέλετε να το δεχθείτε είτε δεν θέλετε να το δεχτείτε, το ενδιαφέρον αυτό είναι μεγαλύτερο από ό,τι οποιαδήποτε άλλη φορά και στην περίοδο τη δική σας και στην περίοδο τη δική μας. Είναι αντικειμενικό. Αυτό υπογραμμίζει ακριβώς ότι η Κυβέρνηση είναι στο σωστό δρόμο.
      Δεν περιμέναμε ποτέ, βεβαίως, να μας πείτε «μπράβο», αλλά, κυρίες και κύριοι συνάδελφοι, θεωρώ ότι και η πολιτική μικροψυχία έχει τα όριά της. Ειλικρινά, ανατρέξτε στα Πρακτικά της Βουλής τώρα που τελειώνουμε τις συζητήσεις, να δείτε τι έχω ακούσει και σκεφτείτε εσείς, αν ακούγατε από εμένα ή από οποιονδήποτε άλλο συνάδελφο όλες αυτές τις μέρες αυτά που έχω ακούσει, πώς θα αντιδρούσατε. Και τα ακούμε για ποιο λόγο; Για μια τομή που κάνουμε για να λυθεί ένα χρόνιο θέμα, με έναν τρόπο με τον οποίο μόνο κέρδος έχει τελικά ο Έλληνας φορολογούμενος, ανεξάρτητα από εάν ψηφίζει εσάς ή ψηφίζει εμάς.
      Προσέξτε τι έχετε πει σε όλη αυτήν τη διαδρομή. Μας έχετε πει ότι θα έπρεπε να ακολουθήσουμε τη λύση του Μπερλουσκόνι στην «ALITALIA», όταν ο Ιταλός Επίτροπος, ο Ταγιάνι, ο αρμόδιος για τις μεταφορές μάλιστα, προτείνει να ακολουθηθεί η λύση για την Ολυμπιακή, σε συνέντευξη που έχω καταθέσει στα Πρακτικά της Βουλής.
      Μας έχετε πει ότι η λύση μας διέπεται από προχειρότητα, όταν η Επίτροπος Ανταγωνισμού, η κ. Κρους, πάει στην Πολωνία και μιλάει για το μοντέλο της Ολυμπιακής, για το προηγούμενο που δημιουργεί και συνιστά στους Πολωνούς να το ακολουθήσουν στα ναυπηγεία του Γκντανσκ. Το έχω καταθέσει και αυτό στα Πρακτικά της Βουλής.
      Μας είχατε πει ότι θέλουμε να δημιουργήσουμε μονοπώλιο στην ελληνική αγορά. Έχω εδώ δηλώσεις του κ. Σηφουνάκη, του κ. Τσιόκα, του κ. Βερελή, του κ. Πετσάλνικου, της κ. Φιλίνη, του κ. Ροντούλη, που σε όλες τις προηγούμενες συζητήσεις -από τα Πρακτικά της Βουλής της βρήκα- μας έλεγαν ότι κάνουμε ό,τι κάνουμε για την Ολυμπιακή, διότι θέλουμε να εξυπηρετήσουμε την «AEGEAN». Και τώρα γίνεται ο διαγωνισμός και η «AEGEAN» δεν είναι υποψήφια. Θα είναι απέναντι στον ανταγωνιστή της Ολυμπιακής.
      Τώρα τι λέτε; Δεν έχετε να πείτε τίποτα, διότι κάνατε την αντιπολίτευση την κοντόθωρη, την αντιπολίτευση της μιας μέρας και, βεβαίως, σε βάθος χρόνου αυτά τα επιχειρήματα δεν αντέχουν.
      Μας έχετε πει -έχω εδώ δηλώσεις σχετικές- ότι δεν θα βρίσκαμε επενδυτές. Έχω δηλώσεις του κ. Βερελή, του κ. Πάγκαλου, του κ. Τσιόκα. Και τώρα καταβαίνουν τουλάχιστον δέκα επενδυτές σε καθέναν από τους διαγωνισμούς.
      Τώρα τι λέτε; Και τώρα πάλι αμφισβητείτε. Όταν θα ολοκληρωθεί ο διαγωνισμός, εγώ θα ξανάρθω εδώ με τις δηλώσεις σας.
      Διότι δεν είναι δυνατόν να συνεχιστεί με αυτόν τον τρόπο αυτή η συζήτηση. Το ψέμα, κυρίες και κύριοι συνάδελφοι, έχει κοντά ποδάρια. Και αυτού του είδους η αντιπολίτευση να ξέρετε δεν θα σας οδηγήσει πουθενά. Απλώς υπογραμμίζει την ορθότητα της δικής μας λύσης και τη διαφορά της προσέγγισης ανάμεσα σε σας και σε μας. 
      Κυρίες και κύριοι συνάδελφοι, επίσης υπήρξε αμφισβήτηση για το διαγωνισμό, για τη διαφάνειά του, για το ότι υπάρχουν προειλημμένες αποφάσεις, για το ότι δήθεν δεν ξέρουμε τι πουλάμε κ.λπ.. Η αλήθεια είναι ότι πρόκειται για ένα ανοικτό δημόσιο, διεθνή διαφανή διαγωνισμό, που δεν έχει προειλημμένο, προφανώς, αποτέλεσμα. 
      Ο διαγωνισμός γίνεται με βάση το νόμο περί αποκρατικοποιήσεων και τηρεί τις προϋποθέσεις της απόφασης που έλαβε η Ευρωπαϊκή Επιτροπή. Και μάλιστα, όπως σας είπα και την προηγούμενη φορά, είτε το θέλετε να το δεχθείτε είτε όχι, είναι ο μόνος διαγωνισμός στον οποίο υπάρχει ενεργή συμμετοχή του επιτρόπου, παρακολούθηση της Ευρωπαϊκής Ένωσης. Και σας είπα, μπορεί να αμφισβητείτε τις προθέσεις της Κυβέρνησης, όμως στο μονοπάτι που έχετε μπει, είστε πια αναγκασμένοι να αμφισβητήσετε τις προθέσεις ολόκληρης της Ευρωπαϊκής Ένωσης. Ε, δεν σας πιστεύουν, κυρίες και κύριοι συνάδελφοι, ούτε οι οπαδοί σας. Όπως ούτε οι οπαδοί δεν σας πιστεύουν γι’ αυτά τα οποία λέτε για το ζήτημα της Υπηρεσίας Πολιτικής Αεροπορίας, για το ότι δήθεν τα νησιά μας θα μείνουν χωρίς αεροπλάνα. Διότι ο Γενάρης, ο Φλεβάρης, στον οποίο αναφερθήκατε προηγουμένως, είναι πάρα πολύ κοντά. Και εσείς βεβαίως θα θέλετε να ξεχάσετε τότε τις δηλώσεις που κάνετε τώρα, αλλά εμείς θα σας τις θυμίσουμε τις δηλώσεις αυτές.
      ΘΕΟΧΑΡΗΣ ΤΣΙΟΚΑΣ: Το διαγωνισμό τον πήρε…
       ΠΡΟΕΔΡΕΥΩΝ (Αναστάσιος Νεράντζης): Κύριε  Τσιόκα, μη διακόπτετε. Αφήστε τον Υπουργό να ολοκληρώσει.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Συμπερασματικά, κυρίες και κύριοι συνάδελφοι, η συζήτηση για μια ακόμη φορά κατέδειξε ότι από τη μια πλευρά υπάρχει ο δρόμος της Ευρώπης, ο δρόμος του ρεαλισμού, ο δρόμος της κοινής λογικής, ο δρόμος που ακολουθούν όλες οι ευρωπαϊκές χώρες. Και από την άλλη πλευρά υπάρχει ο λαϊκισμός, η παραδοξολογία -με ευρωπαϊκά τουλάχιστον δεδομένα- και κυρίως μία απίστευτη πολιτική μικροψυχία. Κρατήστε το λαϊκισμό και τη μικροψυχία, εμείς κρατάμε το αύριο, τη σοβαρότητα, τις μεταρρυθμίσεις.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε  Υπουργέ. Το λόγο έχει ο Κοινοβουλευτικός Εκπρόσωπος της Αξιωματικής Αντιπολίτευσης, Βουλευτής του ΠΑ.ΣΟ.Κ., κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ακούσαμε για πολλοστή φορά τον κύριο Υπουργό να επιμένει ότι ο βασικός λόγος για τον οποίο οδηγείται η Ολυμπιακή Αεροπορία σε ξεπούλημα είναι τα αποτελέσματα της δικής τους πολιτικής. Διότι αυτό μας λέει. Και το λέει με επιμονή, επιμένει.
      Επιμένετε, κύριε  Υπουργέ, αλλά πείτε στον ελληνικό λαό, πείτε στους συναδέλφους περί τίνος ακριβώς πρόκειται. Τι επικαλείσθε; Επικαλείσθε τις ζημίες που είχε η Ολυμπιακή Αεροπορία από το 2004 μέχρι τώρα όταν, τι έκανε; Νοίκιαζε αεροπλάνα, πολλές φορές 50%, 100% και 200% από την πραγματική τους αξία, τα οποία δεν πετούσαν ποτέ, με αποτέλεσμα συνεχείς καθυστερήσεις, πλήρης απαξίωση και αφού ήταν αυτό το αποτέλεσμα της δικής τους πολιτικής, ο ίδιος ο Υπουργός, άλλοι συνάδελφοι της Νέας Δημοκρατίας, έβγαιναν στα Μέσα Μαζικής Ενημέρωσης και έλεγαν: «ορίστε ο εθνικός αερομεταφορέας, πού τον έχει καταντήσει το ΠΑ.ΣΟ.Κ.». 
      Και εγώ ρωτώ: Αφού σας ενδιέφερε τόσο πολύ ο εθνικός αερομεταφορέας, τα νησιά, οι προορισμοί, ο τουρισμός, γιατί δεν κάνατε αυτό που θα έκανε η οποιαδήποτε επιχείρηση, απλή, μικρή επιχείρηση, ο οποιοσδήποτε επιχειρηματίας; Γιατί δεν αγοράζατε τα αεροπλάνα; 
      Ξέρετε πόσα αεροπλάνα θα μπορούσαν να είχαν αγοράσει, κυρίες και κύριοι συνάδελφοι, με τα χρήματα τα οποία κόστισαν, τα νοικιασμένα αεροπλάνα και τα οποία δεν πέταξαν ποτέ; Από το 2004 μέχρι τώρα θα είχαν αγοράσει δεκατέσσερα αεροσκάφη. 
      Ποιο ήταν το αποτέλεσμα αυτής της υπόθεσης; Εκατομμύρια πολίτες οι οποίοι θα μπορούσαν να είχαν ταξιδεύσει, πελάτες της Ολυμπιακής, δεν ήταν πελάτες πλέον της Ολυμπιακής. Ήταν πελάτες της «AEGEAN», ήταν πελάτες άλλων αερογραμμών στους διεθνείς προορισμούς, τα slots χάθηκαν, εξαφανίστηκαν, έγιναν βορρά σε άλλες εταιρείες του εξωτερικού. Και έρχεται εδώ ο Υπουργός για πολλοστή φορά και επιμένει ότι τα αποτελέσματα της πολιτικής του ΠΑ.ΣΟ.Κ. είναι αυτά τα οποία οδηγούν σήμερα στο ξεπούλημα της Ολυμπιακής Αεροπορίας. 
      Και εγώ ερωτώ, κύριε  Υπουργέ, για να βάλουμε και τα πράγματα στη θέση τους. Επειδή η αλήθεια είναι αυτή που αναφέρθηκα μόλις προηγουμένως, επειδή η αλήθεια είναι ότι είναι καταγεγραμμένα και διαπιστευμένα και ομολογημένα τα αποτελέσματα της δικής σας πολιτικής, εγώ σας ρωτώ, γιατί δεν στείλατε τη διοίκηση της Ολυμπιακής Αεροπορίας, των Ολυμπιακών Αερογραμμών, στον εισαγγελέα για κακοδιαχείριση; Γιατί τους κρατήσατε; Τον πρόεδρο τον πήρατε από εκεί και τον βάλατε πρόεδρο στην «ΠΑΝΘΕΟΝ», η οποία θα διαχειριστεί και την επόμενη φάση.
      ΝΙΚΟΛΑΟΣ ΣΗΦΟΥΝΑΚΗΣ: Όχι, τώρα πήγε στην Κτηματική Εταιρεία του Δημοσίου.
      ΧΡΗΣΤΟΣ ΠΑΠΟΥΤΣΗΣ: Τώρα πήγε στην Κτηματική Εταιρεία; Ακόμα καλύτερα!
      Δεύτερον, μας μιλάτε συνέχεια για τον περίφημο διαγωνισμό ο οποίος είναι διεθνής διαγωνισμός και ο οποίος χρησιμοποιείται επικοινωνιακά. Και είχε δίκιο ο Πρόεδρος κ. Κακλαμάνης προηγουμένως. Γιατί εσείς αποφεύγετε επιμελώς να πείτε τη λέξη «Κατάρ»; Το όνομα της χώρας Κατάρ δεν το λέτε. Τρεις μέρες σας ζητούμε εδώ ενημέρωση. Τι έκανε ο Πρωθυπουργός στο Κατάρ; Εμείς διαβάζουμε παντού ότι ήταν εκεί ο συνάδελφός  σας κ. Δούκας, όπου συζήτησαν μαζί με τον Πρωθυπουργό και τον εμίρη του Κατάρ για την προοπτική πώλησης της Ολυμπιακής. Εσείς γιατί δεν μιλάτε καθόλου; Γιατί δεν λέτε επ’ αυτού; Τίποτα… κουβέντα. Διαψεύδετε το γεγονός ότι συζήτησε ο Πρωθυπουργός την υπόθεση της Ολυμπιακής Αεροπορίας με τον εμίρη; Όχι προφανώς. Ωραία. Μας λέτε λοιπόν για το διαγωνισμό. Και λέτε, ο διαγωνισμός για τον οποίο έχει εκδηλωθεί τεράστιο ενδιαφέρον. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Ήταν ανοικτός διαγωνισμός, δεν το έχετε καταλάβει; 
      ΧΡΗΣΤΟΣ ΠΑΠΟΥΤΣΗΣ: Πάρα πολύ ωραία. Σας ρωτώ λοιπόν, αυτός ο ανοικτός διαγωνισμός, ο πολυδιαφημισμένος από την Κυβέρνηση της Νέας Δημοκρατίας, μπορείτε να μου πείτε επί τη βάση ποιας αποτίμησης των περιουσιακών στοιχείων της εταιρείας, γίνεται; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Έχω εξηγήσει, κύριε  Παπουτσή. 
      ΧΡΗΣΤΟΣ ΠΑΠΟΥΤΣΗΣ: Ποιο είναι το κόστος; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Θα γίνει μέχρι τη φάση της πώλησης.
      ΧΡΗΣΤΟΣ ΠΑΠΟΥΤΣΗΣ: Θα φτάσω βεβαίως εκεί. Βάσει του νόμου περί αποκρατικοποιήσεων, μπορείτε να κάνετε…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Χωρίς αντίρρηση από την Ευρωπαϊκή Ένωση.
      ΧΡΗΣΤΟΣ ΠΑΠΟΥΤΣΗΣ: Πολύ σωστά. Όμως, δεν μας λέτε ποιος είναι ο επιτηρών επίτροπος. Ποιος είναι, πείτε το. Ο κόσμος ακούει ότι πρόκειται περί κάποιου επιτρόπου, κάποιου πολιτικού προσώπου. Αυτό νομίζει, ενώ πρόκειται περί διεθνούς επενδυτικού οίκου. Αυτή είναι η πραγματικότητα.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Σε συμφωνία με την Ευρωπαϊκή Επιτροπή. 
      ΧΡΗΣΤΟΣ ΠΑΠΟΥΤΣΗΣ: Βεβαίως, σε συμφωνία με την Ευρωπαϊκή Επιτροπή. Γιατί εσείς συμφωνήσατε με την Ευρωπαϊκή Επιτροπή να κάνετε αποτίμηση των περιουσιακών στοιχείων μέχρι τον Απρίλιο δηλαδή, μέχρι την ολοκλήρωση όλων αυτών των διαδικασιών. Και σας ερωτώ: Τι σημαίνει αυτό στην πράξη; Για να καταλαβαίνει και ο κόσμος, να καταλαβαίνει και η Βουλή. Τι σημαίνει; Ότι η Κυβέρνηση πολυδιαφημίζει έναν ανοικτό διαγωνισμό, χωρίς να ξέρει η ίδια τι ακριβώς πουλάει. Εκτός εάν ξέρετε, όπως ξέρουν και οι πελάτες, οι υποψήφιοι αγοραστές, όπως ξέρουν ότι υπάρχει. Επομένως μιλούμε για μυστικά αλισβερίσια, για τον εθνικό αερομεταφορέα, εάν ξέρετε και ξέρουν και εκείνοι.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Υπάρχουν και όρια. Υπάρχουν και όρια!
      ΧΡΗΣΤΟΣ ΠΑΠΟΥΤΣΗΣ: Διότι περί αυτού πρόκειται.
      Πάτε, λοιπόν, σε μυστικές διαπραγματεύσεις και σε μυστικές συμφωνίες; Η αλήθεια ποια είναι, κυρίες και κύριοι συνάδελφοι; Ότι η Νέα Δημοκρατία, μπροστά στο στόχο, στον έναν και μοναδικό στόχο, που είναι το λουκέτο στην Ολυμπιακή, δεν σταματά πουθενά. Δεν σας προβληματίζει τίποτε απολύτως. 
      Και επειδή το νομοσχέδιο αυτό αφορά τους εργαζόμενους, εγώ θέλω να επιμείνω σ’ αυτό το θέμα. Να επιμείνω στην επιβάρυνση που προκαλείται στο ασφαλιστικό σύστημα της χώρας, με σοβαρότατα μεγέθη, καθώς υποχρεώνετε σε συνταξιοδότηση νέους ανθρώπους στην ηλικία των σαράντα ετών. Και αν κάποιοι εξ αυτών αντιμετωπίζουν θετικά αυτήν την εξέλιξη, είναι γιατί δεν αντιλαμβάνονται σήμερα ότι εγκλωβίζονται ως συνένοχοι και συνυπεύθυνοι στην πολιτική σας, στην πολιτική της Νέας Δημοκρατίας για τις πρόωρες συνταξιοδοτήσεις. Θα το αντιληφθούν βέβαια, αλλά τότε θα είναι πολύ αργά. Όταν θα συνειδητοποιήσουν ότι θα βρεθούν με μαθηματική ακρίβεια σε καθεστώς ανασφάλειας, λόγω ακριβώς της αδυναμίας του επιβαρυνόμενου διαρκώς ασφαλιστικού συστήματος. Και τότε, θα ξαναέλθει η Νέα Δημοκρατία να προβάλει την αναγκαιότητα, ότι «κοιτάξτε εργαζόμενοι, για να διασφαλιστείτε ακόμη περισσότερο, προστρέξτε στην ιδιωτική ασφάλιση». Και θα ξαναφέρετε από την πίσω πόρτα ξανά, τη λογική της ιδιωτικής ασφάλισης, ως αίτημα για να σωθούν οι εργαζόμενοι, τους οποίους εσείς οδηγείτε σήμερα εκεί. Και, ταυτόχρονα, επιβαρύνετε και όλους τους υπόλοιπους εργαζόμενους.
    Εμείς σας το λέμε και το τονίζουμε καθαρά. Η Νέα Δημοκρατία, όχι εσείς, κύριε Υπουργέ, η συνάδελφός σας επί των κοινωνικών ασφαλίσεων αρνείται να εφαρμόσει την κείμενη νομοθεσία που προβλέπει την ετήσια χρηματοδότηση του ασφαλιστικού συστήματος. Ναι ή όχι; Ούτε 1 ευρώ! Από την ημέρα της ψήφισης του νόμου Ρέππα μέχρι σήμερα ούτε 1 ευρώ στη χρηματοδότηση του ασφαλιστικού συστήματος!
    Ταυτόχρονα τι κάνετε; Προχωράτε στην ενοποίηση των ασφαλιστικών ταμείων, διευρύνοντας τα ελλείμματα του Ι.Κ.Α.. Η Κυβέρνηση της Νέας Δημοκρατίας τι κάνει; Δημιουργεί μία ιδιόμορφη φούσκα στην ιδιωτική ασφάλιση και εσείς με το δικό σας νομοσχέδιο έρχεστε να υποσχεθείτε στους εργαζόμενους της Ολυμπιακής, ότι θα καλυφθούν μέσα στη φούσκα, αυτή την οποία δημιουργείτε εσείς στο σύνολο του ασφαλιστικού συστήματος της χώρας. Αυτή είναι η πραγματικότητα.
    Αντιλαμβάνεσθε, κυρίες και κύριοι συνάδελφοι, πως ό,τι λάμπει δεν είναι χρυσός. Και καλό είναι αυτό να το καταλάβουν και οι εργαζόμενοι, οι οποίοι αυτή τη στιγμή φαίνεται να εφησυχάζουν από τις ρυθμίσεις, τις οποίες παρουσιάζει με ωραία λόγια ο κύριος Υπουργός.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, ελάχιστα λεπτά ακόμα, σας παρακαλώ πολύ.
    Επιπλέον, για να δούμε και τα πράγματα επί πραγματικής βάσεως, πού είναι η πρόβλεψη των κονδυλίων; Πουθενά δεν είναι καταγεγραμμένη η πρόβλεψη των κονδυλίων στον προϋπολογισμό του 2009, που ήδη συζητήθηκε στο προσχέδιο στην Επιτροπή Οικονομικών. Μέχρι τις 21 του μηνός θα κατατεθεί το σχέδιο του προϋπολογισμού. Δεν υπάρχει πουθενά πρόβλεψη για τα κονδύλια, στα οποία αναφέρεστε και πόσο κοστίζει η εξασφάλιση των εργαζομένων.
    Ως εκ τούτου, όλα αυτά τα οποία ακούμε είναι ωραία λόγια του αέρα. Και ας δούμε και πιο συγκεκριμένα. Τι σημαίνει πρακτικά η εφαρμογή αυτού του νόμου; Μία ρητή δέσμευση υπάρχει, καμμία άλλη! Μία ρητή δέσμευση! Η απόλυση όλων των εργαζομένων. 
    Και ποια είναι η επόμενη μέρα για τους εργαζόμενους; Ας τη δούμε στην πραγματικότητα. Μια μακρά περίοδος αβεβαιότητας και ανασφάλειας για όλους, με ό,τι αυτό συνεπάγεται για την οικογενειακή κατάσταση, για τους οικογενειακούς προϋπολογισμούς αλλά και για τη ψυχολογία των ανθρώπων.
    Κάποιοι θα μπουν στη διαδικασία μιας νέας αξιολόγησης σε κάποια νέα εργοδοσία. Κάποιοι θα μετράνε τα ένσημα που έχουν μέχρι σήμερα και θα αντιμετωπίζουν με δέος και φόβο την προοπτική στα πενήντα τους χρόνια να ψάχνουν να βρουν μια δουλειά, για να μείνουν άλλα δέκα χρόνια και να πάρουν σύνταξη. Και εδώ αναφέρομαι στους μηχανικούς.
    Κάποιοι άλλοι, βεβαίως, θα πετύχουν τη μετάταξη και τη συνταξιοδότηση και κάποιοι θα μείνουν με την πικρία ότι αυτό στο οποίο επένδυαν τόσα χρόνια, που έδωσαν τόσα χρόνια από τη ζωή τους και ταυτίστηκαν επαγγελματικά, με την Ολυμπιακή Αεροπορία, δεν υπάρχει πια. Διότι καταργήθηκε από την ιδεοληψία, το δογματισμό και την πολιτική σκοπιμότητα του κ. Καραμανλή και της Κυβέρνησής του. 
    Οι δε εργαζόμενοι στους σταθμούς της Ολυμπιακής στο εξωτερικό είναι αυτοί που μένουν με τη μεγαλύτερη πικρία, καθώς η Κυβέρνηση αδιαφορεί πλήρως γι’ αυτούς, λες και δεν υπάρχουν, λες και δεν είναι πρεσβευτές μας ουσιαστικά!
    Και βέβαια σε ολόκληρο τον ελληνικό λαό υπάρχει ένα άλλο ερώτημα. Ποιος θα αναλάβει την πολιτική ευθύνη για τη μεθόδευση και την ολοκλήρωση της διάλυσης και το ξεπούλημα της Ολυμπιακής; Ο Πρωθυπουργός; Ο Υπουργός κ. Χατζηδάκης; Ο Υπουργός κ. Λιάπης, ο προκάτοχός του; Ποιος; Ποιος ξεκίνησε τη μεθόδευση αυτή και ποιος θα απαντήσει στο ερώτημα αν η διοίκηση της Ολυμπιακής έχει ποινικές ευθύνες για δόλια πτώχευση και απιστία εις βάρος του ελληνικού δημοσίου; 
    Ποιος θα πάρει την ευθύνη; Η Κυβέρνηση ή η διοίκηση για μεθοδευμένη απαξίωση της εταιρείας, για την παρεμπόδιση της επέκτασης της τεχνικής βάσης, η οποία απ’ ό,τι φαίνεται είναι και το μεγάλο φιλέτο, για την πλήρη εγκατάλειψη του πολύτιμου κεφαλαίου που δημιουργήθηκε όλα τα προηγούμενα χρόνια με τις συνεχείς εκπαιδεύσεις και μετεκπαιδεύσεις των στελεχών, του προσωπικού, των πιλότων και των τεχνικών; 
    Για εκατομμύρια Έλληνες μία είναι η ουσία, κυρίες και κύριοι συνάδελφοι, ότι η Νέα Δημοκρατία κατεβάζει τη σημαία της Ελλάδας από τους αιθέρες και κάνει το έθνος και τον Ελληνισμό φτωχότερο. Αυτή είναι η πραγματικότητα!
    Σας ευχαριστώ.
      ((Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπουτσή.
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
    ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
    Άκουσα με προσοχή τον προλαλήσαντα αξιότιμο συνάδελφο Κοινοβουλευτικό Εκπρόσωπο του ΠΑ.ΣΟ.Κ., ο οποίος συνέτεινε στα όσα είπε με την καταστροφολογία που χαρακτήρισε τις τοποθετήσεις και άλλων κοινοβουλευτικών στελεχών της Αξιωματικής Αντιπολίτευσης και όχι μόνο, θα έλεγα και της Ελάσσονος Αντιπολίτευσης.
    Θα παρακαλέσω, κυρίες και κύριοι συνάδελφοι των κομμάτων της Αντιπολίτευσης, να ξεκαθαρίσουμε ορισμένα πράγματα. Όσο αγαπάτε την Ολυμπιακή, την αγαπάμε και εμείς. 
    ΝΙΚΟΛΑΟΣ ΣΗΦΟΥΝΑΚΗΣ: Δεν συμφωνούμε!
    ΠΑΝΟΣ ΠΑΝΑΓΙΩΤΟΠΟΥΛΟΣ: Όσο συναισθάνεσθε ότι η Ολυμπιακή προσέφερε, το συναισθανόμαστε και εμείς. 
    Και βεβαίως η Ολυμπιακή έχει προσφέρει. Έχει προσφέρει στον τουρισμό, έχει προσφέρει στην οικονομική και κοινωνική ανάπτυξη της χώρας, έχει συνεισφέρει στο να διατηρηθεί ζωντανός ο ανθρώπινος, ο κοινωνικός ιστός του ελληνικού αρχιπελάγους, δεδομένων των γεωμορφολογικών ιδιαιτεροτήτων που εμφανίζονται στην ελληνική επικράτεια.
    Ναι, κύριε Παπουτσή, η Ολυμπιακή αποτέλεσε το μεταφορέα και των εθνικών χρωμάτων και της σημαίας της Ελλάδος στις τέσσερις άκρες της γης, σε ένα έθνος που είναι έθνος διασποράς πάνω από όλα και πριν από όλα, καθ’ ότι λιγότεροι από τους μισούς Έλληνες βρίσκονται μέσα στα όρια της ελληνικής επικράτειας, ενώ οι υπόλοιποι –περισσότεροι από εμάς που είμαστε πολίτες του ελληνικού κράτους- είναι διεσπαρμένοι στις τέσσερις άκρες της γης.
    Γι’ αυτό, λοιπόν, για όλους αυτούς τους λόγους, επειδή συναισθανόμαστε την αποστολή του αερομεταφορέα, η Κυβέρνηση της Νέας Δημοκρατίας ανέλαβε το βαρύ φορτίο να μην αφήσει να φυλλοροεί ο αερομεταφορέας, να μην τον αφήσει να οδηγείται σε κατάρρευση, όπως το κάνατε με τις πολιτικές σας, κυρίες και κύριοι συνάδελφοι του ΠΑ.ΣΟ.Κ., αλλά μέσω σύγχρονων και διαφανέστατων μεθόδων, όπως είναι η ιδιωτικοποίηση, να τον οδηγήσει μέσα από συνθήκες δημοσίου και κοινωνικού ελέγχου σε μία νέα σελίδα. 
    Εδώ δεν ήλθαμε, κυρίες και κύριοι συνάδελφοι, για να αναπέμψουμε τις νεκρολογίες της Ολυμπιακής ούτε για να κάνουμε μνημόσυνο και να εκφωνήσουμε επικηδείους. Η Ολυμπιακή γυρίζει σελίδα, για να πάμε σε μία νέα κατάσταση μέσα από διαδικασίες –όπως είπα- διαφανέστατες, διαδικασίες δημοσίου, διεθνούς και εθνικού κοινωνικού ελέγχου, να συγκροτηθεί μία νέα εταιρεία και με τη συμμετοχή ιδιωτικών κεφαλαίων, που πριν από όλα εσείς οι ίδιοι δεν αρνηθήκατε.
    Ο κ. Χατζηδάκης και πολλοί άλλοι αγορητές από την πλευρά της Συμπολίτευσης σας έχουν παραθέσει εδώ, από το Βήμα της Βουλής, και έχουν καταθέσει στα Πρακτικά σωρεία δηλώσεων, συνεντεύξεων και αγορεύσεων Υπουργών σας και Υφυπουργών σας που έλεγαν «ναι, θέλουμε ιδιωτικά κεφάλαια, τα ψάχνουμε!». 
    Εκεί, λοιπόν, που εσείς αποτύχατε σε όλους τους τομείς, έρχεται η παρούσα Κυβέρνηση και επιτυγχάνει. Γιατί πρέπει να έχουμε το θάρρος να παραδεχθούμε το εξής, ότι σήμερα φθάσαμε στο σημείο, στο οποίο δεν κατόρθωσαν να φθάσουν ούτε οι κυβερνήσεις της Νέας Δημοκρατίας του παρελθόντος –εγγυτέρου και απωτέρου- ούτε οι Κυβερνήσεις του ΠΑ.ΣΟ.Κ..
    Και, βεβαίως, για να ξεκαθαρίσουμε ορισμένα πράγματα –γιατί βλέπω μία ένταση στην Αίθουσα και εκτός Αιθούσης- βλέπω και μία διάθεση ο λόγος ο αντιπολιτευτικός να είναι καταγγελτικός, εισαγγελικός και μάλιστα σε πολύ υψηλούς τόνους.
    Ό,τι και να κάνετε, κυρίες και κύριοι συνάδελφοι του ΠΑ.ΣΟ.Κ., είναι αναπόδραστα τα λάθη, οι ζημίες, οι αβελτηρίες, τα προβλήματα, τα ελλείμματα, τα χρέη, που επεσσώρευσε η πολιτική των κυβερνήσεών σας στην Ολυμπιακή. Μη μιλάτε, λοιπόν, για ελλείμματα και χρέη και μην καταγγέλλετε γι’ αυτό τις κυβερνήσεις της Νέας Δημοκρατίας.
    Σας θυμίζω ότι η Ολυμπιακή Αεροπορία αποτελεί δημιούργημα του ιδιωτικού τομέα, για να μην ξεχνιόμαστε. Η Ολυμπιακή έγινε τόσο μεγάλη και τόσο σπουδαία εταιρεία, διότι τη θεμελίωσε και τη βάσισε σε πολύ σωστές οργανωτικές και επιχειρηματικές βάσεις ο αείμνηστος Ωνάσης. Αυτή είναι η αλήθεια.
    Από πού και ως πού –και σας το λέω εγώ που είμαι συνεπής κοινωνιστής και με προσωπικό κόστος και μέσα στην παράταξή μου- οτιδήποτε προέρχεται ή σχετίζεται με τον ιδιωτικό τομέα είναι εκ φύσεως βρώμικο, δύσοσμο και στρέφεται σε βάρος του κοινωνικού συνόλου; 
      Αυτό το οποίο διαφοροποιεί το χυδαίο και ασύδοτο καπιταλισμό από την ελεύθερη δημιουργική αγορά είναι ο κοινωνικός και ο δημόσιος έλεγχος, είναι η διαφάνεια, είναι οι δομές που τίθενται από την εκάστοτε πολιτική εξουσία. Και σ' αυτό, η παρούσα Κυβέρνηση είναι αδιαπραγμάτευτη. 
      Να θυμηθούμε και άλλα πράγματα από την ιστορία και την εξέλιξη της Ολυμπιακής. Η Ολυμπιακή ξεκίνησε και προχώρησε, γιατί η αρχική της ανάπτυξη έγινε στις στέρεες βάσεις που έθεσε ο Ωνάσης και η Ολυμπιακή έγινε μεγάλη, γιατί  το θέλησε ένας μεγάλος πολιτικός της μεταπολεμικής Ελλάδας, ο Κωνσταντίνος Καραμανλής. Η συμβολή του στην ανάπτυξή της, όταν έπρεπε να παρέμβει το κράτος, όταν επεβλήθη η παρέμβαση του κράτους, ήταν σημαντική και ήταν στη σωστή, στην ορθότερη χρονική, κοινωνική και διεθνή συγκυρία. 
      Από  εκεί και  πέρα, γνωρίζετε καλά ότι η κατάπτωση ξεκίνησε επί των ημερών σας. Η μάχη στις Βρυξέλλες χάθηκε επί των ημερών του ΠΑ.ΣΟ.Κ και χάθηκε, χωρίς καν να δοθεί. Δεν δώσατε τη μάχη. Τρία σχέδια εξυγίανσης υποβάλατε στις Βρυξέλλες και τα τρία τα προδώσατε και τα ρίξατε έξω, πριν στεγνώσει η μελάνη της υπογραφής που έβαλαν οι Υπουργοί και οι Υφυπουργοί σας στην έδρα της Ευρωπαϊκής Επιτροπής. 
      Αφού, λοιπόν, χάσατε τις μάχες χωρίς να τις δώσετε, δεν τις δώσατε γιατί δεν τις πιστεύατε, αφού δημιουργήσατε σωρεία χρεών στην Ολυμπιακή, αφού επιχειρήσατε και πετύχατε να καταστήσετε την Ολυμπιακή δεξαμενή και καταφύγιο των πάσης φύσεως «πράσινων» κλαδικών και κομματικά υμετέρων και εγκαθέτων, έρχεστε σήμερα, όχι να κλάψετε αλλά να παραστήσετε τους εισαγγελείς. Τήβεννο εισαγγελική φοράτε και  απευθύνετε καταγγελτικό λόγο στην Κυβέρνηση, τη μόνη κυβέρνηση που επιχειρεί να διασώσει την υπόθεση του αερομεταφορέα, γιατί σε μια χώρα, όπως είναι η Ελλάδα, αρχιπελαγική χώρα, ούτε μπορούμε ούτε θέλουμε ούτε είναι επιτρεπτό να φθάσουμε σε ένα θλιβερό ιδιωτικό μονοπώλιο. 
      Η Κυβέρνηση δίνει λύση για τους εργαζομένους. Το λένε οι ίδιοι οι εργαζόμενοι σε κατ’ ιδίαν συνομιλίες. Γιατί ξέρετε, εγώ συνηθίζω να πετάω με την Ολυμπιακή, την επιλέγω την Ολυμπιακή. Όχι σαν κάτι Υπουργούς του ΠΑ.ΣΟ.Κ, οι  οποίες επέλεγαν τις ιδιωτικές εταιρείες, παρ’ όλο που ήταν και φορείς της μιας και μόνης μετοχής της εταιρείας. Μιλάω με τους εργαζομένους. Πριν από λίγες μέρες τούς είχα δεχθεί και στο γραφείο μου εδώ στη Βουλή. Είναι γενναίες οι παροχές και τις δικαιούνται οι εργαζόμενοι. 
      Δεν κάνει φιλανθρωπία η Κυβέρνηση, κύριε Χατζηδάκη. Κάνει εργασιακή και κοινωνική πολιτική. Και ορθώς κάνει. Δεν  μπορούν να μείνουν στο δρόμο οι εργαζόμενοι. Έχουν συνδέσει τη ζωή τους με μία πορεία μέσα στην επιχείρηση και είναι αξιόλογα στελέχη. Βεβαίως, υπήρξαν συνδικαλιστές οι οποίοι έσφαλαν στο παρελθόν με τις ακρότητές τους και με τον κομματισμό τους. Τελείωσαν αυτά. Γυρίζουμε σελίδα. Η Κυβέρνηση, λοιπόν, δίνει το πλαίσιο προστασίας των εργαζομένων. Και είναι γενναίο το πλαίσιο. 
      Και επιτρέψτε μου να πω, κύριε Υπουργέ, το εξής: Επειδή είναι γενναίο, θα έλεγα ότι δικαιούνται να παραπονούνται και ορισμένες άλλες κατηγορίες εργαζομένων στην Ελλάδα. Μακάρι να μπορέσουμε να προστατεύσουμε κατά τον ίδιο τρόπο στα πεδία και στα επίπεδα της κοινωνικής προστασίας και άλλες κατηγορίες. Προς τι, λοιπόν, η καταστροφολογία και ο μηδενισμός; 
      Και σε ό,τι αφορά τα ασφαλιστικά -για να κλείσω, κύριε Πρόεδρε, με την άδειά σας- στα οποία αναφέρθηκε ο συνάδελφος κ. Παπουτσής θα πω, μη μιλάτε για την πολιτική του ΠΑ.ΣΟ.Κ στα ασφαλιστικά. Λέτε ότι η Κυβέρνηση της Νέας Δημοκρατίας δεν έβαλε ούτε 1 ευρώ; 
      ΧΡΗΣΤΟΣ  ΠΑΠΟΥΤΣΗΣ: Αφού δεν έβαλε. Έβαλε;
      ΠΑΝΟΣ ΠΑΝΑΓΙΩΤΟΠΟΥΛΟΣ: Να σας δώσω εγώ τα στοιχεία, κύριε Παπουτσή. Το συνολικό χρέος το οποίο μας καταλείπατε το Μάρτιο του 2004 προς όλους τους οργανισμούς κοινωνικής ασφάλισης ήταν 9,4 δισεκατομμύρια ευρώ. Το ΠΑ.ΣΟ.Κ. πλήρωσε στο πλαίσιο της τριμερούς χρηματοδότησης αυτά που οφείλει το κράτος στο σύστημα κοινωνικής ασφάλισης, όσο ζούσε και κυβερνούσε ο Ανδρέας Παπανδρέου. Μόλις ήλθαν στα πράγματα οι λεγόμενοι ψευδοεκσυγχρονιστές και ψευδοσοσιαλιστές των κυβερνήσεων του κ. Σημίτη, μπαταζήδες οι προοδευτικοί του ΠΑ.ΣΟ.Κ. Ούτε 1 ευρώ στο σύστημα κοινωνικής ασφάλισης. 
      Ιδού λοιπόν, τι παραλάβαμε: Συνολικό χρέος προς τους Οργανισμούς Κοινωνικής Ασφάλισης 9,2 δισεκατομμύρια ευρώ, 4,1 δισεκατομμύρια ευρώ προς το Ι.Κ.Α., 330.000.000 ευρώ προς τον Ο.Α.Ε.Δ., αυτοαπασχολούμενοι, Τ.Ε.Β.Ε., Τ.Σ.Α., Τ.Α.Ε. , 400.000.000 ευρώ προς το Ταμείο Νομικών, 2.000.000.000 ευρώ προς τα δημόσια νοσοκομεία. Και κόψαμε το κεφάλι μας, κόψαμε το λαιμό μας για να βρούμε τα λεφτά. Αυτή είναι η αλήθεια. Διότι δεν είχατε προϋπολογίσει και τα απαραίτητα κονδύλια στον προϋπολογισμό, τον οποίο μας αφήσατε το Μάρτιο του 2004.
      Καλό, λοιπόν, είναι να υποκατασταθεί ο καταγγελτικός λόγος, να πέσουν οι τόνοι. Και να υποκατασταθεί από ένα λόγο αυτοκριτικής, σοβαρότητος, νηφαλιότητος και συνέχειας. Γιατί στο θέμα της Ολυμπιακής μπορούμε και πρέπει να είμαστε μαζί. Ελάτε να ελέγξετε καλόπιστα από εδώ και πέρα την πορεία. Ελάτε να συνεισφέρετε με προτάσεις. 
      Γιατί, κύριε Υπουργέ, είναι γεγονός ότι η υπόθεση πάει πολύ καλά σε μία δυστυχέστατη διεθνή συγκυρία. Αυτή είναι η αλήθεια. Καταστρέφονται funds, χρηματοπιστωτική κρίση πλήττει τους πυλώνες του παγκόσμιου οικονομικού συστήματος, αλλά η υπόθεση πάει καλά, η εκδήλωση ενδιαφέροντος είναι πάρα πολύ σημαντική. Θα πρέπει να είμαστε πάρα πολύ προσεκτικοί σε όλα και πάνω από όλα και πριν από  όλα, στο πώς θα κατοχυρώσουμε την ελληνική αεροπορική αγορά και να καλύψουμε και την παραμικρή γωνιά της ελληνικής επικράτειας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο  ελληνικός τουρισμός, ο οποίος περνάει μέσα από συμπληγάδες –κλείνω, κύριε Πρόεδρε-  αυτή τη χρονιά, εξαιτίας της διεθνούς δύσκολης συγκυρίας, πρέπει να πατάει γερά σε αερομεταφορείς δυνατούς, οι οποίοι να είναι αξιόπιστοι και να παρέχουν εγγύηση ότι το έργο της αερομεταφοράς θα το φέρουν σε πέρας και στην τελευταία, την πλέον απομακρυσμένη γωνιά της ελληνικής επικράτειας. 
      Έχει αποδείξει η Κυβέρνηση, κύριε Υπουργέ, ότι μπορεί. Φθάσαμε σε ένα σημείο στο οποίο δεν είχαμε φθάσει ποτέ μέχρι σήμερα, ούτε κυβερνήσεις της Νέας Δημοκρατίας ούτε κυβερνήσεις του ΠΑ.ΣΟ.Κ.. Ας προχωρήσουμε με θάρρος και ας ολοκληρώσουμε αυτή τη σημαντική αποστολή. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Παναγιωτόπουλε. 
      Το λόγο  έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Παναγιώτης Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Άκουσα τον κύριο Υπουργό μονότονα να επαναλαμβάνει τα ίδια επιχειρήματα τα οποία ακούμε από την αρχή περίπου της συζήτησης και όχι μόνο αυτής της συζήτησης. 
      Εδώ όμως θα θέλαμε, μιας και υπερηφανεύεται για τον αδιάβλητο και διεθνή διαγωνισμό τον οποίο επιχειρεί για να ξεπουλήσει κυριολεκτικά –γιατί περί αυτού πρόκειται- την Ολυμπιακή Αεροπορία, να μας κατέθετε τα στοιχεία όλων εκείνων των εταιρειών, οι οποίες έχουν εκδηλώσει ενδιαφέρον για το αεροπορικό έργο, για την τεχνική βάση, για την επίγεια εξυπηρέτηση, για να είχαμε και εμείς εδώ μια εικόνα, για να καταλάβουμε περί τίνος πρόκειται. Διότι εδώ πολλά λέγονται και πολλά ίσως θα αποδειχθούν στην πορεία. 
      Ακούμε για παράδειγμα ότι η «AEGEAN» και η «LUFTHANSA» δεν συμμετέχουν στο διαγωνισμό. Αλλά η «AEGEAN» είναι ένα σήμα, κύριε Υπουργέ. Έχει μετόχους, όμως, η «AEGEAN». Οι μέτοχοι αυτοί δεν συμμετέχουν, δεν έχουν εκδηλώσει ενδιαφέρον; Μη χαμογελάτε, διότι απ’ ό,τι βλέπουμε και διαβάζουμε στις εφημερίδες….
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Ό,τι και να κάνω, κατηγορούμενος είμαι! 
      ΠΑΝΑΓΙΩΤΗΣ ΛΑΦΑΖΑΝΗΣ: Μα, εγώ σας είπα να μας καταθέσετε εδώ τους ενδιαφερόμενους ομίλους. Θα ήταν πολύ ενδιαφέρον στη σημερινή συζήτηση να βλέπαμε ποιοι ήταν οι ενδιαφερόμενοι όμιλοι, τι στοιχεία έχουν και από πού κατάγονται. 
       Διαβάζουμε και εμείς, δυστυχώς πληροφορούμεθα από τις εφημερίδες, αντί να πληροφορούμεθα υπεύθυνα σε μια συζήτηση η οποία είναι κρίσιμη για το μέλλον της Ολυμπιακής Αεροπορίας. Αντί να πληροφορούμεθα, λοιπόν, επίσημα, τα διαβάζουμε από τις εφημερίδες. Λένε ότι συμμετέχουν funds μαζί με άλλες εταιρείες, ότι συμμετέχουν off shore εταιρείες μέσα σε ομίλους. Ποιος ξέρει, λοιπόν, την προέλευση όλων αυτών; Όσο για τη «LUFTHANSA» είναι μέτοχος της «GOLDEN AIR», η οποία έχει εκδηλώσει, όπως διαβάζω πάλι από τις εφημερίδες, ενδιαφέρον για την επίγεια εξυπηρέτηση. 
      Και πρέπει να ξέρετε, κύριε Υπουργέ, ότι η «LUFTHANSA» συμμετέχει στο μετοχικό κεφάλαιο και του αεροδρομίου μέσω της «HOSTED». Βεβαίως και έχει συμμετοχή. Είναι και μέτοχος της «GOLD AIR»;
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως! Έχει συμμετοχή!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, τι λέτε τώρα;
      ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν μας φέρνετε εδώ τα στοιχεία!
      Βεβαίως, τα λέω αυτά…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και άλλα πείτε!
      ΠΑΝΑΓΙΩΤΗΣ ΛΑΦΑΖΑΝΗΣ: Τα λέω αυτά, λοιπόν και απαντήσεις…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Να περάσει και η ώρα!
      ΠΑΝΑΓΙΩΤΗΣ ΛΑΦΑΖΑΝΗΣ: Κοιτάξτε. Να μην είστε ειρωνικός!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, τι να πω;
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, αφήστε τον ομιλητή να συνεχίσει.
      Κύριε Λαφαζάνη, συνεχίστε, σας παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Να μην είστε ειρωνικός! Δεν σας τιμά καθόλου μία τέτοια συμπεριφορά!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τιμούν εσάς αυτά που λέτε;
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, μη διακόπτετε, σας παρακαλώ!
      ΠΑΝΑΓΙΩΤΗΣ ΛΑΦΑΖΑΝΗΣ: Καταθέστε μας τους ενδιαφερόμενους! Τι είμαστε εμείς εδώ; Γιατί; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μίλησα, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν είπατε ποιοι είναι οι ενδιαφερόμενοι όμιλοι!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Στην ώρα τους θα τα πούμε!
      ΠΑΝΑΓΙΩΤΗΣ ΛΑΦΑΖΑΝΗΣ: Γιατί δεν τους λέτε; Διαβάζουμε στις εφημερίδες τα ρεπορτάζ για να καταλάβουμε περί τίνος πρόκειται! Και διεξάγεται μία συζήτηση στη Βουλή για την πώληση της Ολυμπιακής Αεροπορίας και ειρωνεύεστε, όταν σας λέμε αυτά που διαβάζουμε! Γιατί δεν τα καταθέτετε λοιπόν;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Άνθρωπος είμαι και εγώ!
      ΠΑΝΑΓΙΩΤΗΣ ΛΑΦΑΖΑΝΗΣ: Και η εκδήλωση ενδιαφέροντος μυστικό είναι; Αλλά, εν πάση περιπτώσει, ο διαγωνισμός που κάνετε, κατά βάση είναι για έναν παίχτη, με τον οποίο έγιναν πρωτοφανή πράγματα. Πήγε ο ίδιος ο κ. Καραμανλής …
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Εσείς λέτε ότι πήγε για την «AEGEAN»! Αυτό εννοείτε τώρα;
      ΠΑΝΑΓΙΩΤΗΣ ΛΑΦΑΖΑΝΗΣ: Θα καταλάβετε, κύριε Υπουργέ…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εδώ που συζητούσαμε δεν είχατε πει ότι είναι για την «AEGEAN»;
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ πάρα πολύ να μη διακόψετε ξανά!
      ΠΑΝΑΓΙΩΤΗΣ ΛΑΦΑΖΑΝΗΣ: Σας λέω ποιοι συμμετέχουν στο διαγωνισμό! Είπατε ότι η «AEGEAN» δεν συμμετέχει. Και ερωτώ: Υπάρχει μέτοχος της «AEGEAN» μέσω τρίτης εταιρείας; Εσείς κάνετε τώρα ότι θα πάρει και η «AEGEAN» το διαγωνισμό, ότι θα την πάρει ο μέτοχος. Και συμπληρώνω. Πέραν του ενδιαφέροντος που εκδηλώνεται το οποίο είναι σημαντικό, ο διαγωνισμός στην ουσία είναι για έναν παίχτη. Και παρεμβαίνετε συνεχώς! Δεν θέλετε να ακούσετε! Και ο διαγωνισμός στην ουσία είναι για έναν παίχτη, διότι δεν είναι δυνατόν ο κύριος Πρωθυπουργός να πηγαίνει στο Κατάρ και να κλείνει εκεί συμφωνίες ενδιαφέροντος για την Ολυμπιακή! Δεν υπήρχε κανένας άλλος λόγος για να πάει στο Κατάρ! Μόνο γι’ αυτό το λόγο πήγε εκεί και έγινε αυτή η επίσκεψη Υπουργού Εξωτερικών, Υφυπουργού Οικονομικών Σχέσεων! Μία απίστευτη κουστωδία! Και άλλη μία φορά είχε γίνει μία τέτοιου είδους επίσκεψη σ’ ένα άλλο εμιράτο, στο Τουμπάι. Περίπου οι ίδιοι ήταν! Το αποτέλεσμα; Είχαμε την έλευση εδώ των κεφαλαίων του Τουμπάι για τη «MARFIN INVESTMENT GROUP»! Και εκεί κλείστηκε άλλη μία συμφωνία από την Κυβέρνησή σας!
      Αυτά είναι τα πραγματικά δεδομένα, τα οποία βεβαίως τα γνωρίζετε πολύ καλά και από λόγους αμηχανίας επιχειρείτε με ειρωνικά χαμόγελα να αντιμετωπίσετε πολύ σοβαρές καταγγελίες που σας γίνονται άνευ επιχειρημάτων! Αν ήσασταν στην αντιπολίτευση, τι θα λέγατε για τέτοιου είδους κινήσεις; Πώς θα τις αξιολογούσατε; Σαν διαφανή διεθνή διαγωνισμό;
      Και, εν πάση περιπτώσει, εδώ μας λέτε πολλά και μας λέτε ότι είναι προβληματική επιχείρηση. Σας το είπα ξανά. Προβληματική επιχείρηση η Ολυμπιακή, γι’ αυτό την πουλάμε! Η προβληματικότητά της, όμως, δεν αναδεικνύεται μέσα από επίσημα καταγεγραμμένα στοιχεία. Και σας επαναλάβαμε και σας είπαμε να καταθέσετε τους ισολογισμούς. Ποιοι ήταν οι ισολογισμοί; Δεν υπάρχουν ισολογισμοί! Βγάζετε, λοιπόν, κορώνες!
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Όμως, από κει και πέρα, σας λέω ότι την Ολυμπιακή την ιδιωτικοποιείτε, την πουλάτε –και μάλιστα με το χειρότερο δυνατό τρόπο- για λόγους ιδεολογικούς σε μία στιγμή που καταρρέουν τα δόγματα των ιδιωτικοποιήσεων και των λεγόμενων απελευθερωμένων αγορών, διότι αν το πρόβλημά σας είναι ότι προσπαθείτε να εκποιήσετε δήθεν προβληματικές επιχειρήσεις οι οποίες δεν έχουν προοπτική, σας λέω το εξής: Όταν εκποιούσατε τον Ο.Τ.Ε., γι’ αυτό τον εκποιήσατε; Πρόσφατα το κάνατε! Υπερκερδοφόρος ήταν! Και μάλιστα τώρα ο όμιλος του Ο.Τ.Ε. συρρικνώνεται, γιατί πωλείται η θυγατρική του στη FYROM!
      Όταν πουλάτε τώρα τα λιμάνια, γιατί τα πουλάτε; Προβληματικά είναι τα λιμάνια; Υπερκερδοφόρα είναι! 
      Άρα, εδώ έχετε μία στρατηγική ιδιωτικοποιήσεων με θύμα τον εθνικό μας αερομεταφορέα! 
      Μας λέτε ότι θα έχει όφελος τώρα το δημόσιο 150.000.000 ευρώ, ενώ πριν είχαμε ζημίες! Εμείς δημαγωγούμε, κύριε Υπουργέ; Εμείς δημαγωγούμε; Από πού βγαίνει το 150.000.000 ευρώ; Πείτε μας!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θέλετε να σας πω; 
      ΠΑΝΑΓΙΩΤΗΣ ΛΑΦΑΖΑΝΗΣ: Λέτε «φόρος μισθωτών υπηρεσιών προς το αεροδρόμιο». Και σας λέω: Επί ποίου αριθμού εργαζομένων, όταν δεν υπάρχει καμμία δέσμευση ότι οποιοσδήποτε πάρει το διαγωνισμό θα έχει το τάδε ύψος προσωπικού; Από πού βγαίνουν, λοιπόν, τα 150.000.000;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα σας πω.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν βγαίνουν από πουθενά, κύριε Υπουργέ! Πετάτε νούμερα, όπως πετάτε το 1.000.000 ευρώ ζημιών την ημέρα! Για να δυσφημίσετε και να παραχωρήσετε το σήμα, κ.λπ. στην «QATAR AIRWAYS», το ίδιο κάνετε και εδώ! Δημαγωγείτε! Δημαγωγείτε επικίνδυνα στο όνομα ενός νεοφιλελεύθερου ιδεολογήματος, το οποίο σήμερα παντού, σε όλον τον πλανήτη, καταρρέει! 
      Και δεν είναι εδώ ο Κοινοβουλευτικός Εκπρόσωπος της Νέας Δημοκρατίας, ο οποίος έπλεξε το εγκώμιο του μακαρίτη του Ωνάση. Δεν έχω τίποτα προσωπικό, βεβαίως, με τον άνθρωπο, αλλά είναι δυνατόν να μας λέει αυτά τα πράγματα για τον Ωνάση; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε.
      Δηλαδή, ήταν υπερκερδοφόρα επί Ωνάση η επιχείρηση και ξαφνικά ήρθε ένας κακόβουλος Κωνσταντίνος Καραμανλής –μακαρίτης και αυτός- και την πήρε; 
      Και μας είπε ότι τότε η διεθνής συγκυρία ήταν τέτοια για να την αγοράσει ο Κωνσταντίνος Καραμανλής, ο μακαρίτης! Τώρα η διεθνής συγκυρία είναι για να πουλάτε; Και έρχεται τώρα ένας Καραμανλής νεώτερος, μ’ εσάς στο Υπουργείο, για να διαλύσει την Ολυμπιακή και να την πουλήσει στο Κατάρ; 
      Και μας λέτε ότι θα έχουμε όφελος 150.000.000 ευρώ; Τι στρατηγικό όφελος θα έχει αυτή η χώρα; Μπορείτε να μας το εξηγήσετε; Κανένα στρατηγικό όφελος! Κανένα απολύτως στρατηγικό όφελος δεν θα έχει! Το Κατάρ θα παίζει το ρόλο των στρατηγικών του βλέψεων στον ευρωπαϊκό και αμερικάνικο χώρο! Γραμμένα στα παλιά τους τα παπούτσια έχουν το Κατάρ και ο εμίρης την Ελλάδα, τα νησιά της, τις ακριτικές της περιοχές! Ούτε στο χάρτη δεν τα ξέρει! Ούτε στο χάρτη δεν τα έχει δει! 
      Και να σας πω ότι αυτό το στρατηγικό του ενδιαφέρον του Κατάρ είναι εύλογο! Βεβαίως και είναι εύλογο! Για την Ελλάδα δεν καταλαβαίνω ποιο είναι το συμφέρον, το εθνικό στρατηγικό συμφέρον! Ή δεν υπάρχουν πλέον εθνικά στρατηγικά συμφέροντα και στο όνομα της Ευρωπαϊκής Ένωσης ή της υποτιθέμενης παγκοσμιοποίησης όλα αυτά πρέπει να πεταχτούν στον κάλαθο των αχρήστων και να εκχωρούμε στο Κατάρ, στο Τουμπάι, στους Γερμανούς τον Ο.Τ.Ε., στους Κινέζους τα λιμάνια και πάει λέγοντας;
      Είναι πολιτικές αυτές που θέλουν να στηρίξουν χώρες που να έχουν αυτοπεποίθηση, αισιοδοξία και μία προοπτική για το μέλλον; Χώρες οι οποίες είναι παλιατζίδικα; Χώρες περιφερόμενες; Χώρες οι οποίες έχουν καταληφθεί από πολυεθνικές εταιρείες, κρατικές σχεδόν όλες; Γιατί και η «DEUTCHE TELECOM» κρατική είναι! Και η κινεζική που παίρνει τα λιμάνια, η «COSCO», κρατική εταιρεία είναι! Και αυτή η εταιρεία, η «QATAR AIRWAYS», κρατική είναι και αυτή!
      Επομένως, εδώ πέρα εκχωρείτε την Ελλάδα σε ξένα κράτη! Την εκχωρείτε σε στρατηγικές ξένων κρατών!
      Κύριε Φλωρινιώτη, μη δυσφορείτε!
      ΠΡΟΕΔΡΕΥΩΝ (Αναστάσιος Νεράντζης): Ο Φλωρινιώτης είναι τραγουδιστής, κύριε Λαφαζάνη. Τον κ. Φλωρίνη εννοείτε.
      ΠΑΝΑΓΙΩΤΗΣ ΛΑΦΑΖΑΝΗΣ: Είμαι ακριβέστατος σ’ αυτά που λέω γιατί μιλάμε για στρατηγικούς τομείς εθνικού συμφέροντος και εθνικής στρατηγικής. Αυτά είναι οι τηλεπικοινωνίες, αυτά είναι τα λιμάνια, αυτός είναι ο εθνικός μας αερομεταφορέας! Και τα δόγματα έρχονται και παρέρχονται. Όμως, πάνω απ’ όλα είναι το μέλλον αυτής της χώρας και του ελληνικού λαού! Και το θυσιάζετε! Το υποθηκεύετε κυριολεκτικά!
      Κλείνω λέγοντας ότι εδώ υπερηφανεύεστε για τις ρυθμίσεις που κάνετε για το προσωπικό. Περηφανεύεστε που βγάζετε σαράντα χρόνων συνταξιούχο και δεν το θεωρείτε κοινωνικό πρόβλημα! Προκειμένου να κλείσετε την Ολυμπιακή, δεν πειράζει, σαράντα χρονών συνταξιούχος! Κατά τα άλλα, τα συνταξιοδοτικά δικαιώματα θέλετε να τα πάτε στα εβδομήντα και τα εβδομήντα πέντε γιατί το I.K.A. έχει πρόβλημα! Βουλιάζετε το I.K.A. μ’ αυτές τις ρυθμίσεις! Το βουλιάζετε κυριολεκτικά, όπως το βούλιαξε και ο Ο.Τ.Ε. με τις εθελούσιες εξόδους! Τεράστια τα χρέη στο I.K.A. μέσα! Δείτε τα μεγέθη για να καταλάβετε και να τα δουν και οι συνάδελφοι!
      Από την άλλη μεριά, όμως, δεν υπάρχει υποχρεωτική μεταφορά χιλιάδων του τακτικού προσωπικού που είναι μετά το 1993. Και αυτό θα πηγαίνει να χτυπάει υπουργικά γραφεία και πόρτες, προκειμένου να έχει μία θέση μεταφοράς αύριο και σε ποιο νομό δεν ξέρουμε! Στο δρόμο κυριολεκτικά οι συμβασιούχοι, το μη τακτικό προσωπικό!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και από εκεί και πέρα, σειρά από κατηγορίες! Τα άτομα με ειδικές ανάγκες δεν τα καλύπτετε! Και σας έχουν κάνει υπομνήματα γι’ αυτό το θέμα! Και μάλιστα γι’ αυτούς που είναι πριν από το 1992 δεν δείχνετε καμμία ευαισθησία! 
      Υπάρχουν οι εργαζόμενοι που προσλήφθηκαν στο εξωτερικό! Και αυτούς δεν τους καλύπτετε! Και αυτούς τους αφήνετε στο περιθώριο με τις ρυθμίσεις που κάνετε!
      Υπάρχουν οι δεκαεπτά εργαζόμενοι στα πρωτοβάθμια σωματεία της Ολυμπιακής για τους οποίους επίσης δεν υπάρχει κανένα ενδιαφέρον. Στο δρόμο και αυτοί οι άνθρωποι! 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, μ’ αυτή τη φράση. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Λαφαζάνη. Για σας χτυπάει το κουδούνι! Έχετε τέσσερα λεπτά υπέρβαση! Επίτηδες αφήνω το κουδούνι να χτυπάει για να το καταλάβετε! Σας παρακαλώ πολύ! 
      ΛΙΤΣΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Δώσατε και στον κ. Παναγιωτόπουλο, κύριε Πρόεδρε! 
      ΠΡΟΕΔΡΕΥΩΝ (Αναστάσιος Νεράντζης): Και η «συνήγορός» σας από το κόμμα σας έχει κάνει παρέμβαση!
      ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε, με μία φράση. 
      Υπάρχουν εργαζόμενοι που θα πάρουν σύνταξη μετά την ψήφιση του σχεδίου νόμου και πριν την 1η Ιανουαρίου 2009. Κανένα ενδιαφέρον και γι’ αυτούς. 
      Επίσης, υπάρχει και η περίπτωση των σαράντα διπλωματούχων μηχανικών και άλλων ειδικοτήτων του Ενιαίου Ταμείου Ανεξάρτητων Απασχολημένων που και αυτοί έχουν πρόβλημα. 
      Επομένως, εδώ είναι επιλεκτικές οι ρυθμίσεις. Το μόνο ορατό είναι η πώληση, η εκποίηση, το ξεπούλημα της εταιρείας και ο χαμένος είναι ο ελληνικός λαός και το μέλλον του. 
      Σας ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Αναστάσιος Νεράντζης): Επερατώθη ο κατάλογος των πρωτολογιών. 
      Υπάρχει κανείς εκ των συναδέλφων που θέλει να δευτερολογήσει;
      ΘΕΟΧΑΡΗΣ ΤΣΙΟΚΑΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Τσιόκα, έχετε το λόγο για τέσσερα λεπτά. 
      ΘΕΟΧΑΡΗΣ ΤΣΙΟΚΑΣ: Βεβαίως, κύριε Πρόεδρε, θα δευτερολογήσουμε, γιατί ο κύριος Υπουργός νομίζει ότι με λεκτικούς ακροβατισμούς και διάφορους βερμπαλισμούς μπορεί να ξεφύγει από το θέμα. 
      Το θέμα, λοιπόν, είναι πάρα πολύ απλό και καθαρό, κύριε Πρόεδρε. 
      Η Κυβέρνηση ταπείνωσε τη χώρα μας στην Ευρωπαϊκή Ένωση. Σε καμμιά, μα καμμιά περίπτωση, στο πλαίσιο της ανακατανομής του αερομεταφορικού έργου, δεν έχουμε εκδοχή όπου πάει Υπουργός χώρας και συμφωνεί να κλείσει η εταιρεία, να απολυθούν οκτώ χιλιάδες εργαζόμενοι και να πουλήσει τα ιμάτια -ό,τι υλικής υποδομής μένει- στους τέσσερις ανέμους και μάλιστα άνευ όρων. 
      Δεν ξέρω αν το παράδειγμα για την Πολωνία βολεύει τον Υπουργό να μας λέει γι’ αυτή ή δεν ξέρω για ποια άλλη χώρα, αλλά εγώ ξέρω ότι ο σκληρός πυρήνας της Ευρωπαϊκής Ένωσης έχει εγκρίνει στρατηγικές βιώσιμου εκσυγχρονισμού και βιώσιμου επιχειρησιακού σχεδίου των εθνικών αερομεταφορέων με ιδιωτικά και δημόσια κεφάλαια κρατώντας το αερομεταφορικό έργο της κάθε χώρας. Αυτό έχει γίνει σε ολόκληρη την Ευρώπη. 
      Ακόμα και την «QATAR» που επικαλείται, στρατηγική συνεργασία έκανε με την «IMPERIA»! Μόνο η Ελλάδα κλείνει την εταιρεία της και πουλάει κομμάτια. Γι’ αυτό έβγαλε και τρεις διαγωνισμούς. 
      Και μη μας μιλάει για την εκδήλωση ενδιαφέροντος, γιατί η εκδήλωση ενδιαφέροντος στη στρατηγική της αγοράς λέει άλλα πράγματα. Λέει ότι πολλοί «παίκτες» που καταθέτουν εκδήλωση ενδιαφέροντος θέλουν να δουν τα δεδομένα, να τα αξιολογήσουν, να δουν στρατηγικά τι τους βολεύει, να πλασαριστούν στα μερίδια της αγοράς και μετά να καταθέσουν προτάσεις. 
      Η Ελλάδα, λοιπόν, σ’ αυτή την ιστορία, κύριε Πρόεδρε, παραιτείται από το αερομεταφορικό έργο. Δεν συμμετέχει πλέον. Τρεις μεγάλες εταιρείες –τέσσερις της Ευρώπης- συμφώνησαν να πετάξουν έξω την Ελλάδα και το δέχθηκε. Ο κύριος Υπουργός, η Κυβέρνησή του, ο κ. Καραμανλής! Αυτοί το δέχθηκαν! Και συζητάμε τα 2.000.000.000 που θα δώσουμε για να κάνουμε τους εργαζόμενους συνταξιούχους. Αυτό μας βάζει να κάνουμε. Αυτό μας βάζει! 
      Κύριε Υπουργέ, πείτε την αλήθεια στον ελληνικό λαό. Η τεχνική βάση είναι κερδοφόρα, οι επίγειες εξυπηρετήσεις είναι κερδοφόρες, τα καύσιμα κερδοφόρα, η «ΓΑΛΙΛΑΙΟΣ ΕΛΛΑΣ Α.Ε.»! Και υπήρχε το πτητικό έργο το οποίο παραλάβατε με το μοντέλο που σας παρέδωσε η προηγούμενη κυβέρνηση με «μηδέν» χρέη και το πήγατε μέσα σε πέντε χρόνια σε 800 τόσα εκατομμύρια, σε 1.000.000.000! Εσείς τη βουλιάξατε! 
      Και μη μου λέτε εμένα ότι στα είκοσι πέντε χρόνια με την πολιτική σας πόση δήθεν μείωση θα έχει και πόσο θα «κερδίσει» η Ελλάδα. Όμως, εσείς δεν θα υπάρχετε. Όμως, είναι κρίμα το γεγονός ότι ενώ εσείς θα φύγετε, να έχει η Ελλάδα εκχωρήσει μέρος του ρόλου της στις εξελίξεις. 
      Το ερώτημα είναι καθαρό. Με την πολιτική της Νέας Δημοκρατίας, η Ελλάδα χάνει ρόλο στο αερομεταφορικό έργο, χάνει ρόλο στις πέντε ηπείρους. Χάνουν οι παραγωγικές δυνάμεις, τα catering, οι διάφορες θυγατρικές εταιρείες, οι ιδιωτικές εταιρείες που δραστηριοποιούνταν γύρω από την Ολυμπιακή. Αυτές φεύγουν, τελειώνουν. Αφελληνίσατε την παραγωγική βάση! Η Ελλάδα χάνει οκτώ χιλιάδες θέσεις εργασίας, γιατί αυτός που θα έρθει και ζητάει το σήμα και τις διαδικασίες διέλευσης, αυτός που θα έρθει να αγοράσει, έρχεται για να βρει το μεσοσταθμό για να πετάξει στις πέντε ηπείρους. Δεν διασφαλίζετε ούτε μία θέση! 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Πρώτη φορά βλέπω Έλληνα Υπουργό να πηγαίνει στην Ευρώπη και να δέχεται να διώξει οκτώ χιλιάδες Έλληνες εργαζόμενους! Οκτώ χιλιάδες Έλληνες εργαζόμενους! Αυτή είναι η πολιτική σας.
      Για όλους αυτούς, λοιπόν, τους λόγους, το δικό σας παραμύθι έχει «δράκο» και ο «δράκος» κυνηγάει την ελληνική κοινωνία, κυνηγάει τα νησιά. 
      Πήρατε πίσω το διαγωνισμό, για τις άγονες γραμμές ναι ή όχι; Και ξέρετε γιατί τον πήρατε; Όχι γιατί άλλαξε ο κανονισμός της Ευρωπαϊκής Ένωσης -πείτε το καθαρά!- αλλά γιατί αυτός που θα πάρει το πτητικό έργο χρειάζεται να έχει ένα χρόνο τουλάχιστον προϋπηρεσία και δεν μπορείτε να τον βρείτε. Δεν ξέρω τι θα σκαρφιστείτε. Και μακάρι να βρείτε κάποια λύση για τα νησιά μας. Και σας περιέγραψα ποια νησιά είναι. Μακάρι να βρείτε! Όμως, σας προειδοποιούμε ότι αυτό που πάτε και κάνετε, δείχνει ότι δεν έχετε σχεδιάσει τίποτα σωστά. Ο καθένας μπορεί να σας εφεσιβάλει και θα έρθει μονοπώλιο και θα σας πει «κοιτάξτε να δείτε, εγώ θέλω όλα τα ναύλα διαφορετικά». Θα γίνει ό,τι έγινε και με τις άγονες γραμμές στην ακτοπλοΐα. Αυτή είναι η πραγματικότητα. Και μην την ξεχνάμε. Κινδυνεύουν τα νησιά και βαράμε το καμπανάκι. Αυτή είναι η αλήθεια. Δεν θα πάει αεροπλάνο! 
      Και για να τελειώνω, θα σας πω ένα γεγονός το οποίο είναι πάρα πολύ σημαντικό. Εγώ δεν ξέρω εάν είστε ή δεν είστε υπέρ του μονοπωλίου. Αυτό θα το δείξει η «νεκροψία». Όμως, αυτό που μπορώ να σας πω, κύριε Υπουργέ, είναι το εξής: Όταν παραιτηθήκατε από το 35%, το slot, το πελατολόγιο -γιατί περιορίσατε το έργο της υποτιθέμενης νέας εταιρείας στο 65%- κάποιος το πήρε. Αυτό το 35% που παραδώσατε, κάποιος το πήρε. Κάποια εταιρεία το πήρε. Δεν νιώθετε ότι έχετε ευθύνη; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εσείς δεν νιώθετε ότι έχετε ευθύνη…
      ΘΕΟΧΑΡΗΣ ΤΣΙΟΚΑΣ: Δεν νιώθετε; Δεν νιώθετε για το Παρίσι; Δεν νιώθετε για το Gatwick; Δεν νιώθετε για τη Φρανκφούρτη; Δεν τα νιώθετε αυτά; Δεν αισθάνεστε άσχημα; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εσείς δεν αισθάνεστε; Δεν ντρέπεστε; 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, δεν θα τελειώσουμε ποτέ έτσι! Μην διακόπτετε, σας παρακαλώ! 
      Κύριε Τσιόκα, ολοκληρώστε σας παρακαλώ. 
      ΘΕΟΧΑΡΗΣ ΤΣΙΟΚΑΣ: Εγώ, κύριε Υπουργέ, δέχομαι και την πιο σκληρή αντιπαράθεση, αλλά τη δέχομαι σε ρεαλιστική βάση. Παλεύω για την παραγωγική βάση της χώρας μου! Παλεύω για το ρόλο της χώρα μου! Πείτε μου εσείς για ποιον παλεύετε! Αυτό το μεσανατολίτικο παζάρι, εμείς δεν το δεχόμαστε. Βάλτε τέλος στο κουστούμι του Ευρωπαίου. Πάψτε να κάνετε τον μεσανατολίτη! 
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο ειδικός αγορητής του Λαϊκού Ορθόδοξου Συναγερμού κ. Ροντούλης. 
      Κύριε Ροντούλη, έχετε το λόγο για τέσσερα λεπτά.  
      ΑΣΤΕΡΙΟΣ ΡΟΝΤΟΥΛΗΣ: Έχω τέσσερα λεπτά, κύριε Πρόεδρε, τα οποία θα τηρήσω επακριβώς. 
      Παρακολουθήσαμε μία κοκορομαχία στην Αίθουσα μεταξύ του κ. Παπουτσή και του κ. Παναγιωτόπουλου. Κανείς βεβαίως εκ των δύο δεν είναι στην Αίθουσα. Μας τα είπαν και έφυγαν.
      Αγαπητέ Πρόεδρε, όμως, εμένα μου λύθηκε η απορία που αφορά το γιατί το ασφαλιστικό σύστημα της χώρας, οι οργανισμοί κοινωνικής ασφάλισης, πάνε από το κακό στο χειρότερο. Διότι ο μεν κ. Παπουτσής είπε «δεν βάλατε ούτε 1 ευρώ από τότε που αναλάβατε». Ο δε κ. Παναγιωτόπουλος αντέτεινε στον κ. Παπουτσή το εξής: «Βρήκαμε 9,2 δις έλλειμμα». Να τα ακούσει ο ελληνικός λαός για να δει ποιοι κατέστρεψαν το ασφαλιστικό σύστημα της χώρας. Μέσα από την κοκορομαχία τους συνεισέφεραν στην ενημέρωση του ελληνικού λαού. 
      Έρχομαι τώρα σε κάτι που είπε εν τη ρήμη του λόγου του ο αξιότιμος κύριος Υπουργός. Δεν ξέρω αν το κατάλαβε, αλλά θα του το θυμίσω. Είπε ότι οι διοικήσεις της Ολυμπιακής και επί ΠΑ.ΣΟ.Κ. και επί Νέας Δημοκρατίας συσσώρευσαν χρέη. 
      Σηκώθηκε, λοιπόν, ο κ. Παπουτσής και αντέτεινε στον αξιότιμο κ. Υπουργό, περί των διοικήσεων, τα εξής: «Μα, τέλος πάντως, ποιος θα αναλάβει την ευθύνη για τους χειρισμούς των διοικήσεων; Υπάρχει ποινική ευθύνη;», βροντοφώναξε στην Αίθουσα ο κ. Παπουτσής. 
      Όμως, εδώ η αλήθεια είναι διαφορετική, αγαπητοί συνάδελφοι. Και θα μου επιτρέψει ο κ. Υπουργός να δώσω εγώ την απάντηση στον κ. Παπουτσή, απάντηση η οποία αποτελεί ταυτόχρονα και απάντηση στον κ. Υπουργό. Γι’ αυτό μιλάμε για «κροκοδείλια δάκρυα» από την πλευρά του ΠΑ.ΣΟ.Κ. και βεβαίως από την πλευρά της Νέας Δημοκρατίας. 
      Διότι, κύριε Τσιόκα, θα πρέπει να ενθυμίστε ότι πέντε νόμους κατέβασαν οι κυβερνήσεις του ΠΑ.ΣΟ.Κ. και της Νέας Δημοκρατίας, προκειμένου να αρθούν οι ποινικές ευθύνες των διοικήσεων, ενόσω είχαν την ευθύνη της Ολυμπιακής Αεροπορίας. 
      Να σας θυμίσω τους νόμους; Το 1994 επί ΠΑ.ΣΟ.Κ. Το 1998 επί ΠΑ.ΣΟ.Κ. Το 2002 επί ΠΑ.ΣΟ.Κ. Το 2003 επί ΠΑ.ΣΟ.Κ. Το 2008 επί Νέας Δημοκρατίας! 
	Πέντε νόμοι για να μην υπάρξει υπουργική ευθύνη. Και έρχεται ο Κοινοβουλευτικός Εκπρόσωπος κ. Παπουτσής, αδιάβαστος παντελώς, χωρίς να ορρωδεί προ ουδενός και λέει, μα υπάρχουν ποινικές ευθύνες; Αφού εσείς οι ίδιοι τις καταστρατηγήσατε, αφού εσείς οι ίδιοι τις έχετε άρει. Και ανερυθρίαστα έρχεστε στην Αίθουσα και το παίζετε κήνσορες. Να μιλήσει ο ΣΥ.ΡΙΖ.Α. το καταλαβαίνω, να μιλήσει το Κ.Κ.Ε. το καταλαβαίνω, να μιλήσει ο ΛΑ.Ο.Σ. επίσης το καταλαβαίνω. Εσείς όμως δεν ορρωδείτε προ ουδενός. Τουλάχιστον κάντε και την αυτοκριτική σας για να γίνετε πιστευτοί. 
	ΘΕΟΧΑΡΗΣ ΤΣΙΟΚΑΣ: Εκπροσωπεί τη Νέα Δημοκρατία.
	ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Τσιόκα.
     	ΑΣΤΕΡΙΟΣ ΡΟΝΤΟΥΛΗΣ: Δεν είμαι Κοινοβουλευτικός Εκπρόσωπος της Νέας Δημοκρατίας . 
     Η υποκρισία έχει ένα όριο. Κύριε Υπουργέ, αναφερθήκατε στην απόφαση της 17ης Σεπτεμβρίου 2008 της Ευρωπαϊκής Ένωσης. Αποκρύψατε από την Αίθουσα να πείτε το εξής. Σας το θέτω υπό μορφή ερωτήματος. Ένα χωρίο αυτής της απόφασης κάνει λόγο για προσωρινά στοιχεία. Σας ερωτώ: Πως είναι δυνατόν με προσωρινά στοιχεία που προέρχονται από μια αμφισβητούμενης εγκυρότητας μεθοδολογία να παραχθούν μόνιμα αποτελέσματα; Διότι τα αποτελέσματα που επιφέρατε με τους χειρισμούς σας στην Ολυμπιακή είναι μόνιμα. Πως είναι δυνατόν με προσωρινά στοιχεία να προχωρήσουμε σε μόνιμα αποτελέσματα; 
     Κύριε Υπουργέ, διατείνεστε συνεχώς ότι το κάνετε για το καλό του Έλληνα φορολογούμενου. Δεν το κάνετε για το καλό του Έλληνα φορολογούμενου, αλλά το κάνετε για το καλό συμφερόντων τα οποία οσονούπω θα αποκαλυφθούν.
     ΠΡΟΕΔΡΕΥΩΝ (Αναστάσιος Νεράντζης): Ο ειδικός αγορητής του ΣΥ.ΡΙΖ.Α. κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Φθάνουμε στο τέλος. Μένει πια η ταφόπλακα. Κύριε Υπουργέ, δεν ξέρω πόσο περήφανος θα είστε και πόσο ήσυχος θα νοιώσετε απόψε με αυτό που έχετε καταφέρει, το μεγάλα επίτευγμα, επικαλούμενος ότι απαλλάσσετε τον ελληνικό λαό από ένα υπέρογκο κόστος. Όμως γι’ αυτό το κόστος δεν φταίει η Ολυμπιακή. Φταίνε οι διοικήσεις, φταίνε οι κυβερνήσεις, και οι κυβερνήσεις του ΠΑ.ΣΟ.Κ., αλλά κυρίως η δική σας Κυβέρνηση η οποία έχει μεθοδεύσει όλη αυτή τη διαδικασία. 
     Μας λέτε, 1.000.000 την ημέρα. Τόσο καιρό εδώ πέρα ζητάμε τους ισολογισμούς. Που είναι αυτοί οι ισολογισμοί; Λέτε ότι θα έφριτταν οι πάντες αν ερχόντουσαν αυτοί οι ισολογισμοί. Και γι’ αυτό τους κρατάτε για τον εαυτό σας για να φρίττετε μόνος σας. Αυτού του είδους τον μαζοχισμό, δεν τον καταλαβαίνω. Ποιο είναι το κόστος που θα έχει το κλείσιμο της Ολυμπιακής; Πρώτα απ’ όλα τεράστιες αποζημιώσεις. Δεύτερον, καταδικάζουμε κυριολεκτικά να κάθονται και να κοιτάνε το ταβάνι άνθρωποι οι οποίοι έχουν τεράστιες δυνατότητες, ικανότητες, τις οποίες τους υποχρεώνετε με τη μεθόδευση που κάνετε για να πάρουν τις όποιες συντάξεις, να κάτσουν μερικά χρόνια εκτός υπηρεσίας, οπότε δεν θα έχουν τη δυνατότητα να ξαναεργαστούν γιατί θα τους έχει αφαιρεθεί η άδεια. Έστω ότι κάποιοι θα εργαστούν. Οι πολλοί όμως θα μείνουν στο περιθώριο. Όταν δίνουμε σύνταξη στα σαράντα ή και στα τριάντα πέντε ενώ επικαλούμεθα ότι πρέπει όλοι οι εργαζόμενοι να παίρνουν σύνταξη στα εξήντα πέντε ή και στα εβδομήντα όπως ψηφίσατε στον τελευταίο ασφαλιστικό νόμο, καταλαβαίνετε ότι υπάρχει μια μεγάλη υποκρισία. 
     Και δεν είναι μόνο αυτό το κόστος. Είναι ότι δεν θα μπορούν να εξυπηρετηθούν οι ελληνικές περιοχές που εξυπηρετούνταν μέχρι τώρα από την Ολυμπιακή Αεροπορία. Μη μας λέτε ότι θα έρθουν τώρα οι οποιοιδήποτε και θα τις εξυπηρετήσουν δωρεάν. Κάποιος θα πρέπει να πληρώνει. Και δεν έχετε απαντήσει –έχω θέσει πέντε φορές το ερώτημα- ποιος θα πληρώνει για να εξυπηρετούνται αυτές οι περιοχές. Προφανώς θα επιβαρύνετε τους πολίτες ή τον προϋπολογισμό. Στη χειρότερη περίπτωση θα γίνει αυτό που γίνεται και με τις ακτοπλοϊκές συγκοινωνίες, δηλαδή δεν θα υπάρχει εξυπηρέτηση. Τα δρομολόγια θα καταργηθούν ή θα περιοριστούν στο μη περαιτέρω. 
     Λέτε ότι θα υπάρξουν μια σειρά θέσεων στον ευρύτερο δημόσιο τομέα. Δεν ξέρω πως θα εξασφαλιστούν και με τι θα ασχολούνται αυτοί οι άνθρωποι. Αυτό όμως που κάνει εντύπωση είναι ότι κάνετε όλες αυτές τις διαπραγματεύσεις και δεν έχετε εξασφαλίσει ούτε μια θέση ούτε για έναν εργαζόμενο. Αυτό είναι πρωτοφανές. Οκτώ χιλιάδες άνθρωποι βρίσκονται στο δρόμο και δεν εξασφαλίζετε εργασία ούτε για έναν. Δεν είναι μόνο ο μισθός. Είναι και η εργασία η οποία είναι καθοριστικό στοιχείο για την ανθρώπινη υπόσταση. Αλλιώς διαλύετε τον άνθρωπο όταν τον βάζετε στο περιθώριο. 
     Υπάρχει λοιπόν μια δόλια πτώχευση της Ολυμπιακής η οποία εγκαταλείφθηκε, δεν αξιοποίησε δυνατότητες, δεν χρηματοδοτήθηκε με 1 δραχμή και δεν της δόθηκαν αυτά που της οφείλονται. Υπάρχουν διάφορες κατηγορίες στις οποίες αναφέρθηκε ο κ. Λαφαζάνης, αλλά υπάρχει και η ειδική κατηγορία των εκατόν είκοσι ιπταμένων και των διακοσίων εξήντα φροντιστών  που έφυγαν αντί πινακίου φακής με το νόμο Βερελή. Αυτό θα πρέπει να ληφθεί τουλάχιστον σοβαρότατα υπ’ όψιν και να αντιμετωπιστεί. Εδώ έχει τεράστιες ευθύνες το ΠΑ.ΣΟ.Κ. και τα κροκοδείλια δάκρυα εδώ ταιριάζουν. Αυτούς τους απολύσαμε και προσλάβαμε αμέσως μετά άλλους. Τους συνταξιοδοτήσαμε αλλά με ποιο αντίτιμο. Τουλάχιστον να ωφεληθούν και αυτοί από τα όποια, αν υπάρξουν, οφέλη για κάποιους. 
     Εμείς βέβαια, δεν είμαστε υπέρ αυτών των λύσεων. Θα σας υπενθυμίσω αυτό που είπε ο πρόεδρος των πιλότων της Ολυμπιακής. Είπε, εμείς θέλουμε να εργαστούμε και δεν υπάρχει ούτε συναίνεση των εργαζομένων ούτε κοινωνική συναίνεση. Γιατί, λέτε ψέματα προς τον ελληνικό λαό με τον τρόπο που τα παρουσιάζετε και γι’ αυτό προσπαθείτε να τον επηρεάσετε. Γιατί η ελληνική κοινωνία ξέρει ότι αυτά που κάνετε δεν είναι για το καλό του ελληνικού λαού αλλά για το εντελώς αντίθετο. 
     ΠΡΟΕΔΡΕΥΩΝ (Αναστάσιος Νεράντζης): Ο κ. Σηφουνάκης έχει το λόγο για να δευτερολογήσει. 
     ΝΙΚΟΛΑΟΣ ΣΗΦΟΥΝΑΚΗΣ: Νομίζω κύριε Πρόεδρε, ότι έχουμε εξαντλήσει τα επιχειρήματά μας, σύσσωμη η Αντιπολίτευση από τη μια πλευρά και η Κυβέρνηση από την άλλη. 
     Εγώ θέλω να θέσω δυο ερωτήματα στον κύριο Υπουργό και θέλω να πιστεύω ότι θα απαντήσει. Το μάταιο ή το άδικο αυτής της συμφωνίας της 17ης Σεπτεμβρίου με την ΚΟΜΙΣΙΟΝ θα αποδειχθεί πάρα πολύ σύντομα. Πιστεύω ότι ως χώρα δεν έπρεπε να βιαστούμε να κλείσουμε μια τέτοια συμφωνία. Είναι πρωτοφανές, επίτροπος να δίνει συνέντευξη μαζί με τον Υπουργό Μεταφορών της Ελλάδας και να λέει ότι η ελληνική πλευρά μας έκανε μια πρόταση την οποία αποδεχθήκαμε όταν δεν είχε ολοκληρωθεί η δικαστική διαδικασία που δικαιώνει την Ολυμπιακή. 
     Ο Πρωθυπουργός της Ελλάδας πηγαίνει στο Κατάρ προσπαθεί να κλείσει μια συμφωνία με το Κατάρ για την πώληση της Ολυμπιακής. Εσείς όμως κύριε Υπουργέ, έχετε θητεύσει αρκετά χρόνια στην Ευρωπαϊκή Ένωση, στο Ευρωπαϊκό Κοινοβούλιο και ξέρετε πολύ καλά ότι με τον Κανονισμό 1008/2008 -που είναι στην ουσία ανανέωση του Κανονισμού του 1992- μια εταιρεία τρίτης χώρας δεν μπορεί να έχει πτητικό έργο στα όρια της Ευρωπαϊκής Ένωσης. Για να έχει αυτή τη δυνατότητα δεν θα πρέπει να κατέχει το 51%. Πληροφορηθήκαμε ότι η «Qatar» έδειξε ενδιαφέρον για το πτητικό έργο της Ολυμπιακής.
      Έχουμε όλο αυτό το πήγαινε, έλα. Η κ. Μπακογιάννη πήγε πριν από καιρό όπως και ο κ. Μητσοτάκης και προχθές ο Πρωθυπουργός, πολύ πιθανό και εσείς. Βεβαίως κάνει εντύπωση το γεγονός ότι εσείς, ο αρμόδιος Υπουργός, δεν ήσασταν στην αντιπροσωπεία. Άλλοι Υπουργοί έκαναν συναλλαγές με το Κατάρ. Ο κ. Δούκας, παραδείγματος χάριν, ο οποίος ήταν ο αποτυχημένος Υπουργός, όταν πριν τρία χρόνια του είχε αναθέσει η Κυβέρνηση την ευθύνη της διαδικασίας της εκποίησης της εταιρείας. 
      Εδώ λοιπόν μπαίνει ένα θέμα. Η «Qatar» συμμετέχει στο διαγωνισμό και αν θα συμμετέχει και στη δεύτερη φάση –σας το είπα και στην πρωτολογία μου- ποιον front men ή ποια front society θα χρησιμοποιήσει; 
      ΠΑΝΑΓΙΩΤΗΣ ΛΑΦΑΖΑΝΗΣ: Πείτε το ελληνικά, κύριε συνάδελφε.
      ΝΙΚΟΛΑΟΣ ΣΗΦΟΥΝΑΚΗΣ: Κατάλαβε ο κ. Υπουργός. Front men και front society είναι περίπου αχυράνθρωπος ή αχυροεταιρεία. Αυτό σημαίνει ότι στην περίπτωση κατά την οποία εσείς έχετε κάνει δεσμευτικές συμφωνίες με την «Qatar», ξέρετε και ποιος θα είναι ο συνεργάτης της. 
      Το λέω αυτό διότι, δυστυχώς, η Βουλή των Ελλήνων δεν έχει καμμία ενημέρωση. Σας το αναφέραμε πριν, σας το είπα στην πρωτολογία μου και το επανέλαβε και ο κ. Λαφαζάνης. Εμείς, ούτε κανένας Έλληνας δεν ξέρει ποια είναι τα οικονομικά της εταιρείας από τις 31 Δεκεμβρίου 2003, που δημοσιεύθηκε ο τελευταίος ισολογισμός.
      Μας είπατε επιχειρήματα τα οποία βεβαίως έχουμε ξανακούσει στη Βουλή. Είναι έωλα. Εδώ όμως μπαίνει και ένα άλλο θέμα. Διαβάζω στις εφημερίδες -εμείς δεν γνωρίζουμε κάτι γιατί φαίνεται ότι δεν έρχεται προς κύρωση εδώ- ότι η εταιρεία Ο.Ε.Κ., δηλαδή η Ολυμπιακή Εταιρεία Καυσίμων, κερδοφόρα, που έχει σύμβαση μέχρι το 2021 να τροφοδοτεί όλα τα αεροπλάνα στο «ΕΛ. ΒΕΝΙΖΕΛΟΣ», πωλείται, όπως και η «Galileo». Διαβάζαμε ότι αναμένεται η απόφαση της διυπουργικής επιτροπής για να υπογραφούν οι συμβάσεις.
      Εδώ γίνεται σαλαμοποίηση ενός μεγάλου οργανισμού. Επαναλαμβάνουμε ότι είναι ο πλούτος μας και ήταν η μεγαλύτερη ευκαιρία, αφού χρεώνετε τα βάρη στον ελληνικό λαό θα πληρώσει ο κάθε φορολογούμενος 2.000.000.000 γιατί να έρθει ο πάσα ένας, θα πάρει όλη αυτή την περιουσία και μετά θα αρχίσει να κάνει προσλήψεις και να στήσει μια καινούργια εταιρεία. 
      Εμείς είμαστε ανίκανοι, κύριε Υπουργέ, να το κάνουμε; Η κυβέρνηση του ΠΑ.ΣΟ.Κ., κύριε Ροντούλη, δεν μπορούσε να το κάνει αυτό; Δεν το έκανε, να φορτώσει τα οικονομικά βάρη στους φορολογούμενους ή μετά να ξεπουλήσει. Σας το λέω, γιατί σας άκουσα πριν. Αντιλαμβάνομαι τη σύμπλευσή σας με την Νέα Δημοκρατία, απλώς σας συμβουλεύω ότι δεν σας βολεύει αυτή την περίοδο. Το ΛΑ.Ο.Σ., δεν συμφέρει να συμπλέει με μια καταρρέουσα κατάσταση. 
      Θέλω λοιπόν, κύριε Υπουργέ, να σας παρακαλέσω στα δύο αυτά θέματα που έθεσα, αν έχετε την καλοσύνη να μας απαντήσετε. Αν δεν μας απαντήσετε, πάει να πει ότι πράγματι όλα αυτά που καταγγέλθηκαν εδώ, ισχύουν.
      ΠΡΟΕΔΡΕΥΩΝ (Αναστάσιος Νεράντζης): Με την αγόρευση του κ. Σηφουνάκη ολοκληρώθηκε ο κατάλογος των δευτερολογιών και η συζήτηση θα κλείσει με την αγόρευση του κυρίου Υπουργού.
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, χωρίς καμμία αμφιβολία όλοι οι πολιτικοί δικαιούνται να είναι αν το θέλουν σοσιαλιστές, κομμουνιστές. Δεν νομίζω ότι περιποιεί τιμή σε κανέναν να ανήκει στην κατηγορία των σουρεαλιστών, διότι στην πραγματικότητα σήμερα –και τις υπόλοιπες μέρες που κουβεντιάζαμε- από πολλούς και διαφορετικούς συναδέλφους του ΠΑ.ΣΟ.Κ. και της Αριστεράς άκουσα πολλές τοποθετήσεις οι οποίες κινούνται πραγματικά στο χώρο του πολιτικού σουρεαλισμού.
      Για να μη θεωρείται ότι καταφεύγω σε χαρακτηρισμούς που δεν στοιχειοθετούνται, να μου πείτε εσείς. Άκουσα και πολλές φορές από τους ίδιους συναδέλφους, τον ίδιο ομιλητή, ότι η Ολυμπιακή έχει τεράστιες ζημίες και ως εκ τούτου υπάρχουν τεράστιες ευθύνες στις κυβερνήσεις της Νέας Δημοκρατίας και τις διοικήσεις, αλλά ο ίδιος ομιλητής υποστήριξε κάποια στιγμή ότι η Ολυμπιακή είναι κερδοφόρα. 
      Σας ρωτάω: Είστε στη θέση μου, τι απαντάτε σ’ αυτόν τον άνθρωπο, σ’ αυτόν το συνάδελφο ο οποίος έρχεται και υποστηρίζει ταυτοχρόνως και τις δύο θέσεις; Και αν είναι κερδοφόρα, κύριε συνάδελφε, -εσείς που το υποστηρίζετε- τότε γιατί την ίδια στιγμή κάνετε κριτική στις διοικήσεις που έβαλε η Νέα Δημοκρατία; Μα, αν είναι κερδοφόρα αυτή η εταιρεία, πρέπει να μας πείτε μπράβο, και σε μας, τους Υπουργούς της Νέας Δημοκρατίας και στις διοικήσεις που βάλαμε.
      Προχωρώ παρακάτω για τον πολιτικό σουρεαλισμό. Λέτε οι ίδιοι συνάδελφοι, ο ίδιος ομιλητής, ότι διώχνουμε τους εργαζόμενους, τους πετάμε στο δρόμο και την ίδια στιγμή λέτε ότι υπάρχει ένα πρόγραμμα, το οποίο μάλιστα το ανεβάζετε με κάποιο δικό σας μαγικό τρόπο -αλλά στο χώρο του σουρεαλισμού ζείτε- από 1,3 στα 2.000.000.000 ευρώ. Σας λέω εγώ πώς είναι δυνατόν να μένουν ακάλυπτοι αυτοί οι εργαζόμενοι, όταν, κατά την άποψή σας, τους δίνουμε και 2.000.000.000 ευρώ; Διαλέξτε!
      Συνεχίζεται ο σουρεαλισμός. Ανακαλύπτετε ανύπαρκτες μετοχικές συνθέσεις διαφόρων εταιρειών. Παρουσιάζετε αυτές τις μετοχικές συνθέσεις και στη συνέχεια με βάση το αποτέλεσμα της φαντασίας σας, το πλάσμα της φαντασίας σας, κάνετε κριτική στην Κυβέρνηση. 
      Μιλάτε για τα νησιά τα οποία θα μείνουν ακάλυπτα. Μα, δεν υπάρχει περίπτωση να μείνουν ακάλυπτα. Και περιμένετε ο Γενάρης και ο Φλεβάρης είναι εδώ και θα δείτε τα αποτελέσματα. 
      Μιλάτε για δόλια πτώχευση. Μα, δεν υπάρχει κάποιος στα κόμματά σας που να έχει στοιχειώδη σχέση με τα νομικά; Ποια δόλια πτώχευση, κυρίες και κύριοι συνάδελφοι; Ποια δόλια πτώχευση; Σοβαρολογείτε; Εδώ υπάρχει απόφαση, όχι εισήγηση, του Δικαστηρίου των Ευρωπαϊκών Κοινοτήτων που ζητάει από την Ολυμπιακή να γυρίσει πίσω λεφτά στο κράτος, που δεν έχει να τα δώσει. Και μετά εσείς μιλάτε για δόλια χρεοκοπία; 
      Αυτά τα πράγματα τα λέτε στη Βουλή των Ελλήνων. Πρέπει να σεβόμαστε και το όργανο και την Αίθουσα και τη δημοκρατία μας, ανεξάρτητα του τι πιστεύουμε ή δεν πιστεύουμε! 
      Λέτε ότι ο διαγωνισμός θα γίνει με αδιαφάνεια, διότι ο Πρωθυπουργός πήγε στο Κατάρ. Μα, βεβαίως έγιναν κινήσεις και προς αυτή την κατεύθυνση και προς πολλές άλλες κατευθύνσεις, όπως κάνουν οι κυβερνήσεις όλου του κόσμου όπου γίνονται διαγωνισμοί. Αλλά ο διαγωνισμός είναι ανοιχτός, διεθνής, διαφανής, με επιτήρηση, ενεργή συμμετοχή της Ευρωπαϊκής Επιτροπής. 
      Σας αρέσει δεν σας αρέσει, αυτή είναι η πραγματικότητα. Όπως επίσης -σας αρέσει δεν σας αρέσει- αυτή την ώρα είναι βέβαιο ότι η Ολυμπιακή μπαίνει μέσα 350.000.000 – 400.000.000 ευρώ το χρόνο. Και είναι βέβαιο ότι  αντίστοιχες υγιείς επιχειρήσεις του ίδιου μεγέθους δίνουν στο κράτος –σε οποιοδήποτε άλλο ευρωπαϊκό κράτος- ποσά που ισοδυναμούν με 150.000.000 ευρώ το χρόνο! Αυτός είναι, κυρίες και κύριοι συνάδελφοι, ένας συγκεκριμένος αριθμός ο οποίος δεν μπορεί να αμφισβητηθεί από πουθενά. 
      Επίσης, δεν μπορώ να καταλάβω ως πότε θα συνεχιστεί αυτή η καραμέλα από το ΠΑ.ΣΟ.Κ., ως πότε θα συνεχιστεί αυτή η καραμέλα να μη σας αρέσει η δική μας ιδιωτικοποίηση, ενώ σας άρεσαν οι δικές σας ιδιωτικοποιήσεις που προσπαθείτε να τις ξεχάσετε. 
      Έκανε ή δεν έκανε προσπάθεια ιδιωτικοποίησης το ΠΑ.ΣΟ.Κ. με την «SPEED WING»; Έκανε ή δεν έκανε προσπάθεια ιδιωτικοποίησης στη συνέχεια το 2000-2001; Έκανε ή δεν έκανε προσπάθεια ιδιωτικοποίησης σε ποσοστό 100% ο κ. Βερελής; Σας διάβασα ή δεν σας διάβασα επιτέλους, κυρίες και κύριοι συνάδελφοι, τις δηλώσεις του; 
      Δηλαδή πού θα πάει αυτό το πράγμα; Για πόσο καιρό θα συνεχίζετε να ζείτε σ’ αυτή τη σφαίρα του πολιτικού σουρεαλισμού, επαναλαμβάνω; Και θέλετε μετά να κάθομαι να παρακολουθώ να λέτε όλα αυτά που λέτε, ότι δήθεν είμαι ο νεκροθάφτης της Ολυμπιακής, ο δολοφόνος της Ολυμπιακής, τη στιγμή που λύνεται το θέμα μετά από τόσα χρόνια, να σας ακούω απαθής και όταν καμμιά φορά χαμογελώ –γιατί, τι άλλο να κάνω;- να  εξοργίζεστε και από πάνω! Δηλαδή εδώ πέρα έχετε ξεπεράσει κάθε όριο, πραγματικά κάθε όριο!
      Δεν το φανταζόμουν όταν γύρναγα από το Ευρωπαϊκό Κοινοβούλιο, μετά από δεκατρία χρόνια, ότι θα ζούσα τέτοιου είδους συζητήσεις. Πραγματικά δεν το φανταζόμουν! Και γι’ αυτό αντιδρώ και μ’ αυτό τον τρόπο. Δεν υπάρχουν σε άλλα Κοινοβούλια, τουλάχιστον της Ευρώπης, αυτού του είδους οι συζητήσεις.
      Να σας πω και κάτι άλλο και σκεφτείτε το εσείς, σκεφτείτε τι έχετε πει εναντίον μου και εναντίον της Κυβέρνησης αυτές τις μέρες. Όλα αυτά που λέτε για νεκροθάφτες, για δολοφόνους, ότι υπηρετούμε τα συμφέροντα της «AEGEAN» και η «AEGEAN» θα είναι απέναντι στην άλλη εταιρεία, ότι υπηρετούμε τα συμφέροντα του Κατάρ, ενώ ξέρετε ότι είναι ανοιχτός ο διαγωνισμός και αλλάζουμε και υπηρέτη και αλλάζετε και υπηρέτη για μας από τη μία μέρα στην άλλη κ.ο.κ.. Ας μην τα πω όλα, τα ξέρετε εσείς. 
      Ειλικρινά έχετε σκεφτεί, όταν τα λέτε, ότι θεωρητικά είναι απίθανο, αδύνατο, όχι στην Ελλάδα, σε οποιαδήποτε κυβέρνηση του κόσμου, της Ασίας, της Αφρικής, να υπάρξουν υπουργοί ή κυβερνήσεις που να κάνουν όλα αυτά τα πράγματα μαζί που μας καταλογίζετε; 
      Εν πάση περιπτώσει, εγώ δεν έχω κανένα λόγο να παραστήσω το δικό σας πολιτικό σύμβουλο. Κάντε ό,τι νομίζετε για τα κόμματά σας. Εμείς θα επιμείνουμε στο δρόμο των αλλαγών και των μεταρρυθμίσεων. Ξέρουμε ότι κάνουμε το πατριωτικό μας καθήκον σ’ αυτό το συγκεκριμένο θέμα. Βρίσκουμε μια λύση που είναι θετική για τους εργαζόμενους και θετική για τους φορολογούμενους και την Ολυμπιακή. Ρυθμίζουμε ένα θέμα το οποίο μας απασχολεί για τριάντα χρόνια. Και όπως είπα και τις προηγούμενες φορές -το επαναλαμβάνω και τώρα- στο τέλος οι πολίτες, ευτυχώς για σας, δεν θα θυμούνται την κριτική την οποία κάνατε αλλά θα θυμούνται τη δική μας μεταρρύθμιση. 
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
	Κηρύσσεται περαιωμένη η συζήτηση επί της ενότητος των άρθρων και των τροπολογιών και θα γίνει η ψήφισή τους ξεχωριστά. 
      Ερωτάται το Σώμα: Γίνεται δεκτό το άρθρο 1 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 2 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 3 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 4 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 5 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 6 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 7 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 8 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 9 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 10 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 11 όπως τροποποιήθηκε  από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 13 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτή η τροπολογία με γενικό αριθμό 348 και ειδικό αριθμό 14, την οποία υπέβαλαν οι δυο Υπουργοί, ο κύριος Χατζηδάκης και ο κύριος Αλογοσκούφης, και αφορά την διάθεση στις Κ.Τ.Ε.Λ. διαφόρων ποσών; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς η υπουργική τροπολογία με γενικό αριθμό 348 και ειδικό αριθμό 14 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτή η με γενικό αριθμό 351 και ειδικό αριθμό 16 τροπολογία, την οποία υπέβαλε ο συνάδελφός μας κ. Ιωάννης Μπούγας, Βουλευτής Φωκίδας, και αναφέρεται για τη χορήγηση αδείας εκμετάλλευσης επιβατικού δημοσίας χρήσεως με μετρητή ταξί; Την αποδέχεται ο κύριος Υπουργός. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Τι λέτε, κύριε Τσιόκα;  Πείτε επιτέλους. Την ψηφίζετε; 
      ΘΕΟΧΑΡΗΣ ΤΣΙΟΚΑΣ: Σαφώς είπα «όχι». Αλλά έπρεπε να γίνει κουβέντα. Δεν γίνεται να λέει ο Υπουργός ότι την κάνει αποδεκτή στις δώδεκα παρά πέντε…
      ΠΡΟΕΔΡΕΥΩΝ (Αναστάσιος Νεράντζης): Μίλησε περί αυτής ο συνάδελφος. Κατετέθη εμπροθέσμως και την απεδέχθη ο Υπουργός. Δεν κατάλαβα, ποιο είναι το κώλυμα. 
      ΘΕΟΧΑΡΗΣ ΤΣΙΟΚΑΣ: Έπρεπε να γίνει κουβέντα. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Την ανέπτυξε ο συνάδελφος. Λείπατε. 
      ΠΡΟΕΔΡΕΥΩΝ (Αναστάσιος Νεράντζης): Δεν γίνεται συζήτηση επ’ αυτού. 
      Ερωτάται λοιπόν το Σώμα: Γίνεται δεκτή η τροπολογία με γενικό αριθμό 351 και ειδικό αριθμό 16 την οποία υπέβαλε ο συνάδελφος μας κ. Ιωάννης Μπούγας;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΘΕΟΧΑΡΗΣ ΤΣΙΟΚΑΣ: Κατά πλειοψηφία.
      ΔΙΑΜΑΝΤΩ ΜΑΝΩΛΑΚΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 351 και ειδικό αριθμό 16 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρον. 
      ΑΣΤΕΡΙΟΣ ΡΟΝΤΟΥΛΗΣ: Εμείς λέμε «ναι» στην τροπολογία του κ. Μπούγα…
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, δεν έχετε το λόγο. Την είπαμε, ανέφερα ότι είναι τροπολογία του κ. Μπούγα. Ανέφερα και τον αριθμό, ανέφερα ως εκ περισσού και το αντικείμενο. 
      Εισερχόμαστε τώρα στην ψήφιση του ακροτελεύτιου άρθρου του νομοσχεδίου, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
      Συνεπώς το νομοσχέδιο του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις εταιρείες «Ολυμπιακές  Αερογραμμές Α.Ε.», «Ολυμπιακή Αεροπορία-Υπηρεσίες Α.Ε.» και «Ολυμπιακή Αεροπλοΐα Α.Ε.» και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 
      Στο σημείο αυτό δέχεστε, κύριοι συνάδελφοι, να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.15΄ λύεται η συνεδρίαση για αύριο, ημέρα Τετάρτη 5 Νοεμβρίου 2008, και ώρα 10.00΄ με αντικείμενο εργασιών του Σώματος νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Μεταρρυθμίσεις για την οικογένεια, το παιδί, την κοινωνία και άλλες διατάξεις», σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 4/11/08	1ΣΕΛ.

