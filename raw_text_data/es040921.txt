      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΚΘ΄
      Τρίτη, 21 Σεπτεμβρίου 2004-09-27
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Γ. ΒΑΣΙΛΕΙΟΥ, σελ.
      3. Ανακοινώνεται ότι ο Υπουργός Δικαιοσύνης διαβίβασε στη Βουλή δικογραφία που αφορά στους πρώην Υπουργό και Υφυπουργό Εθνικής Οικονομίας και Οικονομικών και δικογραφία που αφορά στον Υπουργό Τουρισμού, περί ποινικής ευθύνης των Υπουργών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών, σχετικά με την  απαλλαγή από κάθε αστική και διοικητική και ποινική ευθύνη για χρέη προς το δημόσιο, μελών διοικήσεων αθλητικών ανωνύμων εταιριών κλπ., σελ.
      β) Προς τον Υπουργό Απασχόλησης και Κοινωνικής Προστασίας, σχετικά με το κλείσιμο του εργοστασίου ΦΑΝΚΟ Α.Ε. τις απολύσεις εργαζομένων κλπ., σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις απολύσεις συμβασιούχων από την Διεύθυνση Αλλοδαπών και Μετανάστευσης Αθηνών, σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Πολιτισμού:
      α): i. του Υπουργείου Πολιτισμού «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου των Υπουργών της Βοσνίας- Ερζεγοβίνης για συνεργασία στους τομείς του πολιτισμού, της εκπαίδευσης και της επιστήμης», σελ.
      ii) «Κύρωση της Συμφωνίας πολιτιστικής και εκπαιδευτικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Βραζιλίας», σελ.
      2) Ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος», σελ.
      3) Ψήφιση επί του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Μειοδοτικό σύστημα ανάθεσης των δημοσίων έργων και άλλες διατάξεις», σελ.
      4) Συζήτηση επί της αρχής του σχεδίου νόμου του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και θέματα Τουρισμού», σελ.
      ΟΜΙΛΗΤΕΣ
      1. Επί των επικαίρων ερωτήσεων.
      ΑΛΑΒΑΝΟΣ Α., σελ.
      ΑΝΔΡΕΟΥΛΑΚΟΣ Α. σελ.
      ΓΙΑΚΟΥΜΑΤΟΣ Γ., σελ.
      ΡΕΓΚΟΥΖΑΣ Α., σελ.
      ΤΖΕΚΗΣ Α., σελ.
      ΦΟΥΡΑΣ Α., σελ.
      2. Επί του σχεδίου νόμου του Υπουργείου Τουρισμού:
      ΑΒΡΑΜΟΠΟΥΛΟΣ Δ., σελ.
      ΒΑΡΒΙΤΣΙΩΤΗΣ Μ., σελ.
      ΒΕΝΙΖΕΛΟΣ Ε., σελ.
      ΓΕΙΤΟΝΑΣ Κ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΕΩΡΓΙΑΔΗΣ Ν., σελ.
      ΚΑΡΑΜΑΡΙΟΣ Α., σελ.
      ΚΑΡΑΜΠΙΝΑΣ Κ., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΗΣ Φ., σελ.
      ΜΕΛΑΣ Π., σελ.
      ΠΑΝΤΕΛΑΚΗ Ε., σελ.
      ΠΟΛΥΔΩΡΑΣ Β., σελ.
      ΣΤΡΑΤΑΚΗΣ Ε., σελ.
      ΣΓΟΥΡΙΔΗΣ Π., σελ.
      ΤΣΟΥΡΑΣ Α., σελ.

ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΚΘ΄
Τρίτη 21 Σεπτεμβρίου 2004
	Αθήνα, σήμερα στις 21 Σεπτεμβρίου 2004, ημέρα Τρίτη και ώρα 19.05΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από τον κ. Ανδρέα Φούρα, Βουλευτή Αχαΐας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά απόφαση σχετικά με την προσφυγή κατοίκου του Δήμου Ερινεού Αχαΐας περί συνεδριάσεων του Δημοτικού Συμβουλίου σε μέρη εκτός έδρας του Δήμου.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά αιτήματα εκπροσώπων των αμπελουργικών συνεταιρισμών του Νομού Αχαΐας.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ικανοποίηση αιτημάτων του Σωματείου Ιδιοκτητών Αυτοκινήτων ΤΑΞΙ  της Πάτρας και των περιχώρων.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην προσφυγή κατοίκου του Δήμου Αιγίου για υπερβολική αύξηση στο τιμολόγιο του νερού από τη ΔΕΥΑ Αιγίου.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την πρόθεση του ΕΛΓΑ να μην αποζημιώσει με προσαύξηση τα βιολογικώς καλλιεργούμενα εσπεριδοειδή προϊόντα της Αιγιάλειας.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη επιχορήγησης για την αντικατάσταση των λεωφορείων του Αστικού ΚΤΕΛ Αιγίου.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μη καταβολή στους συμβασιούχους δημοσιογράφους της ΕΡΑ των αποδοχών του Αυγούστου.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επίλυση προβλημάτων που αντιμετωπίζει το ΤΕΙ Αιγίου.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την μελετώμενη διεύρυνση του ωραρίου των καταστημάτων  που θα επιφέρει ο καθορισμός των τουριστικών περιοχών.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη ρύθμιση οφειλών των ξενοδόχων του Δήμου Διακοπτού προς το Δήμο.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αναγκαιότητα της επαναδραστηριοποίησης του ειδικού κινητού συνεργείου του κυρίου Αθανασίου Τραγότσαλου στη ΝΕΟ Αθηνών Πατρών.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Θεραπευτικό Παιδαγωγικό Κέντρο Πατρών «ΜΕΡΙΜΝΑ», ο Σύλλογος Γονέων και Κηδεμόνων και το Σωματείο Εργαζομένων στο πιο πάνω κέντρο ζητούν τη χορήγηση οικονομικής ενίσχυσης για τη συνέχιση της λειτουργίας του.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Προστασίας Περιβάλλοντος Παραλίας Ακράτας ζητεί το βιολογικό καθαρισμό της Ακράτας και της Αιγείρας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πρόεδρος του Ιδρύματος ΜΠΟΔΟΣΑΚΗ κάνει προτάσεις για την φοροαπαλλαγή των Κοινωφελών Ιδρυμάτων.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την υποστήριξη της παραγωγής πατάτας.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Επιτροπή Υγείας Νομού Λασιθίου ζητεί τη δημιουργία τομέων του ΕΚΑΒ  στη Νεάπολη, Σητεία, Ιεράπετρα κ.λπ.
      17) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Μικρασιατών Ιεράπετρας ζητεί οικονομική ενίσχυση.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία απολυμένοι συμβασιούχοι της Διεύθυνσης Αλλοδαπών και Μετανάστευσης της Περιφέρειας Αττικής  διαμαρτύρονται για την απόλυσή τους.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Επιτροπή Υγείας Νομού Λασιθίου ζητεί τη δημιουργία Κέντρου Ψυχικής Υγείας για την περίθαλψη των ασθενών με νοσήματα ψυχικής υγείας του Νομού Λασιθίου.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μάρκος Ξανθουδάκης ζητεί την επίλυση αιτήματός του.
      21) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Τεχνιτών Οικοδόμων Επαρχίας Αλμυρού ζητεί την επαναφορά ειδικού εποχιακού επιδόματος, στον κλάδο των οικοδόμων.
      22) Ο Βουλευτής Αχαΐας κ. ΘΕΟΦΙΛΟΣ ΒΑΣΙΛΕΙΟΥ κατέθεσε αναφροά με την οποία ο κ. Σπύρος Σιαμπλής ζητεί την ικανοποίηση αιτήματος.
      23) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά στην οικονομική κατάρρευση των αγροτών της Κρήτης, λόγω καταστροφής στην παραγωγή από τον παγετό.
      24) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας που αφορά στην κατασκευή της Ιόνιας Οδού.
      25) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία οι απολυμένοι συμβασιούχοι της Δ/νσης Αλλοδαπών και Μετανάστευσης της Περιφέρειας Αττικής διαμαρτύρονται για την απόλυσή τους.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων Θεραπευτηρίου Χρονίων Παθήσεων Λασιθίου ζητεί την πρόσληψη υγειονομικού και λοιπού προσωπικού στο Θεραπευτήριο Χρονίων Παθήσεων Λασιθίου.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Οροπεδίου Λασιθίου ζητεί τη στήριξη της παραγωγής πατάτας και την αποζημίωση των αγροτών της περιοχής  από τις ζημιές που υπέστησαν λόγω ακραίων  καιρικών φαινομένων.
      28) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Βόλου ζητεί την εκπροσώπηση του Δήμου Βόλου στο Δ.Σ.  της ΕΠΑ.
      29) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία φορείς της Σκιάθου διαμαρτύρονται για περικοπή ακτοπλοϊκών δρομολογίων για τα νησιά των Βορείων Σποράδων.
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δ/νση Αγροτικής Ανάπτυξης της Νομαρχιακής Αυτοδιοίκησης Λασιθίου διαμαρτύρεται για την άρση αναγνώρισης ελαιοτριβείων του Νομού Λασιθίου.
      31) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Καθηγητές Οικονομολόγοι – Κοινωνιολόγοι διορισμένοι από το διαγωνισμό του ΑΣΕΠ του 2000 διαμαρτύρονται για την ανάκληση διορισμών τους.
      32) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Ν. Αγχιάλου, οι Πρόεδροι του Συνεταιρισμού «Η ΔΗΜΗΤΡΑ» και ο Αγροτικός Σύλλογος «Η ΜΕΛΙΣΣΑ» ζητούν την επανεκτίμηση των ζημιών που υπέστησαν οι καλλιέργειες της περιοχής τους από χαλαζόπτωση.
      33) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Ζαγοράς ζητεί την επίλυση προβλήματος τηλεφωνικής επικοινωνίας που αντιμετωπίζει το Δ.Δ. Πουρίου του Δήμου Ζαγοράς.
      34) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Σκοπέλου ζητεί τη λήψη μέτρων για την προστασία τους από το φαινόμενο της «Άγρας πελατείας». 
      35) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Θεραπευτικό Παιδαγωγικό Κέντρο Πατρών «ΜΕΡΙΜΝΑ», ο Σύλλογος Γονέων και Κηδεμόνων του Ιδρύματος «Η ΜΕΡΙΜΝΑ» και το Σωματείο Εργαζομένων Παιδαγωγικού Κέντρου «Η ΜΕΡΙΜΝΑ» ζητούν να ενισχυθεί οικονομικά το Κέντρο, του οποίου η λειτουργία έχει ανασταλεί από τις 28/6/2004.
      36) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Επαγγελματικό Επιμελητήριο Πειραιά διαμαρτύρεται για τις πολυήμερες καθυστερήσεις που παρατηρούνται στον τομέα της εκφόρτωσης  των εμπορευματοκιβωτίων στο λιμάνι του Πειραιά.
      37) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Συντεχνία Αρτοποιών Νομού Λάρισας και τα Σωματεία Αρτοποιών Μαγνησίας, Τρικάλων και Καρδίτσας ζητούν να τηρηθεί η ισχύουσα για τα αρτοσκευάσματα νομοθεσία και να απαγορευτεί η εγκατάσταση μηχανημάτων αρτοποιίας σε «super market» και άλλα καταστήματα.
      38) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο κ Χρήστος Τρόντζος, πυρηνικός ιατρός κάτοικος Θεσσαλονίκης, ζητεί τη χορήγηση άδειας λειτουργίας εργαστηρίου του πυρηνικής ιατρικής.
      39) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Συνδικάτο Εργατοϋπαλλήλων Μετάλλου Πειραιά – Αττικής και Νήσων, η Πανελλήνια Ομοσπονδία Εργατοϋπαλλήλων Μετάλλου και το Εργατικό Κέντρο Πειραιά καταγγέλλουν την ποινικοποίηση της συνδικαλιστικής δράσης του Βασίλη Ριφουνά, εργαζόμενου στην εταιρεία «Καρμπόν Λοραίν».
      40) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Δημοτικό Διαμέρισμα Ελαιώνα  Δήμου Διακοπτού Αχαΐας καθώς και φορείς και κάτοικοι διαμαρτύρονται για τη νέα χάραξη που προωθεί η ΕΡΓΟΣΕ στην περιοχή.
      41) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Σωματείο Εργαζομένων ΕΛΤΑ Νομού Μεσσηνίας ζητεί να συνεχιστεί η λειτουργία  της ειδικής μονάδας παραγωγής (ΚΟΜΒΙΚΟ ΚΕΝΤΡΟ) Καλαμάτας καθώς και να αναβαθμιστεί η μονάδα αυτή.
      42) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Εξωραϊστικός Σύλλογος Μεσαγγάλων Παραλίας Αιγάνης Λάρισας «Ο Αγ. Κων/νος» ζητεί να ενταχθεί στο σχέδιο πόλης η περιοχή.
      43) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία κάτοικοι του Νομού Μαγνησίας διαμαρτύρονται για τη μείωση, σε δύο την εβδομάδα, του καθημερινού δρομολογίου «Βόλος – Αθήνα» του υπεραστικού ΚΤΕΛ Νομού Μαγνησίας.
      44) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Σκοπέλου Μαγνησίας ζητεί την κατασκευή και  λειτουργία σύγχρονου σφαγείου στη Σκόπελο.
      45) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Υπαλλήλων Επαγγελματικών και Βιοτεχνικών Επιμελητηρίων και Συμβασιούχοι Υπάλληλοι Επιμελητηρίων Αθήνας – Πειραιά ζητούν την καταβολή στους εργαζόμενους του Β.Ε.Α. των δεδουλευμένων της Επιτροπής Μητρώου.
      46) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στα πρόστιμα του ΟΠΕΚΕΠΕ στους ελαιουργούς Ηρακλείου.
      47) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά έλλειψη ωρομισθίων καθηγητών στο ΤΕΙ Ηρακλείου.
      48) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά παραχώρηση οικοπέδων.
      49) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην ιδιωτικοποίηση των ΤΕΕ.
      50) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Ασπροποτάμου Δήμου Μανταμάδου Λέσβου διαμαρτύρονται για την εγκατάσταση «οχλουσών βιομηχανιών» στην περιοχή. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 620/11-5-04 ερώτηση του Βουλευτή κ. Αναστάσιου Σιδηρόπουλου δόθηκε με το υπ’ αριθμ. 136/28-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας, στην παραπάνω ερώτηση που κατέθεσε ο Βουλευτής κ. Α. Σιδηροπουλος, σας πληροφορούμε τα εξής:
     Οι ζημιές που παρατηρούνται στις καλλιέργειες μηλιάς, αχλαδιάς και σπαραγγιών (μειωμένη παραγωγή) του Νομού Ημαθίας δεν καλύπτονται ασφαλιστικά από τον ΕΛΓΑ, σύμφωνα με τον Κανονισμό Ασφάλισης Φυτικής Παραγωγής και δεν αποζημιώνονται.
     Επίσης, δεν περιλαμβάνονται στα προγράμματα χορήγησης Κρατικών ενισχύσεων FAR και FROST τα οποία αφορούν ζημιές οι οποίες συνέβησαν από Μάρτιο 2003 έως Φεβρουάριο 2004.
     Ο ΕΛΓΑ παρακολουθεί την εξέλιξη των καλλιεργειών αυτών και αν στοιχειοθετηθεί ζημιά σύμφωνη με τις κατευθυντήριες γραμμές της Ε.Ε. (απώλεια παραγωγής πάνω από 20% της συνολικής παραγωγής του Νομού, για τις μειονεκτικές περιοχές και πάνω από 30% για τις λοιπές περιοχές), θα τις εντάξει σε επόμενο πρόγραμμα χορήγησης Κρατικών ενισχύσεων (αρμοδιότητας ΠΣΕΑ).
     Ο Υπουργός
     Σ.ΤΣΙΤΟΥΡΙΔΗΣ»
     2. Στην με αριθμό 624/11-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 138/28-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου για τα θέματα της αρμοδιότητάς μας, σας πληροφορούμε τα εξής:
     Από το Υπουργείο μας έχουν εκπονηθεί και εγκριθεί οι Οριστικές Μελέτες για τα φράγματα Ασιτών -Πρινιά και Αμιρών, ενώ έχουν εκδοθεί και οι Περιβαλλοντικοί Όροι.
     Για την προώθηση των δύο έργων σε Πρόγραμμα υλοποίησης, απαιτείται η επικαιροποίηση των Μελετών η οποία γίνεται από την Περιφέρεια Κρήτης.
     Ο Υπουργός
     Σ.ΤΣΙΤΟΥΡΙΔΗΣ»
     3. Στην με αριθμό 338/28-4-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 900α/4033/7178/10-5-2004 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 338/28-04-2004 ερώτησης, που κατέθεσε ο Βουλευτής κ. Βασίλειος Οικονόμου: με θέμα την επαναφορά σε ενέργεια απόστρατων Αξιωματικών της Πολεμικής Αεροπορίας, σας γνωρίζουμε τα ακόλουθα:
     Η ανάκληση στην ενεργό υπηρεσία, ως μόνιμων εξ εφεδρείας, απόστρατων αξκών, για κάλυψη υπηρεσιακών αναγκών, προβλέπεται από την παράγραφο 4 του άρθρου 66 του ΝΔ 1400/73. Οι Αξιωματικοί αυτοί αποτελούν ειδική κατηγορία, οι οποίοι δεν καταλαμβάνουν οργανικές θέσεις της επετηρίδας, ανακαλούνται για κάλυψη συγκεκριμένων υπηρεσιακών αναγκών, η δε ανάκλησή τους δεν έχει καμία σχέση με επαναφορά αποστράτων.
     Διευκρινίζεται ότι, η σχετική απόφαση του ΣΑΓΕ το 2001, εξέφρασε μη δεσμευτικές κατευθύνσεις προς τα μέλη του, δεδομένου ότι η ανάκληση γίνεται κατόπιν εισηγήσεων των Ανωτάτων Συμβουλίων των Κλάδων των Ενόπλων Δυνάμεων, πλην όμως, σε καμία περίπτωση δεν μπορεί να αντικαταστήσει τον Νόμο, ο οποίος δεν περιλαμβάνει τέτοιες δεσμεύσεις.
     Επιπρόσθετα το ΣΑΓΕ στην υπόψη απόφαση, γνωμάτευσε να διατηρηθεί το ισχύον νομικό πλαίσιο, διότι εκχωρεί αποκλειστική αρμοδιότητα στη Διοίκηση, να επιλέγει το κατάλληλο προσωπικό για την κάλυψη των υπηρεσιακών αναγκών της, όπως άλλωστε έπραξε στο πρόσφατο παρελθόν (έτη 2002 και 2003), με την ανάκληση στην ενεργό υπηρεσία αξ/κών που ενέπιπταν στους σχετικούς περιορισμούς (είχαν αποστρατευθεί πέραν της τριετίας).
     Οι εν λόγω ανακλήσεις στην ενεργό υπηρεσία απόστρατων Αξιωματικών της ΠΑ, ως μονίμων εξ εφεδρείας, έγιναν αποκλειστικά για ικανοποίηση συγκεκριμένων υπηρεσιακών αναγκών και αποτελεί τακτική που ακολουθήθηκε και στο παρελθόν για την κάλυψη των συγκεκριμένων θέσεων.
     Επομένως, τα ερωτήματα του κ. Βουλευτή ουδεμία σχέση έχουν με την πραγματικότητα, αφού από την παρούσα. ηγεσία καμία παραβίαση νόμου δεν έγινε. Απεναντίας, εφαρμόζονται πιστά οι νόμοι, ως μόνη εγγύηση αξιοκρατίας και αποκατάστασης του κύρους των στελεχών των Ε.Δ. προκειμένου αυτές να απαλλαγούν από τον άκρατο κομματισμό που επικρατούσε επί των προηγούμενων κυβερνήσεων.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      4. Στην με αριθμό 466/4-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 61/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι η αρμόδια Υπηρεσία του ΥΠΕΧΩΔΕ ήδη προβαίνει στην απαραίτητη κυκλοφοριακή διερεύνηση για τη δυνατότητα εγκατάστασης φωτεινής σηματοδότησης στη διασταύρωση Πολυδενδρίου-Αφιδνών-Καπανδριτίου στο νομό Αττικής.
     Σε ότι αφορά την κατασκευή συμπληρωματικών έργων επισκευής της παραπλεύρου οδού από το ύφος του Αγ. Στεφάνου μέχρι τη διασταύρωση της Μαλακάσας και την κατασκευή προστατευτικών μέτρων σ΄ αυτή έχουν γίνει πρόσφατα ασφαλτικές εργασίες και τοποθετήθηκαν μεταλλικά στηθαία ασφαλείας σε ορισμένα τμήματά της. Για τα υπόλοιπα τμήματα, όπου υπάρχει ανάγκη συντήρησης, οι απαιτούμενες εργασίες θα εκτελεστούν μέσα στα πλαίσια των οικονομικών δυνατοτήτων των προγραμματιζόμενων έργων συντήρησης του έτους 2004, ιεραρχώντας τις ανάγκες συντήρησης της ευρύτερης περιοχής.
     Ο Υπουργός
     Γ. ΣΟΥΦΛΙΑΣ»
      5. Στην με αριθμό 452/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 57/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας, τα εξής:
     Όσον αφορά την ολοκλήρωση της μελέτης από το ΥΠΕΧΩΔΕ των προφραγμάτων Καλαμαυκιανού και Μύρτου στο φράγμα Μπραμιανών της Ιεράπετρας, σας έχουμε απαντήσει με το υπ΄ αριθμόν 21/13.5.2004 έγγραφό μας σε προγενέστερη ερώτηση 179/21.4.2004 σας.
     Για το φράγμα Ρετικού, υπάρχει οριστική μελέτη και απομένει η έγκριση περιβαλλοντικών όρων από το ΥΠΕΧΩΔΕ, αφού κατατεθούν από τη Νομαρχιακή Αυτοδιοίκηση Λασιθίου, τα συμπληρωματικά στοιχεία που έχουν ζητηθεί.
     Για το έργα της λιμνοδεξαμενής Αγ. Γεωργίου οροπεδίου Λασιθίου, ελέγχεται η υπάρχουσα τεχνική μελέτη και ανασυντάσσονται τα τεύχη δημοπράτησης από τον εγκατεστημένο Τεχνικό Σύμβουλο.
     Για τη χρηματοδότηση επισκευής και συντήρησης του φράγματος Μπραμιανών Ιεράπετρας Κρήτης, το Υπουργείο Οικονομίας και Οικονομικών με απόφασή του ενέκρινε την αύξηση του συνολικού προϋπολογισμού του υπόψη έργου σε 8.815.115 ευρώ ήτοι κατά 5.000.000 ευρώ.
     Για τα λοιπά θέματα αρμόδια να απαντήσουν είναι τα συνερωτώμενα Υπουργεία Αγροτικής Ανάπτυξης και  Τροφίμων και Οικονομίας και Οικονομικών.
     Ο Υπουργός
     Γ. ΣΟΥΦΛΙΑΣ»
     6. Στην με αριθμό 674/11-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 29364/2-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε ότι για το έργο «Διαπλάτυνση - Ασφ/ση τμήματος οδού Ευρίπου και συνδεομένων οδών Κοινότητας Βαρνάβα» έχει συνταχθεί από την Περιφέρεια Αττικής μελέτη, προϋπολογισμού 216.085 €, με την οποία αντιμετωπίζεται η βελτίωση της βατότητας του οδοστρώματος σε τμήμα της οδού Ευρίπου, μήκους 2χλμ από την Κοινότητα προς την παραλία.
     Ο Υφυπουργός
     Α. ΝΑΚΟΣ»
      7. Στην με αριθμό 571/2004 ερώτηση των Βουλευτών κυρίων Θάνου Μωραϊτη, Δημητρίου Πιπεργιά και Ανδρέα Μακρυπίδη δόθηκε με το υπ’ αριθμ. Δ6/Φ.38/1593/1-6-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης θέτουμε υπόψη σας ότι οι υπό εκτέλεση εργασίες σε μια από τις τέσσερις μονάδες ισχύος 108,3 MW του υδροηλεκτρικού σταθμού Κρεμαστών, ο οποίος διαθέτει συνολική ισχύ 437 MW, δεν εμπίπτουν στο πλαίσιο τακτικής συντήρησης που εκτελείται από το προσωπικό της ΔΕΗ σύμφωνα με το πρόγραμμα συντήρησης και τις οδηγίες του κατασκευαστή του εξοπλισμού. Στην πραγματικότητα περιλαμβάνονται εξειδικευμένες εργασίες ελέγχου, μετρήσεων και επισκευών της γεννήτριας της συγκεκριμένης μονάδας από την ανάδοχο των εργασιών RODAX θυγατρική της ΜΕΤΚΑ κατόπιν υποδείξεως της General Electric. Δηλαδή ακολουθείται η διεθνής πρακτική όλων των μεγάλων εταιριών ηλεκτρισμού. Η General Electric που κατασκεύασε τον ηλεκτρομηχανολογικό εξοπλισμό του σταθμού το 1966 παρέχει υπηρεσίες στα πλαίσια συμβατικής της σχέσης με την προαναφερόμενη ανάδοχο.
     Το μελλοντικό καθεστώς επεμβάσεων για συντήρηση, επισκευή και ανακαίνιση των υδροηλεκτρικών σταθμών της ΔΕΗ θα εξαρτηθεί από τη φύση και έκταση των επεμβάσεων.
     Εξάλλου σύμφωνη με τη διεθνή πρακτική θα είναι η νέα οργανωτική δομή των υδροηλεκτρικών σταθμών με τη δημιουργία συγκροτημάτων ανά μεγάλο ποταμό. Με τον τρόπο αυτό θα εξυπηρετούνται καλύτερα οι ανάγκες της επιχείρησης με την υπαγωγή του σταθμού Κρεμαστών στο Συγκρότημα Αχελώου.
     Σε κάθε περίπτωση η Επιχείρηση θα βρίσκεται σε συνεχή διάλογο με το προσωπικό και τους συνδικαλιστικούς φορείς και θα συνεκτιμά τις προτάσεις του κατά τη λήψη των σχετικών αποφάσεων.
     Ο Υφυπουργός
     Γ. ΣΑΛΑΓΚΟΥΔΗΣ»
     8. Στην με αριθμό 573/7-5-04 ερώτηση του Βουλευτή κ. Ιωάννου Γιανέλλη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./41/28-5-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμό πρωτοκόλλου 573/7-5-2004 ερώτησης του κ. Γ. Γιαννέλη η οποία αφορά στη συντήρηση του τέμπλου του Ιερού Ναού Αγίου Γεωργίου Ρεπανιδίου Λήμνου σας πληροφορούμε τα εξής:
     Η Διεύθυνση Αναστήλωσης Βυζαντινών και Μεταβυζαντινών Μνημείων έχει εγκρίνει μελέτη για την αποκατάσταση του Ναού. Με βάση τις εγκεκριμένες εργασίες που πρέπει να εκτελεστούν στο Ναό, το έργο της αποκατάστασης είναι εκτεταμμένο, αφορά όχι μόνο τα φέροντα στοιχεία αλλά και τη στέγη, το τέμπλο, το δάπεδο, όπως επίσης και τη διαμόρφωση του αύλειου χώρου. Το έργο θα εκτελεστεί από την αρμόδια 14η Εφορεία Βυζαντινών Αρχαιοτήτων με την εποπτεία της Διεύθυνσης Αναστήλωσης Βυζαντινών και Μεταβυζαντινών Μνημείων μόλις ενταχθεί σε χρηματοδοτικό πρόγραμμα, κάτι το οποίο δεν είχε γίνει από την προηγούμενη Κυβέρνηση.
     Η πολιτική ηγεσία του Υπουργείου Πολιτισμού εκφράζει έντονα το ενδιαφέρον της για την αποκατάσταση μνημείων, ειδικά αυτών που βρίσκονται σε ευαίσθητες περιοχές της πατρίδας μας.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      9. Στην με αριθμό 578/7-5-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. Γ.Π.45704/28-5-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμο 578/7-5-2004 ερώτηση που κατατέθηκε στη Βουλή από τους Βουλευτές κυρίους Α. Τζέκη και Γ. Χουρμουζιάδη σχετικά με ελλείψεις προσωπικού και ασθενοφόρων στο ΕΚΑΒ Θεσσαλονίκης και σύμφωνα με στοιχεία της κεντρικής υπηρεσίας του ΕΚΑΒ, σας γνωρίζουμε τα εξής:
     Το προσωπικό που στελεχώνει αυτή τη στιγμή τα ασθενοφόρα του ΕΚΑΒ Θεσσαλονίκης είναι 210 άτομα.
     Το παράρτημα ΕΚΑΒ Θεσσαλονίκης διαθέτει 72 απλά ασθενοφόρα, 9 Κινητές Μονάδες Επείγουσας Προνοσοκομειακής Ιατρικής και 3 Μοτοσικλέτες Άμεσης Επέμβασης.
     Οι ανάγκες της πόλης καλύπτονται πλήρως και μάλιστα σύμφωνα με στοιχεία του ΕΚΑΒ το 74% των περιστατικών της πόλης εξυπηρετείται στα πρώτα 15 λεπτά, που αφορά και την πλειοψηφία των επειγόντων περιστατικών, ενώ το υπόλοιπο 25,6%, που αφορά τα περιστατικά που σύμφωνα με την κρίση του συντονιστή γιατρού του ΕΚΑΒ μπορούν να περιμένουν, εξυπηρετούνται σε χρονικό διάστημα που ελάχιστες φορές ξεπερνά τα 30 λεπτά. Ας σημειωθεί ότι τμήμα των 270 ασθενοφόρων που προμηθεύεται το Υπουργείο Υγείας και Κοινωνικής Αλληλεγγύης προορίζεται για χρήση από το ΕΚΑΒ Θεσσαλονίκης.
     Για τα περιστατικά που βρίσκονται στην περιαστική περιοχή της πόλης, εκτός από την εξυπηρέτηση που έχουν από τα κατά τόπους Κέντρα Υγείας του Νομού, το ΕΚΑΒ Θεσσαλονίκης συμμετέχει και αυτό μεταφέροντας το 54,8% από τις κλήσεις που δέχεται στα πρώτα 15 λεπτά, ενώ για τα υπόλοιπα που σύμφωνα με την κρίση του συντονιστή γιατρού του ΕΚΑΒ μπορούν να περιμένουν, εξυπηρετούνται σε χρονικό διάστημα που ελάχιστες φορές ξεπερνά τα 60 λεπτά.
     Όσον αφορά την περίπτωση του Κέντρου Υγείας Θέρμης, σας γνωρίζουμε ότι το ΕΚΑΒ συμμετέχει στο 47% των κλήσεων που δέχεται από εκείνη την περιοχή.
     Ο Υπουργός
     Ν. ΚΑΚΛΑΜΑΝΗΣ»
     10. Στην με αριθμό 589/7-5-04 ερώτηση του Βουλευτή κ. Δημήτρη Πιπεργιά δόθηκε με το υπ’ αριθμ. 7838/28-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Aπαντώντας στην αριθμ. 589/2004 ερώτηση, που κατατέθηκε στη Βουλή από το Βουλευτή κ. Δ. Πιπεργιά, σχετικά με τις συμβάσεις εργασίας στην εταιρία «ΛΑΡΚΟ» , σας πληροφορούμε τα εξής:
     Η αρμόδια Κοινωνική Επιθεώρησης Εύβοιας του Σώματος Επιθεώρησης Εργασίας (Σ.ΕΠ.Ε.) μας έκανε γνωστό ότι, ύστερα από έρευνα που διενήργησε σχετικά με τις ανωτέρω συμβάσεις, διαπίστωσε ότι δεν υπάρχει εξαρτημένη σχέση εργασίας ανάμεσα στην προαναφερόμενη επιχείρηση και τους εργαζόμενους, αλλά εργολαβική. Οι εν λόγω είκοσι πέντε (25) εργαζόμενοι είναι απασχολούμενοι με δελτίο παροχής υπηρεσιών σε διάφορες εργασίες και ασφαλίζονται ως ελεύθεροι επαγγελματίες στο ΤΕΒΕ.
     Συμπληρωματικά σας γνωρίζουμε ότι, η εν λόγω εταιρεία ανήκει στον ευρύτερο Δημόσιο Τομέα και οι προσλήψεις προσωπικού υπόκεινται στους νομικούς περιορισμούς του ΑΣΕΠ και γίνονται με τις προβλεπόμενες τυπικές διαδικασίες. Τέλος το Σ.ΕΠ.Ε. έχει αρμοδιότητα να ελέγχει την τήρηση της εργατικής νομοθεσίας μόνο στις περιπτώσεις, που υφίστανται συμβάσεις εξαρτημένης εργασίας. Κατά συνέπεια οι ανωτέρω περιπτώσεις των εργαζομένων δεν εμπίπτουν στην αρμοδιότητά του.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     11. Στην με αριθμό 638/11-5-04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 13/28-5-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 11/05/2004 ερώτησης του Βουλευτή κ. Εμμανουήλ Όθωνα, σας ενημερώνουμε ότι το αίτημα για χρηματοδότηση του έργου τοποθέτησης τάπητα στο Δημοτικό Γήπεδο Φουρφουρά είχε γίνει προς την προηγούμενη πολιτική ηγεσία του Υπουργείου, η οποία όμως όχι μόνο δεν το ικανοποίησε αλλά ούτε καν το παρέπεμψε στις αρμόδιες υπηρεσίες της ΓΓΑ για περαιτέρω ενέργειες. Ως εκ τούτου για τις υπηρεσίες της Γ.Γ.Α. το θέμα που αφορά η ερώτηση δεν υφίσταται ούτε καν σαν αίτημα και η όποια λύση του προβλήματος θα πρέπει να επιδιωχθεί με την εξαρχής υποβολή του αιτήματος.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     12. Στην με αριθμό 765/14-5-04 ερώτηση των Βουλευτών κυρίων Τάκη Τσιόγκα, και Ελπίδας Παντελάκη δόθηκε με το υπ’ αριθμ. 7874/28-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 765/29θ4 ερώτηση, που κατατέθηκε στη Βουλή από τους Βουλευτές κυρίους Τ. Τσιόγκα και Ε. Παντελάκη, σχετικά με την απόλυση του εργαζόμενου Γεωργίου Ζερβάκη από την εταιρεία «CLUB ΗΟΤΕL CAZINO Α.Ε.», σας πληροφορούμε ότι έχουμε ενημερώσει την Εθνική Αντιπροσωπεία με το αριθμ. 6525/21-10-2003 έγγραφό μας σε απάντηση της Αναφοράς του Σωματείου Εργαζομένων στον Κλάδο Τροφίμων και Ποτών «Κοινοπραξίας ΚΛΑΜΠ ΟΤΕΛ ΚΑΖΙΝΟ Α.Τ.Ε. ΛΟΥΤΡΑΚΙΟΥ», που κατατέθηκε στη Βουλή από τους Βουλευτές κ. κ. Δ. Τσιόγκα και Λ. Κανέλλη.
     Το Τμήμα Κοινωνικής Επιθεώρησης Κορινθίας, το οποίο ασχολήθηκε επανειλημμένα με την υπόθεση, μετά την αποτυχία των διαβουλεύσεων και επειδή η επιχείρηση δεν προχώρησε στην επαναπρόσληψη του απολυομένου, υπέβαλε την 3243/17-6-03 μηνυτήρια αναφορά προς τον Εισαγγελέα Πλημμελειοδικών Κορίνθου, η οποία ακόμη δεν έχει εκδικασθεί.
     Σας πληροφορούμε δε, ότι η έκδοση και η εφαρμογή των δικαστικών αποφάσεων δεν εμπίπτει στην αρμοδιότητα του Σ.ΕΠ.Ε.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 407/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 52/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σχετικά με τα τμήματα του Βόρειου Οδικού Άξονα Κρήτης εντός του Ν. Λασιθίου τα εξής
     Με πιστώσεις του Β΄ ΚΠΣ έγιναν επεμβάσεις όπως νέες χαράξεις στα παρακάτω τμήματα:
     - Αγ. Νικόλαος-Παχειά Αμμος, τμήμα περί την Γέφυρα ΦΡΟΥΖΙ μήκους 3,00
     χλμ.
     - Χαμέζι-Σητεία μήκους3,00 χλμ.
     - Δυτική Παράκαμψη Σητείας μήκους 5,5 χλμ.
     Στα πλαίσια του Γ΄ ΚΠΣ έχουν ενταχθεί και τελούν υπό ανάθεση τα τμήματα: 
     - Αγ. Νικόλαος-Καλό Χωριό μήκους 9,00 χλμ.
     - Αυχήν Αγκαθιάς-Χαμέζι-Σκοπή μήκους 4,00 χλμ.
     Για το τμήμα Παχειά Αμμος-Αυχήν Αγκαθιάς εκπονείται κατά τμήματα μελέτη ύψους 440.000,00 ευρώ και πρόκειται να ανατεθεί επίσης κατά τμήματα μελέτη ύψους 1.000.000,00 ευρώ.
     Ο Υπουργός
     Γ. ΣΟΥΦΛΙΑΣ»
     14. Στην με αριθμό 1136/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 583/16-6-04 έγγραφο από τον Υφυπουργό Τουρισμού η ακόλουθη απάντηση:
     «Αναφορικά με την παραπάνω ερώτηση του Βουλευτή κ. Κεγκέρογλου, σας γνωρίζουμε τα ακόλουθα:
     Για την επέκτασή. του αγκυροβολίου Τουριστικών σκαφών στον Τσούτσουρα Ηρακλείου που αποτελεί έργο αρμοδιότητας του Υπουργείου μας, έχει ήδη εκπονηθεί -με μέριμνα του ΕΟΤ- ακτομηχανική μελέτη προστασίας της ακτής από την διάβρωση. Σας επαναλαμβάνουμε την στήριξή μας σε προσπάθειες ανάπτυξης ανάλογων μορφών τουρισμού και επισημαίνουμε ξανά, ότι στόχος της νέας πολιτικής του Υπουργείου μας είναι, σε αντίθεση με την αδράνεια και την αναποτελεσματικότητα του παρελθόντος, να στηρίξει επιτέλους ενεργά και παραγωγικά τις προσπάθειες ανάπτυξης εναλλακτικών μορφών τουρισμού στην χώρα μας, στις οποίες βέβαια συγκαταλέγεται και ο θαλάσσιος τουρισμός.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
      15. Στην με αριθμό 1135/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 582/16-6-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Κεγκέρογλου, σας γνωρίζουμε τα ακόλουθα:
      Το Υπουργείο εξετάζει το ζήτημα και θα μεριμνήσει για την εξέλιξή του. Έχει ήδη προταθεί στο ΥΠΟΙΟ η χρηματοδότηση της επέκτασης του αγκυροβολίου τουριστικών σκαφών στον Τσούτσουρα Ηρακλείου, μέσω του προγράμματος Δημοσίων Επενδύσεων, προκειμένου να προχωρήσει από τον ΕΟΤ, που αποτελεί φορέα υλοποίησης του έργου, η διαδικασία δημοπράτησης της Β΄ φάσης του έργου.
      Σας τονίζουμε ότι στόχος της νέας πολιτικής του Υπουργείου μας είναι, σε αντίθεση με την αδράνεια και την αναποτελεσματικότητα του παρελθόντος, να στηρίξει επιτέλους ενεργά και αποτελεσματικά τις προσπάθειες ανάπτυξης εναλλακτικών μορφών τουρισμού στην χώρα μας, στις οποίες βέβαια συγκαταλέγεται και ο θαλάσσιος τουρισμός.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      16. Στην με αριθμό 1103/26-5-04 ερώτηση του Βουλευτή κ. Γιάννη Γιαννέλη δόθηκε με το υπ’ αριθμ. ΥΠΠΟ/ΓΥΦ./Κ.Ε./84/18-6-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 1103/26-5-2004 ερώτησης του Βουλευτή κου Γιάwη Γιαννέλλη σχετικά με τη Συλλογή Ευρ. Κουτλίδη στην Κέρκυρα σας πληροφορούμε τα εξής:
      Το θέμα του Ιδρύματος Ευρ. Κουτλίδη πέρασε από πολλές φάσεις και δημιουργήθηκαν κάποιες καταστάσεις οι οποίες ενδεχομένως θα πρέπει να επανεξεταστούν όπως η αυτόνομη λειτουργία του Ιδρύματος καθώς και ο χώρος και ο τόπος λειτουργίας του. Πρόκειται για το σημαντικότερο Ίδρυμα που αφορά στη μοντέρνα και σύγχρονη ελληνική τέχνη και επομένως η δραστηριότητά του το διακρίνει τόσο από επιστημονική όσο και από πολιτιστική πλευρά. Το Υπουργείο Πολιτισμού, δεδομένης της σπουδαιότητας της Συλλογής, εξετάζει το θέμα επισταμένως σε όλο του το φάσμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      17. Στην με αριθμό 1170/28-5-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Δ2/Γ/2309/18-6-04 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στην Βουλή, η Βουλευτής κ. Εύη Χριστοφιλοπούλου, σας γνωστοποιούμε τα εξής
      Στην παρ. 2β του άρθρου 19 του Ν. 3054/2002, αναφέρεται ότι, από τον Ειδικό λογαριασμό του Υπουργείου Ανάπτυξης, με την επωνυμία «Λογαριασμός Χρηματοδότησης Εταιρειών Εμπορίας Πετρελαιοειδών για μεταφορές καυσίμων στις προβληματικές περιοχές της χώρας», διατίθεται για ετήσια ενίσχυση περιβαλλοντικών προγραμμάτων, ποσοστό ύψους 15% της ειδικής εισφοράς (έσοδα του λογαριασμού), στους Δήμους στην περιφέρεια των οποίων είναι εγκατεστημένα και λειτουργούν Διυλιστήρια.
      Σύμφωνα με την παρ.1 της Υ.Α Δ2/Γ/2777/16-2-2004 «Καθορισμός Επιχορήγησης στους Δήμους του ποσοστού (15%) της ειδικής εισφοράς», οι Δήμοι στους οποίους διατίθεται το παραπάνω ποσό είναι οι εξής:
      Δήμος Ασπροπύργου
      Δήμος Ελευσίνας-Μάνδρας
      Δήμος Αγίων Θεοδώρων
      Δήμος Εχεδώρου-Ελευθερίου Κορδελιού
      Η εν λόγω απόφαση εκδόθηκε και με τη σύμφωνη γνώμη του Διοικητικού Συμβουλίου της ΚΕΔΚΕ.
      Εξετάζουμε όμως, ύστερα από την ζητηθείσα προσκόμιση νέων στοιχείων, τη δυνατότητα συμμετοχής των Δήμων Μεγαρέων και Ν. Περάμου στη ρύθμιση που καθορίζει ο Νόμος 3054/2002 άρθρο 19 παρ. 2.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      18. Στην με αριθμό 1117/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 129/18-6-04 έγγραφο από τον Υπουργό Ανάπτυξης η ακόλουθη απάντηση:
      «Παρακαλούμε vα πληροφορήσετε τον κ. Βουλευτή ότι κανένα νέο οδικό τμήμα του ΝΟΑΚ, δεν είναι ολοκληρωμένο πλήρως από άποψη μελετών.
      Με προγενέστερη απάντησή μας, με το υπ’ αρ. 58/28.5.2004 έγγραφο μας σε Ερώτηση 441/4.5.2004 του ιδίου, αναφέρονται αναλυτικά για ποια οδικά τμήματα έχουν ανατεθεί οι μελέτες, από την Περιφέρεια Κρήτης.
      Συμπληρωματικά αναφέρουμε ότι υπογράφηκε η σύμβαση εκπόνησης νέας μελέτης που αφορά «Συμπληρωματικές μελέτες Νότιου Οδικού Άξονα Ν. Κρήτης» (Οδικά τμήματα Ν. Ρεθύμνου).
      Όσον αφορά τα χρονοδιαγράμματα εκπόνησης των μελετών περιλαμβάνονται μεν στις σχετικές συμβάσεις των αντίστοιχων μελετών, χωρίς όμως τους απαιτούμενους χρόνους για τις εγκρίσεις, γνωμοδοτήσεις Μελετών Περιβαλλοντικών Επιπτώσεων και λοιπές παρεμβαλλόμενες καθυστερήσεις μέχρι την τελική έγκριση των μελετών.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      19. Στην με αριθμό 1136/27-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 131/18-6-04 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα αρμοδιότητάς μας ότι η υπόψη μελέτη ακτομηχανικής για τα νότια παράλια του Νομού Ηρακλείου προεκτιμάται στα 250.000 ευρώ. Από την παραπάνω μελέτη θα προκύψει και το τελικό κόστος των έργων που απαιτούνται.
      Η υπόψη μελέτη δεν είχε ενταχθεί στη ΣΑΜ 070 λόγω περιορισμένου ορίου πληρωμής και ανειλημμένων υποχρεώσεων από ήδη εντεταγμένες μελέτες.
      Επίσης η υπόψη μελέτη δεν δύναται να προωθηθεί στο ΕΠ/ΟΑΛΑΑ καθόσον έχει πρόσφατα οριστικοποιηθεί μέσω Ε.Σ.Α.Λ. (Επιτροπή Σχεδιασμού και Ανάπτυξης Λιμένων) το προς υλοποίηση Πρόγραμμα Λιμενικών Έργων. Εξεταστέα η δυνατότητα από το πρόγραμμα της Περιφέρειας.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      20. Στην με αριθμό 1185/28-5-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 136/18-6-04 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας, ότι η Υπηρεσία Αποκατάστασης Σεισμοπλήκτων (ΥΑΣ) του ΥΠΕΧΩΔΕ σύμφωνα με το ν. 867/79 και το άρθρο 10 του ν. 2576/98, είναι αρμόδια για την αποκατάσταση των ζημιών σε κτίρια, που έχουν προκληθεί από σεισμούς, πυρκαγιές, πλημμύρες και κατολισθήσεις και δεν είναι στις αρμοδιότητές της να οριοθετεί περιοχές που πλημμύρισαν από ανεμοθύελλα και θαλασσοταραχή.
      Όσον αφορά τα συμπληρωματικά έργα για την θωράκιση και προστασία του λιμανιού και του τουριστικού λιμένα Κατακόλου, η χρηματοδότησή τους δεν έχει συμπεριληφθεί στο πρόγραμμα του Υπουργείου μας είτε από το Γ΄ ΚΠΣ είτε από Εθνικούς πόρους.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      21. Στην με αριθμό 1152/27-5-04 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. 132/18-6-04 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι ο Οργανισμός Θεσσαλονίκης (Ο.Θ.) διερευνά τη δυνατότητα συνύπαρξης αρχαιοτήτων και χώρων στάθμευσης στην Πλατεία Διοικητηρίου, στο βαθμό που να μην αντιστρατεύεται βασικές κατευθύνσεις του ιδίου του Νόμου του Ρυθμιστικού Σχεδίου Θεσσαλονίκης όπως:
      1. Την ανάδειξη της φυσιογνωμίας της πόλης
      2. Την προστασία των αρχαιοτήτων και ιστορικών χώρων
      3. Τη βελτίωση και οργάνωση του συστήματος αστικών μεταφορών με τον
           καθορισμό των χώρων στάθμευσης
      4. Την εναρμόνιση του σχεδιασμού με τις προβλέψεις του Γ.Π.Σ. του Δήμου
           Θεσσαλονίκης
      Όταν θα υπάρξει η γνωμοδότηση του Ο.Θ. σε συνεργασία με το Δήμο Θεσσαλονίκης θα ληφθούν οι οριστικές αποφάσεις για την δυνατότητα υλοποίησης ή μη του σημαντικού αυτού έργου.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      22. Στην με αριθμό 1433/14-6-04 ερώτηση του Βουλευτή κ. Θεοδώρου Πάγκαλου δόθηκε με το υπ’ αριθμ. 105399/1829/355Β/1-7-2004 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «1. Τα απόβλητα που παράγονται από διάφορες βιομηχανικές δραστηριότητες, εφόσον δεν γίνονται δεκτά για διάθεση στον ΧΥΤΑ Άνω Λιοσίων, είναι αρμοδιότητα του παραγωγού ή/και κατόχου τους, ο οποίος οφείλει να προβεί στις απαιτούμενες για το σκοπό αυτό ενέργειες, προκειμένου να εφοδιαστεί με άδεια λειτουργίας των εγκαταστάσεών του.
      2. Σχετικά με τη διαχείριση των απορριμμάτων της πρωτεύουσας και τον ΧΥΤΑ Άνω Λιοσίων, σας γνωρίζουμε τα ακόλουθα:
      - Σύμφωνα με τον εγκεκριμένο Περιφερειακό Σχεδιασμό Διαχείρισης Στερεών Αποβλήτων (ΔΣΑ), η Αττική διαιρείται σε τρεις (3) διαχειριστικές ενότητες (ΔΕ). Η 1η ΔΕ αφορά την ηπειρωτική Αττική και τα νησιά Αίγινας και Σαλαμίνας, η 2η ΔΕ αφορά την Τροιζηνία, Μέθανα, Ύδρα, Σπέτσες, Αγκίστρι και Πόρο και η 3η ΔΕ αφορά τα Κύθηρα και Αντικύθηρα.
      - Μετά την ολοκλήρωση της Β΄ φάσης του Περιφερειακού Σχεδιασμού εκδόθηκε ο Νόμος 3164/2003/ΦΕΚ176 Α΄/2-7-03, με το άρθρο 33 του οποίου εγκρίνονται οι κατάλληλες θέσεις για εγκαταστάσεις ολοκληρωμένης διαχείρισης αποβλήτων στην Περιφέρεια Αττικής.
      - Έχουν εγκριθεί από την αρμόδια υπηρεσία του ΥΠΕΧΩΔΕ (ΕΥΠΕ) οι Περιβαλλοντικοί Όροι των ως άνω έργων και συγκεκριμένα: του ΟΕΔΑ Βορειοανατολικής Αττικής στη θέση Μαύρο Βουνό Γραμματικού, του ΟΕΔΑ Νοτιοανατολικής Αττικής στη θέση Βραγώνι Κερατέας και του 2ου ΧΥΤΑ Δυτικής Αττικής στη θέση Σκαλιστήρι Δ. Φυλής, «Εργοστάσιο Μηχανικής Ανακύκλωσης Δ. Αττικής (1° Εργοστάσιο)» (έχει κατασκευαστεί αλλά δεν λειτουργεί), «2° Εργοστάσιο Μηχανικής Ανακύκλωσης απορριμμάτων στην περιοχή Άνω Λιοσίων» (δεν έχει κατασκευαστεί), «Αποτεφρωτήρας Νοσοκομειακών Αποβλήτων στη Δ. Αττική» (λειτουργεί), «Επέκταση του σταθμού συμπαραγωγής ενέργειας από το βιοαέριο του ΧΥΤΑ Άνω Λιοσίων» και «Χώρος ταφής ρυπασμένων εδαφών στο Τεχνολογικό Πολιτιστικό Πάρκο Λαυρίου».
      - Η Περιφέρεια Αττικής έχει καταθέσει προτάσεις ένταξης των παρακάτω έργων στο Ταμείο Συνοχής 11 (3ος κύκλος):
      Α. Για την Δυτική Αττική:
      - . 2ος Χ.Υ.Τ.Α. Δυτικής Αττικής
      - Σταθμός Μεταφόρτωσης Απορριμμάτων Αθήνας και όμορων Δήμων
      - Σταθμός Μεταφόρτωση ς Απορριμμάτων Αλίμου - Ελληνικού
      - Σταθμός Μεταφόρτωσης Απορριμμάτων Κηφισιάς
      - Σταθμός Μεταφόρτωσης Ογκωδών Απορριμμάτων στο Σχιστό (κτιριακές και συμπληρωματικές Η/Μ Εγκαταστάσεις)
      Β. Για την Ανατολική Αττική:
      - ΟΕΔΑ Βορειοανατολικής Αττικής στη θέση «Μαύρο Βουνό» Γραμματικού
      - ΟΕΔΑ Νοτιοανατολικής Αττικής στη θέση «Βραγόνι» Κερατέας Λαυρεωτικής
      - Σταθμός Μεταφόρτωσης Απορριμμάτων της 2ης Διαχειριστικής Ενότητας Περιφέρειας Αττικής στην Τροιζηνία.
      - Στην Αττική σήμερα ο Ε.Σ.Δ.ΚΝ.Α. είναι ο υπεύθυνος φορέας για την υλοποίηση και λειτουργία των εγκαταστάσεων διαχείρισης και τελικής διάθεσης των στερεών αποβλήτων.
      Ο ΧΥΤΑ Άνω Λιοσίων είναι ο μοναδικός ΧΥΤΑ στην Αττική που λειτουργεί νόμιμα και δέχεται πολύ μεγάλη ποσότητα στερεών αποβλήτων τόσο από τους συμβαλλόμενους Δήμους όσο και από ιδιώτες που σε πολλές περιπτώσεις εξυπηρετούν και μη συμβαλλόμενους Δήμους.
      3. Η χρησιμοποιημένη αμμοβολή είναι δυνατό να εμπίπτει στην κατηγορία των εν δυνάμει επικινδύνων αποβλήτων ή όχι, ανάλογα με το αν αυτή περιέχει επικίνδυνες ουσίες.
      Από την κείμενη νομοθεσία (Νόμος 1650/1986, για την προστασία του περιβάλλοντος, άρθρα 28, 29 και 30, όπως το άρθρο 30 τροποποιήθηκε με το άρθρο 4 του Ν. 3010/2002, και ΚΥΑ 19396/1546, ΦΕΚ 604/Β/97 - για τη διαχείριση των επικίνδυνων αποβλήτων, άρθρο 18) προβλέπεται η επιβολή διοικητικών και ποινικών κυρώσεων σε περιπτώσεις παράβασης της οικείας περιβαλλοντικής νομοθεσίας.
      4. Υπεύθυνη Αρχή για τον έλεγχο τήρησης όλων των παραπάνω, στα όρια αρμοδιότητάς της, είναι κατ' αρχήν η Υπηρεσία Περιβάλλοντος της κατά περίπτωση Νομαρχιακής Αυτοδιοίκησης. Επίσης, για τον σκοπό της βέλτιστης εφαρμογής της περιβαλλοντικής νομοθεσίας, έχει δημιουργηθεί από το ΥΠΕΧΩΔΕ Ειδική Υπηρεσία Ελεγκτών-Επιθεωρητών Περιβάλλοντος (ΕΥΕΠ), η οποία, σε περίπτωση διαπίστωσης καταστρατήγησης της σχετικής νομοθεσίας, επιβάλλει τις προβλεπόμενες από το νόμο κυρώσεις.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      23.Στην με αριθμό 397/3-5-04 ερώτηση της Βουλευτού κ. Ευαγγελίας Σχοιναράκη –Ηλιάκη δόθηκε με το υπ’ αριθμ. 96/25-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ε. Σχοιναράκη-Ηλιάκη, σας πληροφορούμε τα εξής:
      Για την περίοδο 2002-2003 από το Υπουργείο μας καθορίσθηκαν τα κριτήρια για τον προσδιορισμό των αποδεκτών προς ενίσχυση ποσοτήτων ελαιολάδου με την έκδοση των υπ' αριθμών 271063/9-10-2003 και 282653/4-12-2003 αποφάσεων.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δίνεται το δικαίωμα ένστασης σύμφωνα με την με αριθμό 216796/12-1-2004 απόφασή μας «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002-2003»,όπως τροποποιήθηκε και ισχύει.
      Οι διαδικασίες πληρωμής των ελαιοπαραγωγών όσο και η διαδικασία εξέτασης των ενστάσεων, υλοποιούνται εκ παραλλήλου. Η διαδικασία χορήγησης της προκαταβολής της ενίσχυσης θα ολοκληρωθεί μετά την εξέταση των ενστάσεων και την έκδοση των σχετικών αποφάσεων.
      Η υποχρέωση του κράτους- μέλους να διαπιστώσει την αληθή παραγωγή ελαιολάδου και να χορηγήσει ενισχύσεις για την παραγωγή αυτή, υλοποιείται μέσω της διενέργειας πάσης φύσεως ελέγχων που προβλέπονται από τους κοινοτικούς κανονισμούς και εξειδικεύονται από τις οικείες εθνικές διατάξεις.
      Στους ελέγχους αυτούς κατατάσσονται οι διοικητικοί έλεγχοι, οι διασταυρωτικοί, οι επιτόπιοι, οι στοχευμένοι κ.λπ. Ανάλογα με τη φύση κάθε ελέγχου υπάρχουν διαφορετικές χρονικές απαιτήσεις ως προς την υλοποίησή τους. Στόχος των ελέγχων είναι να επιβεβαιώσουν, όπως προαναφέρθηκε, το ύψος της πραγματικής παραγωγής για την οποία αιτείται ενίσχυσης ο συγκεκριμένος δικαιούχος, άρα εξετάζεται η αξιοπιστία του συγκεκριμένου αιτήματος. Δεν αποτελεί στόχο των ελέγχων η διακρίβωση «της εικαζόμενης συνολικής αξιοπιστίας» των αιτημάτων που υποβάλλονται από μία συγκεκριμένη περιοχή ή από έναν συγκεκριμένο φορέα υποβολής. Κάθε δικαιούχος υποβάλει το αίτημά του, το οποίο υπογράφεται από αυτόν και ευθύνεται για το δικό του αίτημα και όχι για την αξιοπιστία των αιτημάτων που υπέβαλαν οι συγχωριανοί του ή οι εξυπηρετούμενοι από τον ίδιο φορέα. Ως εκ τούτου, δεν δημιουργούνται στον ΟΠΕΚΕΠΕ καταγραφές με περιοχές «ισχυρής αξιοπιστίας» ή με περιοχές «αμφισβητούμενης αξιοπιστίας». Στην παρούσα φάση, έχουν πρακτικά ολοκληρωθεί όλοι οι διοικητικοί έλεγχοι, έχει υλοποιηθεί το μέγιστο τμήμα των διασταυρωτικών ελέγχων, βρίσκονται σε εξέλιξη επιτόπιοι και στοχευμένοι έλεγχοι και υλοποιείται το εναπομένον τελευταίο τμήμα κάποιων διασταυρωτικών ελέγχων.
      Ήδη για την επόμενη περίοδο οι αρμόδιες υπηρεσίες του Υπουργείου Αγροτικής Ανάπτυξης & Τροφίμων και ο ΟΠΕΚΕΠΕ, έχουν ξεκινήσει τις απαραίτητες ενέργειες για την προετοιμασία του νομικού πλαισίου που θα κινηθεί η διαδικασία καταβολής της επιδότησης, έτσι ώστε να υλοποιηθεί χωρίς προβλήματα και καθυστέρηση.
      Ο Υπουργός
      Σ. ΤΣΙΤΟΥΡΙΔΗΣ»
      24. Στην με αριθμό 398/3-5-04 ερώτηση της Βουλευτού κ. Ευαγγελίας Σχοιναράκη –Ηλιάκη δόθηκε με το υπ’ αριθμ. 97/25-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ε. Σχοιναράκη - Ηλιάκη, σας πληροφορούμε τα εξής:
      Τον Ιούνιο του 2003 έγινε στο Λουξεμβούργο πολιτικός συμβιβασμός για την αναμόρφωση της Κ.Α.Π. με τελικό αποτέλεσμα την ψήφιση του Καν. 1782/03 ο οποίος καλύπτει ένα σημαντικό αριθμό γεωργικών προϊόντων.
      Ένα από τα σημεία του συμβιβασμού ήταν ότι, η Ευρωπαϊκή Επιτροπή (Ε.Ε.)θα υπέβαλε μελλοντικά προτάσεις για τα Μεσογειακά Προϊόντα, οι οποίες θα εκινoύντo στο ίδιο πνεύμα με αυτό του Καν. 1782/03 και κυρίως θα ήσαν δημοσιονομικά ουδέτερες δηλαδή δεν θα υπήρχαν περικοπές δαπανών από τους τομείς αυτούς (ελαιόλαδο, καπνός, βαμβάκι).
      Τον Σεπτέμβριο του 2003 η Ε.Ε. υπέβαλε στο Συμβούλιο ανακοίνωση με αντικείμενο την μεταρρύθμιση των τομέων καπνού, ελαιολάδου, βαμβακιού και ζάχαρης. Επί της παραπάνω ανακοίνωσης έγινε διεξοδική συζήτηση στα αρμόδια όργανα του Συμβουλίου.
      Το Νοέμβριο του 2003 η Ε.Ε. υπέβαλε στο Συμβούλιο και στο Ευρωπαϊκό Κοινοβούλιο πρόταση κανονισμού για την τροποποίηση του Καν. 1782/03 έτσι ώστε να συμπεριληφθούν στο αναμορφωμένο καθεστώς τα προϊόντα καπνός, ελαιόλαδο, βαμβάκι και λυκίσκος.
      Το καθεστώς ζάχαρης παρέμεινε σε εκκρεμότητα και πρόκειται να αναμορφωθεί μελλοντικά.
      Στην πρόταση της Ε.Ε. για τα μεσογειακά προϊόντα υπήρχαν σημαντικές διαφοροποιήσεις σε σχέση με τις αποφάσεις του Ιουνίου 2003 δυσμενείς για τα «Μεσογειακά Προϊόντα».
      Επί της προτάσεως της Ε.Ε. άρχισαν συζητήσεις στα όργανα του Συμβουλίου, σε όλα τα επίπεδα, ώσπου κατέληξαν στο έκτακτο Συμβούλιο Υπουργών της 21-22/4/03 όπου και έγινε συμβιβασμός επί της πρότασης.
      Τα σημεία της τελικής απόφασης, τα οποία διαφοροποιούν την πρόταση της Ε.Ε. προς θετική κατεύθυνση για τους Έλληνες παραγωγούς παρουσιάζονται στον επισυναπτόμενο πίνακα.
      Ο Υπουργός
      Σ. ΤΣΙΤΟΥΡΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      25. Στην με αριθμό 440/4-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 102/25-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      Στην Περιφέρεια της Κρήτης δεν υπάρχουν επιλαχόντες για το Πρόγραμμα «Επενδύσεις στις Γεωργικές Εκμεταλλεύσεις» ζωικής κατεύθυνσης, για το οποίο αρμόδιο είναι το Υπουργείο μας.
      Για τη χρηματοδότηση του παραπάνω Προγράμματος φυτικής κατεύθυνσης αρμόδιος είναι ο Γενικός Γραμματέας της Περιφέρειας της Κρήτης.
      Ο Υπουργός
      Σ. ΤΣΙΤΟΥΡΙΔΗΣ»
      26. Στην με αριθμό 457/4-5-04 ερώτηση των Βουλευτών κυρίων Αντωνίου Σκυλλάκου, Ελπίδας Παντελάκη και Λιάνας Κανέλλη δόθηκε με το υπ’ αριθμ. 104/26-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Α. Σκυλλάκος, Ε. Παντελάκη, Λ. Κανέλλη, σας πληροφορούμε τα εξής:
      Δεδομένου ότι, οι διοικητικές πράξεις ισχύουν μέχρι να ανακληθούν, η υπ' αριθ. 278515/79 NoμαρχιαKή απόφαση - με την οποία η συγκεκριμένη έκταση δάσους μετατράπηκε σε οικοδομικά τετράγωνα- δεν έχει απωλέσει την ισχύ της.
      Με το υπ' αριθ. 90410/62/9-1-03 έγγραφό της η Δ/νση Προστασίας Δασών και Φυσικού Περιβάλλοντος εισηγήθηκε την ανάκληση της ως άνω Νομαρχιακής απόφασης, κατ' εφαρμογή του άρθρου 24 Ν. 2832/2000, προκειμένου να προβούν οι υπηρεσίες του Υπουργείου μας σε όλες τις νόμιμες ενέργειες. Έκτοτε η υπόθεση παραμένει σε εκκρεμότητα στο Υπουργείο ΠΕ.ΧΩ.Δ.Ε., οι υπηρεσίες του οποίου είναι οι καθ' ύλην αρμόδιες για την εκτέλεση του ως άνω σχεδίου εισήγησης.
      ΄Οσον αφορά τα ανοικτά οικοδομικά τετράγωνα της Νέας Αιολίδας, έχει εκδοθεί επ' αυτού η υπ' αριθ. 21298/26-5-03 απόφαση του Υπουργείου ΠΕ.ΧΩ.Δ.Ε., η οποία αποδεχόμενη την υπ' αριθ. 173/2003 Γνωμοδότηση της Ολομέλειας του Ν.Σ.Κ., ορίζει ότι για τις οικοδομικές άδειες οι οποίες δεν έχουν εκδoθεί ακόμη και αφορούν τις εκτός σχεδίου εκτάσεις που υπάγονται στη ρύθμιση του άρθρου 24 του Ν. 2831/2000, απαιτείται προηγουμένως τελεσίδικη πράξη χαρακτηρισμού του αρμόδιου Δασάρχη.
      Ενόψει των παραπάνω εγγράφων - Γνωμοδότηση Ν.Σ.Κ. και Υ.Α. του ΠΕ.ΧΩ.Δ.Ε., - καθώς και της υπ' αριθ. 2476/2003 απόφασης του Δ΄ Τμήματος του Σ.τ.Ε., που αφορά ακύρωση οικοδομικής άδειας στην περιοχή «Νέα Αιολίδα» Διovύσoυ, με το υπ' αριθ. 118983/4801 π.ε./29-3-2004 έγγραφό της η Δ/νση Προστασίας Δασών και Φυσικού Περιβάλλοντος προς το Δασαρχείο Πεντέλης, ζήτησε να τεθούν υπό την προστασία της δασικής νομοθεσίας οι εκτάσεις εκείνες, από το σύνολο των υπόψη εκτάσεων των οποίων ο δασικός χαρακτήρας έχει εξακριβωθεί με τελεσίδικη πράξη χαρακτηρισμού.
      Σημειώνεται ότι, η Δ/νση Δασών έχει εισηγηθεί στο Γενικό Γραμματέα Περιφέρειας Αττικής, τη σύσταση Επιτροπής για την υλοποίηση της υπ' αριθ. 104309/2773/9-1-03 δ/γής μας για την αποτύπωση της έκτασης «Ν. Αιολίδας».
      Ο Υφυπουργός
      Ε. ΜΠΑΣΙΑΚΟΣ»
      27. Στην με αριθμό 512/5-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 112/25-5-04 έγγραφο από τον Υπουργό Αγροτικής Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου για τα θέματα της αρμοδιότητάς μας, σας πληροφορούμε τα εξής:
      Οι λιμνοδεξαμενές Δαμανίων και Αρμανωγείων του Δήμου Ν. Καζαντζάκη ανήκουν στην αρμοδιότητα της Περιφέρειας Κρήτης.
      Ο Υπουργός
      Σ. ΤΣΙΤΟΥΡΙΔΗΣ»
      28. Στην με αριθμό 527/6-5-04 ερώτηση του Βουλευτή κ. Στέλιου Ματζαπετάκη δόθηκε με το υπ’ αριθμ. 114/26-5-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      Σε όλα τα εισαγόμενα αγροτικά προϊόντα από Τρίτες Χώρες προς την Ευρωπαϊκή Ένωση (Ε.Ε.) κατά το στάδιο εισαγωγής πραγματοποιούνται έλεγχοι, όπως προβλέπουν οι Κοινοτικοί κανονισμοί, οι οποίοι εξασφαλίζουν τη συμμόρφωση των προϊόντων με τις εμπορικές ποιοτικές προδιαγραφές, μεταξύ αυτών και την αναγραφή της χώρας προέλευσης των εισαγομένων προϊόντων.
      Σύμφωνα με τους Κοινοτικούς κανονισμούς (ΕΚ) 2200/1996 και 1148/2001, είναι υποχρεωτική η τυποποίηση των νωπών οπωροκηπευτικών και στην εγχώρια αγορά.
      Η εφαρμογή της τυποποίησης στα νωπά οπωροκηπευτικά, εξασφαλίζει τη σαφή διάκριση των ποιοτικών κατηγοριών και τις προϋποθέσεις για την ανταγωνιστικότερη ανάπτυξη της αγοράς των εγχώριων ποιοτικώς αναβαθμισμένων γεωργικών προϊόντων.
      Παράλληλα επωφελούνται, τόσο ο παραγωγός ο οποίος θα πληρώνεται ανάλογα με τις ποιότητες που παράγει, όσο και ο καταναλωτής ο oπoίoς θα αγοράζει τις ποιότητες που θέλει, συγκρίνοντας τιμές και έχοντας τη δυνατότητα να διακρίνει την προέλευση του προϊόντος.
      Για τις καλυπτόμενες από τον ΕΛ.Γ.Α. ζημιές που προκλήθηκαν από τους παγετούς Φεβρουαρίου 2004 σε καλλιέργειες υπαίθριων και θερμοκηπιακών προϊόντων της περιοχής Μεσαρά Ν. Ηρακλείου, η διενέργεια των εξατομικευμένων εκτιμήσεων ολοκληρώθηκε ήδη και σύντομα θα αρχίσει η κοινοποίηση των πορισμάτων εκτίμησης.
      Οι αποζημιώσεις θα καταβληθούν στους δικαιούχους παραγωγούς, το συντομότερο δυνατό.
      Ο Υφυπουργός
      Ε. ΜΠΑΣΙΑΚΟΣ»
      29. Στην με αριθμό 483/4-5-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 7817/28-5-04 έγγραφο από τον Υφυπουργό Κοινωνικής Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 483/2004 ερώτηση, που κατατέθηκε στη Βουλή από το Βουλευτή κ. Αλ. Αλαβάνο, σχετικά με την απόλυση καθαριστριών ΟΤΕ, σας πληροφορούμε τα εξής:
      Το Τμήμα Κοινωνικής Επιθεώρησης Νέας Ιωνίας, προκειμένου να εξετάσει τα καταγγελλόμενα διενήργησε στις 17-5-2004 έλεγχο στον «Ο.Τ.Ε.».
      Κατά τον έλεγχο ζητήθηκε από την επιχείρηση να ενημερώσει εγγράφως την ως άνω υπηρεσία για οτιδήποτε σχετικό με το αντικείμενο του θέματος.
      Κατόπιν των ανωτέρω, ο «Ο.Τ.Ε.» στο με αριθμό 421/982229/19-5-2004 έγγραφό του αναφέρει ότι, για την αντιμετώπιση των αναγκών καθαρισμού των υπηρεσιακών του χώρων, απασχόλησε πανελλαδικά τριακόσιες πενήντα τρεις (353) καθαρίστριες με σύμβαση εργασίας ορισμένου χρόνου. Μέχρι τις 31-3-2004 έληξαν σταδιακά οι συμβάσεις εκατόν έντεκα (111) από αυτές.
      Επισημαίνεται ότι, σύμφωνα με τις διατάξεις του Γενικού Κανονισμού Προσωπικού του ΟΤΕ (άρθρο 2 παρ. 2) η σύμβαση εργασίας ορισμένου χρόνου απαγορεύεται να παραταθεί ή να ανανεωθεί ή να μετατραπεί σε σύμβαση αορίστου χρόνου.
      Η οποιαδήποτε σύμβαση εργασίας θα πρέπει κατά την κατάρτισή της να είναι συμβατή με τις ανάγκες του εργοδότη, που καλύπτει και πάντως σύμφωνα με την κείμενη νομοθεσία.
      Ο Υφυπουργός
      ΓΕΡΑΣΙΜΟΣ ΓΙΑΚΟΥΜΑΤΟΣ»
      30. Στην με αριθμό 719/12-5-04 ερώτηση της Βουλευτού κ. Παρασκευής Χριστοφιλοπούλου δόθηκε με το υπ’ αριθμ. 90/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Τα προβλήματα που επισημαίνετε παρ' ότι είχαν αναφερθεί επανειλημμένα στην προηγούμενη Διοίκηση του ΥΠΕΧΩΔΕ δεν υπήρξε καμία απάντηση για την επίλυσή τους.
      Η νέα Διοίκηση αμέσως μετά την ενημέρωσή της για την εξέλιξη και πορεία του έργου αφού διαπίστωσε απραξία στην επίλυση του προβλήματος έδωσε οδηγίες στην αρμόδια Υπηρεσία ΕΥΔΕ/ΕΣΕΑ για την κατασκευή προσβάσεων κατά το μέτρο που είναι δυνατό να εκτελεστούν αυτές στα πλαίσια της ήδη διαμορφωμένης κατάστασης της Λεωφόρου.
      Έτσι προβλέπεται να δρομολογηθούν οι σχετικές διαδικασίες το συντομότερο δυνατό για την κατασκευή παραπλεύρων οδών (S.R) στην ΒΙ.ΠΕ Κορωπίου, εντός του υφιστάμενου ορίου απαλλοτριώσεων με πρόβλεψη εισόδων -εξόδων σε κατάλληλες θέσεις και αποστάσεις και με διαχωρισμό της κυκλοφορίας μεταξύ αρτηρίας και παραπλεύρων οδών ώστε να αποτρέπεται η εκτός των καθορισμένων ανοιγμάτων πρόσβαση από / προς την αρτηρία.
      Ο Υπουργός
      Γ. ΣΟΥΦΛΙΑΣ»
      31. Στην με αριθμό 704/12-5-04 ερώτηση του Βουλευτή κ. Φιλίππου Πετσάλνικου δόθηκε με το υπ’ αριθμ. 89/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της «Εγνατία Οδός Α.Ε» ότι το τμήμα «Πολυμύλου-Βεροίας» της Εγνατίας έχει συμβατική προθεσμία περαίωσης στις 31/12/2004.
      Η «Εγνατία Οδός Α.Ε» καταβάλλει κάθε δυνατή προσπάθεια για να δώσει όσο το δυνατό νωρίτερα σε κυκλοφορία το τμήμα αυτό, το οποίο είναι από τα δυσκολότερα από τεχνική άποψη σε όλο τον άξονα της Εγνατίας Οδού.
      Ο Υπουργός
      Γ. ΣΟΥΦΛΙΑΣ»
      32. Στην με αριθμό 646/11-5-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 81/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Συντήρησης Οδικών Έργων (Δ3) του ΥΠΕΧΩΔΕ ότι οι εργασίες συντήρησης στο επαρχιακό οδικό δίκτυο ανήκει εξ ολοκλήρου στην Νομαρχιακή Αυτοδιοίκηση. Παρά ταύτα χρηματοδότησε κατά το έτος 2003 την Ν.Α Ιωαννίνων με το ποσό των 80.000 Ευρώ.
      Ο Υπουργός
      Γ. ΣΟΥΦΛΙΑΣ»
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 267/16-9-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Φούρα προς τον Υπουργό Οικονομίας και Οικονομικών, σχετικά με την απαλλαγή από κάθε αστική, διοικητική και ποινική ευθύνη για χρέη προς το Δημόσιο, μελών διοικήσεων αθλητικών ανωνύμων εταιρειών κλπ.
      Η επίκαιρη ερώτηση του κ. Φούρα έχει ως εξής: 
      «Η Κυβέρνηση που επαγγέλθηκε καθαρότητα, διαφάνεια και εντιμότητα, στις 8-9-2004 κατά τη συζήτηση του αθλητικού νομοσχεδίου, μετά από εισήγηση του αρμόδιου για τον αθλητισμό Υφυπουργού με αντικοινοβουλευτικό και λαθροχειρικό τρόπο εψήφισε, ως παράγραφο 10 του άρθρου 19 του σχετικού νόμου την εξής ρύθμιση, η οποία σημειωτέον υπάρχει στα πρακτικά της Βουλής χειρόγραφη !!!:  «Δέκα μέλη διοικήσεων ΑΑΕ, τα οποία έπαυσαν να ασκούν διοίκηση πριν από τη θέση σε ισχύ του ν. 2947/2001 ……………… δεν υπέχουν καμία αστική, διοικητική ή ποινική ευθύνη για τα χρέη των ως άνω ΑΑΕ προς το δημόσιο, ευθυνομένων γι’ αυτά, ανεξαρτήτως του χρόνου δημιουργίας ή βεβαιώσεώς τους, των φυσικών προσώπων που κατά το χρόνο κήρυξης της πτωχεύσεως ασκούσαν τη διοίκηση των ΑΑΕ, εκτός των νομίμως διορισμένων προσωρινών διοικήσεων». Με τον τρόπο αυτό απηλλάγησαν από κάθε διοικητική, αστική και ποινική ευθύνη για χρέη προς το δημόσιο «κάποια μέλη διοικήσεων αθλητικών ανωνύμων εταιρειών». Ο τρόπος που ήρθε στη Βουλή η συγκεκριμένη ρύθμιση ως βελτίωση-τροποποίηση χωρίς εισηγητική έκθεση και μάλιστα χειρόγραφη, από άγνωστα πρόσωπα, γεννάει πολλά ερωτηματικά. Ουσιαστικά πρόκειται για σκάνδαλο πρώτου μεγέθους!
      Ερωτάται ο Υπουργός:
      1. Γιατί δεν υπέγραψε ο ίδιος τη συγκεκριμένη ρύθμιση, δεδομένου ότι πρόκειται για θέμα της αποκλειστικής αρμοδιότητάς του; Γνώριζε ή ενημερώθηκε προ της ψηφίσεως περί τίνος επρόκειτο; 
      2. Ποια πρόσωπα και για ποιους λόγους αποφάσισε η Κυβέρνηση να απαλλάξει εν κρυπτώ από κάθε είδους αστική, διοικητική και ποινική ευθύνη για χρέη προς το δημόσιο; Ποια άμεση ή πλάγια σχέση έχουν πρόσωπα τα οποία κατά το πρόσφατο παρελθόν ταλαιπώρησαν με προκλητικό τρόπο το επαγγελματικό ποδόσφαιρο (κύριοι Μπατατούδης, Ψωμιάδης κτλ) με τη συγκεκριμένη σκανδαλώδη ρύθμιση;»
      Κύριοι συνάδελφοι, πριν δώσω το λόγο στον κύριο Υπουργό, θα ήθελα να παρατηρήσω ότι το περιεχόμενο της ερωτήσεως είναι αντικείμενο της νομοθετικής εργασίας. 
      Κύριε συνάδελφε, κρίνετε γιατί ήλθε μία διάταξη όπως ήλθε και γιατί ψηφίστηκε και καλείτε τον Υπουργό να δώσει εξηγήσεις για τη νομοθετική του πρωτοβουλία. Νομίζω ότι δεν είναι αντικείμενο μιας επίκαιρης ερώτησης κοινοβουλευτικού ελέγχου, αλλά επειδή εγώ δεν θα ήθελα να στερηθείτε ένα δικαίωμα πιστεύοντας ότι έχετε αυτήν τη δυνατότητα, θα δώσω το λόγο στον κύριο Υπουργό, αλλά θα ήθελα αυτό να ληφθεί γενικώς υπόψη, ότι δηλαδή εδώ ασκούμε κοινοβουλευτικό έλεγχο και όχι σχόλια στη νομοθετική εργασία. 
      ΑΝΔΡΕΑΣ ΦΟΥΡΑΣ: Κυρία Πρόεδρε, θα μπορούσα να πω κάτι; 
      ΠΡΟΕΔΡΟΣ ( Άννα Μπενάκη - Ψαρούδα): Ευχαρίστως να σας δώσω το λόγο, αν θέλετε να πείτε κάτι πάνω σ’ αυτό το θέμα. 
      ΑΝΔΡΕΑΣ ΦΟΥΡΑΣ: Κυρία Πρόεδρε, είναι προφανές ότι παραβιάστηκε η παράγραφος 8 του άρθρου 101 του Κανονισμού της Βουλής και θα έπρεπε να σας απασχολήσει αυτό το θέμα, αφού είστε η Πρόεδρος της Βουλής. Αυτή η ρύθμιση δεν ήρθε ως τροπολογία, δεν τη γνώριζε ο Υπουργός Οικονομικών, δεν φέρει την υπογραφή του και δεν υπάρχει έκθεση του Γενικού Λογιστηρίου του Κράτους. Κατά την ώρα της ψήφισης του νομοσχεδίου, αναγνώσθηκε ένα κείμενο στη Βουλή, το οποίο εκ των υστέρων διανεμήθηκε –σημειώνω ότι ήταν χειρόγραφο- και έγινε νόμος του κράτους.
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, εγώ δεν μπορώ να υπεισέλθω στις λεπτομέρειες του τρόπου ψήφισης της διάταξης. Πάντως, ψηφίστηκε, κατά κάποιον τρόπο, στη Βουλή. Θα μπορούσατε να είχατε φέρει τις παρατηρήσεις κατά τρόπο διαφορετικό, ώστε να μην φαίνεται ότι ασκείτε έλεγχο στη νομοθετική πρωτοβουλία. 
      Το λόγο έχει ο κ. Υφυπουργός Οικονομίας και Οικονομικών,  κ. Ρεγκούζας. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία Πρόεδρε, κυρίες και κύριοι συνάδελφοι, όπως πολύ σωστά επισήμανε η κ. Μπενάκη, η συγκεκριμένη προσθήκη της διάταξης προτάθηκε από τον παριστάμενο τότε στη Βουλή Υφυπουργό Αθλητισμού, τον κ. Ορφανό ο οποίος, έχοντας προφανώς την έγκριση του Υπουργού Οικονομίας και Οικονομικών, την ανέγνωσε στο Σώμα και την κατέθεσε στα Πρακτικά της Βουλής. Αυτή η διαδικασία είναι συνήθης κοινοβουλευτική πρακτική, όταν μάλιστα πρόκειται για προσθήκες ή τροποποιήσεις επί των συζητουμένων διατάξεων σε άρθρα ή και λοιπές διατάξεις. Ο παριστάμενος, κατά τη συζήτηση στη Βουλή, Υπουργός ή Υφυπουργός εκπροσωπεί συνολικά την Κυβέρνηση και ως εκ τούτου οι νέες γενόμενες δεκτές από αυτόν προσθήκες ή τροπολογίες στα συζητούμενα νομοσχέδια καλύπτονται από τη συνολική κυβερνητική πολιτική. 
      Προχωρώ τώρα στο πιο ουσιαστικό θέμα. Με τη συγκεκριμένη διάταξη επιλύθηκε με σωστό και δίκαιο τρόπο ένα υπαρκτό ζήτημα, το οποίο αφορούσε την απαλλαγή από αστικές ή άλλες ευθύνες προσώπων που διοικούσαν παλαιότερα ποδοσφαιρικές ΠΑΕ και αποχώρησαν από αυτές, πριν να τεθεί σε ισχύ ο ν. 2794/2001. Στη συνέχεια, αυτές οι ΠΑΕ, παρ ότι είχαν την ευχέρεια, δεν τέθηκαν σε καθεστώς ειδικής εκκαθάρισης, ενδεχομένως με ευθύνη των μετέπειτα διοικούντων, και επτώχευσαν. 
      Με βάση τα παραπάνω, είναι ηλίου φαεινότερον ότι η περίπτωση αυτή δεν αφορά καμία από τις μεγάλες ΠΑΕ, αφού καμία από αυτές δεν έχει πτωχεύσει μέχρι σήμερα και οπωσδήποτε δεν μπορεί να αφορά τις ΠΑΕ ΠΑΟΚ ή ΑΕΚ, όπως υπονοεί ο ερωτών συνάδελφος, αναφερόμενος στα ονόματα των κυρίων Μπατατούδη και Ψωμιάδη που διοικούσαν παλαιότερα αυτές τις ομάδες, αλλά αφορά ελάχιστο αριθμό κάποιων μικρών ΠΑΕ, όπως ο Αθηναϊκός και ο Παναιγιάλειος. 
      Τέλος, κύριοι συνάδελφοι, είναι πραγματικά απορίας άξιο πώς, μετά και από το πρακτικό και από το ουσιαστικό ζήτημα, ετέθη ένα τέτοιο θέμα για συζήτηση στον κοινοβουλευτικό έλεγχο. 
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε, κύριε Υπουργέ.  
      Το λόγο έχει ο κ. Φούρας. 
      ΑΝΔΡΕΑΣ ΦΟΥΡΑΣ: Κυρία Πρόεδρε, ο Υπουργός Εθνικής Οικονομίας και Οικονομικών αποδέχθηκε αυτόν τον τρόπο της νομοθέτησης μίας ρύθμισης που θα δημιουργήσει πολλά και σοβαρά προβλήματα στο Υπουργείο Οικονομικών. Είμαι σε θέση να γνωρίζω ότι οι διευθύνσεις του Υπουργείου δεν γνώριζαν τίποτε για τη συγκεκριμένη ρύθμιση, όπως δεν γνωρίζουν ούτε και τώρα ποιους περιλαμβάνει η ρύθμιση. 
      Κύριε Υπουργέ, θα βρείτε μπροστά σας, με βάση το άρθρο 4 του Συντάγματος, πολλές προσφυγές στο Συμβούλιο της Επικρατείας, όχι αθλητικών ανωνύμων εταιρειών, γιατί το Σύνταγμα δεν διαχωρίζει τις ανώνυμες εταιρείες σε αθλητικές και μη. Εδώ θα είμαστε και τον άλλο μήνα και τον άλλο χρόνο, για να παρακολουθήσουμε ποιοι «ημέτεροι» καλύφθηκαν μέσα από αυτήν τη διάταξη, με σκοτεινή και λαθροχειρική διαδικασία. Λυπάμαι πολύ που υιοθετήσατε αυτόν τον τρόπο. 
      Το Υπουργείο Οικονομικών θα γνωρίζει πλέον πως ο κάθε Υπουργός οποιουδήποτε άσχετου Υπουργείου είναι σε θέση να φέρνει ρυθμίσεις που θα αλλάζουν το φορολογικό καθεστώς της χώρας και θα ανατρέπουν το άρθρο 115 του ν. 2238/1994, γιατί από εκείνην τη στιγμή και μέχρι το Σεπτέμβρη του 2001 θα εμφανιστούν πάμπολλες περιπτώσεις στο Υπουργείο Οικονομικών που θα επικαλούνται αυτήν τη διάταξη και θα εμπίπτουν στη ρύθμιση που τους απαλλάσσει από κάθε ποινική, διοικητική και αστική ευθύνη. 
      Κύριε Υπουργέ, κάνατε ένα ολέθριο λάθος και θα το βρείτε μπροστά σας. Εμείς θα το παρακολουθούμε και τότε θα είστε εκτεθειμένος, κύριε Υπουργέ, που ήρθατε στη Βουλή, για να πιείτε το πικρό ποτήρι του κ. Ορφανού και του κ. Αλογοσκούφη. 
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, νομίζω ότι είναι σαφές ότι η διαδικασία των προσθηκών είναι συνήθης κοινοβουλευτική πρακτική. Δεν πρόκειται για τροπολογία που κατατέθηκε και δεν είχε ή τη δημοσιονομική κάλυψη ή την προσθήκη υπογραφής του συναρμόδιου Υπουργού. Πρόκειται για μία προσθήκη από εκπρόσωπο της Κυβέρνησης κατά τη διαδικασία συζήτησης στη Βουλή. 
     Επίσης θα πρέπει να σας υπενθυμίσω, επειδή αφήσατε υπονοούμενο ότι υποκρύπτονται κάποιοι από πίσω, ότι θα πρέπει να τους κατονομάσετε, αν είναι πράγματι έτσι, αλλά να σας διαβεβαιώσω επίσης πως ούτε διαγράφονται ούτε χαρίζονται χρέη προς το δημόσιο, αφού εξακολουθούν να ισχύουν οι διατάξεις περί ευθύνης προσώπων που διοικούσαν τις ΠΑΕ, κατά το χρόνο της πτώχευσής τους. 
     ΑΝΔΡΕΑΣ ΦΟΥΡΑΣ: Εκτός αν η πτώχευση …
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Θα μου επιτρέψετε, με όλο το σεβασμό που σας έχω, να σας πω ότι είναι, τουλάχιστον, υποχρεωτική η αναφορά αυτή, με την κατάθεση αυτής της προσθήκης, δεδομένου ότι το Δεκέμβριο του 2003, κατά τη συζήτηση στη Βουλή του νομοσχεδίου «Ρυθμίσεις θεμάτων ολυμπιακής προστασίας και άλλες διατάξεις» αρμοδιότητας Υπουργείου Πολιτισμού, από τον τότε Βουλευτή του ΠΑΣΟΚ κ. Ευτύχιο Κοντομάρη, υπέρ της οποίας τοποθετήθηκαν όλα τα κόμματα και είχε αποδεχθεί κατ’ ουσίαν η κυβέρνηση του ΠΑΣΟΚ τότε, διά του αρμοδίου και παρισταμένου και σήμερα εδώ στη συζήτηση, τότε Υπουργού κ. Βενιζέλου, αλλά δεν συμπεριέλαβε στο υπό ψήφιση νομοσχέδιο, επικαλούμενος ο κ. Υπουργός τότε ότι δεν είχε δοθεί ακόμη σύμφωνη γνώμη του Υπουργείου Οικονομίας και Οικονομικών, πλην όμως, είχε δηλώσει ότι προτίθεται να την επαναφέρει, μετά από σχετική προσυνενόηση μαζί του. Αυτά αναφέρονται στα πρακτικά της Βουλής στη συνεδρίαση της 17-12-2003.
     Η σημερινή Κυβέρνηση, διά του Υφυπουργού κ. Ορφανού, δεν έκανε τίποτα άλλο από το να έχει το πολιτικό θάρρος να επαναφέρει αυτήν τη σχετική διάταξη και τελικά να νομοθετήσει στη Βουλή ένα ζήτημα που δεν δημιουργεί υπόνοιες ότι υποκρύπτονται συγκεκριμένα πρόσωπα, αλλά δύο πολύ μικρές ομάδες, όπως ανέφερα στην πρωτολογία μου.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Δεύτερη είναι η με αριθμό 270/16-9-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο του εργοστασίου ΦΑΝΚΟ ΑΕ, τις απολύσεις εργαζομένων κλπ.
     Η ερώτηση του κ. Τζέκη έχει ως εξής:
     «Οι εξελίξεις στον όμιλο «ΚΛΩΝΑΤΕΞ» Νάουσας με το κλείσιμο του εργοστασίου ΦANΚO AE (πρώην «ΤΡΙΚΟΛΑΝ») αποδεικνύουν ότι οι παρεμβάσεις των μέχρι σήμερα κυβερνήσεων (ΠΑΣΟΚ-ΝΔ) αλλά και η ΕΕ αφενός εξασφάλιζαν μέσα από παροχές, επιδοτήσεις, φοροαπαλλαγές, τη μετεγκατάσταση παραγωγικών μονάδων, την κερδοφορία των επιχειρηματικών ομίλων και από την άλλη απολύσεις, μείωση αποδοχών και κτύπημα των δικαιωμάτων των εργαζομένων.
     Εκατό, λοιπόν, εργαζόμενοι από το συγκεκριμένο εργοστάσιο της Νάουσας πετιούνται στο δρόμο γιατί έτσι το αποφάσισε ο επιχειρηματίας Λαναράς στα πλαίσια της αναδιάρθρωσης του ομίλου, μετά τη συμφωνία που έγινε με τράπεζες αλλά και με την Κυβέρνηση της ΝΔ για την επαναχρηματοδότηση του ομίλου.
     Να σημειωθεί ότι η ανεργία στην περιοχή ξεπερνάει το 35% με οικονομικές και κοινωνικές συνέπειες σε βάρος των κατοίκων της.
     Επειδή την ευθύνη γι’ αυτήν την κατάσταση φέρει εξ ολοκλήρου η πολιτική της Κυβέρνησης πρέπει η ίδια να αναλάβει τις ευθύνες της και να δώσει οπωσδήποτε λύσεις για τη συνέχιση της λειτουργίας του εργοστασίου.
     Ερωτώνται οι κύριοι Υπουργοί με ποιο τρόπο θα εξασφαλιστεί η λειτουργία του εργοστασίου χωρίς να χαθεί καμία θέση εργασίας;»
     Ο Υφυπουργός κ. Γιακουμάτος έχει το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, ξέρετε ο συμψηφισμός στην πολιτική ή στην ιατρική, «ολίγον έγκυος», δεν νομίζω ότι έχει μεγάλη αξία. Σημασία, κύριε Τζέκη, έχει το ποιος έχει την ευθύνη. Είναι ή δεν είναι έγκυος; Αυτή η τακτική της αριστεράς, που αναφέρει σε όλα τα κείμενά της και στην προκειμένη επίκαιρη ερώτηση, να λέτε συνεχώς και να διατυμπανίζετε ότι οι πολιτικές των κυβερνήσεων του ΠΑΣΟΚ και της Νέας Δημοκρατίας ταυτίζονται νομίζω ότι κάπου πρέπει να μπει ένα τέλος. Γιατί το λέω αυτό; Διότι παρακάτω λέτε για  παροχές, επιδοτήσεις, φοροαπαλλαγές, μετεγκατάσταση παραγωγικών μονάδων, κερδοφορία και απολύσεις. Πείτε μας συγκεκριμένα, κύριε Τζέκη, για ποια χρηματοδότηση μιλάτε, ποια κίνητρα, σε ποιους επιχειρηματίες; Και εφόσον μιλάτε συγκεκριμένα για τον όμιλο ΛΑΝΑΡΑ πείτε μας τι και πού δώσαμε και όχι να μας συμψηφίζετε ευθύνη που δεν υπάρχει.
      Και το λέω αυτό γιατί αυτό είναι μια μόνιμη επωδός του ΚΚΕ.
      Στις 15 Ιουλίου κάνατε, με μια μεγάλη αγωνία που τη συμμερίζομαι, μια ερώτηση για τα κλωστήρια Ναούσης εάν θα μείνουν άνεργοι εξακόσιοι πενήντα εργαζόμενοι. Τότε μαζί παλέψαμε όλοι και φορείς της Νάουσας και όλα τα κόμματα με αποτέλεσμα σήμερα να εργάζονται όλοι. Γνωρίζω, βέβαια, την ανασφάλεια η οποία υπάρχει. Όμως το εργοστάσιο λειτουργεί σήμερα. Και εν μία αιθρία, κύριοι συνάδελφοι, έρχεται η υπόθεση της ΦΑΝΚΟ, μια υπόθεση που δεν είναι καθόλου εύκολη και δεν την έχω μελετήσει σε βάθος. 
      Λέτε ότι πήραν χρήματα από τις τράπεζες. Σας διαβεβαιώνω ότι υπάρχει ένα προσύμφωνο με τις τράπεζες, χωρίς ακόμη να έχουν πάρει χρήματα για να λειτουργήσουν τα εργοστάσια και μέσα σ’ αυτήν τη σύμβαση –την οποία ζητάμε από τις τράπεζες- θα πρέπει να υπάρχει και αυτός ο όρος. Αυτό είναι υπό εξέταση.
      Και δεύτερο. Στις 16 Σεπτεμβρίου ήρθε το αίτημα στο Υπουργείο. Σε πέντε μέρες, εκ των οποίων τρεις είναι οι εργάσιμες, ασχοληθήκαμε με το θέμα και σήμερα είχατε την τιμή, κύριε Τζέκη, να παρίστασθε σε τριμερή στο Υπουργείο. Είναι πρώτη φορά –δεν είναι καλή η έκφραση «για πρώτη φορά», εν πάση περιπτώσει συνέβη- που συμβαίνει αυτό. Σήμερα, λοιπόν, σε μια τριμερή με τα ΜΜΕ με τους φορείς της πόλης, με τους Βουλευτές όλων των κομμάτων, διακρίνατε την αγωνία μας για την επίλυση αυτού του θέματος. 
      Εγώ, κύριε Τζέκη, μπορώ να διαβεβαιώσω κατηγορηματικά ότι είναι μακριά από εμάς η λογική των ομαδικών απολύσεων, δεν περνάει αυτό. Αυτό είναι απόλυτο. Σας το είπα και το πρωί. Δεν είμαστε απόλυτοι μόνο για τις ομαδικές απολύσεις, αλλά και για τις ατομικές απολύσεις. 
      Εν πάση περιπτώσει να ξέρετε ότι σ΄ αυτήν τη χώρα τα εργασιακά δικαιώματα δεν είναι μονοπώλιο. Είναι κτήμα και συνείδηση όλων των πολιτών και όλων των πολιτικών. Δίνουμε τη μάχη μαζί να δούμε τι θα γίνει από εδώ και πέρα για την ΦΑΝΚΟ.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κυρία Πρόεδρε, πιστεύω ότι ο κύριος Υπουργός δεν έχει καλή μνήμη. Να του πω βέβαια ότι σε μια απάντηση που μας έχει δώσει για τα προβλήματα των επιχειρήσεων της Θράκης αναφέρει: «Σχετικά με τα ερωτήματα περί μεταφοράς, κλεισίματος των εργοστασίων, καθώς και για το καθεστώς των συνεχών διαδοχικών επιχορηγήσεων κλπ., που αναφέρετε, σας γνωρίζουμε ότι εμπίπτουν και είναι σύννομες με τις διατάξεις των ν. 1892/90» –κυβέρνηση Νέας Δημοκρατίας- «και 2601/98 κλπ.», κυβέρνηση ΠΑΣΟΚ, που σημαίνει δηλαδή ότι είστε συνυπεύθυνοι σ’ αυτό το πλαίσιο που έχει δημιουργηθεί, όπου μέσα εκεί λειτουργούν οι επιχειρηματικοί όμιλοι. Και ποιο είναι αυτό το πλαίσιο; Να παίρνουν επιδοτήσεις, πριμοδοτήσεις, φοροαπαλλαγές και βέβαια μέσω του Χρηματιστηρίου να αντλούν τρομερά ποσά και να μη γίνεται κανένας έλεγχος που πηγαίνουν αυτά, αν πηγαίνουν σε παραγωγικές επενδύσεις και βάσει των νόμων αλλά και βάσει του ενημερωτικού δελτίου. Και εδώ ακριβώς είναι το ζήτημα για εμάς ότι αυτό το πλαίσιο το δημιουργούν κυβερνήσεις, είτε της Νέας Δημοκρατίας είτε του ΠΑΣΟΚ. Αυτό είναι το οικονομικό πλαίσιο που έχει δημιουργηθεί και γι’ αυτό ο κ. Λαναράς, λέει ότι είναι σύννομος να κλείσει αυτό το εργοστάσιο, αλλά και άλλα εργοστάσια που θα κρίνει αυτός ότι δεν είναι μέσα στα επιχειρηματικά του σχέδια. 
      Έτσι μας είπε το πρωί, κύριε Υπουργέ, και ήσασταν παρών, προκλητικότατα, ωμά, κυνικά μπορώ να πω, ότι δεν τον ενδιαφέρουν οι εργαζόμενοι, άρα λοιπόν δεν μας ενδιαφέρουν τι θα κάνουν, να κόψουν το κεφάλι τους! Και εσείς λέτε πως ενδιαφέρεσθε. Πώς ενδιαφέρεσθε; Ο κ. Αλογοσκούφης, προχθές σε δηλώσεις του σε ερώτηση που του έγινε ήταν ξεκάθαρος ότι δεν μπορούμε πλέον να στηρίξουμε αυτούς τους κλάδους, τους παραγωγικούς τομείς, είτε κλωστοϋφαντουργίας, είτε ένδυσης, δεν είναι ανταγωνιστικοί, που σημαίνει τι; Ότι κάλυψε πλήρως τα σχέδια του κ. Λαναρά. 
      Και έρχομαι βέβαια στο εξής: Ότι αυτή η σχέση που υπάρχει μεταξύ κυβερνήσεων και επιχειρηματιών, αποδεικνύεται και από ένα άλλο και θα σας το καταθέσω σήμερα. Στείλατε λοιπόν στο Σώμα Επιθεώρησης Εργασίας, κεντρική υπηρεσία στη Διεύθυνση Προγραμματισμού και Συντονισμού Κοινωνικής Επιθεώρησης τη δική μου επίκαιρη ερώτηση για να σας δώσουν τις απαντήσεις.
      Αυτή η απάντηση που είναι στα χέρια μου δε ήρθε μέσω του Υπουργείου σας. Σήμερα γίνεται η ενημέρωση. Αυτή όμως  η απάντηση είναι στα χέρια του εργοδότη. Και μέσα από το γραφείο του εργοδότη ήρθε στα δικά μου χέρια, που σημαίνει τι; Ότι υπάρχει διαπλοκή μεταξύ πολιτικής και οικονομικής εξουσίας. Που αποδεικνύει δηλαδή τι; Ότι τα οικονομικά συμφέροντα είναι εκείνα που αποφασίζουν και εσείς οι κυβερνήσεις εκτελείτε. Αυτά θα τα καταθέσω στα Πρακτικά για να δείτε ποιος, ποιόν κοροϊδεύει.
      (Στο σημείο αυτό ο Βουλευτής κ. Τζέκης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρία Πρόεδρε, κλείνω με αυτό. Οι εργαζόμενοι ξέρουν πολύ καλά ποιόν έχουν να αντιμετωπίσουν. Έχουν να αντιμετωπίσουν την «ήπια προσαρμογή» της Ν.Δ. που τους λέγει καθίστε στην ανεργία, περιορίστε τα ατομικά σας δημοκρατικά εργασιακά δικαιώματα, γιατί αυτό απαιτεί η συνεχής κερδοφορία των επιχειρήσεων.
     ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ, κύριε Τζέκη. 
     Το λόγο έχει ο κύριος Υφυπουργός. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αστυνομικές ικανότητες δεν έχω πολλές -εδώ είναι ο Υφυπουργός Δημοσίας Τάξεως- ούτε και ασφαλιστικές νοοτροπίες και ΚΥΠατζίδικες. Έχω όμως να σας πω, κύριε Τζέκη, ότι εδώ είναι το φαξ το οποίο λέει: Στις 16 του μηνός το πρωί με τηλεφωνική επικοινωνία με τον Υφυπουργό, να μου στείλει σε μία ώρα την έκθεση, η οποία ήταν στο γραφείο του Υφυπουργού, σε μία ώρα αφότου τηλεφωνήθηκα. Άρα, αυτό ξέρω εγώ και αυτό αφορά εμένα. Από κει και πέρα, τα υπόλοιπα στις αστυνομικές διαδικασίες. 
     Δεύτερον, κύριε Τζέκη, θα χαρώ πάρα πολύ, είστε Βουλευτής υπεύθυνος, να κάνετε μία καταγγελία γι’ αυτό που λέτε, να γίνει ΕΔΕ. Να μη ρίχνετε πυροτεχνήματα στη Βουλή που δεν μπορεί να αντιδράσει κανείς. Το πρωί μιλούσατε για βόμβα και έσκασε το πυροτέχνημα. Δώστε μας, λοιπόν, έγγραφη καταγγελία να γίνει ΕΔΕ. 
     Κυρία Πρόεδρε, έφερε και ένα παράδειγμα για τη Θράκη. 
     Κύριε Τζέκη, εάν σήμερα λειτουργούν και εργάζονται εννιακόσια άτομα στα αλλαντικά «ΘΡΑΚΗ» του Σπέντζου, είναι από προσπάθειες αυτής της Κυβέρνησης, που κάναμε όλο αυτό το διάστημα για να μην κλείσει το εργοστάσιο στη Θράκη. Για τη Θράκη μη μιλάτε, πηγαίνετε κάπου αλλού. 
     Τρίτον, λέτε ότι μέσα από το χρηματιστήριο κλπ. Έλεγχος σε όλα αυτά να είστε σίγουρος ότι  θα υπάρξει. 
     Τέλος, ποιο είναι το ενδιαφέρον μας; Το ενδιαφέρον μας είναι η καθαρή και κατηγορηματική θέση και στάση ότι εμείς δεν ευνοούμε πολιτικές που έχουν απολύσεις, ούτε  εμείς συναινούμε σε ομαδικό επίπεδο και δεν θα υπογράψει το Υπουργείο. 
     ΑΓΓΕΛΟΣ ΤΖΕΚΗΣ: Δεν χρειάζεται άδεια από εσάς. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάνουμε μέτρα, κύριε Τζέκη, μέτρα προστασίας για τον εργαζόμενο συγκεκριμένα, με επιδοτήσεις μέσω του ΟΑΕΔ. Να είστε σίγουρος εκ των προτέρων ότι αυτοί οι εργαζόμενοι θα προστατευθούν κατά τον καλύτερο τρόπο. Όχι με λόγια αέρα. 
     ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ, κύριε Υπουργέ. 
     Προχωρούμε στην τρίτη και τελευταία με αριθμό 271/16-9-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις απολύσεις συμβασιούχων από την Διεύθυνση Αλλοδαπών και Μετανάστευσης Αθηνών. 
     Η επίκαιρη ερώτηση του κ. Αλαβάνου έχει ως εξής: 
     «Ενώ η διαδικασία υποβολής αιτήσεων συμβασιούχων για το π.δ. 164/2004, βρίσκεται σε εξέλιξη, απολύθηκαν από τη Διεύθυνση Αλλοδαπών και Μετανάστευσης Αθηνών πενήντα οκτώ συμβασιούχοι, ο οποίοι καλύπτουν τις προϋποθέσεις μονιμοποίησης τους με τις διατάξεις του προεδρικού διατάγματος. Αποτέλεσμα αυτού, να μην έχει εκδοθεί καμία άδεια από 31.7/2004 (εκκρεμούν εκατόν είκοσι χιλιάδες ληξιπρόθεσμες αιτήσεις χορήγησης και ανανέωσης αδειών διαμονής) και η υπηρεσία να παραμένει κλειστή λόγω «λήξης των συμβάσεων των συμβασιούχων». Οι απολύσεις αυτές έγιναν ενώ υπήρχαν οι διαβεβαιώσεις από το Υπουργείο αλλά έγιναν παράνομα γιατί σύμφωνα με το γράμμα του προεδρικού διατάγματος, οι συμβάσεις των εργαζομένων, που πληρούν τις προϋποθέσεις του άρθρου 11 συνιστούν εφεξής (συνεπώς από την 19-7-2004, ημέρα δημοσίευσης του προεδρικού διατάγματος) μία ενιαία σύμβαση εργασίας αορίστου χρόνου. 
     Ερωτάται ο κύριος Υπουργός:
     1.Για ποιο λόγο απολύονται οι ανωτέρω συμβασιούχοι οι οποίοι πληρούν τις προϋποθέσεις του προεδρικού διατάγματος και ποια μέριμνα έχει ληφθεί για τη σύσταση των θέσεων που θα κληθούν να καταλάβουν; 
     2.Γιατί δεν τους χορηγείται βεβαίωση προϋπηρεσίας στην οποία να φαίνεται το διάστημα απασχόλησής τους και τα καθήκοντά τους;». 
     Ο κύριος Υφυπουργός Εσωτερικών έχει το λόγο. 
	ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Αλαβάνε, όσον αφορά τις συμβάσεις έργου και τις συμβάσεις εξαρτημένης εργασίας ορισμένου χρόνου, δεν μιλάμε για απολύσεις, αλλά για λήξη της ορισμένης από τη σύμβαση χρονικής διάρκειας. Δεν πρόκειται συνεπώς για απολύσεις και δη παράνομες. Αντίθετα, θέλω να υπενθυμίσω ότι η ανανέωση ή παράταση της σύμβασης έργου απαγορεύεται ρητά και είναι αυτοδικαίως άκυρη σύμφωνα με το άρθρο 6 του ν. 2527/1997. 
      Ούτε είναι δεδομένο αυτό που λέτε στην ερώτησή σας, ότι αυτοί οι συμβασιούχοι που έφυγαν από τη Διεύθυνση Αλλοδαπών και Μετανάστευσης Αθηνών πληρούν τις προϋποθέσεις του προεδρικού διατάγματος, για να μονιμοποιηθούν. Αυτό δεν είναι καθόλου δεδομένο. Αφήστε να το κρίνουν αυτό τα αρμόδια όργανα και τελικά να το κρίνει το ΑΣΕΠ που είναι μια ανεξάρτητη διοικητική αρχή η οποία προβλέπεται από το Σύνταγμα. Από το γεγονός ότι έληξαν οι συμβάσεις έργου και οι συμβασιούχοι δεν εργάζονται πλέον, δεν εμποδίζονται να υποβάλουν αρμοδίως και εμπροθέσμως την έκθεση, όπως ορίζει το π.δ. 164/2004, και, αν έχουν τις νόμιμες προϋποθέσεις, να επιτύχουν την κατάταξή τους σε οργανικές θέσεις για τις οποίες σας διαβεβαιώ ότι ήδη προωθούμε νομοθετική ρύθμιση με την οποία θα παρέχεται η νομοθετική εξουσιοδότηση για τη σύσταση των αναγκαίων οργανικών θέσεων με σύμβαση ιδιωτικού δικαίου αορίστου χρόνου. Ο συγκεκριμένος αριθμός θέσεων κατά φορέα θα εξαρτηθεί από την τελική και αδιάβλητη κρίση του ΑΣΕΠ, για να προχωρήσουμε μετά στη νομοθέτηση των μονίμων θέσεων. Οι νέοι συμβασιούχοι έργου δεν προσλαμβάνονται σε συγκεκριμένες θέσεις και συνεπώς οι προηγούμενοι συμβασιούχοι δεν θα έχουν πρόβλημα να καταλάβουν οργανικές θέσεις, εάν διαπιστωθεί από τα αρμόδια όργανα ότι υπάγονται στις ρυθμίσεις του προεδρικού διατάγματος.
	Το Περιφερειακό Ταμείο Αττικής και η Ελληνική Εταιρεία Ανάπτυξης και Αυτοδιοίκησης ΑΕ είχαν προσλάβει με συμβάσεις έργου τα άτομα που διετέθησαν και απασχολήθηκαν στη Γενική Διεύθυνση Αλλοδαπών και Μετανάστευσης Αθηνών, Πειραιά Αττικής και των άλλων περιφερειών. Δυστυχώς - και αυτή είναι η ωμή πραγματικότητα- τα άτομα αυτά στη μεγάλη τους πλειονότητα δεν ανταποκρίθησαν στο έργο το οποίο ανέλαβαν, με αποτέλεσμα, όπως και εσείς υποστηρίζετε στην ερώτησή σας, να εκκρεμούν μόνο στη Διεύθυνση Αλλοδαπών και Μετανάστευσης Αθηνών εκατόν είκοσι χιλιάδες ληξιπρόθεσμες αιτήσεις χορήγησης και ανανέωσης αδειών παραμονής. Δεν είναι αληθές ότι έφυγαν όλοι. Παρέμειναν δώδεκα από τους πενήντα οκτώ. Και δεν είναι αληθές ότι από 31.7.2004 μέχρι σήμερα δεν έχει εκδοθεί καμία άδεια παραμονής. Έχουν εκδοθεί δύο χιλιάδες πεντακόσιες άδειες καίτοι ήταν Αύγουστος μήνας και είναι έτοιμες για εκτύπωση άλλες είκοσι τέσσερις χιλιάδες. Η εκτύπωση πού προσκρούει; Στη λειτουργία του ηλεκτρονικού συστήματος το οποίο συνεχώς πέφτει διότι δεν είχε σχεδιαστεί αρχήθεν για να φέρει τόσο φόρτο εργασίας. Σας διαβεβαιώ ότι εντός των ημερών υπογράφεται σύμβαση εκμισθώσεως ευρύχωρου ακινήτου στην οδό Πέτρου Ράλλη στο οποίο θα μετεγκατασταθεί και θα λειτουργήσει από αρχές Δεκεμβρίου η υπηρεσία Αλλοδαπών και Μετανάστευσης Αθηνών και θα διαθέτει πλέον και καινούργιο ηλεκτρονικό σύστημα υψηλών προδιαγραφών. 
      Οι αιτήσεις για υπαγωγή στο π.δ. 164/2004 υποβάλλονται στους φορείς απασχόλησης των συμβασιούχων οι οποίοι διαθέτουν όλα τα στοιχεία των απασχολουμένων σ’ αυτούς συμβασιούχων και θα τα προωθήσουν στα αρμόδια συλλογικά όργανα και τελικά στο ΑΣΕΠ, για να γίνει η τελική κρίση, αν πράγματι υπάγονται στις ρυθμίσεις του προεδρικού διατάγματος και αν μονιμοποιούνται. Συνεπώς παρέλκει η χορήγηση βεβαιώσεων προϋπηρεσίας για τις οποίες άλλωστε δεν υπήρχε αντίρρηση των αρμοδίων υπηρεσιών. 
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε, κύριε Υπουργέ. Θα συμπληρώσετε στη δευτερολογία σας.
      Το λόγο έχει ο κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: Κύριε Υπουργέ, σας άκουσα προσεκτικά. Κατ’ αρχήν, το άρθρο 11 του προεδρικού διατάγματος λέει ότι οι διαδοχικές συμβάσεις κατά την παράγραφο τάδε του παρόντος διατάγματος που έχουν συναφθεί πριν την έναρξη ισχύος του παρόντος συνιστούν εφεξής σύμβαση εργασίας αορίστου χρόνου. Αυτό είναι το πρώτο. 
      Δεύτερον, το Συμβούλιο Επικρατείας σας έχει κάνει παρατήρηση και σας εφιστά την προσοχή ότι πρέπει να προσέξετε τα δικαιώματα που πηγάζουν στο πρόσωπο των εργαζομένων που πληρούν τις προϋποθέσεις του προεδρικού διατάγματος. 
      Και τι κάνετε εσείς; Ζούμε στο βασίλειο του παραλόγου. Ανθρώπους –όπου και εσείς υπαινικτικά για ορισμένους δεχτήκατε ότι πληρούν τα κριτήρια του προεδρικού διατάγματος- που ήταν δύο και πλέον χρόνια σε αυτήν την υπηρεσία, σε μία υπηρεσία που πάσχει, που δεν έχει πληροφορική στήριξη, που δεν έχει κόσμο, οι οποίοι έχουν το δικαίωμα να μεταβάλουν τις εργασιακές τους σχέσεις σε αορίστου χρόνου, τους πετάτε στο δρόμο. Δεν θέλετε να το πείτε απόλυση, το λέτε διακοπή σύμβασης. Τους πετάτε στο δρόμο και παίρνετε καινούργιους. 
      Και επί δύο μήνες η υπηρεσία αυτή, στην οποία εκκρεμούν εκατοντάδες χιλιάδες αιτήσεις -εξαρτώνται όλοι οι μετανάστες- είναι κλειστή, δεν δουλεύει -εδώ έχω το χαρτί, χτες άνοιξε η υπηρεσία- ελλείψει προσωπικού. Έξω από την υπηρεσία αυτή εκατόν είκοσι χιλιάδες ληξιπρόθεσμες αιτήσεις χορήγησης και ανανέωσης αδειών παραμονής. Και παίρνετε καινούργιους. Λέτε δεν είναι κακοί. Να φύγουν οι κακοί. Ο άλφα, ο βήτα, είναι κακός. Να φύγει. Εντοπίστε τον. Δεν μπορείτε να χρησιμοποιείτε αυτό το δικαιολογητικό για να φύγουν επειδή προσλήφθηκαν το 2001 που ήταν μία άλλη κυβέρνηση. Δεν είμαι Βουλευτής του ΠΑΣΟΚ εγώ για να έρθω να υπερασπιστώ τους δικούς μου. Αυτοί κάλυψαν τις ανάγκες μιας υπηρεσίας, που δημιουργούνται. 
      Φοβάμαι ότι είναι από τα πιο ακραία φαινόμενα κομματισμού και θα έλεγα έλλειψης στοιχειώδους ευαισθησίας και διάλυσης της Δημόσιας Διοίκησης για να φύγουν αυτοί μήπως και φέρουμε τους δικούς μας.
      Σας καλώ να πάρετε όλα τα μέτρα για να επανορθώσετε απέναντι σε αυτούς τους εργαζόμενους. Και κυρίως, τι ντροπή είναι να μην τους δίνουν πιστοποιητικό ότι δούλευαν στην περιφέρεια; Δούλευαν στην περιφέρεια. Το θέλουν για τη μοριοδότηση, για ένα διαγωνισμό που θα δώσουν κλπ. Δούλευαν στην περιφέρεια. Γιατί αρνούνται οι υπηρεσίες να γράψουν σε αυτούς τους ανθρώπους που δούλευαν στη Θεάτρου 8 επί δύο χρόνια ότι δούλευαν στη Θεάτρου 8; 
      Περιμένω απαντήσεις, κύριε Υφυπουργέ. 
      ΠΡΟΕΔΡΟΣ ( Άννα Μπενάκη - Ψαρούδα): Ο κύριος Υφυπουργός έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Αλαβάνο, δεν θέλετε να καταλάβετε ότι εμείς δεν θα προκαταλάβουμε την κρίση των αρμοδίων, σύμφωνα με το προεδρικό διάταγμα, συλλογικών οργάνων και τελικά την κρίση του ΑΣΕΠ που είναι ανεξάρτητη διοικητική αρχή κατοχυρωμένη στο Σύνταγμα. 
      Εσείς παίρνετε ως δεδομένο ότι αυτοί οι συμβασιούχοι είναι ήδη και μόνιμοι. Δεν είναι ήδη και μόνιμοι. Χρειάζονται διαδικασίες και θα κριθεί αν πληρούν ή όχι τις προϋποθέσεις.
      Κατά συνέπεια δεν ζημιώνονται σε τίποτα. Εάν στις 19 Ιουλίου, που εξεδόθη το προεδρικό διάταγμα, που δημοσιεύτηκε, είχαν κατοχυρώσει τις προϋποθέσεις να μονιμοποιηθούν, θα μονιμοποιηθούν. 
      Επίσης δεν θα αναγνωρίσουμε το δικαίωμα σε αυτές τις δόλιες τις υπηρεσίες εάν δουν ότι κάποιο προσωπικό απέτυχε και δεν ολοκλήρωσε, δεν εξεπλήρωσε το έργο για το οποίο ανέλαβε συμβατικές υποχρεώσεις, να το αντικαταστήσουν; Γιατί; Είναι ήδη μόνιμοι;
      Ακόμη, δεν ξέρω γιατί η ευαισθησία είναι μόνο γι’ αυτούς που είναι συμβασιούχοι και που τακτοποιούνται, όπως λέτε και δεν είναι για έναν ολόκληρο άλλον κόσμο ο οποίος δεν έφαγε ένα κομμάτι ψωμί στο ελληνικό δημόσιο. Γιατί αυτή η μονομερής ευαισθησία και αποκλείετε έναν ολόκληρον κόσμο, κύριε Αλαβάνο; Δεν πρέπει να έχουμε ευαισθησία έναντι όλων των δυναμένων να εργαστούν και να προσφέρουν στο ελληνικό δημόσιο; Αυτοί για τους οποίους εσείς ενδιαφέρεστε θα τακτοποιηθούν, αφού μάλιστα προεξοφλείτε ότι έχουν και τις προϋποθέσεις. 
      Αφήστε, λοιπόν, να φάει και κανένας άλλος ψωμί και το σπουδαιότερο, να γίνει το έργο για το οποίο συμβάλλονται με τις αρμόδιες υπηρεσίες.
      Ήδη είδατε ότι υπάρχει μια καθυστέρηση. Και σας είπα πού οφείλεται. Σας είπα πως οφείλεται στο γεγονός ότι αυτοί οι οποίοι είχαν υπογράψει συμβάσεις έργου αντελήφθησαν κακώς το ρόλο τους. Νόμιζαν ότι ήδη είναι μονιμοποιημένοι και μπορούν να παίρνουν το μισθό χωρίς να προσφέρουν το έργο. Και έχουμε αυτήν την καθυστέρηση. 
      Επίσης σας είπα ότι και το ηλεκτρονικό σύστημα πέφτει γιατί είχε σχεδιαστεί για λίγους μετανάστες και οι μετανάστες είναι πολλοί. Σας είπα ότι γίνεται μεταστέγαση σε κατάλληλο χώρο, γιατί ο χώρος όπου είναι σήμερα η Διεύθυνση Μετανάστευσης και Αλλοδαπών, κύριε Αλαβάνο, δεν τιμά το ελληνικό δημόσιο. Θα πάμε σε ευρύ χώρο, θα διαμορφωθεί -ο αρχιτέκτονας έχει ήδη μπει μέσα- για να μπορούν πράγματι εκεί να εργάζονται ανθρώπινα και αποδοτικά.
     Επίσης, από το Δεκέμβριο θα έχουμε όχι μόνο καινούργια εγκατάσταση σε ευρύχωρο κτίριο, αλλά και ένα καινούργιο ηλεκτρονικό σύστημα υψηλών προδιαγραφών που θα ανταποκρίνεται στη μεγάλη ζήτηση.
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε, κύριε Υπουργέ.
	Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
	Πριν εισέλθουμε στην ημερήσια διάταξη της νομοθετικής εργασίας, θα κάνουμε μια διακοπή ενός τετάρτου περίπου. Παρακαλώ να συγκεντρωθούμε στο περιστύλιο, γιατί η Βουλή θα παραλάβει από τους κοινοβουλευτικούς συντάκτες τη δάδα με την οποία μεταφέρθηκε η παραολυμπιακή Φλόγα.
      Παρακαλώ, αν θέλετε, να παραστείτε σ’ αυτήν την παράδοση.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Περιβάλλοντος, Χωροταξίας και Δημοσίων Έργων.
      Ψήφιση στο σύνολο του σχεδίου νόμου: «Μειοδοτικό σύστημα ανάθεσης των δημοσίων έργων και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Τουρισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: «Αρμοδιότητες του Υπουργείου Τουριστικής Ανάπτυξης και θέματα Τουρισμού».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Πολιτισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου των Υπουργών της Βοσνίας-Ερζεγοβίνης για συνεργασία στους τομείς του πολιτισμού, της εκπαίδευσης και της επιστήμης».
      Το νομοσχέδιο έχει ψηφιστεί ομόφωνα στη Διαρκή Επιτροπή.
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Πολιτισμού: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου των Υπουργών της Βοσνίας-Ερζεγοβίνης για συνεργασία στους τομείς του πολιτισμού, της εκπαίδευσης και της επιστήμης»  έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας πολιτιστικής και εκπαιδευτικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Βραζιλίας».
      Ομοίως η σύμβαση αυτή ψηφίστηκε ομόφωνα στη Διαρκή Επιτροπή.
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Πολιτισμού: «Κύρωση της Συμφωνίας πολιτιστικής και εκπαιδευτικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Βραζιλίας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Υπουργείου Δημόσιας Τάξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».
      Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της συμφωνίας.
      Θέλει κάποιος συνάδελφος από τα κόμματα που διαφώνησαν να λάβει το λόγο;
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, δεν θα αναφερθώ επί της ουσίας. Ο ειδικός εισηγητής μας απουσιάζει αυτήν τη στιγμή για λόγους υγείας. Ισχύει η τοποθέτησή μας στην επιτροπή και το καταψηφίζουμε. 
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».
      Ερωτάται το Τμήμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Δημόσιας Τάξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επανερχόμαστε στην αρχή της ημερήσιας διάταξης. Θα γίνει η ψήφιση στο σύνολο του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων : «Μειοδοτικό σύστημα ανάθεσης των δημοσίων έργων και άλλες διατάξεις».
      Κύριε Υφυπουργέ, θέλετε να κάνετε κάποια διόρθωση.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Ερωτάται το Τμήμα: Γίνεται δεκτό το νομοσχέδιο και στο σύνολο; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΛΙΑΝΑ ΚΑΝΕΛΛΗ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό κατά πλειοψηφία και στο σύνολο.
    Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Μειοδοτικό σύστημα ανάθεσης των δημοσίων έργων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
(Το κείμενο του νομοσχεδίου βρίσκεται στο τεύχος των Πρακτικών της Βουλής)
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Τμήμα να εξουσιοδοτήσει το Προεδρείο για  την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων. 
    ΟΛΟΙ ΟΙ ΒΟΥΛΕΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης): Το Τμήμα παρέσχε τη ζητηθείσα εξουσιοδότηση.
    Εισερχόμαστε στη συζήτηση του νομοσχεδίου του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και θέματα Τουρισμού».
    Έχω την τιμή να σας ανακοινώσω ότι ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Κολοζώφ, ορίζει ως Κοινοβουλευτική Εκπρόσωπο του κόμματός του την Βουλευτή κυρία Ελπίδα Παντελάκη.
    Κυρίες και κύριοι συνάδελφοι, η Διάσκεψη των Προέδρων απεφάσισε να συζητηθεί αυτό το νομοσχέδιο σε τρεις συνεδριάσεις. 
    Συμφωνεί το Τμήμα;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης): Το Τμήμα συνεφώνησε.
    Σήμερα θα συζητήσουμε το νομοσχέδιο επί της αρχής.
    Το λόγο έχει ο κ. Νικόλαος Γεωργιάδης ως εισηγητής της Πλειοψηφίας.
    ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, κύριοι συνάδελφοι, είναι γνωστό ότι ο τουρισμός είναι ένας από τους πιο δυναμικούς κλάδους της παγκόσμιας οικονομίας. Το 6% του Παγκόσμιου Ακαθάριστου Εθνικού Προϊόντος οφείλεται στον τουρισμό. Θα είναι κοινός τόπος να μιλήσω σ’ αυτήν την Αίθουσα για τη σημασία του τουρισμού για την Ελλάδα. Είναι πολύ σημαντικότερη σε σχέση με το μέσο παγκόσμιο όρο. Το 18% περίπου του ΑΕΠ μας, οφείλεται στον τουρισμό. Οκτακόσιες χιλιάδες ΄Ελληνες ζουν από τον τουρισμό. Ο τουρισμός είναι ένας πολύ σημαντικός μοχλός για την ανάπτυξη της περιφέρειας και ιδιαίτερα σε προορισμούς που δεν έχουν τη δυνατότητα ανάπτυξης άλλων οικονομικών δραστηριοτήτων και γι’ αυτόν το λόγο πάσχουν από διαρθρωτική ανεργία. 
    Το ρεύμα και η τάση στην ανάπτυξη του παγκόσμιου τουρισμού είναι δυναμικό και πολύ θετικό. Υπάρχει μια πρόσφατη εκτίμηση του Παγκόσμιου Οργανισμού Τουρισμού που λέει ότι την επόμενη εικοσαετία θα έχουμε κατά μέσο όρο ανάπτυξη της συμβολής του τουρισμού στο παγκόσμιο ΑΕΠ 4%. Στην Ελλάδα σ’ αυτήν την πολύ ευοίωνη παγκόσμια προοπτική, έχουμε καταφέρει να είμαστε η μοναδική χώρα της Μεσογείου είτε συγκριθούμε με χώρες που είναι στη ζώνη του ευρώ είτε όχι, που να παρουσιάζει μια φθίνουσα τάση στο τουριστικό της προϊόν. 
    Αυτό γίνεται ιδιαίτερα ανησυχητικό αν συγκριθούμε με γειτονικούς προορισμούς όπως για παράδειγμα η Τουρκία η οποία φέτος καταγράφει 40% αύξηση σε σχέση με πέρυσι. Η Τουρκία σε μία περίοδο στην οποία τα προβλήματα της ασφάλειας και της τρομοκρατίας είναι πολύ σημαντικά αφού γειτνιάζει με το Ιράκ, κατάφερε να έχει 40% αύξηση του τουριστικού της τζίρου. 
    Στην πατρίδα μου την Κέρκυρα, πάλαι ποτέ ναυαρχίδα του ελληνικού τουρισμού, καταγράφουμε φέτος 15% έως 20% μείωση σε σχέση με πέρυσι. Πέρυσι καταγράψαμε 10% μείωση σε σχέση με πρόπερσι. Περίπου ελεύθερη πτώση. Αυτήν την παθογένεια του ελληνικού τουρισμού η Νέα Δημοκρατία την είδε προεκλογικά, μίλησε γι’ αυτήν και ανέδειξε δύο κυρίαρχα σημεία, την έλλειψη στρατηγικής και τη διοικητική ανεπάρκεια του κλάδου.
     Ο Πρωθυπουργός όρισε ξεκάθαρα τον τουρισμό σαν ένα πυλώνα της νέας αναπτυξιακής πολιτικής της χώρας. Και νομίζω ότι και οι πρόσφατες δηλώσεις του στη Θεσσαλονίκη συνάδουν απόλυτα με αυτό καθώς προτάσσει την ανάπτυξη της περιφέρειας και την κάνει κυρίαρχο στόχο της κυβερνητικής πολιτικής τα επόμενα τέσσερα χρόνια.
     Κύριοι συνάδελφοι, εδώ σε αυτήν την Αίθουσα, νομίζω ότι γνωρίζουμε όλοι πολύ καλά τις παλινωδίες που πέρασε στην οργάνωσή του ο κλάδος του τουρισμού στη χώρα τα τελευταία χρόνια. Νομίζω ότι σ΄αυτήν την Αίθουσα όλοι γνωρίζουμε τον διοικητικό κατακερματισμό των υπηρεσιών, βιώνουμε και βιώσαμε τη συνεχή υποβάθμιση του ΕΟΤ, τη διάλυση των περιφερειακών υπηρεσιών τουρισμού, τη μιζέρια των γραφείων εξωτερικού που λειτουργούν χωρίς όραμα, χωρίς προοπτική, χωρίς πολιτική. Νομίζω ότι βιώσαμε και βιώνουμε την παντελή έλλειψη συντονισμού των φορέων που εμπλέκονται στον τουρισμό. Και βέβαια είδαμε και πρόσφατα πολύ πιο έντονα την έλλειψη μιας σοβαρής επικοινωνιακής πολιτικής για τον τουρισμό μας. Καταγράψαμε μια παγκόσμια πρωτοτυπία, να είμαστε η μοναδική χώρα που φιλοξένησε στο έδαφός της Ολυμπιακούς Αγώνες και κατά το έτος που τους φιλοξένησε να μην καταφέρει να αυξήσει τον τουριστικό της τζίρο. Και βέβαια πώς να το κάνει όταν ποτέ δεν υπήρξε μια επικοινωνιακή πολιτική που να συνδέσει τον τουρισμό με την Ολυμπιάδα, όταν το περίφημο μνημόνιο συνεργασίας μεταξύ ΕΟΤ και Αθήνα 2004 ποτέ δεν υλοποιήθηκε και όταν οι πόροι που διετέθησαν πέρυσι για την προβολή του ελληνικού τουρισμού ήταν μόλις 8 εκατομμύρια ευρώ, τα οποία αρκεί να τα συγκρίνουμε με τα 120 που έδωσε η Τουρκία ή τα 177 που έδωσε η Ισπανία για προβολή για να καταλάβουμε πόσο πίσω είμαστε. Και δεν είναι μόνο ότι δώσαμε λίγα χρήματα, είναι ότι δεν τα δώσαμε και σωστά. Η έννοια «σωστά» ποτέ δεν προσδιορίστηκε. Δεν υπήρχε τουριστική πολιτική.
     Με το προεδρικό διάταγμα 122 του 2004 η Κυβέρνηση της Νέας Δημοκρατίας συνεπής προς τις προεκλογικές της δεσμεύσεις ανασύστησε το Υπουργείο Τουρισμού και το μετονόμασε σε Υπουργείο Τουριστικής Ανάπτυξης τονίζοντας έτσι τη δυναμική που η Κυβέρνηση αναμένει από το νέο Υπουργείο. 
     Το νομοσχέδιο που έχουμε μπροστά μας παρέχει τις αρμοδιότητες, παρέχει τις δυνατότητες στο καινούργιο Υπουργείο Τουριστικής Ανάπτυξης να επιτύχει τους στόχους του. Να επιτύχει, δηλαδή, πρώτον, για πρώτη φορά ένα συντονισμό συλλογικής κυβερνητικής δράσης για την ανάπτυξη του τουριστικού προϊόντος και δεύτερον, να επιτύχει έναν εξορθολογισμό του διοικητικού μηχανισμού των υπηρεσιών τουρισμού. 
     Πάνω από όλα και με την υλοποίηση αυτών των δύο στόχων το Υπουργείο Τουριστικής Ανάπτυξης εισάγει ένα νέο δόγμα για την ανάπτυξη του ελληνικού τουριστικού προϊόντος. Και αυτό στηρίζεται σε δύο προφανείς παραδοχές: Πρώτον, ότι χρειάζεται σχεδιασμός. Ο κλάδος του τουρισμού συνιστά από μόνος του ένα εθνικό προϊόν το οποίο έχει μια εθνική ταυτότητα. Ντε φάκτο έχει εθνική ταυτότητα ο ελληνικός τουρισμός. Ίσως είναι και το μόνο προϊόν το οποίο έχει από τη φύση του εθνική ταυτότητα. Και οι ταυτότητες όπως γνωρίζουμε χτίζονται, βελτιώνονται, προβάλλονται συλλογικά. Και αυτή η έννοια της συλλογικότητας στο χτίσιμο του ελληνικού τουριστικού προϊόντος παρότι είναι εντελώς ορθολογική μοιάζει καινούργια στο ελληνικό πολιτικό σύστημα.
     Η δεύτερη, προφανής επίσης παραδοχή, είναι ότι η πολιτική δεν αρκεί να σχεδιαστεί, πρέπει και να εφαρμοστεί. Πρέπει, δηλαδή, να υπάρχει ο αντίστοιχος διοικητικός μηχανισμός ο οποίος θα συντονίσει όλους τους παίκτες, όλους όσοι συνδράμουν προς αυτήν την κατεύθυνση. Και αυτοί είναι πολλοί. Καταρχήν είναι όλα τα Υπουργεία. Δεν υπάρχει Υπουργείο το οποίο να μην έχει σχέση λιγότερο ή περισσότερο άμεση με το τουριστικό προϊόν. Είναι οι Οργανισμοί Τοπικής Αυτοδιοίκησης, είναι οι φορείς του τουρισμού, είναι οι Έλληνες πολίτες, οι εργαζόμενοι και προφανώς οι επιχειρηματίες και όλοι όσοι εμπλέκονται σε αυτήν τη διαδικασία.
     Έτσι αυτό το νομοσχέδιο δίνει δυνατότητα παρέμβασης στο Υπουργείο από το χαμηλότερο επίπεδο της μικρότερης κοινότητας στην ελληνική περιφέρεια, μέχρι βέβαια τις πρωτεύουσες των μεγάλων ξένων κρατών στις αγορές των οποίων επιθυμούμε να διεισδύσουμε. 
     Θα διερωτάτο κανείς αν αυτό το σχήμα το οποίο προτείνουμε προάγει τον κρατισμό. Μήπως μια φιλελεύθερη Κυβέρνηση που μετά από τόσα χρόνια έρχεται θα μας δώσει μια κρατικίστικη συνταγή για το πώς θα αναπτύξουμε έναν τομέα κατεξοχήν ιδιωτικής πρωτοβουλίας; Η απάντηση είναι ένα κατηγορηματικό όχι. Ο κλάδος του τουρισμού, το τόνισα και πριν, από τη φύση του απαιτεί εθνικό σχεδιασμό. Έχει εθνική ταυτότητα. Το οξύμωρο λοιπόν συνίσταται στο πώς τόσα χρόνια κυβερνήσεις οι οποίες πίστεψαν στον κρατισμό δεν το είδαν αυτό και δεν το έκαναν. 
     Εν πάση περιπτώσει, εάν δούμε το νομοσχέδιο σε κάθε λεπτομέρεια θα δούμε ότι ουσιαστικά το Υπουργείο τι κάνει; Κρατάει τον επιτελικό του ρόλο, κρατάει επιτελικές αρμοδιότητες σχεδιασμού και συντονισμού πολιτικής.
     Ο ΕΟΤ αναβαθμίζεται, γίνεται ο εκτελεστικός βραχίονας του Υπουργείου. Πώς αναβαθμίζεται; Με πολλούς τρόπους. Κατ’ αρχήν, βρίσκει τον περιφερειακό του ρόλο. Οι περιφερειακές υπηρεσίες τουρισμού εντάσσονται πάλι στον ΕΟΤ. Ιδρύονται καινούργια γραφεία εκεί που δεν υπάρχουν. Τα γραφεία του εξωτερικού εντάσσονται στο Υπουργείο για να αναβαθμισθούν ποικιλοτρόπως, να μπορέσουν να αποκτήσουν συγκεκριμένο στόχο και προορισμό, να μπορούν να παίξουν το ρόλο της προαγωγής του ελληνικού τουριστικού προϊόντος συστηματικά. Να ασκήσουν τουριστική διπλωματία, να συνδράμουν τον Έλληνα επιχειρηματία, να βοηθήσουν σε υψηλό επίπεδο μια πολύ σοβαρή προαγωγή της εικόνας της χώρας γενικότερα μέσω του τουριστικού της προϊόντος. 
     Βέβαια αναβαθμίζουμε, να μην πω ότι λειτουργούμε το Εθνικό Συμβούλιο Τουρισμού, το οποίο εξ όσων γνωρίζω μάλλον δεν έχει λειτουργήσει καθόλου τα τελευταία χρόνια, το οποίο καθίσταται ο τακτικός, ο κύριος συνομιλητής του Υπουργείου στην προσπάθεια της χάραξης και εφαρμογής της νέας πολιτικής, του νέου δόγματος. Το Εθνικό Συμβούλιο Τουρισμού αποκτά εκτελεστική γραμματεία και πολύ σημαντικό ρόλο στην προσπάθεια αυτή.
     Η ΕΤΑ, η περίφημη «αμαρτωλή» ΕΤΑ ΑΕ, η Εταιρεία Τουριστικών Ακινήτων μετονομάζεται –και αυτή η μετονομασία δεν είναι μόνο συμβολική- σε Εταιρεία Τουριστικής Ανάπτυξης, γιατί αποκτά αναπτυξιακό στόχο μέσα στα πλαίσια της τουριστικής πολιτικής που χαράσσει το Υπουργείο. Η ΕΤΑ, δηλαδή, διαχειρίζεται την περιουσία του ελληνικού δημοσίου επ’ ωφελεία του κλάδου του τουρισμού και επ’ ωφελεία της τουριστικής ανάπτυξης. Και βέβαια, τον ίδιο ρόλο αναμένεται να έχουν και όλα τα διάφορα εποπτευόμενα νομικά πρόσωπα από το Υπουργείο σαν την ΕΤΑ.
     Κυρίες και κύριοι συνάδελφοι, θεωρούμε ότι με το νομοσχέδιο αυτό ανοίγει διάπλατα ο δρόμος για τη συστηματική αναβάθμιση του ελληνικού τουριστικού προϊόντος. Τα συστατικά υπάρχουν και είναι πολλά. Είναι γύρω μας, τα βλέπουμε και τα ξέρουμε. Είναι, όμως, διάσπαρτα. Εγώ ξέρετε –επιτρέψτε μου να το πω σχηματικά- βλέπω την προσπάθεια αυτή σαν ένα κομπολόϊ με τις πολλές του χάντρες οι οποίες υπάρχουν, άλλες είναι πιο σμιλεμένες, άλλες λιγότερο, αλλά οι οποίες είναι χυμένες διάσπαρτα και αναμένουν την κλωστή αυτή που θα τις διαπεράσει, θα τις ενώσει σε ένα σύστημα όπου η μία θα υποστηρίζει την άλλη και αυτό το σύστημα θα έχει μια ενιαία προοπτική, αυξάνοντας τη συνολική προστιθέμενη αξία της κάθε μιας χάντρας ξεχωριστά. Αυτή είναι η αντίληψη, εάν θέλετε, αυτό είναι το νέο δόγμα το οποίο έρχεται το Υπουργείο Τουρισμού να φέρει σε όλα όσα πολλά, χρήσιμα, σημαντικά πολλές φορές αναπτύχθηκαν, άναρχα, όλα αυτά τα χρόνια στον τόπο μας. Και μάλιστα είναι απορίας άξιον –και το ξανατονίζω αυτό- πώς δεν έχει γίνει τόσα χρόνια. Αρκεί κανείς να μπει στο Ίντερνετ και να δει άλλους προορισμούς πώς ανέπτυξαν το τουριστικό τους προϊόν και θα δει ότι είχαν master plan. Θα δουν ότι ξεκινούσαν απ΄ αυτήν την κλωστή στο κομπολόϊ. Διότι αν δεν μπορείς να αξιολογήσεις, εάν δεν μπορείς να μετρήσεις με μπούσουλα, με γνώμονα ένα σχέδιο, από εκεί και πέρα δεν μπορείς να αναπτύξεις κλάδο. Και αυτό είναι το νέο δόγμα το οποίο προτείνεται σήμερα με αυτό το νομοσχέδιο στη Βουλή των Ελλήνων από το καινούργιο Υπουργείο Τουριστικής Ανάπτυξης.
     Πιστεύω ότι τα αποτελέσματα από αυτήν τη διαδικασία θα είναι και πολύ σημαντικά και ιδιαίτερα θεαματικά. Πιστεύω ότι το 18% της συμβολής του τουρισμού στο Ακαθάριστο Εθνικό Προϊόν θα μπορούσε πολύ σύντομα να διπλασιαστεί στην Ελλάδα. Μάλλον είναι περίεργο πως είναι τόσο χαμηλό. Και να διπλασιαστεί σε μία Ελλάδα, που βεβαίως αναμένουμε ότι το ΑΕΠ ετήσια θα αυξάνεται. 
     Τα ωφελήματα από αυτήν την προσπάθεια πιστεύω ότι θα είναι ιδιαίτερα θεαματικά στην περιφέρεια, πράγμα το οποίο είμαι σίγουρος ότι θα ικανοποιήσει ιδιαίτερα τον Πρωθυπουργό.
     Θεωρώ ότι οι τουριστικοί προορισμοί της χώρας αποκτούν σήμερα έναν πολύ ισχυρό σύμμαχο. Αποκτούν ένα Υπουργείο το οποίο θα τους βοηθά στο σχεδιασμό, που θα αναδεικνύει τα προβλήματα υποδομών, που θα αναδεικνύει τα διαρθρωτικά ιδιαίτερα προβλήματά τους και θα προωθεί τις λύσεις των. 
     Ένα νοσοκομείο εγκαταλειμμένο στην Κέρκυρα για παράδειγμα, δεν θα το κρίνουμε στο πρόγραμμα δημοσίων επενδύσεων σαν ένα νοσοκομείο που θα εξυπηρετήσει εκατόν είκοσι χιλιάδες Κερκυραίους.
Θα το κρίνουμε σαν ένα νοσοκομείο σε μια είσοδο της χώρας, σαν έναν καθρέφτη του ελληνικού τουρισμού που θα εξυπηρετήσει ένα εκατομμύριο διακόσιους χιλιάδες -και εύχομαι πολύ παραπάνω- ποιοτικούς τουρίστες ετήσια. Αλλάζει δηλαδή ολόκληρη η αντίληψη, αν θέλετε, του προγράμματος δημοσίων επενδύσεων σε σχέση με τους τουριστικούς προορισμούς. 
      Οι τουριστικοί φορείς τους οποίους ακούσαμε στην Επιτροπή Παραγωγής και Εμπορίου μάς είπαν ότι επιτέλους βρίσκουν το δικό τους σπίτι, και το βρίσκουν! Οι φορείς που μέχρι πρότινος δεν ήξεραν που να αποταθούν και ποιος είναι αυτός ο οποίος θα πιέσει για τα δίκαια αιτήματά τους, αυτήν τη στιγμή βρίσκουν στήριξη, όπως στήριξη βρίσκουν και οι Έλληνες επιχειρηματίες οι οποίοι δραστηριοποιούνται και οι οποίοι θέλουν δυναμικά γραφεία του εξωτερικού να ασκήσουν πραγματική τουριστική διπλωματία, όπως όλοι οι ανταγωνιστές μας. 
      Το νομοσχέδιο θεωρώ ότι διακρίνεται από απόλυτη συνέπεια κυβερνητικών εξαγγελιών και πράξεων. Είναι ευθυγραμμισμένο με το πρόγραμμα και τις προεκλογικές εξαγγελίες της Νέας Δημοκρατίας και νομίζω ότι το διακρίνει διοικητικός ορθολογισμός. Είναι ευέλικτο, πολύ περιεκτικό και πολύ λιτό – περιέχει μόνο οκτώ άρθρα- και πιστεύω ότι δεν πάσχει από περιπτωσιολογία. 
      Πιστεύω ότι επί τρεις μέρες στην Επιτροπή Παραγωγής και Εμπορίου, συζητήσαμε αυτό το νομοσχέδιο διεξοδικά. Εκεί η Αντιπολίτευση δεν κατάφερε να δει αυτό το νέο δόγμα, αυτήν την αναγκαία πρόταση την οποία έρχεται να μας παρουσιάσει σήμερα στο Κοινοβούλιο η Κυβέρνηση με αυτό το νομοσχέδιο. 
      Ως καινούργιος κοινοβουλευτικός, πρέπει να σας ομολογήσω ότι απογοητεύτηκα βλέποντας να καταψηφίζεται μία τέτοια πρόταση επί της αρχής. Μάλιστα κατά τη διάρκεια των τριών ημερών που συζητούσαμε στην επιτροπή δεν συγκράτησα καμία ιδέα η οποία να πήγαινε ενάντια στην αρχή αυτής της κλωστής που θα ενώσει τις χάντρες, δηλαδή στην αρχή ότι χρειάζεται ένα Υπουργείο να μπορέσει να εξορθολογίσει και να οργανώσει επιτέλους το τουριστικό προϊόν της χώρας. Παρ’ όλα ταύτα, εκδηλώθηκε μια στείρα αντίρρηση της Αντιπολίτευσης.
      Εγώ θα ήθελα να καλέσω τους συναδέλφους της Αντιπολίτευσης να αναθεωρήσουν αυτή τη στάση, τουλάχιστον επί της αρχής. Εγώ πιστεύω ότι το κομπολόι χρειάζεται και όλους εμάς σαν χάντρες. Πιστεύω ότι πρόκειται για μια συλλογική εθνική προσπάθεια για ένα εθνικό προϊόν, για το κτίσιμο μιας εθνικής ταυτότητας στον τουρισμό μας. 
      Θα ήθελα, μέσα από αυτήν τη διαδικασία που ξεκινήσαμε, η Βουλή των Ελλήνων να δεχθεί ομόφωνα επί της αρχής αυτήν την πρωτοβουλία, αυτό το νέο δόγμα το οποίο είμαι πεπεισμένος ότι έρχεται να απογειώσει τον ελληνικό τουρισμό.
      Σας ευχαριστώ, κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε συνάδελφε, και για την οικονομία του χρόνου. 
      Το λόγο έχει ο Εισηγητής του ΠΑΣΟΚ κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ήρθαμε σήμερα στο Τμήμα για να συζητήσουμε ένα νομοσχέδιο που αφορά ένα πολύ σημαντικό τομέα της ελληνικής οικονομίας και που στη συζήτηση που έγινε στην επιτροπή διεφάνη, όχι μόνο από τη δική μας πλευρά ως Αντιπολίτευσης αλλά κυρίως από την πλευρά των φορέων που καλέσαμε να ακούσουμε, ότι πράγματι πρόκειται περί ενός νομοσχεδίου άτολμου, περί ενός νομοσχεδίου που δημιουργεί ή και πρόκειται να δημιουργήσει, ακόμη περισσότερη σύγχυση απ’ ό,τι ήδη υπάρχει στον τομέα του τουρισμού. 
      Αυτό, αγαπητοί συνάδελφοι, δεν το είπαν μόνον οι φορείς. Σήμερα έχουμε την απόφαση του Επιστημονικού Συμβουλίου της Βουλής η οποία επιβεβαιώνει με τον καλύτερο τρόπο δυστυχώς αυτά τα οποία είπαμε στην πρώτη συνεδρίαση της επιτροπής. 
      Αυτό, αγαπητοί συνάδελφοι, δείχνει ότι πράγματι πρόκειται περί ενός πρόχειρου –μα εντελώς πρόχειρου- σχεδίου νόμου και όλη αυτή η προχειρότητα επιτείνεται ακόμη περισσότερο. Μάλιστα, επιτείνεται ιδιαίτερα μετά το υποτιθέμενο «αρκετά μελετημένο» σχέδιο νόμου στο οποίο στη συνέχεια έγιναν αποσύρσεις διατάξεων, διότι μετά τις αποσύρσεις των διατάξεων δημιουργείται ακόμη περισσότερη σύγχυση. 
      Δηλαδή, είχαμε διατάξεις που αποσύραμε και οι οποίες αφορούσαν τον ΕΟΤ, ο οποίος προβλεπόταν ότι θα έχει συντονιστικό έλεγχο, τις οποίες επαναφέραμε και αναλαμβάνει εκ νέου αρμοδιότητες τις οποίες θέλαμε να μεταφέρουμε στο νεοϊδρυόμενο Υπουργείο Τουριστικής Ανάπτυξης. 
      Άρα, λοιπόν, αγαπητοί συνάδελφοι, αυτά δείχνουν ότι πράγματι υπάρχει μεγάλη προχειρότητα, κάτι για το οποίο η Κυβέρνηση θέλησε να κατηγορήσει την Αντιπολίτευση. 
      Αποδεικνύεται, όμως, εκ των πραγμάτων ότι όχι μόνο δεν μπορεί να κατηγορήσει την Αντιπολίτευση γι’ αυτήν της την άποψη, αλλά αντίθετα επιβεβαιώνει ότι δεν ασχολήθηκε το Υπουργείο όλο αυτό το εξάμηνο που πέρασε ούτε καν με το να συντάξει ένα καλό σχέδιο νόμου. Και πώς θα το συνέτασσε; Έχει και είχε όλες τις προϋποθέσεις. Γιατί οφείλουμε να ομολογήσουμε ότι είχε γίνει μια πολύ σοβαρή δουλειά σε σχέση με την κωδικοποίηση που αφορά τον τουριστικό τομέα και αυτή θα μπορούσε να αξιοποιηθεί για να πάμε πράγματι στην ίδρυση ενός Υπουργείου που να είναι Υπουργείο και να μπορεί να χαράξει πολιτική, να είναι ένα όργανο συντονισμού. Γιατί εδώ ειπώθηκε ότι δεν πάει η Κυβέρνηση να  δημιουργήσει κρατισμό. Όμως, επιδιώκετε ακριβώς αυτό το πράγμα. Και είναι πασιφανές από τα εξής δύο στοιχεία: Πρώτον, ότι δημιουργεί ένα Υπουργείο με αρμοδιότητες τις οποίες έχει ο Εθνικός Οργανισμός Τουρισμού και προσπαθούμε να εξυπηρετήσουμε ημέτερους και φίλους στελεχώνοντας τις υπηρεσίες του Υπουργείου και δεύτερον, ερχόμαστε αυτές τις αρμοδιότητες να τις αναθέτουμε εκ νέου στον ΕΟΤ μετά την απόσυρση των συγκεκριμένων άρθρων, που καταλαβαίνουμε όλοι μας ότι αυτό δημιουργεί ένα τεράστιο πρόβλημα. 
      Κανείς στην Αίθουσα αυτή και όχι μόνο δεν μπορεί να αμφισβητήσει ότι ο τουρισμός πράγματι είναι ένας πολύ σημαντικός τομέας της οικονομίας μας. Για ορισμένες δε περιοχές της χώρας μας έχει μία πολύ μεγάλη και ιδιαίτερη σημασία. Όμως, αυτό ακριβώς επέβαλε όλη αυτήν την αντιμετώπιση που είχε η προηγούμενη κυβέρνηση, γιατί ήθελε ακριβώς να δώσει στον τουρισμό τις δυνατότητες αυτές που μπορεί να προσφέρει στη χώρα μας. Βέβαια έρχεται σήμερα η Κυβέρνηση να δημιουργήσει ένα Υπουργείο, χωρίς αυτό το Υπουργείο και αυτή η δομή σε σχέση και με τους εποπτευόμενους οργανισμούς να υπακούει σε κανένα οργανωτικό σχήμα που να μπορεί να εξυπηρετήσει τον οποιοδήποτε τομέα. Θεωρώ ότι αυτό είναι αρκετά σημαντικό, γιατί δείχνει μία αντίληψη που θέλει πράγματι, στη λογική της εξυπηρέτησης ημετέρων, να δημιουργήσει μηχανισμούς, οργανισμούς και Υπουργεία τέτοια -παρά τις δεσμεύσεις τις προεκλογικές της Κυβέρνησης ότι τα Υπουργεία θα περιορίζονταν- είτε για να εξυπηρετηθούν οι ημέτεροι είτε για να δούμε πώς μπορούμε να παρέμβουμε όχι επί της ουσίας για την επίλυση των προβλημάτων, αλλά για να δούμε πώς μπορούμε να κυβερνήσουμε στη λογική, τη γνωστή από τα παλιά, του συγκεκριμένου χώρου που κυβερνά σήμερα. 
      Υπάρχει και ένα άλλο πολύ σημαντικό παράδειγμα που επιβεβαιώνει αυτήν την αντίληψη. Στη χώρα μας δοκιμάστηκε το σχήμα που έχει να κάνει με τα γραφεία του Ελληνικού Οργανισμού Τουρισμού στο εξωτερικό, μια αποτυχημένη για μας κατάσταση. Κι έχουμε και ένα προηγούμενο σε σχέση με τον εμπορικό τομέα, που είχαμε τους εμπορικούς ακολούθους που ήταν στις πρεσβείες και ήταν υπάλληλοι του Υπουργείου Εμπορίου και που, όμως, είδαμε ότι τα αποτελέσματα ήταν πενιχρά. Αυτό μας υποχρέωσε σε κάποια στιγμή να δούμε πώς αυτούς τους ακολούθους, τους πρεσβευτές της χώρας μας, για το συγκεκριμένο τομέα στο εξωτερικό, στις άλλες χώρες του κόσμου, θα τους εντάξουμε σε ένα συγκεκριμένο οργανωτικό σχήμα. Αντί αυτό το αποτυχημένο σχήμα από το παρελθόν -που είναι διαπιστωμένη αυτή η αποτυχία- να αξιοποιηθεί από την Κυβέρνηση, προσπαθεί μέσα από το νέο σχέδιο νόμου για το Υπουργείο Τουριστικής Ανάπτυξης να διαμορφώσει σε σχέση με τον τουρισμό ένα ακριβώς ίδιο σχήμα. Και δημιουργεί γραφεία του Υπουργείου Τουριστικής Ανάπτυξης στο εξωτερικό και αυτούς τους ανθρώπους δεν τους εντάσσει στο Υπουργείο Εξωτερικών για να μπορούν πράγματι να συνεισφέρουν μέσα από τις διαδικασίες τις γνωστές μιας συγκεκριμένης, πλήρους ανάπτυξης της παρουσίας της χώρας μας στο εξωτερικό μέσα από τις πρεσβείες. Αυτό θεωρώ ότι είναι πολύ σημαντικό και για έναν επιπλέον λόγο, γιατί ενώ ο ΕΟΤ έχει την ευθύνη για την τουριστική προβολή της χώρας μας, οι συγκεκριμένοι άνθρωποι που θα ασχοληθούν –υποτίθεται- στο εξωτερικό μ΄ αυτόν τον τομέα, δεν ασχολούνται με την τουριστική διαφήμιση από πλευράς ΕΟΤ, αλλά είναι όργανα ή υπάλληλοι του Υπουργείου Τουριστικής Ανάπτυξης. Και βέβαια ο κρατισμός και η λογική της εξυπηρέτησης εδώ είναι εντελώς πασιφανή, διότι προστίθενται στο σχέδιο νόμου διατάξεις που κατά παρέκκλιση και πέραν κάθε άλλης νομοθετικής ρύθμισης προβλέπονται μετατάξεις που μπορούν να γίνουν ακόμα και από δημοτικές επιχειρήσεις. Μέχρι εκεί φτάνουμε. Και υπηρετείται μια μόνο λογική μέσα απ’ αυτήν την αντίληψη: Το πώς θα εξυπηρετηθούν οι ημέτεροι, πώς θα πάνε κάποιοι άνθρωποι στο εξωτερικό για να έχουν διπλάσιες απολαβές ή οτιδήποτε άλλο προκύπτει μέσα από αυτές τις συγκεκριμένες επιλογές και διαδικασίες.
      Το νομοσχέδιο αγαπητοί συνάδελφοι, είναι γεγονός ότι δεν έχει αρχή. Δεν έχει αρχή, γιατί δεν υπακούει σε καμιά συγκεκριμένη οργανωτική δομή, γνωστή, τουλάχιστον, σε παγκόσμιο επίπεδο ώστε να μπορεί να δώσει ένα συγκεκριμένο αποτέλεσμα. Είναι, όμως, σίγουρο ότι έχει βέβαιο τέλος και δεν είναι άλλο από τη ζημιά που θα προκύψει για τον τουρισμό της χώρας μας που βέβαια εξ αιτίας πολλών παραγόντων που δεν έχουν να κάνουν μόνο με την ελληνική οικονομία και με την ελληνική κοινωνία και τα τελευταία γεγονότα, αλλά με το τι γίνεται σε ευρωπαϊκό και παγκόσμιο επίπεδο, όπου υπάρχει μία ύφεση. Υπάρχει μία ύφεση που οι παράμετροί της είναι πολλές και εν πάση περιπτώσει θα μπορούσαμε να τις αναλύσουμε, αλλά θεωρώ ότι αυτήν την κρίσιμη στιγμή που αντιμετωπίζει ο τουρισμός μας ένα τέτοιο πρόβλημα, το πρώτο που έπρεπε να κάνουμε είναι να αξιοποιήσουμε τα όποια αρνητικά παραδείγματα του παρελθόντος και να πάμε πράγματι σε ένα Υπουργείο που θα είναι επιτελικό όργανο χάραξης της πολιτικής και όχι μοχλός ανάπτυξης. Γιατί έχει αποδειχθεί ότι αυτή είναι η αντίληψη της Κυβέρνησης διά στόματος του Υπουργού, ότι θέλει ένα Υπουργείο μοχλό ανάπτυξης του τουρισμού και όχι ένα Υπουργείο επιτελείο, επιτελικό όργανο χάραξης της πολιτικής σε σχέση με τον τουρισμό. Εντελώς διαφορετικά πράγματα, εντελώς διαφορετική αντίληψη όχι με αυτό που λέει η Αντιπολίτευση ή τα Κόμματα της Αντιπολίτευσης ή οι φορείς , αλλά με αυτό που υπάρχει ως αντίληψη ευρύτερα πώς μπορούμε να εξυπηρετήσουμε κατά τον καλύτερο δυνατό τρόπο ένα συγκεκριμένο τομέα που ενδιαφέρει πρώτιστα την ελληνική οικονομία.
      Άρα, λοιπόν, δεν έχει αρχή το νομοσχέδιο. Το τέλος είναι δεδομένο και σίγουρο και βέβαιο για τα αρνητικά αποτελέσματα που θα επιφέρει. Γιατί μέσα από τις διατάξεις που αποσύρονται, προκύπτει και ένα νέο στοιχείο ότι ενώ υποτίθεται ότι γίνεται ένα όργανο συντονισμού καλύτερης άσκησης της πολιτικής στον τουριστικό τομέα, διαμορφώνει όρους και προϋποθέσεις ακόμη περισσότερης γραφειοκρατίας, διότι διατηρούνται όλα εκείνα τα υποτιθέμενα αρνητικά που υπήρχαν είτε για επενδύσεις ή οτιδήποτε άλλο και επιπλέον αυξάνονται με τις παρεμβάσεις των υπηρεσιών του Υπουργείου. Άρα δημιουργούνται καινούργια δεδομένα που θα δημιουργήσουν ακόμη περισσότερα προβλήματα. 
      Βέβαια υπάρχει και μία άλλη κατάσταση που τη διαπιστώνουμε στους εργαζόμενους είτε στο Υπουργείο είτε στους διάφορους οργανισμούς που εποπτεύονται από το Υπουργείο. Υπάρχει μια ανισότητα. Άρα θα έχουμε ανισότητα στις απολαβές, ανισότητα στις αμοιβές. Άρα θα έχουμε μια κατάσταση έκρυθμη συνεχώς που θα έχει αρνητικές επιπτώσεις στην πορεία και στην εξέλιξη των θεμάτων του τουρισμού, άρα περισσότερη γραφειοκρατία, άρα περισσότερη ταλαιπωρία όσων θέλουν να επενδύσουν ή εν πάση περιπτώσει θέλουν να έχουν κάποια εξυπηρέτηση από τους συγκεκριμένους φορείς. 
      Ζήτησε ο αγαπητός συνάδελφος, εισηγητής της Πλειοψηφίας να συνδράμουμε στο να υπάρξει η ένωση στις «χάνδρες» όπως ακριβώς είπε. Όμως εμείς, αγαπητέ συνάδελφε, είναι γεγονός ότι δεν έχουμε τη δυνατότητα και δεν μπορούμε να συμβάλουμε, γιατί αυτή η κατάσταση που διαμορφώνεται με το νομοσχέδιο επιβάλει κάτι άλλο: Να αποσυρθεί εντελώς το νομοσχέδιο και να έλθει εδώ και να είναι προσαρμοσμένο ακριβώς έστω με τη λογική που έχει σήμερα το Υπουργείο, γιατί ούτε αυτή η λογική υπηρετείται όπως είναι διατυπωμένα τα άρθρα. Και ασφαλώς κάνοντας αξιοποίηση όλης της κωδικοποίησης που έχει προκύψει στο προηγούμενο διάστημα από τις κυβερνήσεις του ΠΑΣΟΚ, για να μπορέσουμε να πάμε σ΄ ένα σχέδιο νόμου που να είναι αντάξιο μιας σωστής κοινοβουλευτικής και νομοθετικής διεργασίας και διαδικασίας, φοβάμαι ότι θα κληθούμε να ψηφίσουμε νομοσχέδιο που είναι «ανακατεμένος ο ερχόμενος» όπως κοινώς λέγεται, χωρίς να προσδιορίζονται σαφώς οι αρμοδιότητες, χωρίς να γίνεται σαφής διάκριση του τι κάνει ο κάθε φορέας, τι κάνει το Υπουργείο, τι κάνει ο ΕΟΤ, τι κάνουν όλοι οι εμπλεκόμενοι και εποπτευόμενοι φορείς με αποτέλεσμα στον Έλληνα επενδυτή, στον ξένο επενδυτή, στον Έλληνα ασχολούμενο με τον τουρισμό, να δημιουργούμε ακόμα μεγαλύτερα και περισσότερα προβλήματα από αυτά που υπήρχαν μέχρι σήμερα. 
      Δεν πρόκειται να το ψηφίσουμε και να συναινέσουμε σ΄ αυτήν τη διαδικασία γιατί δεν θέλουμε να είμαστε συνένοχοι μιας προχειρότητας, όπως τουλάχιστον διαπιστώνεται στο συγκεκριμένο νομοσχέδιο, αλλά επιπλέον δεν θέλουμε να είμαστε συνένοχοι της μακροημέρευσης της ακυβερνησίας που παρατηρείται στην πατρίδα μας το τελευταίο διάστημα. Γιατί όλη αυτή η εικόνα, παρά το ότι έχουν παρέλθει έξι μήνες, δείχνει ακριβώς ότι υπάρχει μια ακυβερνησία, ότι δεν υπάρχει εκείνη η αντίληψη το πώς, πράγματι, μπορούμε και πρέπει να επιμείνουμε σε κάποια ζητήματα που έχουν σχέση με την εξέλιξη των πραγμάτων, με την εξέλιξη των διαφόρων τομέων της οικονομίας, ώστε να μπορούμε να πούμε ότι ναι συμβάλλουμε με αυτόν τον τρόπο στην καλύτερη πρόοδο και στην καλύτερη εξέλιξη. 
      Αν, αγαπητοί συνάδελφοι, σήμερα ο τουρισμός στην πατρίδα μας περνάει μια κρίση, δεν είναι μόνο γιατί δεν έγινε, όσο μεγάλη θα έπρεπε να γίνει, τουριστική προβολή. Αλλά υπάρχει και απάντηση. Και η απάντηση είναι ότι το να δημιουργήσουμε τις προϋποθέσεις της μεταολυμπιακής Ελλάδας –να έχουμε, δηλαδή, στην πατρίδα μας τους Ολυμπιακούς Αγώνες- αποτελεί ίσως τη μεγαλύτερη διαφήμιση που θα μπορούσαμε να κάνουμε για τη χώρα μας. Άλλες είναι, όμως, οι συγκυρίες –και το ξέρετε κι εσείς πάρα πολύ καλά, έστω κι αν δεν θέλετε να το παραδεχθείτε- που είχαμε μείωση τη φετινή χρονιά, άλλα είναι τα δεδομένα που διαμόρφωσαν αυτήν την κατάσταση.
      Αυτήν τη στιγμή, όμως, παρατηρούμε ότι παρά το ότι γίνεται μια προσπάθεια να ιδρύσουμε ένα καινούργιο Υπουργείο Τουριστικής Ανάπτυξης, δεν γίνεται καμία προσπάθεια να αξιοποιηθεί το κλίμα που έχει διαμορφωθεί στη μεταολυμπιακή Ελλάδα, όπως θα μπορούσαμε να το χαρακτηρίσουμε, ένα κλίμα που είναι θετικό και θα μπορούσε, πράγματι, να έχει καρπούς προς όφελος και της τουριστικής ανάπτυξης της πατρίδας μας – και όχι μόνο, ασφαλώς. Αυτή είναι μια κατάσταση που υποδηλώνει –και από αυτήν την πλευρά επιβεβαιώνεται- πράγματι την ακυβερνησία που υπάρχει στην πατρίδα μας.
      Κι όμως, εδώ μας λέτε ότι πρέπει να συνδράμουμε. Δεν μπορούμε να συνδράμουμε μια τέτοια προσπάθεια, παρά το ότι εμείς συνδράμουμε θετικά όσο μπορούμε, ώστε να διαμορφωθεί μια θετική εξέλιξη. Αλλά πρέπει και η Κυβέρνηση να ακούσει. Διότι ψηφίζοντας ένα τέτοιο νομοσχέδιο διαπιστώνουμε στην πράξη ότι πάμε με μια πλήρη προχειρότητα σε ένα Υπουργείο που θα έχει αλληλοεπικαλυπτόμενες αρμοδιότητες με άλλους φορείς, που το ίδιο θα εποπτεύει. Θα μπορούσα να κάνω συγκεκριμένες αναφορές, το κάνει, όμως, με πολύ γλαφυρό και επιστημονικό τρόπο το Επιστημονικό Συμβούλιο της Βουλής. Νομίζω ότι οι ρυθμίσεις για τη γραφειοκρατία, για τα πρόστιμα, για τις επιτροπές –που ο ΕΟΤ κάνει τις ίδιες επιτροπές με αυτές που αναφέρονται για το Υπουργείο- για το συντονισμό που ανατίθεται στον ΕΟΤ, που υποτίθεται ότι αναλαμβάνει το Υπουργείο μέσα από το νομοσχέδιο, όλα αυτά τα σημεία επιγραμματικά, αυτή η κατάσταση διαμορφώνει ένα εντελώς αρνητικό κλίμα, που θα το δούμε πολύ σύντομα μπροστά μας.
      Εμείς έχοντας μια πολύχρονη εμπειρία και δοκιμάζοντας όλα εκείνα τα μοντέλα διοίκησης που θα μπορούσαν να έχουν τα καλύτερα δυνατά αποτελέσματα, καταλήγουμε και έχουμε την άποψη ότι αυτό το σχήμα δεν μπορεί να αποδώσει. Διότι αυτήν τη στιγμή ενδεχομένως χρειαζόμαστε ένα επιτελικό όργανο άσκησης πολιτικής στον τουριστικό τομέα για την καλύτερη τουριστική ανάπτυξη. Και αντί να υπάρξει αυτό το επιτελικό όργανο, που θα μπορούσε να είναι και ένα Υπουργείο Τουριστικής Ανάπτυξης, διαμορφώνεται ένα νομοθετικό πλαίσιο, που δημιουργεί ακόμη μεγαλύτερη σύγχυση από αυτήν που υπήρχε μέχρι σήμερα. Ασφαλώς στην πορεία θα δημιουργήσει πολύ περισσότερα προβλήματα και σε κεντρικό και σε περιφερειακό επίπεδο και αυτό θα το βρούμε μπροστά μας.
      Εμείς εδώ είμαστε για να κρίνουμε, θα κρίνει, όμως, πρώτα απ’ όλα ο ελληνικός λαός και κυρίως οι εμπλεκόμενοι στο τουριστικό κύκλωμα, που είναι πολλοί και έχουν ανάγκες. Είναι οκτακόσιες χιλιάδες οικογένειες που ασχολούνται μ΄ αυτόν τον τομέα και εν πάση περιπτώσει η Κυβέρνηση έχει ευθύνη, τεράστια ευθύνη, τουλάχιστον, να δει τα ζητήματα που έχουν σχέση με το πώς θα μπορεί να συντονιστεί και να κυβερνηθεί αυτός ο τομέας. Όμως, δεν προκύπτει αυτό από το συγκεκριμένο σχέδιο νόμου, γι’ αυτό ακριβώς το καταψηφίζουμε.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
      Πριν δώσω το λόγο στην επόμενη εισηγήτρια, την κ. Παντελάκη, έχω την τιμή, κυρίες και κύριοι συνάδελφοι, να ανακοινώσω στο Τμήμα ότι ο Βουλευτής της Β΄ Περιφέρειας Πειραιά κ. Γεώργιος Βασιλείου ζητεί άδεια ολιγοήμερης απουσίας στο εξωτερικό, από την Παρασκευή 1η Οκτωβρίου 2004 έως τη Δευτέρα 4 Οκτωβρίου 2004.
      Το Τμήμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Τμήμα ενέκρινε.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κυρίες και κύριοι συνάδελφοι, ο εισηγητής της Νέας Δημοκρατίας, παρουσιάζοντας το νομοσχέδιο, έθεσε ένα ερώτημα για το σύνολο της Αντιπολίτευσης, ότι δεν κατάφερε να δει γιατί διαφωνήσαμε επί της αρχής. Ο εισηγητής εκ μέρους του ΠΑΣΟΚ πριν από λίγο μας είπε ότι καταψηφίζει επί της αρχής το νομοσχέδιο, γιατί ακριβώς δεν έχει αρχή –θέτοντας τα επιχειρήματά του- και κατηγόρησε την Κυβέρνηση για ακυβερνησία.
      Βέβαια καταλαβαίνουμε τη δύσκολη θέση που βρίσκεται η Αντιπολίτευση εκ μέρους του ΠΑΣΟΚ, γιατί αυτήν τη στιγμή έχουμε ένα νομοσχέδιο που αφορά τον τουρισμό, το οποίο βρίσκεται στη συνέχεια ακριβώς της πολιτικής του ΠΑΣΟΚ και δεν μπορεί το ΠΑΣΟΚ να αντιπολιτευτεί επί της ουσίας αυτό το νομοσχέδιο και κάνει κριτική γενικώς και αορίστως.
     Αυτό είναι το ζήτημα επί της αρχής. ‘Όταν συζητάμε το νομοσχέδιο επί της αρχής, δεν συζητάμε για τη δομή, το αν συζητάμε αν συμφωνεί κάποιος ή όχι που υπάρχει Υπουργείο ή για τη μεταφορά των αρμοδιοτήτων από τις περιφέρειες ή όχι, που μπορεί να διευκολύνει μια κατάσταση, άσχετα από το γεγονός ότι είναι μπαλάκι οι εργαζόμενοι και κάθε φορά που αλλάζει η δομή, αλλάζουν και οι αρμοδιότητες και την πληρώνουν οι εργαζόμενοι. Ανεξάρτητα από αυτό το ζήτημα επί της αρχής, δεν είναι σε αυτό το ζήτημα, είναι στο ζήτημα αν αυτό το νομοσχέδιο είναι ένα εργαλείο το οποίο στηρίζει και υπηρετεί τη χάραξη της τουριστικής πολιτικής που είχαμε γνωρίσει μέχρι τώρα ή φέρνει κάτι καινούργιο. 
    Το ΚΚΕ λοιπόν –θα καταθέσει τα επιχειρήματά του όσο πιο γρήγορα γίνεται σ’ αυτόν το χρόνο για το προτεινόμενο νομοσχέδιο- εκτιμά από την ίδια την πράξη και από αυτά που λέγονται –και βεβαίως η πράξη αργότερα θα το δείξει ακόμα καλύτερα- ότι είναι στη συνέχεια της πολιτικής του ΠΑΣΟΚ και το καινούργιο που φέρνει είναι ότι αυτό το νομοσχέδιο είναι το εργαλείο, είναι αυτό που θα εξυπηρετήσει ακριβώς τα προβλήματα των επενδυτών, θα βγάλει από τη μέση τα εμπόδια και θα συμβούν πολύ περισσότερα πράγματα μετά από αυτά που λέει το νομοσχέδιο, που θα έχουν να κάνουν με τις κοινές υπουργικές αποφάσεις, προεδρικά διατάγματα κλπ. 
    Το καινούργιο είναι ότι υπάγεται στη διυπουργική επιτροπή αποκρατικοποιήσεων που θα ξεπουλά τη δημόσια υπηρεσία. Δεν είναι μόνο ότι συνεχίζει αυτήν την πολιτική η Νέα Δημοκρατία, μια πολιτική στον τομέα του τουρισμού, που εντάσσεται στη συνολικότερη πολιτική για την ανάπτυξη στην Ελλάδα, μια πολιτική για την ανάπτυξη που θέλει τη χώρα μας διακομετακομιστικό κέντρο, κέντρο υπηρεσιών και τουρισμού. Και βέβαια ποιο τουρισμό έχουμε γνωρίσει μέχρι σήμερα; Τον υψηλό ποιοτικό τουρισμό, όπως λέγεται, υψηλών προδιαγραφών. Είναι αυτός ο τουρισμός που έχουμε γνωρίσει όλα αυτά τα χρόνια που κάνει πλούσιους τους μεγαλοεπιχειρηματίες στον τομέα του τουρισμού και φτωχούς τους εργαζόμενους, όσοι εμπλέκονται στον τουρισμό, γιατί το πραγματικό πρόσωπο του τουρισμού που πρέπει να ενισχυθεί, για να πούμε ότι υπάρχει μια πραγματική τουριστική ανάπτυξη που ωφελεί τους εργαζόμενους, είναι οι εργαζόμενοι. Αυτό είναι το πρόσωπο, οι εργαζόμενοι που θα εμπλέκονται μέσα στο Υπουργείο και οι οκτακόσιες χιλιάδες οικογένειες που αναφέρθηκαν είναι όλοι αυτοί που πραγματικά παράγουν τον πλούτο. Επομένως ένα είναι το κρίσιμο στη χάραξη της πολιτικής που στηρίζει αυτό το νομοσχέδιο. Το άλλο, όμως, είναι –και είναι σοβαρό- η αναξιοπιστία της Νέας Δημοκρατίας σ΄ αυτά που έλεγε προεκλογικά. Για θυμηθείτε τι φασαρία γινόταν τόσο στη Βουλή όσο και εκτός Βουλής για το θέμα της ΕΤΑ ΑΕ (ΕΤΑΙΡΕΙΑ ΤΟΥΡΙΣΤΙΚΑ ΑΚΙΝΗΤΑ ΑΕ). Τώρα αλλάζει τίτλο, γίνεται Εταιρεία Τουριστικής Ανάπτυξης και παραμένει το ίδιο περιεχόμενο. Συμφωνείτε ή όχι με το ν. 3105/2003; Αν έχετε ένσταση περί αντισυνταγματικότητας που την είχατε θέσει, την έχετε τώρα ή όχι; Ζήτημα αντισυνταγματικότητας στο άρθρο 39 του ν. 3105/2003 που είχε σχέση με την κυριότητα έθεσαν όλες οι πτέρυγες τότε της Αντιπολίτευσης και η Νέα Δημοκρατία και ο Συνασπισμός και το ΚΚΕ. Εμείς είμαστε που ξαναθέτουμε το θέμα, όχι για συζήτηση, απλώς το θέτουμε για κριτική. Και ως ένα μέτρο της αναξιοπιστίας της Κυβέρνησης. Έρχεται μάλιστα και μας λέει «ναι μεν ήταν αμαρτωλή η ΕΤΑ ΑΕ, αλλά τώρα ξεπλένεται και εξυγιαίνεται». Για ποιο λόγο; Επειδή αλλάζει πολιτικό προϊστάμενο. Για κανέναν άλλο λόγο. Όλα αυτά τα περιουσιακά στοιχεία που είχε ο ΕΟΤ (Κινητή και ακίνητη περιουσία, τουριστικά περίπτερα, καζίνο, τουριστικοί λιμένες, καταφύγια, αγκυροβόλια, χιονοδρομικά κέντρα, σπήλαια, διοίκηση, διαχείριση, εκμετάλλευση και κυριότητα) μεταφέρονται, ή όχι, σ’ αυτήν την εταιρεία; Αυτό αλλάζει; Δεν αλλάζει. Άρα, λοιπόν, είναι σαφές ότι συνεχίζει στη χάραξη της πολιτικής της προηγούμενης κυβέρνησης, αλλά βεβαίως θέλει να διευθετήσει, να βάλει κανόνες λειτουργίας. Και στην ΕΤΑ ΑΕ δεν διαφωνούσε επί της ουσίας για την εκποίηση της δημόσιας περιουσίας, στα πιο απλά ελληνικά, ξεπούλημα, αλλά γιατί γίνεται χωρίς όρους και προϋποθέσεις, χωρίς κανόνες και υπάρχει αδιαφανής διαδικασία. 
    Το ερώτημα σε ποιόν ανήκει ο τουρισμός, ποιος τον ελέγχει, η εκπαίδευση που γίνεται γι’ αυτούς τους ανθρώπους που θα ασχοληθούν με τον τουρισμό και το ποιες ανάγκες καλύπτει, δεν είναι μόνο ζήτημα δικής μας αντιπολιτευτικής τάσης, αλλά ήταν ανάγλυφη και η συζήτηση που έγινε μέσα από την ακρόαση φορέων που είχαμε. Σαφέστατα ο τουρισμός ανήκει –και οι ίδιοι το είπαν συγκεκριμένα- σε τρεις ομίλους συνολικότερα στην Ευρώπη που κατευθύνουν τον τουρισμό, κατευθύνουν και το πού θα πάνε οι τουρίστες. Ο ανταγωνισμός είναι σκληρός και το επίκεντρο της χάραξης πολιτικής είναι η ενίσχυση της ανταγωνιστικότητας του τουρισμού. Στη δεκαετία επιδιώκει ή όχι η Ελλάδα να έχει ανταγωνιστική οικονομία; Ένα κομμάτι από αυτό είναι ο τουρισμός, η ενίσχυση της ανταγωνιστικότητας. Δεν έγιναν επενδύσεις, λέτε. Υπάρχει πρόβλημα με τις επενδύσεις. Δεν έγιναν επενδύσεις το προηγούμενο διάστημα, συνάδελφοι; Επενδύσεις έγιναν.
Πουλήθηκαν ξενοδοχεία. Έγιναν επενδύσεις. Αλλά ποιος κέρδισε από αυτές τις επενδύσεις; Γιατί υπάρχει φετίχ με τις επενδύσεις. 
     Βεβαίως έχουμε και την προσέλκυση κεφαλαίων. Τα κεφάλαια που θα έρθουν στην Ελλάδα, πού θα πάνε; Θα πάνε στο Χρηματιστήριο, στα ομόλογα του δημοσίου; Αυτά θα μπορούσαν να πάνε και χωρίς να έρθουν εδώ. Άρα σκοπεύουν να αγοράσουν γη. Λένε για το καλό μας, για την τουριστική ανάπτυξη. 
     Οι επενδύσεις που έγιναν μέχρι τώρα ωφέλησαν την πλειοψηφία των εργαζομένων μέσα στον τουρισμό ή ωφέλησαν τους έλληνες εργαζόμενους, συνταξιούχους, ανέργους και τη νέα γενιά, ώστε όλοι να έχουν δικαίωμα στις διακοπές και την ανάπαυση; Αντιθέτως αποδεικνύεται από τα ίδια τα στοιχεία ότι το 40% περίπου δεν έκανε καθόλου διακοπές. Και οι περισσότεροι από τους υπολοίπους κάνουν διακοπές σε συγγενικά σπίτια. 
     Άρα το ποιος κερδίζει και ποιος χάνει δεν είναι ένα ζήτημα στο οποίο θα μπορούσε να υπάρξει αντιπαράθεση; Βεβαίως. Όταν, όμως, συμφωνεί ΠΑΣΟΚ και Νέα Δημοκρατία, τότε σαφέστατα δεν υπάρχει αντιπαράθεση. 
     Λέγεται ότι δεν υπάρχουν λεφτά. Το ακούσαμε αυτό και στην Έκθεση Θεσσαλονίκης από τον Πρωθυπουργό. Είπε ότι προχωρούμε σε μια ήπια προσαρμογή, ήπια προσαρμογή όταν παίρνουν μέτρα να επιταχυνθεί αυτή η πολιτική. Σκεφτείτε τι θα γίνει λίγο αργότερα. 
     Λένε ότι δεν αντέχει η οικονομία. Αυτή είναι η μόνιμη επωδός: Δεν αντέχει η οικονομία. Να ξεκαθαρίσουμε, όμως, για ποιους αντέχει και για ποιους δεν αντέχει. Έχουμε 18% του ΑΕΠ στον τουρισμό. Ποιος παράγει αυτόν τον πλούτο; Είναι φανερό ποιοι πλούτισαν. 
     Στην ακρόαση, ο Πρόεδρος των Ξενοδοχοϋπαλλήλων έλεγε ότι ο κατώτατος μισθός είναι 487 ευρώ καθαρά. Το είπε πολλές φορές στην ομιλία του. Είναι δηλαδή, 90 με 95 λεπτά μικρότερος από το μισθό του ανειδίκευτου εργάτη. Αυτό είναι το πρόσωπο του τουρισμού στην Ελλάδα, δεν είναι οι μεγάλες ξενοδοχειακές επιχειρήσεις, οι σουίτες και τα βελούδινα χαλιά. Είναι οι συνθήκες δουλειάς των εργαζομένων, που έχουν συμβάσεις μιας μέρας. 
     Αυτό είναι το πρόσωπο του τουρισμού. Αυτοί στήριξαν μέχρι τώρα στην Ελλάδα τον τουρισμό, αυτοί έχουν παράγει τον πλούτο των μεγάλων ξενοδοχειακών μονάδων και των τουριστικών επιχειρήσεων. Χωρίς αυτούς δεν θα γινόταν τίποτα. Γι αυτό ακριβώς έχουν κάθε δικαίωμα και σε καλύτερες αμοιβές, αλλά και συνολικότερα ο λαός και ο φορολογούμενος εργαζόμενος πολίτης έχει δικαίωμα να απολαύσει τις διακοπές. 
     Ποια είναι τα στοιχεία που έχουμε; Οι εκατό μεγαλύτερες ξενοδοχειακές μονάδες μόνο την τριετία είχαν συνολικά κέρδη 144 εκατομμύρια ευρώ. Ενόψει της Ολυμπιάδας δόθηκε τσάμπα χρήμα. Για παράδειγμα στους μεγαλοξενοδόχους στην Ελλάδα δόθηκαν συνολικά 275 εκατομμύρια και μόνο για την Αττική 84 εκατομμύρια ευρώ. Ένα χαρακτηριστικό παράδειγμα: Στα ξενοδοχεία Β΄ και Γ΄ κατηγορίας η επιδότηση στο δωμάτιο ήταν 3.000 ευρώ. Αρκούσαν τέσσερα δωμάτια για να καλύψουν την αύξηση της χρονιάς που πήραν οι ξενοδοχοϋπάλληλοι Αττικής. 
     Αυτή η πρόκληση υπάρχει. Για αυτό ποιος μιλάει; Θα μου πείτε, θα λύσει αυτό το νομοσχέδιο τη χάραξη αυτής της πολιτικής; Αυτό είναι ζήτημα συνολικότερο της Κυβέρνησης. Τα ζητήματα του τουρισμού είναι μόνο μια πλευρά. Είναι όλα τα ζητήματα που αφορούν τη ζωή μας, μεταφορές, υπηρεσίες υγείας, υποδομές, τα πάντα.
     Αν όμως, δεν ασχοληθεί κανείς με το ζήτημα των εργαζομένων, εργαζομένων μέσα στο Υπουργείο Ανάπτυξης, τότε για ποιους συζητάμε; Ποιοι είναι επομένως εντός του ενδιαφέροντος της Κυβέρνησης; Είναι οι μεγάλοι ξενοδόχοι, οι μεγάλες εταιρείες. Εκεί θα πάει η ενίσχυση της ανταγωνιστικότητας. 
     Θα διευκολυνθούν στην πορεία με το νέο φορολογικό και αναπτυξιακό νόμο. Για ποιους γίνεται ο νόμος αυτός; Μη μου πείτε ότι γίνεται για τους μισθωτούς, τους συνταξιούχους και τους ανέργους! Γι΄ αυτούς γίνεται, για να τους διευκολύνει να ενισχυθούν. Τους επιδοτούμε και θα επιδοτήσουμε συνολικά και τη διαφήμισή τους. Έχουν χρήματα, να διαφημιστούν μόνοι τους. Πρέπει, λοιπόν, να βγάλουμε συμπεράσματα. Βεβαίως ανοίχτηκε μεγάλη κουβέντα στη Βουλή για το ότι χρειάζεται να υπάρξει ένας διάλογος στη βάση της συνυπευθυνότητας, ώστε να προχωρήσουμε και να πάνε όλα καλά για την τουριστική ανάπτυξη της χώρας μας. 
     Κύριοι συνάδελφοι, όταν μιλούμε για συνυπευθυνότητα γνωρίζουμε ότι η έννοια αυτή εμπεριέχει και την ευθύνη και τα δικαιώματα. Να ζητήσουμε, λοιπόν, ευθύνη από τους εργαζόμενους που έχουν μισθούς πείνας, που έχουν δουλειά μιας μέρας, από τους μικρομεσαίους και τα νοικοκυριά που δουλεύουν από το πρωί μέχρι το βράδυ για να τα βγάλουν πέρα και είχαν μαύρο καλοκαίρι; Ή από αυτούς που δουλεύουν στους Εθνικούς Δρυμούς –πέρασα το καλοκαίρι από το φαράγγι της Σαμαριάς. Π.χ. εισπράττει ο Δρυμός από 3.000 έως 4.000 ευρώ την ημέρα ενώ οι εργαζόμενοι είναι έκτακτοι για δέκα χρόνια και απλήρωτοι. 
     Ποιος θα τα αντιμετωπίσει αυτά; Συνάδελφοι της Κυβέρνησης, πηγαίνετε να πείτε ότι δεν είναι δική μας αρμοδιότητα, είναι κάποιου άλλου. Καταλαβαίνουμε λοιπόν ποιος κερδίζει και ποιος χάνει. 
Στην ακρόαση φορέων ήταν πολύ αποκαλυπτική η συζήτηση. Αναλύθηκαν ορισμένα ζητήματα πολύ ουσιαστικά, όπου φάνηκαν και οι διαφορές μας, διαφορές όχι στην εικόνα, στην πραγματικότητα που υπάρχει. Σ’ αυτό συμφωνούμε, ότι δηλαδή, υπάρχει πτωτική τάση του τουρισμού, ότι τα πράγματα είναι δύσκολα. Αλλά για ποιους; Ποιος έχασε σ’ όλη αυτήν τη διαδικασία, στην πορεία; 
      Στις αιτίες αυτές, λοιπόν, αναφέρθηκε η έλλειψη διαφήμισης. Μάλιστα ακούστηκε ότι είναι φημολογία ότι υπάρχουν υψηλές τιμές στην Ελλάδα -δεν χρειάζεται επιχειρηματολογία, για να πείσω γι’ αυτό, ο καθένας καταλαβαίνει- κι ότι το πρόβλημα είναι στη γραφειοκρατία και στην ανικανότητα στη διοίκηση. Και εγώ σας λέω, συνάδελφοι, ότι όλα αυτά και ν΄ αντιμετωπιστούν, το πρόβλημα δεν θα αντιμετωπιστεί διότι η αιτία είναι άλλη. Είναι η οικονομική κατάσταση των εργαζομένων και στην Ευρώπη, που δεν μπόρεσαν φέτος να έρθουν στην Ελλάδα γιατί δεν μπορούσε να τα βγάλει πέρα το λαϊκό νοικοκυριό αυτών των οικογενειών, αλλά και στην Ελλάδα το ίδιο πρόβλημα υπήρχε και δεν μπορούσαν να κάνουν διακοπές. 
      Μάλιστα ακούστηκε το εξής καταπληκτικό μέσα στο χώρο όπου γινόταν η συζήτηση. Το ξέραμε βέβαια, αλλά ότι θα το ακούγαμε κι από τον πρόεδρο των ξενοδόχων δεν το περιμέναμε. Είπε: «Ας κοιτάξουν, εν πάση περιπτώσει, οι Έλληνες εργαζόμενοι να κλείσουν μέσω των ξένων πρακτορείων -αυτών των tour operator, που είναι γνωστός ο ρόλος τους- διακοπές στην Ελλάδα». Στη χώρα σου να κλείσεις θέση μέσω του εξωτερικού! Αυτά ακούγονται. Βεβαίως ήταν εκτός αντιπαράθεσης  αυτά τα ζητήματα μέσα στην επιτροπή -και φαίνεται και τώρα, φαντάζομαι ότι θα εξελιχθεί και στη συζήτηση στην πορεία- τα προβλήματα πραγματικά που αφορούν ένα λαϊκό τουρισμό, που θα ωφελεί τις λαϊκές ανάγκες, ένα προσανατολισμό στον εσωτερικό τουρισμό.
      Υπάρχει βέβαια και ο μύθος ότι ο τουρισμός δημιουργεί θέσεις εργασίας. Πώς εξελίσσονταν τα πράγματα όλο το προηγούμενο διάστημα; Ένα παράδειγμα θα πω. Το Ταμείο Ασφάλισης Ξενοδοχοϋπαλλήλων έχει σήμερα 2.500.000 ευρώ λιγότερα από πέρσι. Αυτή είναι η τάση, πτωτική στις θέσεις εργασίας με πλήρη απασχόληση. Έχει νέες θέσεις εργασίας, αλλά είναι με μερική απασχόληση και δουλειά της μιας μέρας. Στο «Χίλτον» σήμερα υπάρχουν λιγότερες θέσεις εργασίας σε σχέση με τη δεκαετία του ΄80. Στο «Χίλτον» είχε οκτακόσιες θέσεις τη δεκαετία του ΄80, τώρα έχει τετρακόσιες πενήντα. Στο «Λήδρα Μάρριοτ» είχε τριακόσιες πενήντα, τώρα έχει διακόσιες σαράντα. Στο «Ιντερκοντινένταλ» είχε οκτακόσιες θέσεις εργασίας, τώρα έχει τετρακόσιες πενήντα. Μιλάμε για τον υψηλό τουρισμό, που έρχεται η ελίτ του χρήματος εκεί. Και οι εργαζόμενοι με μισθούς πείνας! Επομένως οι θέσεις εργασίας αυξάνονται ανάλογα με την πληρότητα και σύμφωνα με το σχεδιασμό των κερδών που έχουν προγραμματίσει. Και η οξύτητα βεβαίως του προβλήματος αναδείχθηκε και κατά το διάστημα των Ολυμπιακών Αγώνων με την απεργία και τις κινητοποιήσεις των ξενοδοχοϋπαλλήλων. 
      Και  βεβαίως, αγαπητέ συνάδελφε εισηγητή της Νέας Δημοκρατίας, που είσαι κι από την Κέρκυρα, γνωρίζεις πολύ καλά τι έγινε στην Κέρκυρα πριν από δύο μέρες, ότι δηλαδή, έγινε μια κινητοποίηση που δεν έχει γίνει τα τελευταία είκοσι χρόνια από τους ξενοδοχοϋπαλλήλους στα πιο ελίτ ξενοδοχεία όλης της παραλιακής, στη γνωστή Χώρα, στο γνωστό μέρος εκεί. Αυτό τι δείχνει; Δείχνει ότι η οξύτητα των προβλημάτων θα βγάλει τον κόσμο στους δρόμους. Θα αντιδράσουν, γιατί δεν μπορεί να υπάρξει ανάπτυξη του τουρισμού με εξαθλιωμένους εργαζόμενους.
       Τι σημαίνει για το Κομμουνιστικό Κόμμα ανάπτυξη του τουρισμού; Καταρχήν έχουμε άλλα κριτήρια, τα οποία συνδέονται βεβαίως με ένα άλλο μοντέλο ανάπτυξης συνολικά, με μια άλλη εξουσία. Λαϊκή εξουσία θέλει, λαϊκή οικονομία, που να εξυπηρετεί τις λαϊκές ανάγκες. Δεν καταψηφίζουμε, όμως, μόνο από αυτήν τη σκοπιά το νομοσχέδιο. Όποια θετική διάταξη υπάρχει είτε για τους εργαζόμενους είτε οτιδήποτε, θα τη στηρίξουμε. Εμείς μιλάμε για λαϊκό τουρισμό, που, πραγματικά, θα παίρνει μέτρα ώστε να συμμετέχει το σύνολο των εργαζομένων στο να κάνει διακοπές, που θα υπάρχουν ειδικά προγράμματα για τους νέους ανθρώπους, για τα άτομα με ειδικές ανάγκες.
      Ένα άλλο θέμα, το οποίο θα αναπτύξω πιο ολοκληρωμένα στην κατ’ άρθρον  συζήτηση, είναι η εκπαίδευση. Δεν μπορείς να μιλάς στα σοβαρά σήμερα, στην εποχή της γνώσης, όπως λέμε, χωρίς να υπάρχει εκπαίδευση, χωρίς γνώση, χωρίς ολοκληρωμένη εκπαίδευση -η οποία θα βγάζει εργαζόμενους που δεν θα είναι το υπηρετικό προσωπικό των εχόντων και κατεχόντων, αλλά θα είναι εργαζόμενοι με αξιοπρέπεια- που θα είναι δημόσια, ενιαία, δωρεάν.
      Τέλος, θα ήθελα να πω το εξής: Οι νόμοι –πράγμα το οποίο βέβαια γνωρίζουμε- ψηφίζονται στη Βουλή, αγαπητοί συνάδελφοι, για να εφαρμόζονται βέβαια. Αλλά οι νόμοι είναι για να εφαρμόζονται, αλλά και για να ανατρέπονται, καθώς και οι πολιτικές που εκφράζονται μ΄ αυτούς τους νόμους.
      Η δική μας προσπάθεια, όχι μόνο δεν είναι το να  συμβάλουμε να ψηφιστεί αυτό το νομοσχέδιο, το οποίο καταψηφίζουμε από άποψη ουσίας και τύπου, αλλά επιπλέον είναι να κάνουμε ό,τι μπορούμε το επόμενο διάστημα από τη δική μας πλευρά -γιατί έτσι αντιλαμβανόμαστε το  ρόλο της Αντιπολίτευσης, δηλαδή όχι να κάνει μόνο κριτική, αλλά να αντιπαραθέτει και μια άλλη πρόταση, ένα άλλο όραμα στους εργαζόμενους- για να κινητοποιήσουμε προς αυτήν την κατεύθυνση. Και αν θέλετε και το πανελλαδικό συλλαλητήριο που οργανώνει το Κομμουνιστικό Κόμμα στις 9 Οκτώβρη στο Πεδίο του Άρεως, έχει να κάνει με τα ζητήματα της λαϊκής οικογένειας, έχει να κάνει όχι μόνο με το δικαίωμα στη δουλειά, στη μόρφωση, αλλά και με το δικαίωμα στις διακοπές, το δικαίωμα στην αναψυχή.
      Ευχαριστώ θερμά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το ερώτημα που τίθεται, είναι: Χρειάζεται Υπουργείο Τουριστικής Ανάπτυξης; Αναμφισβήτητα χρειάζεται. Χρειάζεται ένα Υπουργείο όμως, το οποίο θα έχει αρμοδιότητες, θα έχει εξουσίες, θα έχει οικονομικούς πόρους, θα έχει την αναγκαία ευελιξία, προκειμένου να ανταποκριθεί στο σκοπούμενο, που πράγματι είναι η τουριστική ανάπτυξη της χώρας. 
      Και βεβαίως, είναι ακριβές ότι τίθενται διάφορα ζητήματα για το χαρακτήρα της τουριστικής ανάπτυξης σε συνάφεια και με την προστασία του περιβάλλοντος, σε συνάφεια επίσης με τη διατήρηση των τουριστικών πόρων αυτής της χώρας και βεβαίως με το μεγάλο ζήτημα, πώς διαχέεται το παραγόμενο οικονομικό αποτέλεσμα από την τουριστική ανάπτυξη. Εάν, δηλαδή, διαχέεται στους αρμούς ολόκληρης της αγοράς ή εάν καρπώνονται το παραγόμενο οικονομικό αποτέλεσμα από την τουριστική ανάπτυξη ολίγοι. 
      Είναι προφανές, όμως, ότι αυτά δεν αφορούν το παρόν σχέδιο νόμου. Απλώς το νομοσχέδιο αυτό εγείρει, αν θέλετε, τις σκέψεις αναφορικά με όλα αυτά τα ζητήματα, τα οποία είναι προσδιοριστικά, κύριε Υπουργέ, μιας παθολογίας η οποία παρακολούθησε χρόνια ολόκληρα την τουριστική ανάπτυξη αυτού του τόπου. 
      Κυρίες και κύριοι συνάδελφοι, οι ρυθμίσεις που προωθούνται, οδηγούν σ΄ ένα Υπουργείο περιορισμένων αρμοδιοτήτων στο πλαίσιο του οποίου οι συγχύσεις και οι επικαλύψεις μεταξύ αυτού, του ΕΟΤ, της ΕΤΑ και άλλων υπηρεσιών θα κυριαρχούν, με αποτέλεσμα τουλάχιστον την αναποτελεσματικότητα του δημιουργηθέντος Υπουργείου σε βάρος του αποτελέσματος, δηλαδή της τουριστικής ανάπτυξης της χώρας. Η κατανομή, επί παραδείγματι, των αρμοδιοτήτων του δεν δικαιολογεί τη λειτουργία του ΕΟΤ και των εννέα πολιτικών συμβούλων. 
      Κυρίες και κύριοι συνάδελφοι, η Κυβέρνηση σε ό,τι αφορά την ίδρυση αυτού του Υπουργείου, υπήρξε εξαιρετικά φειδωλή. Την ώρα, δηλαδή, που θα έπρεπε να δώσει ουσιαστικές αρμοδιότητες στο Υπουργείο Τουριστικής Ανάπτυξης, δεν τις έδωσε και εξαρτά τη δράση όσο και την αποτελεσματικότητα του νεοσυσταθέντος Υπουργείου από τις αποφάσεις, τις επιλογές των εκ των πραγμάτων συναρμόδιων Υπουργών, από τους οποίους εξαρτάται ο οιοσδήποτε και όχι βέβαια μόνο ο παρών Υπουργός Τουριστικής Ανάπτυξης. 
      Αυτό είναι το μεγάλο ζήτημα: Ή θέλουμε ένα Υπουργείο Τουριστικής Ανάπτυξης και του δίδουμε πραγματικές αρμοδιότητες, όπως συμβαίνει και σε άλλες ευρωπαϊκές χώρες, όσες έχουν Υπουργείο Τουριστικής Ανάπτυξης, ή δεν το ιδρύουμε, διότι μία ίδρυση κολοβωμένη, μία υπονόμευση ευθύς εξ αρχής  αυτού του Υπουργείου δεν θα φέρει τα αποτελέσματα που όλοι θέλουμε αναφορικά με το τεράστιο μέγεθος, με το τεράστιο κεφάλαιο για αυτήν τη χώρα, που είναι ο τουρισμός. 
      Επίσης η Κυβέρνηση με το παρόν σχέδιο νόμου δεν μπορεί να κάνει την αναγκαία τομή, αν θέλετε ευρισκόμενη και σε ανακολουθία σε σχέση με όσα έλεγε από τη θέση της Αντιπολίτευσης αναφορικά με την ΕΤΑ ΑΕ. Και είπα στη Διαρκή Επιτροπή –το επαναλαμβάνω σήμερα και στο Τμήμα- ότι αυτή η αμαρτωλή, όπως ορθά ελέχθη, ΕΤΑ πρέπει να καταργηθεί συνολικά και να επανέλθει στο ελληνικό δημόσιο, δηλαδή στο ίδιο το Υπουργείο, η διαχείριση όλων των ακινήτων, προκειμένου να σταματήσει κάποτε αυτή η διασπάθιση της δημόσιας περιουσίας, δηλαδή της περιουσίας του ελληνικού λαού. 
      Και βεβαίως, κύριε Υπουργέ, σπεύδω να σας πω αυτό που και ο συνάδελφος της Αξιωματικής Αντιπολίτευσης γενικώς ανέφερε, εγώ θα το εξειδικεύσω, ότι η Επιστημονική Επιτροπή σας προειδοποιεί αναφορικά με ερμηνευτικά και άλλα ζητήματα, που προκαλούνται από τις συγκεκριμένες ρυθμίσεις σε σχέση και με την ΕΤΑ ΑΕ, αλλά και με το ιδιοκτησιακό καθεστώς και τη διαχείριση των τουριστικών ακινήτων. Και βεβαίως–επιτρέψτε μου την παρένθεση- σας προειδοποιεί και για άλλα ζητήματα η Επιστημονική Επιτροπή, που καλό είναι να τα δείτε, να τα αντιμετωπίσετε, διότι ανεξάρτητα από τις δικές μας αντιρρήσεις και επιφυλάξεις θα υπάρξει ένα Υπουργείο, θα έχει μία συγκεκριμένη, περιορισμένη δραστηριότητα, αλλά τουλάχιστον να μην αντιμετωπίζει τα προβλήματα για τα οποία πολύ χαρακτηριστικά ομιλεί η έκθεση της Επιστημονικής Επιτροπής. Και σας ομιλεί, επί παραδείγματι, πολύ χαρακτηριστικά για ζητήματα που θα προκύψουν αναφορικά με τη σχέση του Υπουργείου και του ΕΟΤ.
      Κυρίες και κύριοι συνάδελφοι, ο σχεδιασμός και η κατανομή των αρμοδιοτήτων που επιχειρείτε με το σχέδιο νόμου, γίνεται στο κενό, χωρίς την αξιοποίηση της εμπειρίας των πενήντα ετών από τη λειτουργία του ΕΟΤ. Και δεν γίνεται καμία ουσιαστική πρόβλεψη για τη διάρθρωση, την κατανομή και τη στελέχωση του Υπουργείου από το υφιστάμενο προσωπικό των χιλίων περίπου εργαζομένων στελεχών του ΕΟΤ, εξαιρετικά εμπείρων στη μεγάλη τους πλειοψηφία. Το Υπουργείο Τουριστικής Ανάπτυξης δημιουργείται, ιδρύεται, κυρίες και κύριοι συνάδελφοι, εν κενώ, λέτε και δεν υπήρξε η εμπειρία των πενήντα χρόνων, εμπειρία με θετικά και αρνητικά, η οποία θα έπρεπε να διδάσκει και η οποία εμπειρία θα έπρεπε να αξιοποιείται, προκειμένου να αποφευχθούν λάθη του παρελθόντος ή να εξασφαλισθούν ρυθμίσεις οι οποίες κατά το παρελθόν απεδείχθησαν ορθές. 
      Υπάρχει, για παράδειγμα, η εμπειρία για τα γραφεία τουρισμού στο εξωτερικό. Εγώ, κυρίες και κύριοι συνάδελφοι, επιμένω ότι τα γραφεία τουρισμού στο εξωτερικό πρέπει να έχουν απευθείας σύνδεση με το Υπουργείο, να μην μπλέκονται στις πολυδαίδαλες διαδικασίες των εκεί πρεσβειών μας ή άλλων διευθύνσεων και θα πρέπει πράγματι να έχουν αρμοδιότητες, οι οποίες θα ξεκινούν από την Αθήνα, από το Υπουργείο Τουριστικής Ανάπτυξης για να κατευθύνονται προς τα εκεί, προκειμένου να παράγεται το αποτέλεσμα που θέλουμε όλοι αναφορικά με την προσέλκυση επισκεπτών -τουριστών στη χώρα μας, αλλά και την περαιτέρω προβολή της Ελλάδας, η οποία- νομίζω ότι θα συμφωνήσετε όλες και όλοι δεν έγινε με τον καλύτερο τρόπο και υπήρξε και αναντίστοιχη προς αυτό που η Ελλάδα, αυτή η χώρα, μπορεί να προσφέρει στους πολίτες ολόκληρου του κόσμου.
      Γιατί δεν αξιοποιείτε το προσωπικό του ΕΟΤ, κύριε Υπουργέ και γιατί κρατάτε ανοιχτή τη δυνατότητα από άλλες υπηρεσίες να εξασφαλίζετε προσωπικό για τη στελέχωση του Υπουργείου Τουριστικής Ανάπτυξης; Έχετε έμπειρους ανθρώπους μέσα στον ΕΟΤ ή τουλάχιστον έχετε στην πλειοψηφία έμπειρους ανθρώπους σ΄ αυτόν τον οργανισμό, τους οποίους θα μπορούσατε περίφημα να τους μετακινήσετε, να τους πάρετε στο Υπουργείο, προκειμένου οι υπηρεσίες του Υπουργείου να στελεχωθούν και αποφασιστικά και αποτελεσματικά.
      Το σχέδιο νόμου δεν καταγράφει προβλήματα της ισχύουσας διάρθρωσης στον τομέα του τουριστικού κλάδου και συνεπώς δεν είναι δυνατή η ανάδειξη και η επίλυσή τους μέσω ενός αποδυναμωμένου ΕΟΤ, όπως αποδυναμωμένος παραδίδεται μέσα από τις διατάξεις του σχεδίου νόμου, χωρίς πλαίσιο νομοθετικό, χωρίς όργανα εποπτείας, χωρίς προγράμματα, προγράμματα προβολής του τουριστικού προϊόντος της χώρας μας.
      Κυρίες και κύριοι συνάδελφοι, ποιος θα μπορούσε να φαντασθεί ότι, επί παραδείγματι, τα καζίνο –ή καζίνα κατά άλλη άποψη- δεν βρίσκονται υπό τον απόλυτο έλεγχο και την εξουσία του Υπουργείου Τουριστικής Ανάπτυξης; Να, ένας πόρος που θα μπορούσε να εξασφαλισθεί από το Υπουργείο Τουριστικής Ανάπτυξης, ο πόρος ο οποίος θα προέρχεται από τη λειτουργία αυτών των καζίνο και ανεξάρτητα από την απαξία που μπορεί να έχουν στη σκέψη και στην αξιολογική κρίση του ομιλούντος. Και τα καζίνο ακόμη δεν ανήκουν στο σύνολό τους, στο σύνολο των λειτουργιών τους, στο ιδρυόμενο με το σχέδιο νόμου ουσιαστικά Υπουργείο Τουριστικής Ανάπτυξης. Αυτό τι μαρτυρά και τι αποδεικνύει; Εκείνο το οποίο σας έλεγα στην αρχή της ομιλίας μου, ότι τελικά η Κυβέρνηση ιδρύει ένα Υπουργείο Τουριστικής Ανάπτυξης, αλλά το παραδίδει αποδυναμωμένο, χωρίς πραγματικές εξουσίες, χωρίς αρμοδιότητες και εν τέλει και χωρίς πόρους οι οποίοι είναι εξαιρετικά αναγκαίοι για να μπορέσει να έχει δραστηριότητα το Υπουργείο Ανάπτυξης.
      Σε καμία περίπτωση εγώ δεν θέλω τον Υπουργό Τουριστικής Ανάπτυξης να τρέχει από Υπουργείο σε Υπουργείο για να εξασφαλίσει τις εξουσίες εκείνες, οι οποίες του χρειάζονται για να αναπτύξει πραγματική δραστηριότητα και δράση τουριστικής ανάπτυξης. Δυστυχώς, έτσι έχουν τα πράγματα.
      Βεβαίως υπάρχουν και άλλα επί μέρους ζητήματα, τα οποία θα συζητήσουμε στην κατ’ άρθρον συζήτηση του νομοσχεδίου, αλλά σπεύδω από τώρα, κύριε Υπουργέ, να σας πω ότι το προβλεπόμενο επίδομα πρέπει να χορηγηθεί στο σύνολο των εργαζομένων. Μη δημιουργείτε ούτε άνισες μεταχειρίσεις ούτε αντικίνητρα προσφοράς υπηρεσιών, διότι η μερική χορήγηση αυτού του επιδόματος ή μάλλον η χορήγηση σ΄ ένα μέρος του προσωπικού και η εξαίρεση ενός άλλου μεγάλου μέρους του προσωπικού του Υπουργείου σας εν γένει, θα δημιουργήσει τεράστια προβλήματα και προβλήματα τα οποία, εκτός από την ηθική και πολιτική τους απαξία, ανοίγουν το δρόμο και για προσφυγές στα δικαστήρια και σ’ όλα εκείνα τα συναφή ζητήματα που έχουν σχέση με διεκδικήσεις, που ορθώς προβάλλουν και προωθούν οι εργαζόμενοι. 
      Για παράδειγμα, γιατί να μην παίρνουν αυτό το επίδομα οι εργαζόμενοι στην τουριστική εκπαίδευση, όταν οι πάντες συμφωνούν –συνομολογούμε, κυρίες και κύριοι συνάδελφοι, οπουδήποτε και αν ανήκει ο καθένας- ότι αποφασιστικό στοιχείο και μέγεθος του τουρισμού, της τουριστικής ανάπτυξης είναι η τουριστική εκπαίδευση; Ε, λοιπόν, αυτό το επίδομα πρέπει να δίδεται –έχετε υποχρέωση να το δώσετε- και στους εργαζόμενους στο χώρο της τουριστικής εκπαίδευσης. 
      Βεβαίως, κυρίες και κύριοι συνάδελφοι, ετέθη από τους εκλεκτούς συναδέλφους της Συμπολίτευσης στη Διαρκή Επιτροπή το εξής ερώτημα: Αφού συμφωνείτε με την ίδρυση του Υπουργείου Τουριστικής Ανάπτυξης, γιατί καταψηφίζετε επί της αρχής το σχέδιο νόμου, που ουσιαστικά καθιερώνει το Υπουργείο Τουριστικής Ανάπτυξης; Διότι ο τρόπος με τον οποίο δομείται και ιδρύεται αυτό το Υπουργείο, δεν μας πείθει για την αποτελεσματικότητά του. Είναι άλλο πράγμα να συμφωνείς με την πολιτική ιδέα ότι χρειάζεται ένα Υπουργείο Τουριστικής Ανάπτυξης και είναι τελείως διαφορετικό ζήτημα να συμφωνείς με την αρχή –μία κακή αρχή- όπως την εισηγείται το παρόν σχέδιο νόμου.
      Κυρίες και κύριοι συνάδελφοι, το σχέδιο νόμου με τις διατάξεις του δεν προωθεί τη δημιουργία και τη συγκρότηση ενός ευέλικτου Υπουργείου, ενός Υπουργείου με αυτάρκεια στη λήψη πολιτικών αποφάσεων για την αντιμετώπιση του λεγόμενου τουριστικού κεφαλαίου της χώρας μας, που είναι τεράστιο και το οποίο θα πρέπει να αναδειχθεί με όρους σαν και εκείνους που ανέφερα στην αρχή της ομιλίας μου.
      Εγώ, κύριε Υπουργέ, σας εύχομαι κάθε επιτυχία στο έργο σας, αλλά ειλικρινά λυπάμαι. Θα έχετε την πολιτική εξουσία, θα διευθύνετε πολιτικά ένα Υπουργείο χωρίς αρμοδιότητες, χωρίς εξουσίες, χωρίς πόρους και, σε τελευταία ανάλυση, θα απαξιωθεί και αυτή η ιδέα της ίδρυσης του Υπουργείου Τουριστικής Ανάπτυξης. 
      Είναι προφανές ότι καταψηφίζουμε το σχέδιο νόμου επί της αρχής.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Κουβέλη.
      Κυρίες και κύριοι συνάδελφοι, με τον κ. Κουβέλη ολοκληρώθηκαν οι ομιλίες των εισηγητών. Έχει ανοίξει κατάλογος ομιλητών, οι οποίοι είναι είκοσι τρεις. Θα ήθελα να παρακαλέσω όλους τους συναδέλφους να είναι όσο το δυνατόν περισσότερο ακριβείς στο χρόνο της ομιλίας τους, ώστε να μπορέσουν να μιλήσουν όλοι οι συνάδελφοι.
      Το λόγο έχει ο πρώτος ομιλητής, ο κ. Καραμάριος.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Κύριε Πρόεδρε, ο κ. Καραμάριος νόμιζε ότι ήταν όγδοος.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει τότε ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η Κυβέρνηση διανύει ήδη τον έβδομο μήνα της θητείας της. Περιμέναμε επτά μήνες για την εισαγωγή αυτής της νομοθετικής ρύθμισης, που δίνει νομική, οργανωτική και πολιτική υπόσταση σε μία βασική προεκλογική της εξαγγελία, στην ίδρυση αυτόνομου Υπουργείου Τουριστικής Ανάπτυξης.
      Αυτή η καθυστέρηση δεν θα ήταν τόσο σημαντική, αλλά θα έδειχνε οργανωτικές και πολιτικές αδυναμίες της Κυβέρνησης, αν αυτοί οι επτά μήνες δεν ήταν τόσο κρίσιμοι και τόσο καθοριστικοί –θα έλεγα ιστορικά ανεπανάληπτοι- ειδικά για την τουριστική πολιτική της χώρας, γιατί είναι οι επτά μήνες της ολυμπιακής προετοιμασίας και της διεξαγωγής των Ολυμπιακών και Παραολυμπιακών Αγώνων.
      Αν κάπου πραγματοποιείται μία τεράστια, στρατηγικής σημασίας, επένδυση για την προοπτική της ελληνικής οικονομίας, αυτός είναι ο τομέας του ελληνικού τουρισμού. Αυτούς τους κρίσιμους, ανεπανάληπτους, επτά μήνες η Κυβέρνηση αδράνησε και όχι απλώς αδράνησε, αλλά υποβίβασε εντυπωσιακά και το ίδιο το επίπεδο της ενασχόλησής της με τον ελληνικό τουρισμό, γιατί, αντί να ενδιαφέρεται για τη χάραξη μεγάλων στρατηγικών στόχων και για την ανάληψη γενναίων πρωτοβουλιών, ουσιαστικά δαπάνησε το χρονικό αυτό διάστημα σε ενδοκυβερνητικές και ενδοκομματικές τριβές με προφανή στόχο να περιορίσει το ρόλο του σημερινού Υπουργού Τουριστικής Ανάπτυξης, του κ. Αβραμόπουλου και να κατανείμει διαφορετικά την πολιτική «λεία», όπως την αντιλαμβάνεται το κυβερνών κόμμα. 
      Προφανώς πολλοί από τους σημερινούς Υπουργούς θεώρησαν –και η ευθύνη τελικά βαρύνει τον ίδιο τον Πρωθυπουργό- ότι ο τομέας της τουριστικής πολιτικής έχει πολύ μεγάλη σημασία και έτσι δεν μπορεί να αποσπασθούν τμήματα αυτού του αντικειμένου από την κάθετη, παλαιά, κάπως φεουδαρχική αντίληψη της οργάνωσης του κράτους και άρα της οργάνωσης της Κυβέρνησης, έτσι ώστε κάθε Υπουργός και Υπουργείο να διεκδικεί και να ασκεί ζηλότυπα τις αρμοδιότητές του. 
      Άρα τι είναι αυτό που βλέπουμε μ΄ αυτό το νομοτεχνικά ασαφές, ίσως και νομοτεχνικά επικίνδυνο νομοσχέδιο, που έρχεται για να επιφέρει σημειακές και δευτερεύουσες μεταβολές στο νομοθετικό πλαίσιο του ελληνικού τουρισμού; Βλέπουμε δύο πάρα πολύ σημαντικά και ανησυχητικά πράγματα. 
      Πρώτον, η Κυβέρνηση δεν έχει εικόνα και συνείδηση των σημερινών μεγεθών του κράτους. Δεν μπορεί να αντιληφθεί πώς αρθρώνεται σήμερα το κράτος σε σχέση με την οικονομία, δεν μπορεί να αντιληφθεί και άρα να διαχειριστεί την Ελλάδα της σημερινής πολύ μεγαλύτερης μεταολυμπιακής κλίμακας. Εάν το είχαν αντιληφθεί αυτό ο κύριος Πρωθυπουργός και οι συνεργάτες του, τότε θα είχαν αντιληφθεί ότι η τουριστική πολιτική είναι η κατεξοχήν οριζόντια πολιτική, είναι μία πολιτική που δεν μπορεί να είναι αντικείμενο με κάθετο τρόπο ενός και μόνο Υπουργείου. 
      Άρα θα έπρεπε η οργάνωση της Κυβέρνησης και της διοίκησης για την άσκηση ενεργού τουριστικής πολιτικής να είναι τελείως διαφορετική και θα έπρεπε, ούτε λίγο ούτε πολύ, να έχει χρησιμοποιηθεί η εξαιρετική τεχνογνωσία της ολυμπιακής προετοιμασίας. Το μοντέλο της ολυμπιακής προετοιμασίας θα μπορούσε κάλλιστα να συνεχιστεί ως μοντέλο χάραξης και άσκησης μίας ολοκληρωμένης οριζόντιας τουριστικής πολιτικής.
      Αντ’ αυτού, τι έχουμε; Έχουμε διοικητικού χαρακτήρα ψευτοδιευθετήσεις. Ουσιαστικά το σημερινό μεγαλεπήβολο και μεγαλώνυμο Υπουργείο Τουριστικής Ανάπτυξης δεν είναι τίποτα άλλο παρά η αντίστοιχη Γενική Γραμματεία Τουρισμού του Υπουργείου Ανάπτυξης, με κάπως μειωμένες μάλιστα αρμοδιότητες σε σχέση με ορισμένα άλλα Υπουργεία, όπως το Υπουργείο Οικονομίας και Οικονομικών και το Υπουργείο Εμπορικής Ναυτιλίας σε θέματα τουριστικών λιμένων. 
      Επίσης το οργανωτικό παίγνιο σε σχέση με τον ΕΟΤ είναι άνευ σημασίας, διότι, ούτως ή άλλως, ο ΕΟΤ δεν έχει την παλιά του δυναμική, στερείται τώρα των γραφείων εξωτερικού και είναι πάρα πολύ δύσκολη η οργανωτική σύνδεση του σημερινού κολοβού ΕΟΤ με τις περιφέρειες, με την περιφερειακή ανάπτυξη της χώρας, με το μεγάλο ζητούμενο: Τι θα γίνει με την περιφερειακή διάρθρωση της χώρας, με την αποκέντρωση, αλλά και με την περιφέρεια ως πιθανή βαθμίδα αυτοδιοίκησης.
      Το δεύτερο πολύ κρίσιμο και ανησυχητικό συμπέρασμα είναι ότι ο Πρωθυπουργός και η Κυβέρνηση, όπως φάνηκε και από την ομιλία του κ. Καραμανλή στη Διεθνή Έκθεση της Θεσσαλονίκης -όμως το μεγάλο γεγονός της πτώσης του ελικοπτέρου τα συσκότισε όλα αυτά- βρίσκονται σε προφανή αδυναμία να διατυπώσουν το μεταολυμπιακό πρόταγμα της χώρας. Περιμέναμε από την Κυβέρνηση να διατυπώσει στη Θεσσαλονίκη το σχέδιό της για τη μεταολυμπιακή ανάπτυξη της χώρας, το μεταολυμπιακό και μεταβιομηχανικό μοντέλο ανάπτυξης της χώρας, να μας πει πώς όλη αυτή τη μεταολυμπιακή κληρονομιά, όλο αυτό το τεράστιο απόθεμα, όλη αυτήν τη μεγάλη επένδυση στο όνομα της χώρας, όλη αυτήν τη νέα επωνυμία της χώρας, όλη αυτή τη μοναδική προβολή επί ώρες ολόκληρες σε όλα τα τηλεοπτικά δίκτυα του κόσμου πώς μπορεί να τα αξιοποιήσει και να τα εντάξει ως στοιχεία σ΄ ένα συνολικό σχεδιασμό. 
      Κύριοι συνάδελφοι, εάν κάπου φαίνεται η ικανότητα μίας κυβέρνησης να διατυπώσει ένα μεγάλο στόχο, ένα μεταολυμπιακό πρόταγμα, είναι ο τομέας του τουρισμού, γιατί ο τουρισμός συγκεντρώνει πολλά συγκριτικά πλεονεκτήματα της χώρας μας. Γιατί είναι ως τομέας της οικονομίας εξαιρετικά δυναμικός, γιατί η συμβολή του στην απασχόληση είναι και μπορεί να είναι τεράστια, γιατί η συμβολή του στο ΑΕΠ είναι πάρα πολύ μεγάλη, γιατί έχει προοπτικές ανάπτυξης και γιατί ταιριάζει σε όλα τα φυσικά πλεονεκτήματα της χώρας μας.
      Αντί να μας πει, λοιπόν, ο Πρωθυπουργός ποιο είναι το μεταολυμπιακό όραμα της χώρας και αντί να μας πει ο Υπουργός Τουριστικής Ανάπτυξης ποιο είναι το μεταολυμπιακό μοντέλο τουριστικής πολιτικής, κάνουμε δευτερεύουσες, πραγματικά ανούσιες, διοικητικού χαρακτήρα διευθετήσεις, οι οποίες δεν αφορούν κανένα και δεν μπορούν να δώσουν απάντηση σε καμία ανησυχία του κλάδου, σε καμία ανησυχία των ελληνικών περιφερειών που επενδύουν προσδοκίες και ελπίδες στον τουρισμό και βεβαίως δεν μπορεί να υλοποιήσει η Κυβέρνηση καμία από τις πληθωριστικές προεκλογικές της υποσχέσεις.
      Τι έρχεται, λοιπόν, να μας πει το νομοσχέδιο για αυτά τα θέματα; Απολύτως τίποτα. Δεν υπάρχει τουριστική πολιτική και υπάρχει ένα νομοθέτημα, το οποίο δεν έχει αντίκρισμα πολιτικής, διότι ο ελληνικός τουρισμός έχει τώρα περισσότερο από ποτέ την επείγουσα ανάγκη να απαλλαγεί από τα δεσμά και τα στερεότυπα της μεσογειακής αγοράς. Η Ελλάδα πρέπει να πάψει να είναι ένα μέρος της τυπικής μεσογειακής αγοράς τουρισμού, πρέπει να φύγουμε, όσο γίνεται γρηγορότερα, από το μοντέλο του μαζικού παραθαλάσσιου τουρισμού θερινών διακοπών. Πρέπει τώρα, που έχουμε κάνει όλη αυτήν την επένδυση στην επωνυμία της χώρας, σε νέους προορισμούς και σε νέα μνημεία εποχής, να αναπτύξουμε νέες μορφές τουρισμού οι οποίες, όμως, μπορούν να αναπτυχθούν μόνο σε συνδυασμό με το γενικότερο μεταολυμπιακό μοντέλο ανάπτυξης. Μικρό, αλλά κρίσιμο τμήμα του οποίου είναι και το ζήτημα της αξιοποίησης των ολυμπιακών υποδομών για χρήσεις τουριστικές, συνεδριακές, εκθεσιακές, πολιτιστικές, ψυχαγωγικές κ.ο.κ., όχι μόνο στην Αθήνα, τη Θεσσαλονίκη και τις άλλες ολυμπιακές πόλεις, αλλά σε όλη τη χώρα.
      Αντ’ αυτών, λοιπόν, δεν έχουμε απολύτως τίποτα. Έχουμε μόνο τη δημιουργία ορισμένων μοχλών, για να υπάρχει ένας επιπλέον Υπουργός και ένα επιπλέον Υπουργείο. Αυτοί οι μοχλοί είναι ο ΕΟΤ, οι σχολές τουριστικής εκπαίδευσης και τα Ελληνικά Τουριστικά Ακίνητα, που τώρα γίνονται πυλώνας μίας πολιτικής, η οποία απλώς δηλώνεται ότι υπάρχει, ενώ κατ’ ουσίαν δεν υπάρχει και αυτό είναι από μόνο του μία ανακολουθία πάρα πολύ σημαντική σε σχέση με τις προεκλογικές εξαγγελίες και ιδίως τις καταγγελίες της Νέας Δημοκρατίας και τώρα της Κυβέρνησης.
      Αν το πρόβλημα ήταν πώς θα τοποθετηθεί ο Υπουργός Τουριστικής Ανάπτυξης προσωπικά στην επετηρίδα του κυβερνώντος κόμματος και της Κυβέρνησης, θα τα καταλάβαινα όλα αυτά, αλλά είμαι βέβαιος ότι και ο ίδιος κινείται σ΄ ένα επίπεδο πολύ υψηλότερο αυτού, αν και αυτό σίγουρα δεν ενδιαφέρει τη χώρα. Η χώρα ενδιαφέρεται να μάθει, αν έχει μία Κυβέρνηση η οποία έχει ένα σχέδιο στο μυαλό της, το οποίο μπορεί να διατυπώσει και να εφαρμόσει. Στο πιο χαρακτηριστικό παράδειγμα, αυτό του τουρισμού, φαίνεται πως η Κυβέρνηση δεν έχει πραγματικά τίποτα να πει και τίποτα να κάνει.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, υπήρξε μία παρανόηση με τον κ. Καραμάριο ως προς την εγγραφή και κατά την ώρα της εκφωνήσεως του ονόματός του, προκειμένου να λάβει το λόγο, απουσίαζε από την Αίθουσα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μπορείτε να δώσετε το λόγο στον κ. Καραμάριο και να συνεχίσουμε με λόγο αντίλογο.
      ΠΡΟΕΔΡΕΥΩΝ (Σωτήρης Χατζηγάκης): Επομένως, κύριοι συνάδελφοι, ζητώ την έγκριση σας να μιλήσει ο κ. Καραμάριος και να συνεχίσουμε τη συζήτηση με λόγο αντίλογο.
      Εγκρίνεται το Τμήμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήριος Χατζηγάκης): Επομένως το Τμήμα συμφώνησε ομόφωνα για την παροχή της ζητηθείσας έγκρισης, αλλά για να συμβεί αυτό, ο κ. Καραμάριος θα μιλήσει έκτος στη σειρά, ώστε να έχουμε λόγο αντίλογο.
      Το λόγο έχει ο κ. Μελάς.
     ΠΑΝΑΓΙΩΤΗΣ ΜΕΛΑΣ: Κυρία Πρόεδρε, κυρία και κύριοι συνάδελφοι, μία από τις πρώτες ενέργειες του Πρωθυπουργού κ. Κώστα Καραμανλή, όταν ανέλαβε τη διακυβέρνηση της χώρας, ήταν η επανασύσταση του Υπουργείου Τουρισμού, το οποίο με το παρόν νομοσχέδιο γίνεται πράξη, ως Υπουργείο Τουριστικής Ανάπτυξης. 
     Είναι γεγονός, για όσους πιστεύουν, ότι ο Θεός προίκισε την Ελλάδα μ΄ ένα θαυμάσιο κλίμα, με ήλιο, με θάλασσα, με θαυμάσιες φυσικές καλλονές και παραλίες, ιστορικά ενδιαφέροντα κλπ. Ό,τι χρειάζεται, δηλαδή, μία χώρα για την προσέλκυση τουριστών και για να δημιουργήσει μία υψηλού επιπέδου τουριστική ανάπτυξη.  
     Εάν όλα αυτά τα στοιχεία της φύσης τα είχαμε αξιοποιήσει με την κατάλληλη οργάνωση και υποδομή, με τουριστική παιδεία που είναι απαραίτητη, αλλά και με διαφήμιση, ενημέρωση της χώρας μας, θα μπορούσε η Ελλάδα να έχει μετατραπεί εδώ και πολλά χρόνια σε μία τουριστική βιομηχανία. Θα είχαμε πετύχει πολύ μεγαλύτερη προσέλκυση τουριστών και θα είχαμε συμβάλει στην οικονομική ανάπτυξη του τόπου μας, στην καλυτέρευση της ποιότητας ζωής των Ελλήνων. 
     Δυστυχώς όμως και στον τομέα του τουρισμού, που κατά γενική ομολογία είναι ένας βασικός πυλώνας της εθνικής μας οικονομίας, οι προηγούμενες κυβερνήσεις του ΠΑΣΟΚ δεν έδειξαν το ανάλογο ενδιαφέρον και προσοχή, για να μην πω ότι εγκαταλείφθηκε ο τουρισμός στην τύχη του. Αυτό είχε ως αποτέλεσμα να έχει δημιουργηθεί σήμερα μία χαώδη κατάσταση. Αυτήν τη χαώδη κατάσταση κληρονόμησε και παρέλαβε η σημερινή πολιτική ηγεσία του Υπουργείου και αυτή οφείλεται στον κατακερματισμό, στη συρρίκνωση και στην υποβάθμιση των διαφόρων υπηρεσιών του, στην έλλειψη συνεργασίας και συντονισμού μεταξύ των εμπλεκομένων φορέων, στην έλλειψη στρατηγικού σχεδιασμού, στην ανυπαρξία διαφήμισης στο εξωτερικό, στην αδυναμία εξεύρεσης νέων αγορών, στην έλλειψη υποδομών. 
     Αποτέλεσμα της όλης αυτής κατάστασης είναι να δημιουργηθεί όλα αυτά τα χρόνια, που πέρασαν, οικονομική αιμορραγία προς όφελος γειτονικών χωρών, που προσφέρουν όσα εμείς τόσα χρόνια αδυνατούμε να προσφέρουμε. Γιατί σήμερα ο υψηλού οικονομικού επιπέδου τουρίστας θέλει και τις ανάλογες υποδομές, θέλει και την ανάλογη εξυπηρέτηση. 
     Το μόνο που κατόρθωσε να παρουσιάσει το ΠΑΣΟΚ όλα αυτά τα χρόνια της διακυβέρνησής του, είναι μία κατά γενική ομολογία αμαρτωλή ΕΤΑ, της οποίας το έργο ήταν κάποιες συμβάσεις, που ορισμένες από αυτές χαρακτηρίστηκαν και ως διαβλητές και έχουν προκαλέσει διαμαρτυρίες και κινητοποιήσεις των κατοίκων διαφόρων περιοχών. Τα προβλήματα αυτά τα παρέλαβε η σημερινή Κυβέρνηση και προσπαθεί να δώσει λύσεις. 
     Παράδειγμα της πολιτικής των προηγουμένων ετών είναι η τουριστική εικόνα που παρουσίασε η χώρα μας και κατά τη διάρκεια των Ολυμπιακών Αγώνων, όταν όλες οι προβλέψεις για τουριστική άνοδο διεψεύσθησαν παταγωδώς και τα περισσότερα νησιά είχαν μία πτώση 30% με 40%. Δεν εκμεταλλεύτηκαν, δηλαδή, ούτε αυτό το μεγαλύτερο αθλητικό γεγονός, που ήταν μία ευκαιρία διαφήμισης στα προηγούμενα χρόνια και προσέλκυσης τουριστών εξαιτίας της πολιτικής που ακολούθησε η προηγούμενη κυβέρνηση. 
     Από την πλευρά της, όμως, η Κυβέρνηση της Νέας Δημοκρατίας είναι αποφασισμένη να μην αφήσει ανεκμετάλλευτο αυτό το μεγάλο γεγονός των Ολυμπιακών  Αγώνων και να έχουμε στο μέλλον, με την κατάλληλη τακτική και πολιτική, προσέλκυση τουριστών. 
     Με την επανίδρυση, διά του παρόντος νομοσχεδίου, του Υπουργείου Τουριστικής Ανάπτυξης, η Κυβέρνηση της Νέας Δημοκρατίας στοχεύει στη διοικητική οργάνωση της τουριστικής πολιτικής, που η πανσπερμία των υπηρεσιών είχε καταδικάσει σε ανυπαρξία. 
	Θα είναι ο φορέας που θα εκφράζει την τουριστική πολιτική της χώρας μας και θα έχει την ευθύνη για τα μέτρα που είναι αναγκαίο να ληφθούν ανάλογα με τις καταστάσεις τόσο για τα προγράμματα διαφήμισης και προβολής όσο και για την ενίσχυση της ανταγωνιστικότητας του τουριστικού προϊόντος μας εντός και εκτός συνόρων. Οι παρεχόμενες υπηρεσίες και υποδομές, η συνεχής επιμόρφωση όλων των εργαζομένων σε τουριστικούς τομείς, ο έλεγχος λειτουργίας των επιχειρήσεων και η αναπτυξιακή προοπτική του τουρισμού με σεβασμό στο περιβάλλον, είναι μέσα στα όρια δράσης του Υπουργείου Τουριστικής Ανάπτυξης.
	Με το νομοσχέδιο αυτό επιχειρείται να μπει μια τάξη σε μια ανερμάτιστη κατάσταση που είχε δημιουργήσει η προηγούμενη Κυβέρνηση. Η επανίδρυση του Υπουργείου θα διασφαλίζει τους όρους κάτω από τους οποίους θα γίνεται η οποιαδήποτε συνδιαλλαγή των αρμοδίων φορέων, ώστε να είναι σαφής, συγκεκριμένη και κατανοητή. Έρχεται να καλύψει όλα τα μέχρι σήμερα κενά, αλλά και να ικανοποιήσει ένα πάγιο αίτημα των εμπλεκομένων φορέων με τον τουρισμό, που ζητούν μέτρα για ανάπτυξη, προώθηση και προβολή του τουριστικού μας προϊόντος. Είναι ένα συγκεκριμένο σχέδιο για τη βελτίωση των υποδομών, την προσέλκυση τουριστών και την εξεύρεση νέων αγορών, αλλά και την παροχή κινήτρων για την αναβάθμιση των παρεχομένων υπηρεσιών, ώστε η χώρα μας να αποτελεί πόλο έλξης τουριστών απ’ όλο τον κόσμο.
	Με την κάλυψη αυτού του κενού η τουριστική ανάπτυξη της χώρας μας θα οδεύσει μπροστά για το καλό του κοινωνικού συνόλου γιατί η Κυβέρνηση της Νέας Δημοκρατίας θέλει σε όλους τους τομείς να πάμε μπροστά. Και η Νέα Δημοκρατία θα οδηγήσει την Ελλάδα μπροστά.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ο κ. Γείτονας έχει το λόγο.
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, κυρίες και κύριοι συνάδελφοι, η Κυβέρνηση με τυμπανοκρουσίες αποφάσισε την ανασύσταση του Υπουργείου Τουρισμού, Τουριστικής Ανάπτυξης, όπως το ονομάζει σήμερα, προκειμένου, όπως έλεγε, να αποτελέσει τον αυτάρκη, αυτόνομο, αυτοδύναμο, ισχυρό κυβερνητικό βραχίονα για τη χάραξη νέας τουριστικής πολιτικής, για την άσκηση αποτελεσματικής τουριστικής πολιτικής.
	Σήμερα όμως, ύστερα από επτά μήνες νομοθετικής δυστοκίας, αλλά και πολιτικής αδράνειας στον τομέα, η Κυβέρνηση με την κατάθεση αυτού του νομοσχεδίου πιστεύω ότι επιβεβαιώνει ότι έχει σύγχυση και αμηχανία για τον τομέα. Ουδείς λόγος για πολιτική. Διοικητικές δομές θολές με συγχύσεις αρμοδιοτήτων -η  έκθεση της Επιστημονικής Επιτροπής της Βουλής είναι χαρακτηριστική- και κανένα αντίκρισμα πολιτικής. Χάθηκε χρόνος και πολύ φοβάμαι ότι θα χαθεί -έτσι όπως προχωρείτε- και η μεγάλη ευκαιρία της αξιοποίησης της μεγάλης προίκας -και για τον τουρισμό- των Ολυμπιακών Αγώνων. 
	Αντιπαρέρχομαι, κύριε Υπουργέ, ορισμένες φιλολογίες, αλλά θα έλεγα και μηδενιστικές κριτικές της εισηγητικής έκθεσης σε σχέση με την εξέλιξη του τομέα και τα αποτελέσματα της τουριστικής πολιτικής. Δεν θέλω να κάνω πάνω σ’ αυτό αντιπαράθεση. Έχουν γίνει και δηλώσεις κυβερνητικών στελεχών σχετικές και εδώ στην Αίθουσα δηλώσεις σήμερα στελεχών της Νέας Δημοκρατίας.
      Αλήθεια, μπορείτε να μου πείτε στους επτά μήνες της θητείας σας ποια τουριστικά μεγέθη, ποσοτικά και ποιοτικά, βελτιώθηκαν;
      Εμένα μου αρέσει, κύριε συνάδελφε εισηγητά της Νέας Δημοκρατίας, που είστε και νέος, να κυριολεκτώ. Διότι ακούστηκε και από σας η «αμαρτωλή ΕΤΑ». Εμείς έχουμε άλλη αντίληψη, αλλά, αν ήταν αμαρτωλή η ΕΤΑ, «ιδού η Ρόδος, ιδού και το πήδημα». Να την καταργήσετε, να το εισηγηθείτε πάραυτα. 
      Είπατε και εσείς ο ίδιος ότι δεν διατέθηκαν πόροι για τη διαφήμιση στην προολυμπιακή περίοδο του τουρισμού. Μα αυτό το επιχείρημα δεν στέκει. Πόροι διατέθησαν. Αλλά και η ίδια η προετοιμασία και η προβολή της χώρας για τους Ολυμπιακούς Αγώνες δεν αποτελεί το μεγαλύτερο σχέδιο διαφήμισης της χώρας και του τουρισμού της; Δεν είναι λοιπόν τα προβλήματα εκεί.
      Και είπα ότι αντιπαρέρχομαι τις μηδενιστικές κριτικές σας για την πολιτική μας και τα αποτελέσματά της. Γιατί να σας πω κάτι, κύριε συνάδελφε της Νέας Δημοκρατίας; Η καραμέλα της καμένης γης λιώνει συνεχώς ως άλλοθί σας. Υπάρχει και αποδεικνύεται και εδώ και στους άλλους τομείς εγγενής αδυναμία  της Νέας Δημοκρατίας να κυβερνήσει τον τόπο.
      (Θόρυβος από την πτέρυγα της Νέας Δημοκρατίας)
      Μην ενοχλείστε από τις αλήθειες θα το καταλάβετε και σεις.
      Ο τουρισμός, κυρίες και κύριοι συνάδελφοι, είναι πραγματικά σημαντική δραστηριότητα για τη χώρα. Έχει προβλήματα, έχει κόπωση, αλλά αντιμετωπίζει -και δεν πρέπει να το ξεχνάμε- τις μεγάλες προκλήσεις της εποχής, των αγορών και του μεγάλου ανταγωνισμού. Θέλω να πω στον κύριο Υπουργό, που είναι Αρκάς, ότι ο χώρος του τουρισμού είναι ένα σκληρό έδαφος -όπως της Αρκαδίας από την οποία προερχόμαστε, και -για να καρποφορήσει –όπως και ο τόπος της Αρκαδίας- χρειάζεται σκληρή προσπάθεια, σχέδιο, ιδρώτα και πολλές «ρυτίδες» των ανθρώπων. Η αναζωογόνηση του τουρισμού δεν θα κριθεί ούτε σε δημόσιες σχέσεις ούτε στο πεδίο διοικητικών αλλαγών –και θα αναφερθώ στις διοικητικές αλλαγές που προτείνετε στο υπόλοιπο της ομιλίας μου- αλλά στα δύσκολα πεδία της πολιτικής και της στρατηγικής για τη βελτίωση του τουριστικού προϊόντος, των παρεχομένων υπηρεσιών, την προσπέλαση των νέων αγορών, την ανάπτυξη εναλλακτικών μορφών, την ανταγωνιστικότητα, τη στροφή προς την ποιότητα με επένδυση και στη γνώση και στην επιχειρηματικότητα. 
      Και με το νομοσχέδιο που εισηγείστε σήμερα για τη δημιουργία ενός Υπουργείου «περιορισμένης ευθύνης» δείχνετε και κάτι άλλο. Ότι δεν έχει γίνει κατανοητή –αναφέρθηκε σ’ αυτό ο κ. Βενιζέλος και ο εισηγητής μας- η πολυπλοκότητα του στόχου της τουριστικής ανάπτυξης. Ο τουρισμός επηρεάζει και επηρεάζεται από όλες σχεδόν τις κοινωνικοοικονομικές δραστηριότητες αλλά και από τη γενική εικόνα και θέση της χώρας. Πολιτική λοιπόν δεν είδαμε στο επτάμηνο.
      Ας έρθω τώρα στο νομοσχέδιο. Δεν έχει αντίκρισμα πολιτικής και οι ρυθμίσεις δημιουργούν νέα προβλήματα και στο διοικητικό επίπεδο. Γι’ αυτό, κύριε Υπουργέ, και οι φορείς και όσοι άλλοι έβλεπαν την ίδρυση του Υπουργείου Τουρισμού ως «πανάκεια» έχουν πλήρη διαφωνία. Τι κάνετε; Κωδικοποιείτε με ελλιπή τρόπο υφιστάμενη νομοθεσία, αναδιανέμετε αρμοδιότητες όχι στη βάση της ενίσχυσης της αποτελεσματικότητας αλλά ενδοκυβερνητικών και διοικητικών ισορροπιών. Πέρα από τους διακηρυγμένους στόχους αλλά και προσπάθειες του κυρίου Υπουργού, το θέμα των συναρμοδιοτήτων διαφόρων Υπουργείων όχι μόνο δεν λύνεται αλλά μάλλον περιπλέκεται. Καμιά αποφασιστική αρμοδιότητα σε κρίσιμα θέματα δεν προστίθεται. Έχουμε συγχύσεις και επικαλύψεις  -και αναφέρομαι στα άρθρα 1 και 4- που θα δημιουργήσουν, όπως επισημαίνει και η Επιστημονική Επιτροπή της Βουλής, ερμηνευτικά προβλήματα.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Και κάτι άλλο, κύριε Υπουργέ. Θα αναφερθώ, επειδή μου έκανε μεγάλη εντύπωση, στο άρθρο 1 παράγραφος 13 εδάφιο γ΄. Έχετε ανάθεση ουσιαστικών παρεμβάσεων σε επιτροπές.
Μάλιστα, είναι χαρακτηριστική η πενταμελής επιτροπή αυτής της παραγράφου, που ανέφερα –ακούστε- με πρόεδρο τον Υπουργό και μέλη υπηρεσιακούς παράγοντες και εκπροσώπους –λέει- της ΕΝΑΕ και της ΚΕΔΚΕ, δεν ξέρουμε ποιους θα στείλουν. Ο Υπουργός είναι πρόεδρος και οι υπηρεσιακοί παράγοντες μέλη για την εξέταση των προβλημάτων που «επηρεάζουν αρνητικά τον τουρισμό».
      Μα, κύριε Υπουργέ, με συγχωρείτε. Φαίνεται ότι δεν κερδίσατε στις ενδοκυβερνητικές ισορροπίες, αλλά από μόνος σας και με αυτή μόνο τη διάταξη, δεν υποσκάπτετε το ρόλο και την αξιοπιστία και του Υπουργού και του Υπουργείου; Για όνομα του Θεού!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε μισό λεπτό.
      Στο άρθρο 3 με το βαρύγδουπο τίτλο «Συλλογικές αρμοδιότητες για τον τουρισμό» μεταβιβάζεται η εξής μία: Η δυνατότητα αξιοποίησης ακινήτων για υποδομές. Και αναφέρεται σ’ αυτό και η έκθεση της Επιστημονικής Επιτροπής. Εδώ προκύπτει πρόβλημα. Ποιος είναι ο χαρακτήρας αυτών των υποδομών; Επειδή αναφέρεστε στο συγκεκριμένο υφιστάμενο νόμο, ερωτώ αν θα αλλάξετε τα όρια των επιτρεπτών χρήσεων που καθορίζει. Στον αιγιαλό επί παραδείγματι τι θα κτίσετε; Εδώ χρειάζεται να αποσαφηνίσετε τα πράγματα στη Βουλή. Και πέραν όσων ανέφερα οι νέες διοικητικές δομές θα απαιτήσουν και πρόσθετους πόρους, που δεν μας λέτε από πού θα τους βρούμε.
      Τελειώνω, κύριε Πρόεδρε και κύριοι συνάδελφοι, λέγοντας ότι από όλα αυτά είναι σαφές ότι το Υπουργείο Τουριστικής Ανάπτυξης είναι μία παλαιά ταμπέλα σε ένα κατάστημα αδειανό από νέο περιεχόμενο. Το μόνο που θα επιτύχει είναι να φέρει…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Αυτό βρήκαμε πράγματι, άδειο το βρήκαμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μίλησα για νέο περιεχόμενο, που δεν υπάρχει. 
      …αναστάτωση σε μία γόνιμη μεταολυμπιακή περίοδο όπου θα έπρεπε να κινηθούμε με όραμα, με στρατηγική και με αποτελεσματικά μέτρα πολιτικής.
      Είναι σίγουρο, όπως προείπα, κύριε Υπουργέ, ότι εσείς προσωπικά δεν βγήκατε ευνοημένος από τις σχετικές -που κράτησαν επτά μήνες- ενδοκυβερνητικές ζυμώσεις. Το κακό βέβαια είναι ότι ζημιώνεται ο τουρισμός από μία ανερμάτιστη πολιτική της Κυβέρνησης.
      Καταψηφίζω το νομοσχέδιο.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε.
      Ο κ. Μιλτιάδης Βαρβιτσιώτης έχει το λόγο για οκτώ λεπτά.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, με έκπληξη πραγματικά ακούω τόση ώρα τους προλαλήσαντες Βουλευτές του ΠΑΣΟΚ, μεταξύ των οποίων κάποιοι έχουν διατελέσει Υπουργοί ή Υφυπουργοί Τουρισμού, Υπουργοί Ανάπτυξης δηλαδή, να διατυπώνουν τις ενστάσεις τους για το νομοσχέδιο που επιτέλους ιδρύει στην πλέον τουριστική χώρα της Ευρώπης Υπουργείο Τουρισμού.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Άδειο σακί είναι.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Πραγματικά απορώ -και απορώ ιδιαίτερα με εσάς, κύριε Γεωργακόπουλε, που είχαμε την ευκαιρία σε πολλές περιπτώσεις μέσα στην Επιτροπή Παραγωγής και Εμπορίου να συζητήσουμε θέματα τουρισμού- για τις ενστάσεις σας. 
      Ξεχάσαμε την προηγούμενη περίοδο; Ξεχάσαμε ότι ο Υπουργός Ανάπτυξης ασχολείτο με άλλα, ο Υφυπουργός Τουρισμού, προσπαθούσε να κάνει ένα έργο -και εγώ σας το πιστώνω και προσωπικά και ατομικά- δεν συνομιλούσε με το Γενικό του Γραμματέα, ότι ο Πρόεδρος της ΕΤΑ και Διευθύνων Σύμβουλος αναφερόταν στον προηγούμενο Υπουργό Ανάπτυξης, ότι οι Γενικοί Γραμματείς Τουρισμού του ΕΟΤ άλλαζαν σαν τα πουκάμισα κάθε δέκα, δώδεκα, δεκατρείς μήνες; Τα ξεχάσαμε όλα αυτά;
      Ξεχάσαμε ότι δεν υπήρχε πολιτική σε αυτό το Υπουργείο; Ξεχάσαμε ότι δεν υπήρχε κανένας στον οποίο οι παραγωγικοί κλάδοι θα μπορούσαν να αναφερθούν, να αποταθούν και να βρούν λύση; Ξεχάσαμε ότι επικρατούσε ένα προολυμπιακό χάος και δεν δώσαμε λύση σε θεσμικά ζητήματα των ανθρώπων του τουρισμού με αποτέλεσμα να έρθει η σημερινή Κυβέρνηση και μέσα σε λίγους μήνες να υπογράψει αυτό το απλό, αυτό το οποίο δεν μπορούσε να υπογραφεί επί δύο χρόνια παρ΄ότι είχε ψηφιστεί ο σχετικός νόμος; Δηλαδή τι; Τον τρόπο με τον οποίο κατατάσσονται τα ξενοδοχεία σε κατηγορίες.
      Αυτό το χάος έρχεται να οργανώσει το συγκεκριμένο νομοσχέδιο.
      Εγώ θα δεχθώ όλες τις πλειοδοτικές ενστάσεις σας ότι θα μπορούσε το συγκεκριμένο Υπουργείο να έχει περισσότερες, ουσιαστικότερες και βαθύτερες αρμοδιότητες. Κανένας δεν του στερεί την ευκαιρία στο μέλλον να τις αποκτήσει. Και είμαι βέβαιος ότι η πολιτική του ηγεσία με τον τρόπο, με τον οποίο θα δουλέψει, θα τις αποκτήσει και τύποις και ουσία.
      Όμως το προηγούμενο χάος αποτελείτο και συνίστατο σε συρρίκνωση του τουριστικού μας προϊόντος, ιδιαίτερα τις τελευταίες δύο χρονιές, συνίστατο σε αλαλούμ στις διευθύνσεις τουριστικής προβολής, οι οποίες δόθηκαν στην περιφέρεια. Θυμάμαι εκείνο το καταπληκτικό ότι η Περιφέρεια του Βορείου Αιγαίου εκπροσωπείτο από τη Γενική Γραμματεία της Περιφέρειας της Μακεδονίας που είχε έδρα στη Θεσσαλονίκη και έπρεπε οι τουριστικοί φορείς της Λήμνου και της Χίου να φεύγουν να πάνε στη Θεσσαλονίκη, πράγμα το οποίο είναι φύσει αδύνατο, τουλάχιστον να κάνουν μέσα σε μια μέρα αυτό το ταξίδι, διότι δεν υπάρχει ούτε ακτοπλοϊκή σύνδεση ούτε άλλος τρόπος με τον οποίο θα μπορούσαν να μεταβούν. 
	Λοιπόν, αναγκάζαμε τους ανθρώπους του τουρισμού σε μια διαρκή ταλαιπωρία με αποτέλεσμα να έχουμε μια αγορά η οποία προσπαθούσε να αυτορυθμιστεί, έμενε αρρύθμιστη και απροστάτευτη από την πολιτεία ως βορά απέναντι στους tour operators, όλους αυτούς που φέρνουν και διακινούν τους τουρίστες με αποτέλεσμα να συρρικνωθούν πάρα πολύ τα εισοδήματα του τουριστικού μας κλάδου. Κυρίες και κύριοι συνάδελφοι, δυστυχώς η προηγούμενη περίοδος ήταν μια περίοδος μαύρη για τον ελληνικό τουρισμό. Και ήταν μαύρη για τον ελληνικό τουρισμό όχι γιατί δεν κατάφερε να αναπτυχθεί, όχι γιατί δεν κατάφερε να ξεπεταχθεί προς τα εμπρός, όχι γιατί δεν κατάφερε μόνο να αξιοποιήσει το στοίχημα των Ολυμπιακών Αγώνων, αλλά και γιατί οι ίδιες οι κυβερνητικές εξαγγελίες, οι εξαγγελίες που κατά καιρούς έκανε το ΠΑΣΟΚ, έπεφταν στο κενό ως λόγια μηδέποτε ειπωθέντα. Ξεχάσατε την πολιτική σας στον τομέα του θαλασσίου τουρισμού; Είκοσι έξι μαρίνες είχε υποσχεθεί η κυβέρνηση του ΠΑΣΟΚ το 1996. Τις επαναϋποσχέθηκε το 2000 με αποτέλεσμα να δημιουργηθούν τρεις μαρίνες και αυτές με μεγάλο κόπο και μεγάλη συμβολή του ιδιωτικού κεφαλαίου.
	Διαφήμιση σε έναν ολυμπιακό χρόνο δεν νομίζω ότι κανένας μας είδε σε οποιοδήποτε έντυπο, τουλάχιστον έγκριτο, του διεθνούς Τύπου. Και βέβαια σε καμία περίπτωση η διαφήμισή μας δεν συγκρίνεται με αυτό το οποίο βλέπουμε κάθε μέρα στις ελληνικές εφημερίδες, δηλαδή η Τουρκία να διαφημίζεται με ολοσέλιδες καταχωρίσεις. 
	Κυρίες και κύριοι συνάδελφοι, επιπλέον ο κτηριακός κατακερματισμός του πάλαι ποτέ Υπουργείου και των υπηρεσιών του αλλά και το χάος το οποίο σήμερα έχει παραληφθεί στην τουριστική εκπαίδευση, μας οδηγούν στο συμπέρασμα ότι η προηγούμενη κυβέρνηση ουδέποτε κοίταξε με ζεστασιά, με ουσία και αποφασιστικότητα τον τομέα του τουρισμού. 
	Είναι βέβαιο ότι το συζητούμενο νομοσχέδιο δεν καλύπτει όλους τους τομείς. Είναι βέβαιο ότι το παρόν νομοσχέδιο δεν δίνει λύσεις σε όλα τα προβλήματα. Περιμένουμε από την πολιτική ηγεσία του Υπουργείου η οποία μέχρι σήμερα έχει δείξει ότι μπορεί να χειρίζεται και να διαχειρίζεται με συνέπεια, αποφασιστικότητα και πάνω απ’ όλα τόλμη και φαντασία τα θέματα του τουρισμού, περιμένουμε πολλά. Περιμένουμε ένα πολυνομοσχέδιο για τον τουριστικό κλάδο. Ένα πολυνομοσχέδιο που θα δίνει λύσεις στα καθημερινά προβλήματα των επαγγελματιών. Ένα νομοσχέδιο που θα χωροθετεί και θα επαναχωροθετεί, βάσει των προτάσεων της Τοπικής Αυτοδιοίκησης, τις τουριστικές περιοχές της χώρας. Ένα πολυνομοσχέδιο το οποίο θα δίνει μια λύση σ’ αυτές τις αλληλοκαλυπτόμενες ανάμεσα σε Υπουργεία και υπηρεσίες αρμοδιότητες, οι οποίες σήμερα καθυστερούν τις παραγωγικές επενδύσεις στον τομέα του τουρισμού. Είναι βέβαιο όμως ότι το παρόν νομοσχέδιο ενοποιεί επιτέλους πάρα πολλές από τις υπηρεσίες. Βάζει το πολιτικό στίγμα σε μια τουριστική πολιτική που έχει ανάγκη ο τόπος. Αποδίδει σε συγκεκριμένους ανθρώπους, σε συγκεκριμένα επιτελεία και σε συγκεκριμένη κυβέρνηση τις πολιτικές ευθύνες για τη χάραξη της τουριστικής πολιτικής. Είμαι βέβαιος και εγώ και οι συνάδελφοί μου, ότι αυτό το νομοσχέδιο θα αποτελέσει την αρχή για την άνθηση του τουρισμού, την άνθηση την οποία επιθυμούμε. Είμαστε αποφασισμένοι να συγκρουστούμε για να πετύχουμε και πάνω απ’ όλα είμαστε βέβαιοι ότι στο τέλος η προσπάθειά μας θα καρποφορήσει. 
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι της Νέας Δημοκρατίας, πρέπει να καταλάβετε ότι δεν είσαστε Αντιπολίτευση. Πότε επιτέλους θα το καταλάβετε; 
      (Θόρυβος από την πτέρυγα της Νέας Δημοκρατίας)
      Επτά μήνες πέρασαν και δεν το έχετε αντιληφθεί, γιατί τα όσα ακούω εδώ να λέτε δεν αναφέρονται καθόλου στο νομοσχέδιο για να το υποστηρίξετε. Ασκείτε μια κριτική στην προηγούμενη κυβέρνηση. Για το έργο της η κυβέρνηση του ΠΑΣΟΚ -το έχω ξαναπεί, θα το επαναλάβω- ξόφλησε τους λογαριασμούς της στις 7 Μαρτίου. Τελεία και παύλα. Από εδώ και στο εξής εσείς είστε υπόλογοι έναντι του ελληνικού λαού, δεν είμαστε εμείς. Εμείς πληρώσαμε, αν θέλετε, τα λάθη μας. Τώρα είναι η ώρα να ασκήσετε εσείς την κυβερνητική πολιτική.
      Κύριε Υπουργέ, όταν σας παραδώσαμε τον τομέα του τουρισμού μαζί με το συνάδελφο τον κ. Τσοχατζόπουλο σας είπαμε ότι είμαστε διατεθειμένοι να στηρίξουμε κάθε προσπάθεια που θα κάνετε προς τη σωστή κατεύθυνση. Προσωπικά σας είπα ότι για ένα εξάμηνο δεν πρόκειται να ασκήσουμε καμία κριτική και θα σας αφήσουμε το πεδίο ελεύθερο για να ασκήσετε πράγματι την πολιτική σας. Και μετά από έξι μήνες μας φέρνετε το παρόν νομοσχέδιο. Ώδινεν όρος και έτεκε μυν! 
      Στις 25 Μαΐου στην αίθουσα της επιτροπής ο κύριος Υπουργός επιβεβαίωνε πλήρως τις προεκλογικές υποσχέσεις της Νέας Δημοκρατίας υποσχόμενος διά του νέου Υπουργείου Τουριστικής Ανάπτυξης την αναγέννηση της φθίνουσας τουριστικής νομοθεσίας. Μάλιστα ο κύριος Υπουργός δήλωσε αυτάρεσκα ότι το νέο Υπουργείο αποτελεί το πρότυπο επανασύστασης του κράτους, σύμφωνα πάντοτε με τις μεγαλόστομες διακηρύξεις του κ. Καραμανλή. ΄Ολος ο τουριστικός κόσμος παρασυρόμενος από τις αθρόες προεκλογικές υποσχέσεις περίμενε το νομοσχέδιο αυτό ως μάννα εξ ουρανού για το άνοιγμα μιας νέας σελίδας στον τουρισμό και της νέας διακυβέρνησης, όπως πράγματι θέλετε να μιλάτε εσείς. Αντ’ αυτών όμως, άνθρακες ο θησαυρός. Μετά από εφτάμηνη εγκυμοσύνη απεδείχθη ανεμογκάστρι και γεννήθηκε μία απλή τροπολογία. 
      Σας διαβάζω τι είπαν οι φορείς στην αρμόδια Διαρκή Επιτροπή. 
      Γεράσιμος Φωκάς, Πρόεδρος του Ξενοδοχειακού Επιμελητηρίου Ελλάδας: «Διαπιστώνουμε ότι το Υπουργείο θα έκανε πιο πολλά, θα είχε δηλαδή πιο πολλές αρμοδιότητες, δυνατότητες, χρήματα, διοίκηση και διαχείριση των προβλημάτων του τουρισμού. Στο νομοσχέδιο βλέπουμε ότι υπάρχουν λιγότερες αρμοδιότητες απ’ ό,τι είχε προηγουμένως ο ΕΟΤ». 
      Γεώργιος Δρακόπουλος, Γενικός Διευθυντής του ΣΕΤΕ: «Αυτό δημιούργησε μία σειρά από προσδοκίες στον τουριστικό κλάδο, τις οποίες βέβαια περιμένουμε να επαληθευτούν. Δεν επαληθεύονται από το παρόν νομοσχέδιο. 
      Ιωάννης Ευαγγέλου, Πρόεδρος του Συνδέσμου Τουριστικών και Ταξιδιωτικών Γραφείων: «Σ’ αυτήν την καινούργια σελίδα θα θέλαμε να δούμε αυτό το νομοσχέδιο να είναι πιο τολμηρό σε ό,τι έχει να κάνει με το άνοιγμα του κράτους προς την αγορά. Θα θέλαμε να δούμε κάποιες ρυθμίσεις μέσα απ’ αυτό το νομοσχέδιο που να δείχνουν στην πράξη πώς η αγορά, πώς οι επιχειρηματίες του τουρισμού θα συνεργήσουν, θα συμπράξουν στη διαχείριση του τουρισμού». 
      Παρακάτω έκανε κάποιες παρατηρήσεις για συναρμοδιότητες του Υπουργείου με άλλα Υπουργεία: «Πράγματι διακρίνουμε ότι δεν έχουν επιλυθεί, για να έχουμε ένα Υπουργείο ικανό και δυνατό να προχωράει από μόνο τους στις ρυθμίσεις και αυτήν τη στιγμή στον τομέα του τουρισμού υπάρχουν επείγουσες ανάγκες». Και πιο κάτω: «Θα υπάρξουν σοβαρά λειτουργικά προβλήματα με το παρόν νομοσχέδιο. Δεν σας μιλάω για την υπόσχεση του Τουριστικού Επιμελητηρίου».
     Αλέξανδρος Παπαδόπουλος, Πρόεδρος του Διοικητικού Συμβουλίου των Εργαζομένων στον ΕΟΤ: «Διαφαινόμενη, όμως, αδυναμία του νομοσχεδίου αυτού θεωρούμε το εξής: Δεν συγκεντρώθηκαν όλες οι αρμοδιότητες που αφορούν στον τομέα του τουρισμού από άλλα συναρμόδια Υπουργεία, όπως του ΥΠΕΧΩΔΕ, του Υπουργείου Εμπορικής Ναυτιλίας και του Υπουργείου Μεταφορών». 
     Θέλετε και άλλα να σας πω για να καταλάβετε, όταν οι αρμόδιοι φορείς του τουρισμού λένε ότι δεν είναι ικανοποιημένοι από αυτό το νομοσχέδιο;
     Το πολυδιαφημισμένο νομοσχέδιο, κύριε Υπουργέ, συνίσταται σε μία τροπολογία. Τι κάνει αυτή η τροπολογία; Μεταφέρει τα γραφεία του εξωτερικού από τον ΕΟΤ στο Υπουργείο και παίρνει από τον ΕΟΤ αρμοδιότητες για τα τουριστικά καταλύματα και τις επενδύσεις. Διερωτώμαι τι του αφήνετε. Δημιουργεί Δ.Σ στον ΕΟΤ για να βολέψει κάποιους «ημετέρους». Επαναφέρει στον ΕΟΤ τις περιφερειακές υπηρεσίες του τουρισμού. Και κάτι άλλο. Επαναφέρει τις αποσπάσεις από τον ΕΟΤ στην ΕΤΑ, για να βολέψει τα στελέχη της ΔΑΚΕ που μέχρι πρότινος έδιναν γραμμή κανένας να μην πηγαίνει στην ΕΤΑ. Αλλά ακόμα δίνει και τη δυνατότητα αποσπάσεων από τους ΟΤΑ στο Υπουργείο Τουρισμού, για να μεταφέρουμε την «αυλή» από το Δήμο Αθηναίων στο Υπουργείο Τουριστικής Ανάπτυξης.
     Για τα λοιπά, κύριε Υπουργέ, δεν χρειάζεται καμία νομοθετική ρύθμιση. Η Βουλή δεν επαναλαμβάνει τους σκοπούς που έχουν νομοθετηθεί με το ν. 2160. Η Βουλή δεν αλλάζει ονόματα εταιρειών, φτάνει μια γενική συνέλευση. Η Βουλή δεν εφαρμόζει τους νόμους που ήδη υπάρχουν. Η ΕΤΑ έχει ήδη υπαχθεί στη διυπουργική επιτροπή αποκρατικοποίησης.
     Με άλλα λόγια, η Βουλή, κύριε Πρόεδρε, δεν μπορεί να καλύπτει την ανυπαρξία νομοθετικού έργου με το να νομοθετεί προθέσεις και εκθέσεις ιδεών. 
     Χρειάζεται νόμος για να συστήσετε επιτροπές, κύριοι συνάδελφοι, ή χρειάζεται νόμος για να συνεννοηθείτε με τους δήμους για θέματα ευταξίας και καθαριότητας, που αναφέρονται μέσα στο νομοσχέδιο; Εκτός εάν η σχέση σας με τους υπόλοιπους Υπουργούς είναι σε τέτοιο σημείο, ώστε να απαιτείται νόμος για να υποβάλλετε προτάσεις στους συναρμόδιους Υπουργούς. Αυτά για όσα περιέχονται στο νομοσχέδιο. 
     Όμως, θα σας υπενθυμίσω όσα δεν περιέχονται παρά της περί του αντιθέτου υποσχέσεις και του κ. Καραμανλή στον τουριστικό κόσμο. 
     Δεν αναφέρετε τίποτα για την απλοποίηση…
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, σας παρακαλώ να μου δώσετε λίγα λεπτά ακόμα.  Αρμόδιος Υπουργός ήμουν και δεν έχω τη δυνατότητα να μιλήσω επί των άρθρων.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό θα το έχετε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν αναφέρει τίποτα για την απλοποίηση του θεσμικού πλαισίου. Τι έλεγε ο Υπουργός στην αρμόδια κοινοβουλευτική επιτροπή στις 25 Μαΐου; «Θεσμοθετούμε νέες επενδυτικές διαδικασίες με όσο το δυνατόν λιγότερα γραφειοκρατικά εμπόδια. Υιοθετούμε πολιτικές προώθησης μεγάλων επενδύσεων».
     Ποια μεγάλη επένδυση προωθήσατε μέχρι σήμερα; Αφάντου; Νιές; Καϊάφα; Καμία!
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σιγά, κύριε συνάδελφε! Είμαστε και εμείς εδώ. Πήρατε φόρα.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μη με διακόπτετε.
     Λέει στο τέλος: «Όλα αυτά θα τα συζητήσουμε, όταν θα έρθει το νομοσχέδιο προς συζήτηση».
     Βλέπετε τίποτα να έχει από αυτά το νομοσχέδιο; Τίποτα για την ανάπτυξη και την εκμετάλλευση των έργων τουριστικής υποδομής, όπως μαρίνες, γήπεδα, γκολφ κλπ. Τίποτα για αυτά! Τίποτα για τη βελτίωση και την ολοκλήρωση των υποδομών. Τίποτα για τις περιφερειακές και τοπικές υποδομές. Τίποτα για την ενίσχυση της επιχειρηματικότητας και των ιδιωτικών επενδύσεων. Τίποτα για την ανάπτυξη των εναλλακτικών και ειδικών μορφών τουρισμού.  Το μόνο που κάνετε είναι να αποψιλώσετε την «Αγροτοτουριστική». 
     Τίποτα για την ανταγωνιστικότητα του ελληνικού τουρισμού. Τίποτα για τη βελτίωση της παραγωγικότητας μείωσης έμμεσου κόστους εργασίας. Τίποτα για τον επικοινωνιακό σχεδιασμό. Τίποτα για την αξιοποίηση των Ολυμπιακών Αγώνων. Τίποτα για την προώθηση όλων αυτών των θεσμών. Είναι ένα σχέδιο νόμου ΤΙΠΟΤΑ!
     Αυτά όλα που σας διάβασα, κύριοι συνάδελφοι, είναι μέσα στο πρόγραμμα της Νέας Δημοκρατίας. Εάν δεν το έχετε διαβάσει, να σας το δώσω.
     Στη συνέχεια λέτε: «Άρση της πολυδιάσπασης και της πολυπροσωπίας» και τα τρία πρόσωπα που ήταν πριν στον τουρισμό, τα κάνετε πέντε αυτήν τη στιγμή. Αυξάνετε το δημοσιονομικό κόστος, γιατί διατηρείτε τα τριακόσια εβδομήντα άτομα που ήταν μέχρι τώρα (διακόσια πενήντα στον ΕΟΤ και εκατόν είκοσι στο Υπουργείο) και μάλιστα τα κάνετε εξακόσια στον ΕΟΤ και διακόσια στο Υπουργείο. 
     Αυτό θα αυξήσει το δημοσιονομικό κόστος. Και επειδή δεν θα υπάρχουν χρήματα, ξέρετε από πού θα βγουν αυτά; Από τα χρήματα τα οποία εμείς νομοθετήσαμε για να υπάρχουν στη διάθεση του Υπουργείου για την προβολή από τα καζίνο. Από αυτά θα προσπαθήσετε να βγάλετε τα χρήματα, αλλά όπως λέει ο λαός «όταν η κατσίκα μασάει το λουρί, από το τομάρι της θα βγουν».
     ΠΡΟΕΔΡΕΥΩΝ (Ιωάννης Τραγάκης): Πολύ ωραία. Τελειώσατε, κύριε συνάδελφε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε, σας παρακαλώ.
     ΠΡΟΕΔΡΕΥΩΝ (Ιωάννης Τραγάκης): Πήρατε δύο λεπτά επιπλέον κύριε συνάδελφε, γι΄ αυτό σας παρακαλώ εγώ. Είναι εγγεγραμμένοι είκοσι τρεις συνάδελφοι. Ολοκληρώστε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω. 
     Θα ήθελα, τέλος, να πω, κύριε Πρόεδρε, ότι διαβάσαμε πως ανοίξατε γραφεία στην Κίνα, στο Πεκίνο και στη Σαγκάη. Παρακαλώ να μας δώσετε τις διευθύνσεις και τα τηλέφωνα των γραφείων μας στην Κίνα και στη Σαγκάη για να δούμε αν πράγματι τα δημοσιεύματα αυτά ήταν αληθινά. 
     Διαβάζουμε στο πρόγραμμα της Νέας Δημοκρατίας ότι προωθείτε την αναγέννηση των μεθοριακών σταθμών. Δεν έχετε πάει να δείτε ότι οι μεθοριακοί σταθμοί έχουν ανακαινιστεί; 
     Επειδή η Κυβέρνηση δεν έχει έργο δικό της τι κάνει; Προσπαθεί συνεχώς να πάρει έργο από την προηγούμενη κυβέρνηση. Κοιτάξτε, κύριοι συνάδελφοι, δίνει την έκδοση για την ελληνική κουζίνα από τον ΟΤΕΚ. Είχε εκδοθεί από το Διοικητικό Συμβούλιο του ΟΤΕΚ. Δεν κυκλοφόρησε αυτό αλλά τι έγινε; Πήρε το τεύχος αυτό ο κύριος Υπουργός το άλλαξε, έβαλε τη φωτογραφία του στην πρώτη σελίδα και το κυκλοφόρησε ως έργο της Κυβέρνησης.
     Εάν λοιπόν είναι αυτό το έργο της Κυβέρνησης, δηλαδή αν θέλετε να τρώτε συνεχώς από τα έτοιμα, λυπάμαι αλλά πρέπει κάποια στιγμή να καταλάβετε ότι πρέπει να κυβερνήσετε. Δεν καταλαβαίνω γιατί δεν μπορείτε να κυβερνήσετε. Δεν θέλετε να κυβερνήσετε; Βαριόσαστε να κυβερνήσετε; Επιτέλους όμως θα πρέπει κάποια στιγμή να πάρετε αποφάσεις.
     ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε Γεωργακόπουλε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το νομοσχέδιο αυτό είναι ένα σακί άδειο. Δεν κάνει καμία τομή στην τουριστική νομοθεσία, δεν κάνει τίποτα. 
     ΠΡΟΕΔΡΕΥΩΝ (Ιωάννης Τραγάκης): Πήρατε χρόνο από όλους τους επόμενους συναδέλφους σας. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς λέτε ότι δεν υπάρχει πολιτική. Σας πληροφορώ όμως ότι θα σας είχαμε αφήσει τρία νομοσχέδια. 
     ΠΡΟΕΔΡΕΥΩΝ (Ιωάννης Τραγάκης): Μη με φέρνετε σε δύσκολη θέση. Θα σας κλείσω το μικρόφωνο και δεν έχει νόημα. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε. 
     Το νομοσχέδιο για τις ιαματικές πηγές, το νομοσχέδιο για την τουριστική… 
     ΠΡΟΕΔΡΕΥΩΝ (Ιωάννης Τραγάκης): Θα τα πείτε στα άρθρα αυτά.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μπορώ να μιλήσω, κύριε Πρόεδρε, γιατί δεν θα είμαι μετά στο Τμήμα. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το νομοσχέδιο για την κωδικοποίηση και το νομοσχέδιο για τις μεγάλες…
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριοι συνάδελφοι.
     Θέλετε να κάνετε μια παρέμβαση κύριε Υπουργέ; 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Ναι, κύριε Πρόεδρε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτά τα νομοσχέδια να τα φέρετε για ψήφιση, γιατί διαφορετικά θα σας τα καταθέσουμε εμείς ως προτάσεις νόμου. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για μια παρέμβαση.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού):  Κύριε Πρόεδρε, θα ήθελα να παρακαλέσω τον κ. Γεωργακόπουλο να μας υποδείξει ποια είναι αυτά τα νομοσχέδια. Πού είναι, κύριε Γεωργακόπουλε; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ σας τα παρέδωσα πάνω στο γραφείο σας. Ζητήστε τα από τις υπηρεσίες σας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού):  Μισό λεπτό. Πέρασε από τη Βουλή κανένα νομοσχέδιο; 
      Κύριε Γεωργακόπουλε, τον καημό σας γιατί δεν μπορέσατε να περάσετε τα νομοσχέδιά σας σήμερα τον γυρνάτε σε εμάς; 
      (Χειροκροτήματα από την πτέρυγα της Νέας Δημοκρατίας)
      Χαίρομαι για την αυτοκριτική σας και την αυστηρή κριτική που κάνατε στην κυβέρνησή σας. Εγώ κατανοώ πλήρως το πρόβλημα που αντιμετωπίσατε και το είχαμε συζητήσει και αυτό. Σε ό,τι αφορά τα δικά μας, σε λίγο θα σας πω την άποψή μου.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία.
      Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριοι συνάδελφοι, θα προσπαθήσω να μιλήσω προς εσάς και τη Βουλή με βάση την επί της αρχής συζήτηση του νομοσχεδίου που συζητάμε απόψε και όχι πιστεύοντας ότι κάνω έναν προεκλογικό λόγο εκτός Βουλής για να ακούσουν οι πολίτες.
      Συζητάμε, κύριοι συνάδελφοι, απόψε επί της αρχής –επαναλαμβάνω- ένα νομοσχέδιο με το οποίο θέλουμε να αλλάξουμε τη σημερινή δομή της τουριστικής μας πολιτικής, ενός τομέα της ανάπτυξής μας, όπως είναι ο ελληνικός τουρισμός, όπου πολύ έξυπνα μία εφημερίδα προχθές έγραψε «ο ελληνικός τουρισμός είναι μια περιπέτεια ενενήντα ετών».
      Επειδή συζητάμε, κυρίες και κύριοι συνάδελφοι, το καινούργιο εργαλείο το οποίο είναι η τουριστική μας πολιτική και το Υπουργείο Τουριστικής Ανάπτυξης, όπως μετονομάζετε, θα πρέπει να ξέρετε και έχουμε υποχρέωση να πούμε όλοι μας τι επιδιώκουμε.
      Επιδιώκουμε πράγματι αυτήν τη βιομηχανία που λέγεται τουρισμός να την αναπτύξουμε, να την κάνουμε καλύτερη για να αυξήσουμε το εθνικό μας εισόδημα. Όλοι παραδέχεστε και όλοι παραδεχόμαστε ότι είναι η μοναδική μας πλέον βιομηχανία. Θα πρέπει να δούμε όμως μέχρι σήμερα τι κάναμε γι΄ αυτήν τη βιομηχανία. Δεν θα κρίνετε, αγαπητοί συνάδελφοι της Αντιπολίτευσης, το αποτέλεσμα αυτής της προσπάθειας την οποία τώρα σχεδιάζουμε. Θα το κρίνετε μετά από τέσσερα χρόνια. Μη βιάζεστε, εδώ είμαστε.
     Όμως εμείς έχουμε δικαίωμα και υποχρέωση να αναπτύξουμε τις απόψεις μας και να πούμε γιατί εσείς καθυστερήσατε τόσα χρόνια. Θα επικαλεστώ αυτά που εσείς προτείνατε. Διαβάζω, «Ελληνική Δημοκρατία, Υπουργείο Ανάπτυξης, Ελληνικός Οργανισμός Τουρισμού: πρόταση σχεδίου περιφερειακής ανάπτυξης 2000-2006, τομέας τουρισμού». Εσείς τα φτιάξατε αυτά. Να σας πω περιληπτικά τι γράφει: «Εκτίμηση αποτελεσμάτων μέχρι σήμερα πορείας του Β΄ Κοινοτικού Πλαισίου: Μέτρο 1: Δημόσιες επενδύσεις για τη δημιουργία υποδομών υποστήριξης του θαλάσσιου τουρισμού, απορρόφηση 1,94%. Μέτρο 1.2: Δημόσιες επενδύσεις για τη δημιουργία υποδομών υποστήριξης του ορεινού οικολογικού θεραπευτικού χιονοδρομικού τουρισμού, απορρόφηση 29,12%. Μέτρο 1.3: Ενίσχυση ιδιωτικών επενδύσεων, εκσυγχρονισμού ολοκληρωμένης μορφής ξενοδοχειακών εγκαταστάσεων και ενίσχυσης ιδιωτικών επενδύσεων για τη μετατροπή παραδοσιακών ή διατηρητέων κτισμάτων σε τουριστικά καταλύματα, απορρόφηση 41,34%. Μέτρο 1.4: Ενίσχυση ιδιωτικών επενδύσεων για τη δημιουργία εγκαταστάσεων ειδικής τουριστικής υποδομής, μαρίνες, γήπεδα γκολφ, συνεδριακά κέντρα, κέντρα θαλασσοθεραπείας, κέντρα τουρισμού υγείας κλπ., απορρόφηση 25,78%. Μέτρο 1.5: Στήριξη μικρομεσαίων επιχειρήσεων τουρισμού, ιδιωτικές επενδύσεις και πληροφοριακό δίκτυο, δημόσια επένδυση, απορρόφηση 15%. Μέτρο 1.6: Κατάρτιση του ανθρώπινου δυναμικού του τομέα τουρισμού, δημόσια επένδυση, απορρόφηση 1,05%.»
     Αυτή είναι η δική σας εκτίμηση που την κάνατε το 1999 για το Β΄ ΚΠΣ. Αν αυτό δεν σας προβληματίζει, τι να πω; Να σας πω όμως και τι πιστεύατε τόσα χρόνια. Δεν πιστεύατε για την τουριστική ανάπτυξη. Από το 1981 την κακολογούσατε. Θα σας αναφέρω εκείνο το περίφημο που είπε ο Ανδρέας Παπανδρέου τον Οκτώβριο του 1975, όταν ήθελε με την «αλλαγή» να τα αλλάξει όλα: «Καλώς να έρθει ο τουρισμός, αλλά δεν μπορείς να στηρίξεις την ανάπτυξη μιας χώρας σε ξενοδοχειακό προσανατολισμό εκτός αν πάρουμε όλοι απόφαση να φορέσουμε ρούχα γκαρσονιού, να γίνουμε όλοι γκαρσόνια και να πούμε: ελάτε, περάστε και να γίνουμε θέρετρο της Ευρώπης». Αυτή η φράση περί γκαρσονιών της Ευρώπης στιγμάτισε για πολλά χρόνια την παρουσία της ξενοδοχειακής -τουριστικής τάξης στην οικονομική κοινότητα. Αυτά πιστεύατε τότε.
     Και ερχόμαστε σήμερα και λέμε, κύριοι συνάδελφοι, είναι κακό να κρίνουμε όλα αυτά που υποσχεθήκατε και τα κάνατε πρόγραμμα για την τουριστική μας ανάπτυξη; Εγώ δεν ισοπεδώνω τα πάντα. Έχουμε όμως δικαίωμα να κρίνουμε τι κάνατε και γιατί καθυστερήσατε. Τώρα εσείς μας κρίνετε εκ των προτέρων, γιατί εμείς μέσα σε έξι μήνες δεν κάναμε το νομοσχέδιο. Τέσσερα χρόνια θα κυβερνήσουμε και θα δούμε και πόσες άλλες τετραετίες. Το πρόβλημα είναι να φτιάξουμε το εργαλείο με το οποίο θα συνεχίσουμε. Οι φορείς ήρθαν και είπαν τα προβλήματά τους. Τα προβλήματα όμως τα οποία υπάρχουν δεν τα δημιουργήσαμε εμείς με το νέο νομοσχέδιο το οποίο φέρνουμε. Τα δημιουργήσατε εσείς που κυβερνούσατε. 
     Θα σας πω και κάτι άλλο. Στις διανυκτερεύσεις αλλοδαπών τουριστών στην περιφέρεια της χώρας θα σας διαβάσω δικά σας στοιχεία. Όλοι παραδεχόμαστε ότι η Ελλάδα έχει ομορφιές, ιστορία, πολιτισμό και ότι πρέπει να αναπτύξουμε όλες τις περιφέρειες. Ανατολική Μακεδονία, Θράκη απορρόφηση, ποσοστό επί του συνόλου της χώρας 1,22%. Κεντρική Μακεδονία 7,6%. Δυτική Μακεδονία 0,12%. Ήπειρος 0,63%. Θεσσαλία 1,43%.
    Στα Ιόνια νησιά 9,39%, δυτική Ελλάδα 1,14%, Στερεά Ελλάδα 1,42%, Αττική 12,09%, Πελοπόννησος 2,55%, βόρειο Αιγαίο 2,55%, νότιο Αιγαίο –προσέξτε- 33,21% και Κρήτη 26,55%. Δηλαδή η Δωδεκάνησος και η Κρήτη καλύπτουν όπως βλέπετε το 60%. 
    Σας ερωτώ: Είναι προς τιμή σας αυτό, που θάψατε όλη την περιφέρεια, που όλοι διαφημίζουν ότι υπάρχει τουρισμός, ιστορία, ομορφιές; Λέγατε: «Ελάτε ξένοι να απολαύσετε». Και, όμως, σήμερα αυτά τα νησιά του συμπλέγματος του Αιγαίου -που το Αιγαίο χαρτογραφικά είναι μεγαλύτερο από την ηπειρωτική Ελλάδα- πάσχουν. Δεν έχουν ακτοπλοΐας, αεροδρόμια.
    Στις φυσικές περιοχές που προστατεύονται με νόμο σε όλη την Ελλάδα έχουμε τα εξής: Εθνικοί δρυμοί δέκα, αισθητικά δάση δεκαεννέα, μνημεία φύσης πενήντα τρία, θαλάσσια πάρκα μόνο ένα. Εγκαταστάσεις ειδικής τουριστικής υποδομής: Δεκαέξι χιονοδρομικά κέντρα, εξήντα δύο ορεινά καταφύγια, τρία κέντρα τουρισμού υγείας, δεκαπέντε μαρίνες, είκοσι υπό κατασκευή. Στο συνεδριακό τουρισμό είμαστε στη δέκατη όγδοη θέση στην Ευρώπη. 
    Κύριε Γεωργακόπουλε, έχουμε τέσσερα γήπεδα γκόλφ. Φύγατε και δεν με ακούτε. Έχουμε και πέντε ιδιωτικά water parks, πέντε διεθνή αεροδρόμια και είκοσι δύο μικρά. 
    Φάγατε όλα τα λεφτά από το «σπατόσημο», τα καταξοδέψατε. Και η Ευρωπαϊκή Ένωση λέει «φέρτε πίσω το τέλος εκσυγχρονισμού». Κάνατε οποιαδήποτε άλλα έργα και αφήσατε τα νησιά μας χωρίς συγκοινωνίες και χωρίς αεροδρόμια. 
    Τα ελικοδρόμια το βράδυ δεν λειτουργούν γιατί δεν υπάρχουν φωτισμοί, δεν υπάρχουν όργανα. 
    Παρ΄ όλα αυτά τα νησιά μας έχουν το 60% του τουρισμού. Και όλες αυτές οι φυσικές ομορφιές που προστατεύουν την ηπειρωτική Ελλάδα έμειναν χωρίς τουρίστες.
    Άρα τι συμβαίνει, κύριοι συνάδελφοι; Δεν δουλέψατε σωστά. Να το παραδεχθούμε. Εγώ δεν ισοπεδώνω τα πάντα. Να μην κρυβόμεθα. Εδώ δεν μιλάμε σε προεκλογική συγκέντρωση. Μιλάμε για το τουριστικό νομοσχέδιο με το οποίο θέτουμε τα θεμέλια. Τα θεμέλια είναι γερά, να είστε βέβαιοι. Η ηγεσία που υπάρχει σήμερα είναι ικανότατη και θα κάνουμε αυτό που μας επιτάσσει ο νόμος, αλλά και η υποχρέωσή μας. Να είστε βέβαιοι ότι εμείς θα αγρυπνούμε, θα βοηθήσουμε και δεν θα έχουμε αυτό το μπάχαλο που υπάρχει σήμερα. Διότι από τα ενενήντα χρόνια που πέρασαν, από το 1914 που άρχισε η ίδρυση του πρώτου Υπουργείου μέχρι σήμερα, φθάσαμε σε αυτήν την κατάσταση γιατί φταίμε εμείς. Το ότι δεν απορροφήσαμε πολλά κονδύλια, δεν φταίει κανένας άλλος στην Ευρωπαϊκή Ένωση. Φταίτε εσείς, από τους μηχανισμούς σας, από τις αμφιταλαντεύσεις σας ποιος θα έχει αρμοδιότητα. 
    Θέλω να τελειώσω με την εξής παρατήρηση. Το νομοσχέδιο, καλό ή κακό, θα γίνει νόμος του κράτους και θα προχωρήσει. Η μοναδική μας αυτή βιομηχανία είναι υποχρέωσή μας να την υποστηρίξουμε. Από εκεί θα βοηθηθούν όλες οι τάξεις, όλη η εργατική τάξη και ο κόσμος που σήμερα είναι γύρω από τον τουρισμό. 
    Κάποιος είπε ότι τάχα εμείς δεν θα αξιοποιήσουμε καλά τη μεταολυμπιακή εποχή. Θα σας διαβάσω, λοιπόν …
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
    ΑΝΑΣΤΑΣΙΟΣ ΚΑΡΑΜΑΡΙΟΣ: Τελειώνω με αυτό, κύριε Πρόεδρε.
    Λέγατε, το 1999 λοιπόν, για την τέλεση των Ολυμπιακών Αγώνων του 2004: «Η Αθήνα προσφέρει μοναδικές ευκαιρίες στον ελληνικό τουρισμό. Η χώρα μας οφείλει να μεγιστοποιήσει τα οφέλη από το γεγονός αυτό, εξασφαλίζοντας, πέρα από την εισροή των φιλάθλων κατά τη διάρκεια των αγώνων, διαρκή δημοσιότητα και αντίστοιχο τουριστικό ρεύμα για προολυμπιακές αθλητικές και πολιτιστικές εκδηλώσεις κλπ.». Και δεν κάνατε τίποτα. 
    Αν σήμερα, λοιπόν, λείπουν οι μαρίνες, τα λιμάνια, οι δρόμοι, οι αεροπορικές συγκοινωνίες, φταίτε εσείς οι ίδιοι και εμείς έχουμε υποχρέωση να τα διορθώσουμε. Να είστε βέβαιοι ότι θα κάνουμε το καλύτερο γι’ αυτό τον τόπο.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο.
    ΠΑΝΑΓΙΩΤΗΣ ΣΓΟΥΡΙΔΗΣ: Αγαπητοί κύριοι συνάδελφοι, κύριοι Υπουργοί, ποιος Έλληνας πολίτης που έχει γενικές γνώσεις θα έχει αντίρρηση για την επανίδρυση του Υπουργείου Τουρισμού;
Δεν πρόκειται για ρητορική ερώτηση. Απαντώ ο ίδιος. Κανείς! Όταν μάλιστα η γενική αντίληψη θεωρεί ότι ο τουρισμός είναι μία βιομηχανία προσφοράς υπηρεσιών που εισάγει άδηλους πόρους, πολύ περισσότερους από αυτούς που εισάγονται από τον τομέα ναυτιλίας, στον οποίο η Ελλάδα είναι πρώτη δύναμη παγκοσμίως. Μάλιστα οι πόροι του τουρισμού διαχέονται σε πολλούς. Αντίθετα, οι πόροι από τη ναυτιλία μπορούν να συγκεντρωθούν σε πέντε ή έξι οικογένειες. 
     Από την άλλη, ποιος Έλληνας επιχειρηματίας που ασχολείται με τουριστικές δραστηριότητες θα είχε αντίρρηση για την επανίδρυση του Υπουργείου Τουρισμού; Απαντώ και πάλι, κανείς. Όταν μάλιστα αυτή συνοδεύεται από βαρύγδουπες υποσχέσεις, όπως περί υπερυπουργείου με αρμοδιότητες επίλυσης πολύπλοκων προβλημάτων που απασχολούν τους εμπλεκόμενους με τον τουρισμό φορείς, όπως η συγκέντρωση πόρων για διαφήμιση του ελληνικού τουριστικού προϊόντος, η κατάργηση των υποτιθέμενων «αμαρτωλών» φορέων, όπως η εταιρεία «Τουριστικών Ακινήτων», η επανασύσταση του κρατικού ΕΟΤ με αρμοδιότητες κ.α.
     Ακούστε, λοιπόν, κύριοι συνάδελφοι, κάποια στοιχεία για να κάνετε κάποιες δεύτερες σκέψεις. Από τις δεκατέσσερις χώρες στην Ευρωπαϊκή Ένωση που ήταν στο σκληρό πυρήνα της ΟΝΕ, καμία δεν έχει αυτοτελές Υπουργείο Τουρισμού. Από τις δέκα χώρες που εντάχθηκαν στην Ευρωπαϊκή Ένωση...
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Η Ιρλανδία δεν έχει; 
     ΠΑΝΑΓΙΩΤΗΣ ΣΓΟΥΡΙΔΗΣ: Όχι, δεν έχει η Ιρλανδία και αυτή είναι η αλήθεια!
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Φαίνεται ότι προχθές έτρωγα με το φάντασμα του Υπουργού Τουρισμού της Ιρλανδίας!
     ΠΑΝΑΓΙΩΤΗΣ ΣΓΟΥΡΙΔΗΣ: Ναι, αλλά πρόκειται για Υπουργείο εμπλεκόμενο και με άλλες αρμοδιότητες και όχι για αυτοτελές Υπουργείο Τουρισμού. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Η Τουρκία έχει, κύριε συνάδελφε…
     ΠΑΝΑΓΙΩΤΗΣ ΣΓΟΥΡΙΔΗΣ: Από τις τρεις υπό ένταξη χώρες –γιατί θεωρώ ότι και η Τουρκία θα πάρει το διαβατήριο- μόνο η Ρουμανία και η Τουρκία έχουν. Αυτό σας το λέω για να βγάλετε τα δικά σας συμπεράσματα. 
     Και αυτό γιατί γίνεται; Ο τουρισμός τέμνει οριζόντια πολλές δραστηριότητες, όπως οικονομία, εμπόριο, ανάπτυξη, διοίκηση, ναυτιλία, γεωργία, δάση, χωροθέτηση, υγεία, παιδεία, μεταφορές. 
     Το ΠΑΣΟΚ δεν ανακάλυψε τον τροχό όταν δημιούργησε το διυπουργικό όργανο χάραξης τουριστικής πολιτικής και τη διυπουργική επιτροπή σε επίπεδο γραμματέων για την εφαρμογή αυτής της πολιτικής και την επίλυση ζητημάτων που θα προκύψουν. Άργησε –αυτό είναι αλήθεια, κύριοι συνάδελφοι- αλλά δημιούργησε και θεσμικό πλαίσιο και όργανα και βρήκε και αυτοτελείς πόρους για να μπορεί να ξεκινήσει η τουριστική διαφήμιση. Εσείς όλα αυτά θα μπορούσατε να τα αξιοποιήσετε και για επενδύσεις και για διαφήμιση.
     Όμως, μετά από απραξία έξι μηνών, φέρνετε στη Βουλή αυτό το νομοσχέδιο, ένα νομοσχέδιο άτολμο και άτεχνο νομοτεχνικά. Αυτό δεν το λέει μόνο η Επιστημονική Επιτροπή, αλλά μέσα στο νομοσχέδιο υπάρχουν άρθρα ή διατάξεις που αντικρούονται. Είναι ένα νομοσχέδιο όπου το Υπουργείο Τουρισμού εμπλέκει και αλληλοκαλύπτει τον ΕΟΤ και δημιουργεί σύγχυση αρμοδιοτήτων Υπουργού-Υφυπουργού, Προέδρου ΕΟΤ-Γενικού Γραμματέα ΕΟΤ, που έχει αντιφατική διοικητική δομή στο εσωτερικό -δημιουργεί γραφεία τουρισμού του ΕΟΤ- και στο εξωτερικό που ήδη λειτουργούν αυτά τα γραφεία, τα εντάσσει μέσα στο Υπουργείο. 
      Η ερώτησή μου είναι η εξής: Το Υπουργείο Εμπορίου, το οποίο μέσα στις πρεσβείες μας είχε ανεξάρτητο και αυτοτελές τμήμα για την προώθηση του εμπορίου, δημιούργησε εμπορικό ακόλουθο. Το κράτος προς τα έξω εκφράζεται ενιαία. Θα έπρεπε δηλαδή να υπάρχει ένας τουριστικός ακόλουθος, ο οποίος να δραστηριοποιείται μεν, στα πλαίσια όμως και υπό την αιγίδα του Υπουργείου Εξωτερικών. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Αυτό προβλέπει το νομοσχέδιο! 
     ΠΑΝΑΓΙΩΤΗΣ ΣΓΟΥΡΙΔΗΣ: Δεν νομίζω! Κάνετε κάτι άλλο. Παίρνετε τα γραφεία του ΕΟΤ μέσα στο Υπουργείο σας. Θα τα δώσετε στο Υπουργείο Εξωτερικών; Θα έχετε συναρμοδιότητα; 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Θα σας εξηγήσω.
     ΠΑΝΑΓΙΩΤΗΣ ΣΓΟΥΡΙΔΗΣ: Θα περιμένουμε με χαρά, κύριε Υπουργέ, να ακούσουμε αυτές τις εξηγήσεις. 
	Φέρατε ένα νομοσχέδιο που αλλάζει την «αμαρτωλή» ΕΤΑ από Εταιρεία Τουριστικών Ακινήτων σε Εταιρεία Ανάπτυξης. Αυτή η «αμαρτωλή» εταιρεία όμως, που ο κ. Αλογοσκούφης μέσα εδώ σε αυτήν την Αίθουσα έλεγε ότι ξεπουλά τα ασημικά της οικογένειας, ήταν αυτή που έφερε πόρους για να γίνει η μαρίνα του Φαλήρου, που λόγω των υψηλών τιμολογίων έμεινε άδεια στους Ολυμπιακούς Αγώνες. Την εγκαινιάσατε εσείς, κύριε Υπουργέ. 
	Αυτή η «αμαρτωλή» εταιρεία έφτιαξε τους μεθοριακούς σταθμούς. Αυτή η εταιρεία βρήκε χρήματα για διαφήμιση. Και σας ερωτώ, γιατί δεν έχουν κατατεθεί οι ισολογισμοί της ΕΤΑ μέχρι τώρα από τη νέα διοίκηση που τοποθετήσατε;
 	Προχωρώ και ρωτώ ακόμα πάρα πέρα να μας πείτε: Μέσα στο νομοσχέδιο φέρνετε και λέτε ότι, ενώ η ΕΤΑ ήταν αυτή που ξεπουλούσε τα ασημικά της οικογένειας, στο άρθρο 4, στην παράγραφο 8, λέτε ότι «η διάθεση των ακινήτων και επιχειρηματικών μονάδων του ΕΟΤ των οποίων τη διοίκηση, διαχείριση και εκμετάλλευση ασκεί η Εταιρεία Τουριστικής Ανάπτυξης, θα γίνεται…» κλπ., δηλαδή μιλάτε για διάθεση, μιλάμε για ξεπούλημα τώρα των ακινήτων. Δίνετε το δικαίωμα με το νομοσχέδιο αυτό να γίνεται διάθεση των ακινήτων. 
	Επίσης φέρατε το νομοσχέδιο που η μόνη συναρμοδιότητα είναι η συνυπογραφή που έχετε για τον αιγιαλό και παραλία, που ένα μεγάλο κομμάτι πλέον με νομοσχέδιο παλαιότερα έχει μεταφερθεί στην Τοπική Αυτοδιοίκηση. Η επανίδρυση του Υπουργείου Τουριστικής Ανάπτυξης θυμίζει αυτό που εξήγγειλε η Νέα Δημοκρατία, επανίδρυση του κράτους. Δυστυχώς, όμως, αποδεικνύεται άνθρακες ο θησαυρός. Γι’ αυτό οι εμπλεκόμενοι φορείς με τον τουρισμό ανησυχούν σοβαρά και το έδειξαν στην ακρόαση των φορέων μέσα στην επιτροπή, απ’ ό,τι διάβασα στα Πρακτικά. 
	Λυπάμαι, κύριε Υπουργέ -γιατί είμαι βέβαιος ότι δεν ήταν στις προθέσεις σας- ως Υπουργός Τουρισμού να είστε ο τουρίστας της Κυβέρνησης. Δεν ιδρύεται ένα Υπουργείο για να διαχειριστεί ο Πρωθυπουργός τους τουριστικά ανεπιθύμητους ούτε ιδρύεται Υπουργείο για να βολευτούν κάποιοι έξω και πέρα από το ΑΣΕΠ με σύμβαση έργου που υποκρύπτει σύμβαση εργασίας. Δεν θα είχα προσωπικά αντίρρηση για την ίδρυση του Υπουργείου Τουρισμού αν αυτό συνοδευόταν από αρμοδιότητες επενδύσεων, χωροθέτησης, δασών, πολιτισμού, ναυτιλίας, αλλά αυτές είναι συνταγματικά αδύνατον να μεταφερθούν. Καλλιεργούσατε, λοιπόν, φρούδες ελπίδες ότι θα έχετε ένα υπέρ Υπουργείο που θα έλυνε όλα τα προβλήματα. Ανησυχώ γιατί δεν έχετε τουριστική πολιτική. Φαίνεται  από το νομοσχέδιο αυτό ότι δεν έχετε τουριστική πολιτική, αλλά δεν έχετε ούτε όραμα για τον τουρισμό. Δεν διαφαίνεται πουθενά ότι υπάρχει όραμα για τον τουρισμό. 
	Αποδεικνύεται επίσης κάτι άλλο, ότι δεν σας έλειπε το θεσμικό πλαίσιο ούτε τα χρήματα. Πείτε μας εν προκειμένω: Από το καζίνο της Πάρνηθας και της Κέρκυρας μέχρι τώρα έχουν παρθεί προς το Υπουργείο Τουρισμού 27 εκατομμύρια ευρώ. Πού έχουν αξιοποιηθεί αυτά τα λεφτά; Στο τέλος του χρόνου θα φτάσουν στα 40 εκατομμύρια ευρώ. Και αυτά τα θεσμοθέτησε το ΠΑΣΟΚ που δεν είχε πολιτική για τον τουρισμό. Του χρόνου θα είναι 55 εκατομμύρια ευρώ. 
      Τι θα κάνετε με το πρόγραμμα των μαθητικών εβδομάδων; Θα βρείτε πόρους γι’ αυτό; Είχε θεσπιστεί σε νομοσχέδιο για την πρώτη χρονιά ότι θα βρεθούν τα λεφτά. Πρέπει να κατεβάσετε άρθρο για να βρεθούν τα λεφτά για την επόμενη χρονιά. Διαβάστε το άρθρο για τις μαθητικές εβδομάδες. Αγωνιούν οι φορείς στην περιφέρειά σας, κύριε Υπουργέ Αιγαίου, για το θέμα αυτό. Γιατί οι πενήντα χιλιάδες μαθητές, που ακολούθησαν το μαθητικό τουρισμό, άφησαν χρήματα στην επαρχία και στις περιφέρειες. 
	Μας φέρατε ένα νομοσχέδιο που για να λύσετε τρία δευτερεύοντα ζητήματα, τη δημιουργία Διοικητικού Συμβουλίου στον ΕΟΤ, τη μεταφορά των περιφερειακών  γραφείων στον ΕΟΤ και παράλληλα το γραφείο του εξωτερικού, αρκούσαν τρεις τροπολογίες. Με την ίδρυση του Υπουργείου αρκούσαν τρεις τροπολογίες. 
Ο τουρισμός, όμως, είναι μια εθνική υπόθεση. Ως υπεύθυνος του ΠΑΣΟΚ για τον τουρισμό δεν θα είχα καμία αντίρρηση να συνεργαστούμε για να μπορέσουμε να φέρουμε ένα νομοθετικό πλαίσιο, το οποίο να είναι αναβαθμισμένο, να βοηθάει τον τουρισμό. Δεν το ζητήσατε. Λυπάμαι. 
Καταψηφίζω το νομοσχέδιο επί της αρχής.
	ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για είκοσι πέντε λεπτά.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Κυρίες και κύριοι συνάδελφοι,  πρώτα απ’ όλα θα ήθελα να πω ότι με χαροποιεί το γεγονός ότι χάρις σ’ αυτήν την πρωτοβουλία και την τόσο σημαντική πολιτική μας απόφαση να ιδρυθεί αυτό το Υπουργείο Τουρισμού, σ’ αυτήν την Αίθουσα αρχίσαμε να συζητάμε για τον τουρισμό. Δέκα ολόκληρα χρόνια πέρασαν και μονάχα μια φορά στη Βουλή πέρασε ένα νομοσχέδιο και μάλιστα για την αποκαλούμενη και από εσάς -χαίρομαι που το ακούω- «αμαρτωλή» ΕΤΑ.
      ΠΑΝΑΓΙΩΤΗΣ ΣΓΟΥΡΙΔΗΣ: Υποτιθέμενη.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Λαμβάνουμε υπόψη τη διόρθωση. Πάντως η παραδρομή του λόγου αλήθειες λέει, κύριε συνάδελφε.
      Εγώ απλώς θα ήθελα να σας πω ότι όλους αυτούς τους πέντε μήνες, που ασχολούμαστε με τον τουρισμό, έχουμε καταλήξει σε μια σειρά από συμπεράσματα που κάθε άλλο παρά τιμούν την πολιτική που ασκήθηκε όλα αυτά τα χρόνια.
      Λέω καμιά φορά ότι το τουριστικό περιβάλλον είναι -γιατί έτσι το βρήκαμε- κατακερματισμένο, άναρχο, ακατάστατο και εν πολλοίς αμαρτωλό. Οι προηγούμενες κυβερνήσεις αντιμετώπισαν τον τουρισμό ως πάρεργο. Δεν είχαν όραμα, στρατηγική αλλά ούτε και αντίληψη του νέου παγκόσμιου περιβάλλοντος μέσα στο οποίο, όπως όλες οι μελέτες επιβεβαιώνουν, ο τουρισμός θα έχει κυρίαρχη θέση.
      Με άλλα λόγια, αγαπητοί συνάδελφοι, δεν βλέπατε μακριά και το κατανοούμε. Οι κυβερνήσεις σας τα τελευταία χρόνια είχαν περιπέσει σε πνευματική κόπωση πέραν των άλλων αδυναμιών που οδήγησαν στο τελευταίο εκλογικό αποτέλεσμα. Αλλά εδώ δεν βρισκόμαστε σήμερα για να αξιολογήσουμε και να κρίνουμε την πολιτική σας. Εμείς ξεκινήσαμε με τις καλύτερες προθέσεις, ζητώντας απ’ όλες τις πτέρυγες της Βουλής να συνεργαστούμε ώστε μέσα απ’ αυτήν μας την απόφαση, που το πρώτο στάδιο ζούμε τώρα, διότι όπως ελέχθη κατ’ επανάληψη αυτό το νομοσχέδιο δεν έχει παρά ένα σκοπό: Να ιδρύσει το Υπουργείο, να αποκτήσει αυτό το Υπουργείο νομική, πολιτική, οργανωτική και θεσμική υπόσταση. Θα ακολουθήσουν, όπως είπε ο Πρωθυπουργός κ. Καραμανλής στη Θεσσαλονίκη, σειρά νομοθετημάτων που αυτό το άναρχο περιβάλλον θα το βάλουν σε τάξη γιατί είμαστε αποφασισμένοι πρώτα απ’ όλα να το νοικοκυρέψουμε και σε δεύτερο βαθμό να προχωρήσουμε σ’ αυτό που ονομάζουμε «ποιοτική επανάσταση».
      Δεν άκουσα σ’ αυτήν την Αίθουσα καθ’ όλη τη διάρκεια των συζητήσεων είτε στην επιτροπή είτε τώρα μια αυτοκριτική. Βγαίνει, όμως, αυτό το συμπέρασμα διότι όλα όσα λέγατε αυτές τις μέρες οδηγούν εκεί. Εγώ θα συνηγορήσω και θα συνυπογράψω όλες τις απόψεις και τις παρατηρήσεις πολιτικής φύσεως και περιεχομένου για τον τουρισμό. Μονάχα που εκ των πραγμάτων ανάγονται στην περίοδο που προηγήθηκε. Εμείς δεν βρήκαμε καμένη γη. Δεν το είπαμε ποτέ αυτό. Βρήκαμε ένα χέρσο χωράφι και είμαστε αποφασισμένοι να το καλλιεργήσουμε με συνέπεια, φιλοπονία, όραμα. Γι’ αυτό το λόγο χαράσσουμε μια στρατηγική σε βάθος χρόνου τουλάχιστον δεκαετίας. Διότι έτσι προγραμματίζει, σχεδιάζει και ενεργεί αυτή η Κυβέρνηση. Βλέπει μακριά σε βάθος χρόνου. Διότι όλα αυτά που απαιτούνται για την επανίδρυση του ελληνικού τουρισμού χρειάζονται και χρόνο. Παράλληλα παίρνουμε μέτρα.
      Ακούστηκαν πολλά γι’ αυτό το εξάμηνο που πέρασε. Κανείς, όμως, δεν αναφέρθηκε σε μια σειρά από χρονίζοντα προβλήματα του ελληνικού τουρισμού που εμείς κατορθώσαμε να λύσουμε. Την ίδια στιγμή μεθοδικά και συστηματικά προχωράμε μπροστά και σήμερα με υπερηφάνεια παρουσιάζουμε αυτό το νομοσχέδιο. Ακούστηκε πρωτύτερα ότι θα θέλαμε ένα πανίσχυρο Υπουργείο που να καλύπτει όλο το φάσμα των αρμοδιοτήτων που διαχέονται σε όλες τις κυβερνητικές δράσεις με άλλα λόγια θα θέλατε αυτό το Υπουργείο να είναι «κυβέρνηση».
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Να σβήσει όλα τα άλλα!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Πολύ ορθά. 
      Εμείς ξέρουμε πώς θα χειριστούμε αυτήν την υπόθεση. Είμαστε μια Κυβέρνηση αγαστής εσωτερικής συνεργασίας και συνεννόησης, σε αντίθεση με αυτά που πληροφορηθήκαμε ότι κυριαρχούσαν στον τομέα που κάλυπτε και τον τουρισμό. Ίσως ελάχιστοι γνωρίζουν ότι ο καθ’ όλα συμπαθής κ. Γεωργακόπουλος που μίλησε πρωτύτερα με τόσο πάθος για τον τουρισμό ήταν κυριολεκτικά σε απομόνωση στα πλαίσια του Υπουργείου Ανάπτυξης όπου ανήκε μέχρι πρόσφατα η πάλαι ποτέ Γενική Γραμματεία Τουρισμού.
      Είπε δε πρωτύτερα ότι μας παρέδωσε και τρία νομοσχέδια. Επιτρέψτε μου να σας πω ότι αυτό, αν μη τι άλλο, είναι αφελές. Τα νομοσχέδια δεν περνάνε από χέρι σε χέρι πολιτικών. Περνάνε από τη Βουλή, συζητούνται, εγκρίνονται και γίνονται νόμοι του κράτους. Ε, λοιπόν, δεν υπάρχει ούτε ένας νόμος του κράτους όλα αυτά τα χρόνια που να αναφέρεται στον τουρισμό, σαν να μην υπήρχε αυτός ο τομέας.
      Όλοι γνωρίζουμε ότι η ελληνική οικονομία στηρίζεται στον ελληνικό τουρισμό. Τα μεγέθη παρουσιάστηκαν τόσο γλαφυρά από τον εισηγητή μας: 18% του Ακαθάριστου Εθνικού Προϊόντος, οκτακόσιες χιλιάδες άνθρωποι ασχολούνται. Κανείς δεν νοιάστηκε γι’ αυτόν τον ευαίσθητο τομέα της ελληνικής οικονομίας, που έχει και αναπτυξιακό και κοινωνικό πολιτιστικό χαρακτήρα.
      Ο ελληνικός τουρισμός παίρνει άλλο χαρακτήρα. Γίνεται η προμετωπίδα ακόμη και αυτής της ίδιας της προβολής της χώρας, με σύγχρονο τρόπο. Και μιας και μιλάμε για προβολή, δείτε την κατάντια μας. Αποτελεί πράγματι παγκόσμια πρωτοτυπία, συγκριτικά με άλλες πόλεις και χώρες που διοργάνωσαν Ολυμπιακούς Αγώνες, να μην έχει αξιοποιηθεί αυτή η μεγάλη, ιστορικής σημασίας ευκαιρία για τον τόπο, για την προβολή της χώρας τουριστικά. Η Κίνα πριν από λίγες μέρες εγκαινίασε τη διαφημιστική της εκστρατεία, συσχετιζόμενη με τους Ολυμπιακούς Αγώνες του 2008, από εδώ, από την Αθήνα. Τέσσερα ολόκληρα χρόνια οι Κινέζοι θα αλωνίζουν τον κόσμο ολόκληρο.
      Και σε εμάς εδώ, ακόμα και αυτή την πολύπαθη Πολιτιστική Ολυμπιάδα –δεν είναι εδώ ο κ. Βενιζέλος, να του κάνω τις επισημάνσεις μου- σε τι κατάντησε; Σε μια σειρά από εσωτερικές εκδηλώσεις, δηλαδή μέσα στη χώρα μας, καλοπληρωμένες -αν οι πληροφορίες μου είναι σωστές, φτάσαμε περίπου τα 15 δισεκατομμύρια δραχμές- ενώ αρχικά αλλιώς την είχαμε σχεδιάσει. Θα ήταν ένα μέσο προβολής της χώρας πολιτιστικά. Διότι ο πολιτισμός είναι άρρηκτα δεμένος με αυτήν τη χώρα, με το σημαντικό γεγονός των Ολυμπιακών Αγώνων.
      Εμείς εντάσσουμε τον πολιτισμό στη νέα αντίληψη και στρατηγική για τον τουρισμό και λέμε ότι ο τουρισμός στηρίζεται σε τρεις πυλώνες: πολιτισμός, περιβάλλον, ανάπτυξη. Εκεί πάνω στηρίχθηκε και όλη μας η προσπάθεια για να κτίσουμε το καινούργιο Υπουργείο. Διασταυρώνουμε τις δράσεις μας με τα άλλα Υπουργεία. Και να μην ανησυχεί κανείς, δεν θα υπάρξει ούτε σύγχυση ούτε επικάλυψη αρμοδιοτήτων. Διότι όλοι σε αυτή την Κυβέρνηση συναντιλαμβανόμεθα το ίδιο τη σημασία του ελληνικού τουρισμού για το μέλλον της ελληνικής οικονομίας, της ανάπτυξης και κυρίως της ενίσχυσης της ελληνικής περιφέρειας, που γνωρίζετε πολύ καλά πόσο έχει εγκαταλειφθεί. Το Υπουργείο Τουριστικής Ανάπτυξης, όπως τελικά μετονομάζεται, συγκεντρώνει κατ’ αρχήν τις επιτελικές αρμοδιότητες. Θα είναι ο φορέας σχεδιασμού και χάραξης μιας συνολικής πολιτικής, με στρατηγική και στόχο την ενιαία τουριστική πολιτική, την ενιαία ταυτότητα του τουρισμού.
      Αγαπητοί συνάδελφοι, ο ελληνικός τουρισμός είχε και μια άλλη παγκόσμια πρωτοτυπία: δεν είχε εταιρική ταυτότητα. Πώς εκπροσωπούντο οι διάφορες περιοχές της χώρας -για να μιλήσω για τις περιφέρειες- τώρα που πολύ ορθά παίρνουμε την απόφαση να επαναφέρουμε αυτές τις αρμοδιότητες στο κέντρο, στους κόλπους του ΕΟΤ; Γιατί πέραν της δυσλειτουργίας και της γραφειοκρατίας, η εκπροσώπηση και η προβολή της χώρας γινόταν με πρωτόγονο τρόπο, χωρίς κεντρικό σχεδιασμό, χωρίς στρατηγική, χωρίς ταυτότητα.
      Πλέον ο ελληνικός τουρισμός αποκτά ταυτότητα. Και ήδη τα πρώτα μας βήματα έγιναν και εκεί δίνουμε αποτελέσματα δουλειάς. Είδατε πόσο ενθουσιωδώς έγινε δεκτό το καινούργιο λογότυπο, η νέα αντίληψη για τη διαφημιστική προβολή και με πόσο γρήγορους ρυθμούς ολοκληρώνουμε τις διαδικασίες, ώστε να είμαστε έγκαιροι στο ξεκίνημα της νέας τουριστικής περιόδου. Πότε συνέβη αυτό στο παρελθόν; Ποτέ. Πάντοτε, με τα λιγοστά χρήματα που διετίθεντο -ή μάλλον, σε κάποιες περιπτώσεις αρκετά, αλλά που όλο και ψαλιδίζονταν αυτά τα ποσά μέχρι να φτάσουν στον τελικό τους προορισμό- η Ελλάδα ήταν απούσα στο διεθνές ανταγωνιστικό τουριστικό περιβάλλον.
      Τα πράγματα άλλαξαν. Γι’ αυτό σας είπα ότι δεν βλέπατε μακριά. Εδώ οι νέοι συσχετισμοί, γεωπολιτικοί, γεωοικονομικοί, διαμορφώνουν ένα νέο περιβάλλον. Σήμερα είτε μιλάμε για την οικονομία είτε μιλάμε για τον τουρισμό, θα πρέπει κατ’ αρχήν να σκεπτόμαστε και να αντιλαμβανόμαστε την πολιτική μας παγκόσμια. Σεις περιορίσατε και την οικονομική και την τουριστική πολιτική στα στενά όρια της ευρύτερης περιοχής της Νοτιοανατολικής Ευρώπης. Τον συρρικνώσατε τον ελληνικό τουρισμό. Όχι μόνο δεν τον υπηρετήσατε, θα έλεγα ότι με τον τρόπο που τον αντιμετωπίσατε, τον οδηγήσατε, όπως είπα πρωτύτερα, να είναι ένα πάρεργο της κυβερνητικής δράσης, χωρίς ενδιαφέρον και βέβαια με τον κόσμο του τουρισμού, τους φορείς σε πλήρη εγκατάλειψη.
     Πριν από λίγες ημέρες φιλοξενήσαμε κατά τη διάρκεια των εργασιών στην επιτροπή τους εκπροσώπους του τουρισμού και διαπιστώσαμε την αγωνία τους να δουν τον τουρισμό να προχωράει μπροστά. Ζήτησαν, θέλουν και απαιτούν ένα ισχυρό Υπουργείο. Τους διαβεβαιώνουμε ότι το Υπουργείο θα είναι πανίσχυρο. Μπορούμε πλέον να νομοθετούμε, να παρεμβαίνουμε, να προκαλούμε συνέργιες με άλλα Υπουργεία, να αναλαμβάνουμε πρωτοβουλίες στον επενδυτικό τομέα. Και ήδη αυτήν τη στιγμή, με τα όσα έχουν ακουστεί, έχει ενθαρρυνθεί και η παγκόσμια αγορά. Τον τελευταίο καιρό γίνομαι δέκτης πολλών μηνυμάτων από ολόκληρο τον κόσμο, με δεδομένη τη μεγάλη επιτυχία στους Ολυμπιακούς Αγώνες, για επενδύσεις σε αυτόν τον τόπο. Και εμείς με το νέο αναπτυξιακό νόμο σύντομα διαμορφώνουμε ένα φιλικό και φιλόξενο επενδυτικό περιβάλλον, το οποίο θα επιτρέψει στους επενδυτές να βρουν εδώ φιλόξενη στέγη, κάτω, όμως, από όρους ασφάλειας για τις επενδυτικές δραστηριότητες, με πλήρη σεβασμό στην πολιτιστική μας ταυτότητα και στο περιβάλλον που τόσο βάναυσα κακοποιήθηκε στο παρελθόν.
     Πολλοί από τους συναδέλφους αναφέρθηκαν στον ΕΟΤ. Ο ΕΟΤ είναι πλέον ένας ουσιαστικός εκτελεστικός βραχίονας της πολιτικής μας. Πού ήταν ο ΕΟΤ πριν από πέντε μήνες; Αν ρωτήσετε εδώ ποιος ήταν ο τελευταίος Πρόεδρος του ΕΟΤ -με πλήρη σεβασμό στην προσωπικότητά του- λίγοι και μέσα σε αυτήν εδώ την Αίθουσα θυμούνται το πρόσωπό του. Ήταν ένας άνθρωπος ο οποίος αγωνιούσε -συζήτησα μαζί του- και ήξερε τις αδυναμίες για να μπορέσει να χαράξει πολιτική, έστω και στα πλαίσια αυτού του οργανισμού. Ο ΕΟΤ καθίσταται φορέας προώθησης και υλοποίησης της τουριστικής πολιτικής, όπως είπα, ως εκτελεστικός βραχίονας του Υπουργείου και αποτελεί κομμάτι του. Οι συνάδελφοι της Αντιπολίτευσης μιλούσαν για τον ΕΟΤ σαν να επρόκειτο για ένα ξένο σώμα. Δεν αντιλαμβάνονται, γιατί έχουν μείνει στο τότε, ότι ο ΕΟΤ πλέον είναι ενσωματωμένος στη δομή του καινούργιου Υπουργείου. Διότι και παλαιότερα, όταν επιχειρήθηκε η ίδρυση Υπουργείου Τουρισμού -και αναφέρομαι στη δεκαετία που πέρασε- τότε, επειδή ακριβώς δεν έγινε σωστά η προετοιμασία και δεν υπήρξαν πρωτοβουλίες σαν και αυτές που θα ήθελαν να αποκτήσει νομική, οργανωτική και θεσμική υπόσταση, είχαμε έναν Υπουργό, από κάτω τον ΕΟΤ, δηλαδή ένα Υπουργείο το οποίο είχε κεφάλι και δεν είχε σώμα. Τώρα το αποκτά. Και αυτός είναι ο σκοπός του νομοσχεδίου που σήμερα συζητάμε.
     Εγώ θα περίμενα, κυρίες και κύριοι συνάδελφοι, η Αντιπολίτευση να αδράξει αυτήν την ευκαιρία και να ανταποκριθεί στην πρόσκληση να συνεργαστούμε. Δεν βρήκαμε αυτό το πνεύμα συνεργασίας, προφανώς, διότι διέπεται ακόμα από όλες αυτές τις παλαιοκομματικές αντιλήψεις. Λέγαμε «εθνικός διάλογος θα μας οδηγήσει στο σήμερα». Εσείς αναρωτιέστε γιατί καθυστερήσαμε. Ίσως δεν γνωρίζετε, γιατί δεν παρακολουθείτε πολύ καλά τις εξελίξεις ότι είχαμε αναλάβει μία δέσμευση να συνομιλήσουμε με όλους τους παράγοντες που διαμορφώνουν το ελληνικό τουριστικό προϊόν σε ολόκληρη τη χώρα. Και αυτό δεν ήταν εύκολο. Αλωνίσαμε την Ελλάδα. Μιλήσαμε με εκείνους που πασχίζουν όλα αυτά τα χρόνια για να κρατήσουν όρθιο τον ελληνικό τουρισμό. Διότι ναι μεν ήταν στον αυτόματο πιλότο από κυβερνητικής και πολιτικής πλευράς, αλλά κάποιοι άνθρωποι έδιναν καθημερινά τη μάχη τους.
     Παρ’ όλα αυτά, πρέπει να σας πω ότι βαθύτερα μέσα στις παρατηρήσεις, στις σκέψεις και στις εκτιμήσεις σας διέγνωσα, όπως είπα στην αρχή, την ανάγκη αυτοκριτικής για όσα δεν έγιναν στο παρελθόν. Και μένω σε αυτό.
     Παίρνω αρκετές από τις παρατηρήσεις και επισημάνσεις σας, τις ενσωματώνω στο δικό μας προβληματισμό και πολλές από τις προτάσεις σας έγιναν δεκτές κατά τη διάρκεια των διεργασιών και των διαβουλεύσεων που προηγήθηκαν. Θα θέλαμε, όμως, περισσότερη συμμετοχή, έτσι ώστε για τον ιστορικό του μέλλοντος, μιας και πρόκειται για μια ιστορικής σημασίας πρωτοβουλία, η ίδρυση ενός καινούργιου Υπουργείου, να λέτε στα παιδιά σας «ήμασταν και εμείς τότε εκεί» παρόντες, όμως ενεργοί, όχι μέσα από αφορισμούς και αρνήσεις. Διότι αυτό καταγράφεται σήμερα από όσους μας παρακολουθούν. 
     Είπαμε ότι για τον τουρισμό χρειάζεται υιοθέτηση εθνικής στρατηγικής. Υπάρχει κανείς σε αυτήν την Αίθουσα που δεν συμφωνεί με την άποψη ότι για τον ευπαθή ιδιαίτερα σημαντικό αυτόν τομέα της οικονομίας και της αναπτυξιακής μας πολιτικής χρειάζονται συναινετικές διαδικασίες; Δεν είδαμε τη διάθεση, παρά το γεγονός ότι σας έγινε εξαρχής πρόσκληση. Αντίθετα ασκήσατε κριτική και μάλιστα σε ορισμένες περιπτώσεις που ξεπέρναγε τα όρια της ευπρεπούς αντιπαράθεσης. Τα αντιπαρερχόμεθα. Όλα αυτά αξιολογούνται και κρίνονται κυρίως από τους πολίτες. Εμείς μένουμε, όμως, στην ουσία.
     Και μιας και αναφέρθηκαν οι προηγούμενοι ομιλητές, κυρίως από την Αντιπολίτευση, για το ρόλο της αυτοδιοίκησης, θα ήθελα να σας πω ότι για πρώτη φορά η Νομαρχιακή και Τοπική Αυτοδιοίκηση γίνονται θεσμικοί συνεταίροι αυτής της προσπάθειας.
     Ο διάλογος θα είναι ανοικτός, διότι πιστεύουμε ότι κυρίως για τα μεγάλα αναπτυξιακά προγράμματα της περιφέρειας, αλλά και για τη διαμόρφωση μιας πολιτικής προβολής της κάθε γωνιάς της χώρας, χρειάζεται να συμμετέχουν και εκείνοι που άμεσα εκλέγονται να εκπροσωπήσουν τις τοπικές κοινωνίες. 
     Η πρόσφατη ιστορία, δυστυχώς, ανέδειξε και εδώ την αδυναμία των προηγούμενων κυβερνήσεων, διότι κυριάρχησε η αυθαιρεσία, μια αντίληψη περί ενός ισχυρού κεντρικού κράτους, που αποφάσιζε και διάταζε χωρίς να λαμβάνει υπόψη τις τοπικές κοινωνίες.
      Προχωρούμε τώρα στο Εθνικό Συμβούλιο Τουρισμού, το οποίο καθίσταται το κύριο συμβουλευτικό όργανο -ουσιαστικά όμως- της πολιτείας με τη θεσμοθέτηση της συμβολής των κοινωνικών εταίρων, υποβοηθούμενο από μια επταμελή εκτελεστική γραμματεία. Χρειάζεται αυτή η εκτελεστική γραμματεία για να είναι αυτό το συμβούλιο πιο ευέλικτο, όπως έχει αποδείξει η εμπειρία από τη δημιουργία τέτοιων οργάνων.
      Τα μέλη δεν διορίζονται, όπως ελέχθη από κάποιον εκ των ομιλητών, αλλά εκλέγονται, όπως σε κάθε δημοκρατικό Σώμα. Όσο τώρα για την «αμαρτωλή» 
-επανέρχομαι, είναι δικός σας ο όρος και βεβαίως συμφωνώ μαζί σας με τα συμπαρομαρτούντα της την περίοδο που προηγήθηκε- τότε Εταιρεία Τουριστικών Ακινήτων μετονομάζεται σε Εταιρεία Τουριστικής Ανάπτυξης…
      ΠΑΝΑΓΙΩΤΗΣ ΣΓΟΥΡΙΔΗΣ: Διαβάστε τα Πρακτικά. Διαστρεβλώνετε αυτά που είπα.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): … πλέον διαχειρίζεται κάτω από όρους διαφάνειας και με συγκεκριμένη ιδεολογία -για το  σκοπό της- την περιουσία του ελληνικού λαού, την οποία σεβόμαστε, προστατεύουμε και αξιοποιούμε επ’ ωφελεία του  ελληνικού τουρισμού.
      Η Εταιρεία Τουριστικής Ανάπτυξης πλέον αποκτά σκοπό. Εάν ανατρέξετε στα αρχεία της πρώην ΕΤΑ, θα δείτε ότι χρησιμοποιείτο είτε για να «βουλώνει» τρύπες του προϋπολογισμού είτε για να εξυπηρετεί ημέτερους. Πολύ ορθά ελέχθη ο όρος -επανέρχεται και από σας- ότι ήταν αμαρτωλή. Εμείς έχουμε σκοπό να την εξυγιάνουμε. Γίνεται μία προσπάθεια και συντομότατα θα προβούμε και σε ανακοινώσεις.
      Ποιος είναι ο σκοπός της όμως; Η διαρκής αναβάθμιση της ποιότητας του τουριστικού προϊόντος, η χρηματοδότηση και στήριξη των εναλλακτικών μορφών τουρισμού, με απώτερο στόχο την επιμήκυνση της τουριστικής περιόδου. Αυτή η χώρα, που τόσο πλουσιοπάροχα προικίστηκε από την ιστορία, το Θεό και τη φύση, δεν μπορεί να μην αξιοποιεί τα συγκριτικά της πλεονεκτήματα και να τα αναδεικνύει.
      Τα όσα ελέχθησαν κατά τη διάρκεια των εργασιών της Επιτροπής με πείθουν ότι αυτό πιστεύετε και εσείς, μόνο που πολιτικά κρίνεστε με αυστηρότητα, διότι -όπως κατ’ επανάληψη έχουμε πει- δεν πιστέψατε στον ελληνικό τουρισμό ή μάλλον τον είδατε στην αρχέγονη παραδοσιακή του έκφραση, όπως τη γνωρίσαμε όταν ήμασταν παιδιά.
      Τα πράγματα, όμως, αλλάζουν. Το διεθνές περιβάλλον είναι ανταγωνιστικό και σκληρό. Αναδύονται νέες αγορές στην περιοχή μας, νέοι προορισμοί. Προβάλλουν στον ορίζοντα και κυρίως στην άλλη γωνιά του πλανήτη νέες προκλητικές και φιλικές αγορές.
      Έγινε αναφορά για την Κίνα. Μα, αναρωτιέμαι και το είπαμε κριτικάροντας κατά κάποιο τρόπο και την ομιλία του κ. Παπανδρέου στη Θεσσαλονίκη: Ε, δεν γνώριζε! Δεν ρωτούσε εμάς ή εσάς ή εκείνους που παρακολουθούσαν; Έχουμε κάνει ταξίδια και έχουμε υπογράψει μνημόνια. Επίκειται η τελική συμφωνία και όσο για τα γραφεία, στα οποία αναφέρθηκε ο κ. Γεωργακόπουλος, ίσως δεν γνωρίζει -από τους πληροφοριοδότες του μέσα στην πάλαι ποτέ γραμματεία που μας πλαισιώνει- ότι υπεγράφησαν οι αποφάσεις και επίκειται το άνοιγμά τους.
      Σ’ ένα μήνα από τώρα θα έχουμε το πρώτο στη Σαγκάη, το οποίο ανοίγει μαζί με το καινούριο ελληνικό προξενείο και το άλλο συστεγάζεται με την πρεσβεία. Διότι όπως είπαμε -και χάρηκα που πολλοί εκ παραδρομής υποστήριξαν την άποψη- πρέπει να εντάξουμε την πολιτική μας για τον τουρισμό στην ελληνική διπλωματία, την οικονομική αλλά και την πολιτική.
      Ο τουρισμός συμβάλλει στην προβολή της χώρας. Όλοι αυτοί που μας επισκέπτονται δεν είναι απλώς για να απολαύσουν τις ομορφιές της πατρίδας μας, είναι όταν φύγουν, οι πλέον εξαίρετοι πρεσβευτές αυτής της νέας Ελλάδας, της Ελλάδας που ζήσαμε τώρα με τους Ολυμπιακούς Αγώνες. Πάνω στους Ολυμπιακούς Αγώνες είναι και το μεγάλο μας στοίχημα για να κρατήσουμε το momentum για την αξιοποίηση της μεταολυμπιακής περιόδου.
      Την μεταολυμπιακή περίοδο, αγαπητοί συνάδελφοι της Αντιπολίτευσης, την ανακαλύψατε ακόμα και ως όρο τον τελευταίο καιρό. Εμείς για έξι ολόκληρους μήνες -μιας και οι δυνατότητες ήταν περιορισμένες, Υπουργείο δεν  υπήρχε- χαράζαμε στρατηγική σε βάθος χρόνου, με πρώτο στάδιο και πλατφόρμα την μεταολυμπιακή περίοδο.
Παίρνουμε τα επιτυχή παραδείγματα άλλων πόλεων και χωρών, όπως η Ισπανία με τη Βαρκελώνη ή ακόμη και το Σίδνεϊ, άλλης οικονομικο-αναπτυξιακής κλίμακας, και τα προσαρμόζουμε στην ελληνική πραγματικότητα. Πρέπει να σας πω ότι ήδη η εικόνα της χώρας είναι ενισχυμένη κι έχουμε μεγάλη υποχρέωση να κρατήσουμε αυτήν την ισχυρή εικόνα της χώρας. Διότι με τα όσα ακούγονται σ’ αυτήν την Αίθουσα αμφιβάλλω αν έχετε πράγματι την πρόθεση να συμβάλετε στο να κρατηθεί ψηλά η Ελλάδα, μέσα από την προβολή της και μέσα από τις νέες δυνατότητες που προβάλλουν εκ των πραγμάτων μιας και καθίσταται ιδιαίτερα ελκυστική και ως προορισμός για να τη γνωρίσουν, αλλά και ως ένας χώρος για επενδύσεις. Και αυτές οι επενδύσεις να είστε βέβαιοι ότι θα αποδώσουν και θα συμβάλουν, όπως είπα, στην ενδυνάμωση κυρίως της ελληνικής περιφέρειας και κυρίως στη δημιουργία νέων θέσεων εργασίας.
      Δουλεύουμε μεθοδικά και  συστηματικά. Δεν μας αποθαρρύνουν οι κριτικές, οι οποίες ξεκινούν δυστυχώς από μικρόψυχα κίνητρα. Καλούμε όλους τους συναδέλφους αυτό το νομοσχέδιο να το ψηφίσουν και να το στηρίξουν. Ο διάλογος ήταν εξαντλητικός και θα συνεχιστεί και κατά τη διάρκεια των επόμενων δύο ημερών. Οι ευθύνες, όμως, είναι μεγάλες -και πολιτικές και ιστορικές, όπως επεσήμανα πρωτύτερα- για το κατά πόσον είστε έτοιμοι κι εσείς να συμβάλετε, ώστε να λέτε: «ναι, τότε, όταν ξεκίνησε η καινούρια εποχή για τον ελληνικό τουρισμό που απογείωσε την Ελλάδα διεθνώς, που ενδυνάμωσε το κύρος της, που έδωσε νέες αναπτυξιακές προοπτικές, ήμαστε εκεί θετικά συμβάλλοντας, βελτιώνοντας, αλλά όχι αρνούμενοι».
      Δεν αναφέρομαι συνολικά στην Αντιπολίτευση. Κυρίως από την πλευρά του Κομμουνιστικού Κόμματος Ελλάδος και του Συνασπισμού ακούστηκαν εύστοχες παρατηρήσεις. Είναι αλήθειες φιλοσοφικές, ιδεολογικές διαφορές που δεν επιτρέπουν να συναντηθούμε σε κάποια πράγματα, αλλά θέλω να επισημάνω πραγματικά την ευπρέπεια με την οποία έγιναν οι επισημάνσεις.
      Αγαπητοί συνάδελφοι του ΠΑΣΟΚ,  φαίνεται ότι η εξουσία όταν περνάει πολύς χρόνος γίνεται βίωμα. Πρέπει να αντιληφθούμε ότι η δημοκρατία είναι εκ των πραγμάτων η πολιτική τέχνη της σύνθεσης και αυτός είναι ο ιερός ρόλος και η αποστολή αυτού του χώρου. Έτσι ξεκινήσαμε εμείς, με αυτήν την πρόθεση. Και αν ανατρέξετε στα Πρακτικά των πρώτων συνεδριάσεων στην επιτροπή, αυτό θα δείτε να σας εκπέμπουμε σαν πρόσκληση: πρόσκληση συμμετοχής, συνέργιας. Δυστυχώς μας απογοητεύσατε.
      Απομένουν λίγες ώρες κατά τη διάρκεια των οποίων μπορείτε να αναλογιστείτε τη μεγάλη σας ευθύνη. Δείτε πέρα από τη στιγμή, διότι οι πράξεις, οι ενέργειες, οι σκέψεις, οι παρατηρήσεις, η όποια δράση στην πολιτική δεν αξιολογείται την ώρα που συντελείται, αλλά κυρίως από το τι επιπτώσεις έχει σε βάθος χρόνου. Κι εμείς αυτό το βάθος χρόνου θέλουμε να λάβετε υπόψη σας.
     Χτίζουμε ένα Υπουργείο. Θα το θέλατε ακόμη πιο ισχυρό. Εμείς θεωρούμε ότι είναι ισχυρό, λειτουργικό και θα αποδειχθεί και αποτελεσματικό. Σε ό,τι αφορά δε την άποψη που ακούστηκε ότι είναι πολλά τα πρόσωπα που συντάσσονται στο νέο οργανόγραμμα θα ήθελα να σας πω ότι σ’ αυτό το Υπουργείο περιβάλλομαι από συνεργάτες υψηλότατου επιπέδου, ευαισθησίας και διαχειριστικής και διοικητικής ικανότητας. Συναντιλαμβανόμαστε το σκοπό που καλούμαστε να υπηρετήσουμε και δεν θα επιτρέψω με τίποτα να εμφιλοχωρήσουν οι γνώριμες ανθρώπινες αδυναμίες, λαμπρό παράδειγμα του πώς λειτουργούσε ο τουρισμός πριν από αυτήν την Κυβέρνηση, όπου ο Υφυπουργός δεν μιλούσε με τον Υπουργό, ο γενικός γραμματέας είχε το δικό του καπετανάτο και βεβαίως «γαία πυρί μειχθήτω». Γι’ αυτό δεν δούλεψε ο τουρισμός. Όχι διότι σας έλειπε η διάθεση. Για όνομα του Θεού! Εγώ πιστεύω ότι ανάμεσά σας υπήρξαν εμπνευσμένοι άνθρωποι που θα ήθελαν να υπηρετήσουν τον τουρισμό. Αλλά ήταν τόσο ισχυρά τα ελαττώματα που καλλιεργούνταν ανάμεσα στους κόλπους της κυβέρνησης, που δεν της επέτρεψε αυτό τον τόσο σημαντικό τομέα να τον αναδείξει, να τον οργανώσει, ώστε σήμερα η νέα Κυβέρνηση να βρει ένα πεδίο για να δράσει. 
        Χαιρετίστε, κύριοι συνάδελφοι, το γεγονός ότι ξεκινάμε σχεδόν από το μηδέν. Συμμεριστείτε την προσπάθεια να κτίσουμε ένα καινούριο θεσμικό όργανο μέσα σ’ ένα σκληρό γραφειοκρατικό σύστημα. Ευχηθείτε να πετύχουμε και βοηθήστε μας γι’ αυτό. Η πρώτη υπεύθυνη πράξη σας για να το πετύχουμε αυτό θα ήταν να σπάζατε μια παράδοση δεκαετιών σ’ αυτό το Κοινοβούλιο, να συνεργαζόσασταν μαζί μας έτσι ώστε να είχατε μέρισμα στα ευεργετικά αποτελέσματα έπ’ ωφελεία της ελληνικής κοινωνίας και της ελληνικής οικονομίας. 
        Απομένουν λίγες ώρες. Θα ήθελα να σας καλέσω να αναθεωρήσετε τις προκατειλημμένες και προκατασκευασμένες απόψεις που διατυπώσατε εδώ, να ξεπεράσετε τον όποιο κακό σας εαυτό και να συνεργαστείτε μαζί μας. Θα είναι για το καλό του τόπου μας.
      Το νέο περιβάλλον που προβάλλει μπροστά μας δεν επιτρέπει τέτοιες μικροψυχίες. Μας θέλει όλους να συνεργαζόμαστε και ίσως αυτό το παράδειγμα να ήταν λαμπρό και για άλλες περιπτώσεις, όπου μπορούμε πράγματι να ανοίξουμε νέους δρόμους, νέες προοπτικές και ελπίδα για τη χώρα μας μπροστά σε αυτό το καινούργιο περιβάλλον, που παγκόσμια προβάλλει προκλητικά μπροστά μας.
      Ο τουρισμός περνάει από τη μεγάλη κρίση του σε μία φάση ανασυγκρότησης και αναδιοργάνωσης. Οι φορείς του τουρισμού – το διαπιστώσατε και κατά τη διάρκεια της συζήτησης που προηγήθηκε στην επιτροπή της Βουλής- είναι μαζί μας. Η κοινωνία είναι μαζί μας. Όλοι το εύχονται. Μην απουσιάζει η Αξιωματική Αντιπολίτευση. Θα είναι κάτι για το οποίο θα κριθείτε αυστηρά στο μέλλον!
      Κύριοι συνάδελφοι, σας καλώ να ψηφίσετε αυτό το νομοσχέδιο, διότι έρχεται να υπηρετήσει στην πιο κρίσιμη στιγμή τα συμφέροντα του τόπου. Και όταν προβάλλουν μπροστά μας τα συμφέροντα της ελληνικής κοινωνίας μπαίνουν στην άκρη τα μικρά, τα ασήμαντα και τα ευτελή που κυριαρχούν στην ελληνική πολιτική.
      Και θα ήθελα στο σημείο αυτό πραγματικά να ευχαριστήσω τον εισηγητή μας και τους συναδέλφους, που δούλεψαν για την κατάρτιση αυτού του νομοσχεδίου που δίνει βάση, υπόσταση, λειτουργικότητα, θεσμικό και πολιτικό ρόλο σε αυτό το Υπουργείο, το οποίο οι καιροί θα δείξουν πόσο χρήσιμο είναι για την πρόοδο του τόπου μας. Εμείς είμαστε αποφασισμένοι να δουλέψουμε σκληρά, με όραμα, φαντασία, τόλμη και αποφασιστικότητα. Αυτό που σας είπα στην αρχή, το άναρχο, ακατάστατο, κατακερματισμένο περιβάλλον που βρήκαμε θα είναι μία θλιβερή ανάμνηση από ένα παρελθόν, για το οποίο δεν θα μείνουμε σε αυτό που συνήθως γίνεται ρίχνοντας τις ευθύνες στους άλλους. Κοιτάμε μπροστά και σας καλούμε να συνεργαστείτε μαζί μας, ώστε πράγματι να κάνουμε αυτό το άλμα. Οι καιροί δεν περιμένουν, ο ανταγωνισμός είναι μεγάλος, η Ελλάδα πρέπει να βγει μπροστά. Έχει τα συγκριτικά πλεονεκτήματα, πρέπει να έχει και την πολιτική βούληση. Αυτή η βούληση μέσα από τις αποφάσεις και τις επιλογές μας πρέπει να είναι ισχυρή. Και για να είναι ισχυρή θέλει το σύνολο του πολιτικού κόσμου!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε Υπουργέ. 
      Ο κύριος Τσούρας έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, έχω ζητήσει το λόγο επί προσωπικού θέματος. 
      ΠΡΟΕΔΡΕΥΩΝ (Ιωάννης Τραγάκης): Κύριε Σγουρίδη, δεν νομίζω ότι υπήρχε προσωπικό θέμα. 
      ΠΑΝΑΓΙΩΤΗΣ ΣΓΟΥΡΙΔΗΣ: Διαστρέβλωσε ο κύριος Υπουργός, ένα ολόκληρο σκεπτικό μου γύρω από την ΕΤΑ. Θα παρακαλούσα να δείτε τα Πρακτικά. 
      ΠΡΟΕΔΡΕΥΩΝ (Ιωάννης Τραγάκης): Εσείς ήσασταν σαφής και είπατε «αμαρτωλή» εντός εισαγωγικών. Το είπατε. Εντός εισαγωγικών. Έτσι έχει καταγραφεί στα Πρακτικά. Επομένως, δεν υπάρχει προσωπικό θέμα.
      ΠΑΝΑΓΙΩΤΗΣ ΣΓΟΥΡΙΔΗΣ: Ναι, αλλά θα πρέπει να ανακαλέσει ο Υπουργός.
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει θέμα ανάκλησης. Στα Πρακτικά είναι γραμμένο εντός εισαγωγικών η λέξη «αμαρτωλή» και έχει κλείσει το θέμα. 
      ΠΑΝΑΓΙΩΤΗΣ ΣΓΟΥΡΙΔΗΣ: Υπάρχει εάν δεν ανακαλέσει ο κύριος Υπουργός.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Κύριε Πρόεδρε, να βοηθήσω το συνάδελφο. Να μπει η λέξη «αμαρτωλή» σε εισαγωγικά. 
      ΠΡΟΕΔΡΕΥΩΝ (Ιωάννης Τραγάκης): Μα, το έχουμε πει ήδη. 
      ΠΑΝΑΓΙΩΤΗΣ ΣΓΟΥΡΙΔΗΣ: Εφόσον το λέει αυτό και μπει στα Πρακτικά, τότε εντάξει. Θα περιμένω να το δω. 
      ΠΡΟΕΔΡΕΥΩΝ (Ιωάννης Τραγάκης): Έληξε το θέμα. 
      Ορίστε, κύριε Τσούρα, έχετε το λόγο. 
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, πέρασαν έξι μήνες από τη σύσταση του Υπουργείου Τουρισμού μέχρι να έρθει το σχέδιο νόμου με τις αρμοδιότητες. Λογικά περιμέναμε ότι χρειάστηκε τόσο πολύς χρόνος για να προετοιμαστούν, να καταγραφούν και να προωθηθούν προς ψήφιση αρμοδιότητες, δομές και λειτουργίες που θα καθιστούσαν το Υπουργείο αυτό ισχυρό, με σοβαρές αρμοδιότητες, με πόρους, υπεύθυνο για την τουριστική ανάπτυξη και τελικά μας παρουσιάζεται ένα Υπουργείο με ελάχιστες αρμοδιότητες που καλύπτονταν ήδη από τις υπηρεσίες του ΕΟΤ μέχρι σήμερα και μάλιστα με περισσότερη ελευθερία και άνεση δράσης, ένα Υπουργείο τελείως αδύναμο και απόλυτα εξαρτημένο από άλλα ισχυρά και περιχαρακωμένα, ως προς τις εξουσίες τους, Υπουργεία. Είναι ένα Υπουργείο που  όπως ρητά αναφέρεται στα διάφορα άρθρα του νομοσχεδίου απλώς εισηγείται, ερευνά, μελετά, συνεργάζεται, προτείνει και τελικά το μόνο που δεν κάνει είναι να υλοποιεί και να αποφασίζει. Συμβουλευτικό Υπουργείο πρώτη φορά συστήνεται στο ελληνικό κράτος. Απλώς, προστίθεται ένα ακόμη στο περίφημο μικρό και ευέλικτο κυβερνητικό σχήμα, που συνεχώς εξήγγειλε από τα προεκλογικά μπαλκόνια ο κ. Καραμανλής, σχήμα που από μικρό έγινε τεράστιο και από ευέλικτο, όπως ιδιαίτερα τον τελευταίο καιρό βλέπουμε, έγινε επικίνδυνα δυσκίνητο!
      Αλλά ας δούμε τα βασικά σημεία του υπό συζήτηση νομοσχεδίου. Χρειάζεται διάταξη νόμου για να συντονιστεί ο Υπουργός με τους άλλους Υπουργούς; Εκτός πια και εάν πιστεύουν στη Νέα Δημοκρατία  πως πρέπει να υπάρχει ένας τέτοιος νόμος και επειδή, φαίνεται, δεν υπήρχε τόσο καιρό, γι’ αυτό δεν συντονίζονταν μέχρι σήμερα όπως σχεδόν καθημερινά βλέπουμε!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Μου επιτρέπετε, κύριε Τσούρα;
      ΑΘΑΝΑΣΙΟΣ ΤΣΟΥΡΑΣ: Όχι. Χρειάζεται διάταξη νόμου…
      ΠΡΟΕΔΡΕΥΩΝ (Ιωάννης Τραγάκης): Δεν επιτρέπετε διευκρίνιση από τον κύριο Υπουργό, κύριε Τσούρα;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Ξέρετε ότι έχω δικαίωμα να πάρω το λόγο …
      ΑΘΑΝΑΣΙΟΣ ΤΣΟΥΡΑΣ: Όχι, δεν έχετε το δικαίωμα αν δεν συμφωνήσει ο Πρόεδρος. 
      ΠΡΟΕΔΡΕΥΩΝ (Ιωάννης Τραγάκης): Δεν έχετε το δικαίωμα, αλλά …
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Μου δίνετε για μισό λεπτό το λόγο;
      ΑΘΑΝΑΣΙΟΣ ΤΣΟΥΡΑΣ: Εγώ σας είπα να μιλήσω πριν, για να απαντήσετε. Δεν θέλατε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Μία λέξη.
      ΑΘΑΝΑΣΙΟΣ ΤΣΟΥΡΑΣ: Θα πω κι άλλα πράγματα ...
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, πρέπει να έχετε την έγκριση του ομιλητή.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Αυτό που είπατε είναι το κακό παράδειγμα το δικό σας που πρέπει να αποφύγουμε.
      ΑΘΑΝΑΣΙΟΣ ΤΣΟΥΡΑΣ: Ναι; Νόμο για να συντονίζεται Υπουργείο, κύριε Αβραμόπουλε, μόνο εσείς φέρατε. Υπουργείο να συντονίζει έτσι, γενικώς και αορίστως, μόνον εσείς φέρατε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Εγώ σας απήντησα …
      ΑΘΑΝΑΣΙΟΣ ΤΣΟΥΡΑΣ: Θα σας πω και άλλα πράγματα εδώ. Θα τα ακούσετε. 
      Χρειάζεται διάταξη νόμου για να συνεργαστεί το Υπουργείο με τους ΟΤΑ και τα άλλα Υπουργεία για την καθαριότητα και την ευπρεπή εμφάνιση των χώρων; Αυτό που χρειάζεται είναι πόροι, υπάλληλοι, μηχανήματα και τέτοια πρόβλεψη στο νομοσχέδιο δεν υπάρχει καμία. Χρειάζεται διάταξη νόμου για να συσταθούν επιτροπές που απλώς θα εξετάζουν θέματα, που ούτε θα αποφασίζουν ούτε θα εκτελούν; Και οι δεκάδες αντίστοιχες επιτροπές σ’ όλα τα Υπουργεία που λειτουργούν σήμερα με απλές αποφάσεις Υπουργών, ΚΥΑ, τι είναι; Παράνομες είναι;
      Και ας προχωρήσω στο όχι ιδιαίτερα –πιστεύω- ευχάριστο για τον κύριο Υπουργό θέμα του προγράμματος τουριστικής προβολής. Και το λέω αυτό γιατί ενθυμούμαι, κύριοι συνάδελφοι, τη συνέντευξη του κ. Αβραμόπουλου στην «ΚΥΡΙΑΚΑΤΙΚΗ ΚΑΘΗΜΕΡΙΝΗ» όπου δήλωνε ότι θα είναι αρμοδιότητά του αυτό το πρόγραμμα. Και σωστά πιστεύω. Έτσι έπρεπε να γίνει. Και έγινε την ίδια μέρα η συνάντηση με τον κ. Αλογοσκούφη και άλλαξαν τα πράγματα.
      Το πρόγραμμα θα σχεδιαστεί, όπως λέει το σχέδιο νόμου, από το Υπουργείο Τουρισμού. Την εκτέλεσή του όμως -όπως από την κυβερνητική επιτροπή ανακοινώθηκε- θα αναλάβει ο Υπουργός Επικρατείας. Και για μας το πώς θα υλοποιηθεί ένα τέτοιο πρόγραμμα είναι τουλάχιστον το ίδιο σημαντικό με το σχεδιασμό και δεν μπορεί να τον κάνουν δύο διαφορετικά Υπουργεία. Και η χρηματοδότησή του δεν θα στηριχτεί σε κάποιους αυτοτελείς πόρους του Υπουργείου Τουρισμού, που θα μπορούσαν να υπάρχουν εφόσον συστήνεται τέτοιο Υπουργείο, αλλά στο Υπουργείο Οικονομικών και μόνο όσο θέλει, όποτε θέλει.
      Αλλά και αυτός ο σχεδιασμός που απέμεινε στο Υπουργείο θα γίνεται χωρίς την ενεργή συμμετοχή των δύο χώρων που γνωρίζουν όσο ουδείς άλλος το θέμα. Εννοώ την Τοπική Αυτοδιοίκηση και τον ιδιωτικό τομέα του τουρισμού. Ενώ στο νομοσχέδιο συστήνονται δεκάδες επιτροπές, όπως είπα, εδώ σ’ ένα από τα πιο σημαντικά ζητήματα, ίσως το πιο σημαντικό, αγνοούνται επιδεικτικά οι φορείς που γνωρίζουν: Αυτοί που μπορούν να καταθέσουν εμπειρία σε θέματα τουριστικής ανάπτυξης, τη γνώση των αγορών στο εξωτερικό, τη στόχευση των αναγκών, την εξειδίκευση των μορφών και μία σειρά από άλλα. Γιατί άραγε αυτός ο απόλυτος αποκλεισμός των φορέων από το πρόγραμμα τουριστικής προβολής; Γιατί σε μία σειρά θέματα -ευταξία και ευπρέπεια- ζητούν τη συνεργασία τους και εδώ, στο μείζον την απορρίπτουν; Τι φοβούνται; Ποιος είναι ο λόγος; Ας μας απαντήσουν.
      Ας συνεχίσω, όμως, τις παρατηρήσεις μου. Πραγματικά όταν είδα τον τίτλο του άρθρου 3 «Συλλογικές αρμοδιότητες για τον τουρισμό» είπα να, εδώ επιτέλους συγκεντρώνει τις αρμοδιότητές του το Υπουργείο. Και με έκπληξη -οφείλω να πω- είδα ότι ο βαρύγδουπος αυτός τίτλος εννοούσε μόνο ότι επιτρέπεται και στο Υπουργείο Τουρισμού, όπως και σε τόσα άλλα Υπουργεία, να διαχειρίζεται δημόσιες εκτάσεις. Και τελικά μελετώντας το όλο σχέδιο νόμου είδα πως αυτή είναι η μόνη νέα αρμοδιότητα που του επέτρεψαν. «Επέτρεψαν», χρησιμοποιώ το ρήμα της διάταξης. Βέβαια και το «νέα» αρμοδιότητα σε εισαγωγικά και αυτή, γιατί ο Υπουργός Ανάπτυξης, όπου ανήκε πριν το θέμα του τουρισμού, είχε έτσι και αλλιώς αυτή την αρμοδιότητα. Ο τίτλος, όμως, του άρθρου παραμένει εντυπωσιακός.
      Σχετικά, όμως, με τις συλλογικές αρμοδιότητες -όχι αυτές του άρθρου, τις τουριστικές- έχω να παρατηρήσω το εξής, που το θεωρώ σημαντικό.
      Είναι αλήθεια πως τα θέματα που αφορούν τον τουρισμό είναι πολύ επίπεδα, σύνθετα και διαπερνούν αρμοδιότητες πολλών Υπουργείων. Αναφέρω χαρακτηριστικά, αμιγώς τουριστικού χαρακτήρα ζητήματα πολεοδομίας, χρήσεων γης, επενδύσεων, μεταφορών κλπ. Ζητήματα που εφόσον υπάρχουν ισχυρές αντίθετες απόψεις των Υπουργείων μπορούν να λυθούν μόνο μέσα από ένα θεσμοθετημένο διυπουργικό όργανο με την εποπτεία του Πρωθυπουργού. 
      Εμείς δίνοντας ιδιαίτερη σημασία στον τουρισμό είχαμε θεσμοθετήσει αυτό το όργανο. Λειτουργούσε αυτό το όργανο και ήταν δυνατόν να λύνονται προβλήματα που διαφορετικά θα έπρεπε να πάνε στο Υπουργικό Συμβούλιο με τρόπο αποτελεσματικό και σαφώς ταχύτερο.
      Στο σχέδιο νόμου δεν εμφανίζεται πουθενά κάτι τέτοιο. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Δύο λεπτά ακόμα, κύριε Πρόεδρε.
      Το καταργούν; Και με τι το αντικαθιστούν; Με την Εκτελεστική Γραμματεία του Εθνικού Συμβουλίου Τουρισμού του άρθρου 6 που έχει δύο μοναδικές για νομοσχέδιο πρωτοτυπίες; Πρώτον ότι ένα συμβουλευτικό όργανο αποκτά γραμματεία με ευρύτατες εκτελεστικές αρμοδιότητες και δεύτερον -το σημαντικότερο- ότι δεν μπορεί βέβαια να τις ασκήσει. 
      Χαρακτηριστικά αναφέρω ότι της αποδίδεται αρμοδιότητα για την καταπολέμηση των αντικινήτρων στον τουρισμό, όχι να μελετήσει το θέμα, αλλά να το καταπολεμήσει. Τα αντικίνητρα αφορούν αρμοδιότητες του Υπουργείου Μεταφορών, του Υπουργείου Πολιτισμού, του ΥΠΕΧΩΔΕ, δηλαδή Υπουργείων που δεν έχουν καν συνυπογράψει το σχέδιο νόμου.
      Δυστυχώς δεν υπάρχει καμία σοβαρή αντιμετώπιση τόσο πραγματικά σημαντικών θεμάτων.
      Θα τελειώσω με μία τελευταία -λόγω χρόνου- παρατήρηση για το νέο συγκεντρωτισμό και το πλήγμα στην αποκέντρωση μέσα από την κατάργηση υπηρεσιών τουρισμού των περιφερειών που αντικαθίστανται με υπηρεσίες οι οποίες ανήκουν και ελέγχονται διοικητικά από το κέντρο και αφαιρούνται από την περιφέρεια. 
      Ειλικρινά, δεν περίμενα πως η πρώτη απόφαση αυτής της Κυβέρνησης για επανασυγκέντρωση εξουσιών στο κέντρο θα αφορούσε στο Υπουργείο που προΐσταται αυτός που διετέλεσε για οκτώ χρόνια δήμαρχος και που όλα εκείνα τα χρόνια ζητούσε περισσότερη αποκέντρωση και τώρα ως Υπουργός κάνει ακριβώς το αντίθετο.
      Κυρίες και κύριοι συνάδελφοι, κύριε Πρόεδρε, συζητούμε για τις αρμοδιότητες ενός νέου Υπουργείου. Είναι πρωτοφανές ότι αυτές είναι λιγότερες και ισχνότερες από τη γενική γραμματεία που υποτίθεται αναβαθμίζει -είναι πρωτοφανές- και μάλιστα όταν αφορά έναν τομέα που η αναπτυξιακή, οικονομική, κοινωνική και πολιτιστική σημασία του είναι τεράστια για τη χώρα. Είναι θλιβερό, απαράδεκτο και επικίνδυνο φαινόμενο. 
      Οφείλουμε να το καταψηφίσουμε, αν και βασικά οφείλετε να το αποσύρετε.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Κύριε Πρόεδρε, θα μπορούσα να κάνω μία διευκρίνιση;
      ΠΡΟΕΔΡΕΥΩΝ (Ιωάννης Τραγάκης): Ζητήσατε το λόγο, κύριε Υπουργέ; Θέλετε να κάνετε κάποια παρέμβαση; Μήπως θέλετε να ακούσετε πρώτα τους Κοινοβουλευτικούς Εκπροσώπους;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Με ιδιαίτερη χαρά, κύριε Πρόεδρε, αλλά θα ήθελα να διορθώσουμε μία λανθασμένη εντύπωση που δημιουργήθηκε.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. 
      Κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Ο κ. Τσούρας είπε πριν ότι έγινε κάποια ανακοίνωση από την Κυβερνητική Επιτροπή. Επειδή εγώ δεν διάβασα και δεν άκουσα κάτι τέτοιο, μπορείτε να με παραπέμψετε σ’ αυτήν την ανακοίνωση;
      ΑΘΑΝΑΣΙΟΣ ΤΣΟΥΡΑΣ: Θα είστε ο μόνος Έλληνας που δεν διάβασε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Όχι, κύριε Τσούρα. Επιτρέψτε μου να γνωρίζω καλύτερα από εσάς. Ας βάλουμε τα πράγματα σε μία σειρά. Δεν έγινε καμία τέτοια ανακοίνωση σε ό,τι αφορά στη διαφήμιση και στην προβολή. Αυτό το λέω επίσημα εδώ, για να καταγραφεί. Είναι αποκλειστικής ευθύνης και αρμοδιότητας του Υπουργείου Τουριστικής Ανάπτυξης και θα το διαπιστώσετε σε μία εβδομάδα που ολοκληρώνεται ο διαγωνισμός. Μας διετέθησαν τα κονδύλια. Μιλάμε για τριάντα εκατομμύρια ευρώ. Εμείς χαράσσουμε την τουριστική προβολή. Εκείνο που προφανώς έχετε παρανοήσει είναι κάτι που η Κυβέρνηση θέλει. Να υιοθετήσει γενικότερα κοινή έκφραση και συναντίληψη της προβολής της χώρας στο εξωτερικό, κάτι που δεν υπήρχε στο παρελθόν.
      Σε ό,τι αφορά, λοιπόν, το κομμάτι διαφήμιση-προβολή για τον τουρισμό, τα κονδύλια και τη διαχείριση αυτής της υπόθεσης και των διαδικασιών, αυτό είναι μέσα στα πλαίσια των δικών μας αρμοδιοτήτων -αναφέρονται στο νομοσχέδιο, το οποίο προφανώς δεν διαβάσατε καλά- και επαληθεύεται από τα γεγονότα.
      ΑΘΑΝΑΣΙΟΣ ΤΣΟΥΡΑΣ: Τη συναντίληψη θα την κάνει ο Υπουργός της Επικρατείας;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Μα, δεν τίθεται τέτοιο θέμα. Εσείς πώς το συνάγετε αυτό; Σας είπα και πριν ότι εμείς στα πλαίσια της Κυβέρνησης έχουμε συνεργαστεί εξαιρετικά.
      ΑΘΑΝΑΣΙΟΣ ΤΣΟΥΡΑΣ: Γιατί δεν γράφετε «σχεδιασμός και υλοποίηση»;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Όμως, αυτή η αρμοδιότητα δεν ενδιαφέρει τη συζήτησή μας; Είναι αποκλειστικά δική μας, αναφέρεται στο νομοσχέδιο και σας είπα και πριν να περιμένετε μία εβδομάδα όπου και ολοκληρώνεται ο διαγωνισμός και εύχομαι τότε να έχετε το πολιτικό θάρρος να αναγνωρίσετε το λάθος σας. Εγώ απλώς σας διόρθωσα για να μην κάνετε άλλα λάθη.
	ΠΡΟΕΔΡΕΥΩΝ (Ιωάννης Τραγάκης): Πολύ ωραία, κύριε Υπουργέ. Ήσασταν κατατοπιστικός.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, κύριε Πρόεδρε, ο Υπουργός Τουριστικής Ανάπτυξης υπήρξε γαλαντόμος κατά την ομιλία του. Αφού έψεξε την Αξιωματική Αντιπολίτευση για μικροψυχία και προκατασκευασμένες αποφάσεις και σκέψεις, μας κάλεσε γενναιόδωρα να συμμετάσχουμε εις την εκπόνηση ενός μεγάλου έργου.
      Βεβαίως δεν αντιλαμβάνομαι για ποιο λόγο ένας Υπουργός αισθάνεται την ανάγκη να καλέσει την Αντιπολίτευση για συμμετοχή σ’ έργο «θεάρεστον και υψηλόν», όταν προηγουμένως έχει πειστεί ότι τα μέλη της Αντιπολίτευσης, οι Βουλευτές της, είναι και μικρόψυχοι και έχουν προκατασκευασμένες ιδέες και απόψεις.
      Κύριε Υπουργέ, έχετε πολύ μεγάλη εντύπωση για το έργο σας και για την αποστολή σας. Πρέπει να σας πω ότι παρατήρησα με έκπληξη κάτι που δεν ταιριάζει στη σεμνότητα και ταπεινότητα της Κυβερνήσεως Καραμανλή, ότι με ναπολεόντειο ύφος καλέσατε τον ιστορικό του μέλλοντος να ασχοληθεί μαζί σας και το έργο σας και συνωδά καλέσατε την Αντιπολίτευση να μην είναι απούσα τούτη τη στιγμή, να συμμετάσχει ώστε να αξιολογηθεί.
      Έχετε την εντύπωση ότι ο ιστορικός του μέλλοντος, κύριε Υπουργέ, θα ασχοληθεί με το ασήμαντο νομοσχέδιό σας; Ο ιστορικός του μέλλοντος μάλλον θα χασμουριέται εκείνη την ώρα και θα προσπαθεί να βρει τρόπους να ασχοληθεί με κάτι σοβαρότερο αυτού που εσείς ασχολείστε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Ασήμαντη η λειτουργία της Βουλής είναι για σας, κύριε Καστανίδη;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριε Υπουργέ. Δεν αναφέρθηκα σε ασήμαντη λειτουργία της Βουλής. Αναφέρθηκα στο ασήμαντο δικό σας έργο και πρωτοβουλία, διότι πρέπει να ξέρετε ότι μια σοβαρή κυβέρνηση όταν επιτελεί σοβαρό έργο, εάν διάβαζε την έκθεση της Επιστημονικής Υπηρεσίας της Βουλής, θα είχε ήδη αποσύρει αυτό το νομοσχέδιο.
      Κύριοι συνάδελφοι, φοβάμαι ότι ο συντάκτης του νομοσχεδίου διακρίνεται για άγνοια βασικών νομικών εννοιών ή και των κανόνων για το πώς συντάσσεται ένα νομοσχέδιο. Θα ήθελα δε να μην τον χαρακτηρίσω άλλως πως, ασύντακτο. Για να καταλάβετε πόσο υψηλό και αναλογούν εις τον Καρδινάλιο Ρισελιέ είναι το έργο σας, θα σας εκθέσω τι λέει η Επιστημονική Επιτροπή της Βουλής, άλλοτε κραυγαλέα επιθετική, άλλοτε ελαφρώς σαρκάζουσα, πάντως ειρωνική για τις δυνατότητες του συντάκτη.
      Πρώτα απ’ όλα για το άρθρο 1 του νομοσχεδίου, στο οποίο ορίζονται οι αρμοδιότητες του υπό σύσταση Υπουργείου Τουριστικής Ανάπτυξης, λέει τα εξής: «Στον καθορισμό όμως των αρμοδιοτήτων περιλαμβάνονται: όπως παρατηρεί η Επιστημονική Επιτροπή -και διατάξεις που δεν καθορίζουν- ευθέως τέτοιες αρμοδιότητες, αλλά αναφέρονται σε οργανωτικά θέματα άλλων υπηρεσιών όπως είναι ο ΕΟΤ, είτε παρέχουν νομοθετική εξουσιοδότηση και συνεπώς από συστηματική και νομοτεχνική άποψη δεν θα μπορούσαν να περιλαμβάνονται στο ενιαίο άρθρο 1».
      Συνεχίζει η Επιτροπή της Βουλής για το άρθρο 3 του νομοσχεδίου τις παρατηρήσεις της και γίνεται λόγος «για διαχείριση δημοσίων εκτάσεων και παραπομπή στο ν. 2971/2001». Σωστά παρατηρεί ότι έχει μέγα ερωτηματικό τι σημαίνει δημόσια έκταση διότι δεν συναντάται στο νόμο που παραπέμπει. Ο νόμος στον οποίο παραπέμπει, ο 2971 μιλάει για πράγματα κοινόχρηστα, μιλάει για τον αιγιαλό, την παραλία, τις όχθες, τη δυνατότητα να υπάρχουν υποδομές μετά από απόφαση του Υπουργείου Οικονομικών -για δημόσιες εκτάσεις δεν ομιλεί- με αποτέλεσμα οι υπογράφοντες τη συγκεκριμένη έκθεση στην οποία αναφέρομαι να θέτουν σειρά ερωτημάτων για το τι εννοεί ακριβώς ο συντάκτης της συγκεκριμένης διατάξεως και ποια είναι τα πιθανά ερμηνευτικά προβλήματα που θα προκύψουν.
      Συνεχίζει στο άρθρο 4 του νομοσχεδίου η Έκθεση της Επιστημονικής Επιτροπής της Βουλής. Προσέξτε τώρα το ειρωνικό ύφος. «Η συλλήβδην κατάργηση» -διαβάζω αυτολεξεί- «του άρθρου 1, του ν. 2160/93 το οποίο ρύθμιζε όχι μόνο τους σκοπούς του ΕΟΤ αλλά και τις εξουσίες του Δ.Σ. και η αντικατάστασή του με τις, μάλλον λακωνικές, ρυθμίσεις του εξεταζόμενου άρθρου, είναι δυνατόν να δημιουργήσει ορισμένα ερμηνευτικά προβλήματα». Και συνεχίζει. «Κατ’ αρχάς» -λέει πάλι κομψά- «πρέπει να παρατηρηθεί ότι συνήθως τα διοικητικά συμβούλια δεν είναι όργανα εκτελεστικά των νομικών προσώπων αλλά αποφασιστικά και επιτελικά. Συνεπώς δεν πραγματώνουν ευθέως τους σκοπούς του νομικού προσώπου, αλλά μάλλον διαθέτουν εξουσίες για την εξειδίκευση και την εποπτεία της πραγμάτωσης».
      Αλλά δεν συμβαίνει αυτό στις ρυθμίσεις του συγκεκριμένου άρθρου. Γι’ αυτό ακριβώς και δεν κατανοεί τι ακριβώς ρυθμίζεται. Περαιτέρω, λέει ο συντάκτης της εκθέσεως: «η εξεταζόμενη διάταξη της παραγράφου 3 πάλι για το άρθρο 4 παρίσταται κάπως ελλειπτική». Και κάνει μετά ένα παίγνιο λογικής και νομικών αντιφάσεων σχετικά με τις αρμοδιότητες του προέδρου του διοικητικού συμβουλίου του ΕΟΤ και του γενικού γραμματέα, για να καταλήξει πάλι με πολύ κομψό τρόπο ειρωνευόμενος το συντάκτη: «το όλο πλέγμα των διατάξεων αυτών εμφανίζει μια κυκλικότητα η οποία δεν διακόπτεται από το σαφή προσδιορισμό των αρμοδιοτήτων και εξουσιών οποιουδήποτε οργάνου». Προσέξτε, φτάνει μέχρι του σημείου να παρατηρεί ότι πλέον καθίσταται παντελώς ασαφές τι θέλει να ρυθμίσει ο νομοθέτης ως προς τις αρμοδιότητες του προέδρου και του γενικού γραμματέα με διατύπωση ελαφρώς ειρωνική και σαρκάζουσα «το όλο πλέγμα των διατάξεων αυτών εμφανίζει μια κυκλικότητα η οποία δεν διακόπτεται από το σαφή προσδιορισμό των αρμοδιοτήτων και εξουσιών οποιουδήποτε οργάνου». Ήταν μια μικρή επιλογή αστοχιών αυτή που έκανα, για την οποία θα έπρεπε μάλλον να μην αισθάνεται άνετα ο συντάκτης του νομοσχεδίου αυτού.
      Θα μου επιτρέψετε να κάνω και δυο άλλες παρατηρήσεις, σύντομα, γιατί δεν αισθάνομαι ότι έχω την ανάγκη ούτε και τη διάθεση να ασχοληθώ με κάτι το οποίο δεν θα κριθεί προφανώς από την ιστορία. Ξέρετε, κύριοι συνάδελφοι, πόσες εξουσιοδοτήσεις ζητεί ο Υπουργός Τουριστικής Ανάπτυξης, για να καθορίσει τις δράσεις του Υπουργείου του, το περιεχόμενο της πολιτικής του, αρμοδιότητες που σχετίζονται με εποπτευόμενους οργανισμούς; Για δεκατρείς θεματικές ενότητες μ’ αυτό το νομοσχέδιο ο Υπουργός Τουριστικής Ανάπτυξης ζητά εξουσιοδότηση, ώστε με τη μορφή κανονιστικών αποφάσεων, υπουργικών αποφάσεων ή προεδρικών διαταγμάτων να ρυθμίσει οργανωτικά θέματα, θέματα πολιτικής κ.ο.κ.
      Φτάνει δε μέχρι του σημείου, παρακαλώ, στην πέμπτη περίπτωση του άρθρου 8 να ορίζει το εξής: «Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Τουριστικής Ανάπτυξης είναι δυνατόν να ρυθμίζονται ειδικότερα θέματα που δεν ρυθμίζονται από τις διατάξεις των προηγούμενων παραγράφων». Έχετε ακούσει, κύριοι συνάδελφοι -απευθύνομαι στο νομικό σας ένστικτο και στη νομική γνώση όσων είναι νομικοί- ή διαβάσει ποτέ ή ασχοληθεί στο παρελθόν με διάταξη σαν αυτή που εισηγείται στην πέμπτη περίπτωση του άρθρου 8 ο κ. Αβαραμόπουλος και με την οποία εφαρμόζει το δόγμα «όλα τα μαχαιρώνω, όλα τα σφάζω και όλα τα προτείνω»; «Για καθετί με το οποίο δεν ασχολείται το νομοσχέδιό μου ζητώ γενικώς εγώ και ο Υπουργός Εσωτερικών να έχουμε τη δυνατότητα έκδοσης κοινών υπουργικών αποφάσεων».
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Υπάρχει αντικείμενο που θέλετε να ρυθμίσετε; Για κάθε θέμα που δεν ρυθμίζεται από τις διατάξεις των προηγουμένων παραγράφων ζητεί την εξουσιοδότηση να το ρυθμίσει. Για πείτε μας: Έχετε καμία προτίμηση, τουλάχιστον να προϊδεαστεί το Τμήμα; Τι ακριβώς θέλετε να ρυθμίσετε; Για ποιο λόγο θέλετε μια τέτοια γενική εξουσιοδότηση; Τι επιζητείτε; Ποιο είναι το θέμα για το οποίο ενδεχομένως έχετε κρυφές σκέψεις και διανοήματα υψηλού επιπέδου που ίσως η κοινή Βουλή των Ελλήνων δεν μπορεί να παρακολουθήσει και θα θέλατε να ρυθμίσετε εσείς οι Ναπολέοντες της λογικής και του πνεύματος; Τι εξουσιοδότηση θέλετε;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Δεκάδες τέτοιες διατάξεις υπάρχουν.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν υπάρχει πουθενά τέτοια διάταξη, κύριε Υπουργέ, που να ορίζει ότι για κάθε θέμα που δεν έχει ρυθμιστεί προηγουμένως ζητάτε να σας δώσουμε γενικώς εξουσιοδότηση. Και που την είδατε εσείς αυτήν τη νομική σύλληψη;
      Κυρίες και κύριοι συνάδελφοι, θα μπορούσα να ισχυριστώ και μερικά ακόμη που αφορούν το νομοσχέδιο που εισηγείται η Κυβέρνηση. Περιττεύει όμως, γιατί ο μηχανισμός που στήνεται, κυβερνητικός και διοικητικός, για να εφαρμόσει τις υψηλές ιδέες της Κυβέρνησης θα βραχυκυκλωθεί και δεν θα μπορέσει να κάνει τίποτα.
      Άλλωστε σας είπα ότι η ιστορία θα έχει με πολύ σοβαρότερα να ασχοληθεί, αντί αυτού που σήμερα εισηγείται η Κυβέρνηση.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
	ΒΥΡΩΝ ΠΟΛΥΔΩΡΑΣ: Κύριε Πρόεδρε, ο εισηγητής μας κ. Γεωργιάδης στην εμπεριστατωμένη εισήγησή του ανέφερε πολλά στοιχεία μεταξύ των οποίων ένα με εντυπωσίασε. Το χρησιμοποιώ ως αφετηρία για τη δική μου αγόρευση. 
	Εξακολουθητικά τα τέσσερα τελευταία χρόνια, περιλαμβανομένου και του τελευταίου, του ολυμπιακού έτους, 15% μείωση του ελληνικού τουρισμού. Την ίδια χρονιά φέτος και κάτι αντίστοιχο τις προηγούμενες χρονιές η Τουρκία είχε αύξηση του τουριστικού της προϊόντος κατά 40%. Αυτό σαν στοιχείο οδήγησε τη Νέα Δημοκρατία σ’ ένα συναγερμό, σε μια κινητοποίηση, ο οποίος συναγερμός και η κινητοποίηση κατέληξε σ’ αυτό το αφετηριακό νομοσχέδιο για την οργάνωση και τη λειτουργία και τη διοικητική μορφή της παρεμβάσεως με το Υπουργείο Τουρισμού. Είχαμε εξαγγείλει την ίδρυση του Υπουργείου Τουρισμού, παράλληλα ομολογώ, με την προγραμματική δέσμευσή μας στον κατάλληλο καιρό, να έχουμε και μείωση του αριθμού των Υπουργείων. Αυτά τα δύο ορίζουν το θέμα μας. Και αυτό ζητώ να το εκτιμήσετε ως Βουλή, ως Εθνική Αντιπροσωπεία.
	Ορίζουν το θέμα μας λέγοντας, εννοώ ότι η προτεραιότητα είναι ο τουρισμός. Η προτεραιότητα μετά την καταβύθιση του τουρισμού μας στα χρόνια που προηγήθησαν είναι το διαδικαστικό και υλικό περιεχόμενο αυτού του συναγερμού που σας λέω, αυτής της κινητοποίησης, της συνέγερσης. Εκτιμά κανείς όχι προθέσεις των προηγουμένων κυβερνήσεων αλλά εκτιμά το αποτέλεσμα ότι είχαμε μια ύφεση δραματική στον τουρισμό από τις ημέρες του ΠΑΣΟΚ και εκτιμούμε πάλι επιεικώς ότι δεν οφείλεται σε μια έλλειψη βουλήσεως, δεν οφείλεται σε μια συλλογική ανικανότητα –θα μπορούσαμε να το παραθέσουμε και αυτό καταγγελτικά- οφείλεται σε έλλειψη συντονισμού και ότι δεν υπήρχε ένα όργανο. Η πολυδιάσπαση να είναι ο ΕΟΤ, να είναι η εταιρεία τουριστικών ακινήτων τελευταία, να είναι το Υφυπουργείο Ανάπτυξης, να είναι περιφερειακές τουριστικές πολιτικές και όργανα στην περιφέρεια, με αποτέλεσμα να καταλήξουν, νομίζω ο εισηγητής της Μειοψηφίας, της Αξιωματικής Αντιπολίτευσης το ανέφερε με κάποια αυταρέσκεια, στη συγκρότηση διυπουργικής από επτά Υπουργούς ή ο κ. Σγουρίδης, για την αντιμετώπιση του τουριστικού προβλήματος. Ε, δεν γίνεται έτσι. Δικαιούμεθα να σας πούμε εκτιμώντας αυτήν την αποτυχία στον τουρισμό, στη βαριά βιομηχανία της χώρας η οποία έχει 18% συμβολή στο τουριστικό, στο Ακαθάριστο Εγχώριο Προϊόν και είναι περίπου  ένα εκατομμύριο εργαζόμενοι, απασχολούμενοι απ’ αυτήν τη βιομηχανία των υπηρεσιών κλπ., ενώ έχουμε αυτήν τη ρητορική, έχουμε ένα μαχόμενο κλάδο, δηλαδή, στη γραμμή των πρόσω, μόνο του, έρημο, χωρίς συμπαράσταση, χωρίς υποδομές, μας ζητάτε να μην ξεκινήσουμε με το Υπουργείο Τουρισμού είτε στο πρόγραμμά μας είτε σ’ αυτό το νομοσχέδιο.
     Σας χρωστάω μία ευθεία απάντηση, κύριε Καστανίδη, με τη βαθύτατη εκτίμηση που σας τρέφω.
     Εσφάλατε διπλά με το να προσδίδετε χαρακτηρισμούς στην έκθεση της Επιστημονικής Επιτροπής της Βουλής. Γιατί λέω διπλά. Διότι εάν οι χαρακτηρισμοί εννοούνται ότι ενυπάρχουν μέσα στο κείμενο, κακώς ενυπάρχουν. Εάν είναι  τέτοιο το ύφος, κακώς υπάρχει τέτοιο ύφος μέσα στην έκθεση της Επιστημονικής Επιτροπής. Και διπλά εσείς, είτε το χαρακτηρίζετε είτε το αναγιγνώσκετε, σφάλετε διότι θα έπρεπε κανείς να πει στην επιτροπή «κανένα πρόβλημα δεν υπάρχει όταν δεν είναι…». Δεν θα μας διδάξει η Επιστημονική Επιτροπή ούτε νομικά ούτε ύφος νομοθετικού συντάκτη. Ούτε νομικά ούτε ύφος. Θα πει: Επισημαίνω ότι υπάρχει μία αντισυνταγματικότητα, επισημαίνω ότι υπάρχει μία αρρυθμία ή μία αντίφαση σε σχέση μ’ αυτόν το νόμο ή ένα προϊόν νομολογίας που δεν έχει συνεκτιμηθεί. Έτσι την εννοώ εγώ τη δουλειά της Επιστημονικής Επιτροπής.
     Μάλιστα, θα έλεγα ότι κάπως χρησιμοποιεί ένα ύφος εξεζητημένο. Με κάθε δισταγμό, όμως. Δεν θα πήγαινα ποτέ στο ότι εμπεριέχεται εκεί ο σαρκασμός και η ειρωνεία.
     Ευθύνεστε, λοιπόν, για την αποκωδικοποίηση. Δεν έπρεπε να τολμήσετε τέτοια αποκωδικοποίηση.
     Έρχομαι, λοιπόν, και σας λέω -το είπε και ο κ. Αβραμόπουλος- ότι εδώ το αλαλούμ, το χάος, την αταξία, την αρρυθμία θέλουμε να τα φέρουμε σε τάξη, θέλουμε να τα φέρουμε σε μία διοικητική ευρυθμία, σε μία λειτουργία ή λειτουργικότητα που να δύναται να παράγει αποτελέσματα.
     Μας εγκαλέσατε οι πλείστοι των συναδέλφων του ΠΑΣΟΚ στην εξής γραμμή: Δεν βλέπετε τις πολιτικές. Πράγματι, οι τουριστικές πολιτικές έπονται. Εδώ είναι το διαδικαστικό μέρος, το δικονομικό μέρος στο οποίο έμφαση δίδεται, έστω και σημειολογικά, στο συντονιστικό χαρακτήρα. Το Εθνικό Συμβούλιο Τουρισμού είναι μέγα θέμα. Και αυτό για την τάξη των προτεραιοτήτων.
     Με πολλές διατάξεις από το νομοθέτημα, που συζητούμε και ψηφίζουμε, ο Υπουργός έχει κυρίαρχο ρόλο, συντονιστικό και αποφασιστικό. Έτσι, απλά, με μία ευκρίνεια, η οποία εμένα με πείθει και με ενθουσιάζει για το αύριο που θα ξημερώσει για τον ελληνικό τουρισμό, ανοίγει καινούργια σελίδα.
     Έτσι, με το άνοιγμα της καινούργιας σελίδας, με το συντονισμό των τουριστικών μονάδων του εξωτερικού, των γραφείων τουρισμού, με το συντονισμό των Υπουργείων εδώ μέσα, με τη συνλειτουργία Υπουργείου και ΕΟΤ, με την εποπτεία και κατεύθυνση για τη με διαφάνεια διαχείριση και τη χρηστή διοίκηση της αμαρτωλής –εντός ή εκτός εισαγωγικών- ΕΤΑ, θέλω να κάνω μία παρένθεση. Τι αξία έχει ότι δυσκολεύεται να εννοήσει τι σημαίνει δημόσια έκταση ο συντάκτης της εκθέσεως της Επιστημονικής Επιτροπής της Βουλής; Απαντώ εγώ ταπεινά, με τα ελάχιστα νομικά μου, ότι είναι παγκοίνως γνωστή και περίπου αυτονόητη η έννοια της δημοσίας εκτάσεως ή της εκτάσεως του δημοσίου. Δεν μπορώ να συμμεριστώ ούτε τη γραφή, το απόσπασμα αυτό της εκθέσεως, ούτε φυσικά τη συνηγορητική κριτική με την οποία συνοδεύσατε εσείς το απόσπασμα.
     Δεν θα καταγγείλω τις προηγούμενες κυβερνήσεις. Δεν θα τις καλέσω για την αναγωγή στα ύψη του Ολύμπου ή των ιστορικών σελίδων που δυσκολεύεστε να προσχωρήσετε, γιατί όχι. Κάθε λεπτομέρεια της Βουλής είναι ιστορική παράγραφος. Και σας καλώ εγώ να προσέρχεστε, να προσερχόμεθα στις συνεδριάσεις μ’ αυτήν τη βαθιά αίσθηση της ιστορίας. Και για τη λεπτομέρεια ακόμη.
      Σας λέω, λοιπόν, εις την καινούργια μέρα που ανοίγει με το Υπουργείο Τουρισμού να δούμε εκείνη την αναγέννηση στο τουριστικό περιβάλλον, τη σύγχυση, το χάος, την ύφεση σε τάξη, αρμονία και αποδοτικότητα, η οποία θα μας ανοίξει καινούργιους δρόμους, να έχουμε χωροταξία, χωροθέτηση για το πόσες μαρίνες χρειαζόμαστε -νομίζω ο κ. Καραμάριος ανεφέρθη…
      ΗΛΙΑΣ ΦΩΤΙΑΔΗΣ: Ως νησιώτης.
      ΒΥΡΩΝ ΠΟΛΥΔΩΡΑΣ: …ως νησιώτης- για το πόσα γήπεδα γκολφ χρειαζόμαστε. Και ξέρουμε τη σημασία που έχουν. Διάβαζα σε ένα περιοδικό ότι ένας γκόλφερ σε σχέση με το χρήμα που φέρνει στη χώρα υποδοχής αντιστοιχεί με είκοσι πέντε κοινούς τουρίστες. Και μάλιστα -για να σας πω μια λεπτομέρεια τώρα, επειδή το αντικείμενο είναι η ευλογία για τη χώρα μας- ποτέ δεν χτίζεται ένα γήπεδο του γκολφ μόνο του. Αυτά είναι ή ζευγάρια ή τρία γήπεδα του γκολφ μαζί για να μην είναι ο ταξιδιώτης γκόλφερ, που κάνει μακρινό ταξίδι για να φτάσει στο γκολφ, ανελαστικά περιορισμένος σε ένα μέρος, όπου μπορεί να μη βρει τους κατάλληλους τρόπους υποδοχής του.
      Εμείς δουλέψαμε για την Κίνα κι εσείς προσωπικά, κύριε Υπουργέ. Και κάνατε σημαντικές αναφορές και για το Πεκίνο και για τη  Σαγκάη. Κι έκανε και ο κ. Γιώργος Παπανδρέου αναφορά αμφίβολης αξίας, δηλαδή «πόσους τουρίστες μπορείτε να μας στείλετε, πόσους τουρίστες χωράτε;». Καλό το ευφυολόγημα, αλλά θέλω να σας πω ότι στο στόχο της τουριστικής πολιτικής της Ελλάδος, ανάλογα με το επίπεδο το οποίον επάξια κατέχει, ο στόχος είναι τουρισμός ποιοτικός. Κανένας δεν λογαριάζει πλέον αριθμούς, γιατί τότε με τους αριθμούς τους πολλούς και με τα σακίδια μπορεί να έχει βαρύτητα ο λόγος του αειμνήστου  Ανδρέα Παπανδρέου, να μην είμαστε σερβιτόροι της Ευρώπης δηλαδή. 
      Σας θυμίζω όμως ότι οι γενικές αρχές της τουριστικής πολιτικής υπαγορεύονται από τη μαγεία του εδάφους αυτού του τόπου, με τον ήλιο και τη θάλασσα ένα -που μπορεί να τα έχουν και άλλοι τόποι- με τον αρχαιολογικό τουρισμό, με τον ακαδημαϊκό τουρισμό, με το συνεδριακό τουρισμό, με τον ορεινό τουρισμό, με τον αγροτουρισμό, με τον εναλλακτικό τουρισμό. Αυτοί είναι οι τίτλοι και περιλαμβάνονται στην εισηγητική έκθεση. Έτσι ανοίγει καινούργια μέρα της ασκήσεως τουριστικής πολιτικής μ’ αυτό το νομοσχέδιο που ιδρύει το Υπουργείο Τουρισμού.
      Είναι τεράστια τα πλεονεκτήματα. Μην τα σπαταλάμε και -κυρίως- μην τα παραβλέπουμε. Πρέπει να τα αξιοποιήσουμε. Αυτή είναι η καινούργια προοπτική. Εδώ είναι η προσέλκυση ξένων κεφαλαίων, εδώ είναι για τα ξενοδοχεία πέντε αστέρων, εδώ είναι για τις χωροθετήσεις, εδώ είναι για τους ορισμούς ξανά τι σημαίνει «κεκορεσμένη περιοχή». Και στο εξάμηνο μέχρι να έρθει το νομοσχέδιο υπήρχε και τουριστική δράση. Αναφέρθηκε και από τον Υπουργό και από τον εισηγητή μας και από άλλους ομιλητές.
      Δεν είχατε ούτε τα αστέρια για τα ξενοδοχεία ορίσει ούτε τα κλειδιά για τα καταλύματα ορίσει. Και ήταν ένας άναρχος, άτακτος, άρρυθμος τουριστικός τομέας στην υποδοχή των ξένων, χωρίς συντονισμό, χωρίς συνεργασία με τους tour operators, χωρίς διαφήμιση. Πόσο ήταν η διαφήμιση και με Ολυμπιακούς Αγώνες για την προσέλκυση τουριστών στην Ελλάδα; Πώς αξιοποιήθηκε; Πού ήσαν τα κονδύλια που διετέθησαν;
     Όταν παρακολουθούμε αυτά τα θεσμικά, που μπορεί να τα υποβαθμίσουμε λέγοντας ότι οργανώνουμε τη δικονομία της συζητήσεως ή τη δικονομία της πολιτικής μας και της δράσης μας για τον τουρισμό, θέλω να είσθε κατά κάποιον τρόπο ορθολογιστές.
      Εγώ κλείνω την αγόρευσή μου λέγοντάς σας το εξής: Το χρειαζόμαστε ναι ή όχι το Υπουργείο Τουρισμού, για τη δηλωτική αξία του πράγματος, για τη σημειολογία ότι έχουμε έναν Υπουργό Τουρισμού ο οποίος μπορεί να αναλάβει δράσεις προς την κατεύθυνση των δραματικών εκκρεμοτήτων και για την υποδομή και για την προσέλκυση; Το χρειαζόμαστε ναι ή όχι;
      Λέμε εμείς της κυβερνητικής Πλειοψηφίας και της πρωτοβουλίας για το νομοθέτημα ότι ναι, το χρειαζόμαστε. Όλα τα άλλα είναι -το είπε ο κ. Αβραμόπουλος σε κάποιες δόσεις αυτοκριτικής δικής σας- ομολογία της δραματικής αποτυχίας σας και μεμψιμοιρία. Μεμψιμοιρείτε γιατί δεν το κάνατε, μεμψιμοιρείτε γιατί αποτύχατε και στον τουριστικό τομέα και τώρα δεν έχετε τις δυνάμεις, την όρεξη, τον ενθουσιασμό ή τη γενναιότητα καρδίας για να ομολογήσετε την αποτυχία σας και να υπερψηφίσετε αυτό το νομοσχέδιο, που οργανώνει τη διοίκηση, τη λειτουργία, τάσσει την προτεραιότητα και ορίζει ότι έτσι ξεκινάμε μια καινούργια πολιτική τουρισμού για την Ελλάδα, η οποία θα είναι ευδόκιμη, στέρεη και οδηγεί στην επιτυχία και για την ανάπτυξη και για την ταυτότητα του εθνικού προϊόντος, όπως είπε ο κ. Γεωργιάδης και κυρίως για να αντιμετωπίσουμε προβλήματα και οικονομικής ύφεσης που έχει η χώρα και της ανάπτυξης, της απασχόλησης και της προόδου.
      Με αυτές τις σκέψεις, συγχαίρω την Κυβέρνηση, γιατί έφερε ένα καλά δομημένο νομοσχέδιο για την ίδρυση Υπουργείου Τουρισμού, το οποίο υπονοεί και εγγυάται τη νέα εποχή στην τουριστική πολιτική και την επιτυχία στον τομέα του τουρισμού από την πλευρά της Ελλάδος. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο κ. Κωνσταντίνος Καραμπίνας έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, είχα ζητήσει το λόγο, αλλά μάλλον δε με είδατε.
      ΠΡΟΕΔΡΕΥΩΝ (Γεώργιος Σούρλας): Δεν σας είδα και τώρα ανέβηκε στο Βήμα ο κ. Καραμπίνας. Ίσως είναι καλύτερα να απαντήσετε εν ψυχρώ μετά στον κ. Καραμπίνα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί θεωρείτε ότι εν θερμώ γίνονται οι τοποθετήσεις μου;
      ΠΡΟΕΔΡΕΥΩΝ (Γεώργιος Σούρλας): Όχι βέβαια, αλλά γενικώς το «εν θερμώ» η ιατρική επιστήμη δεν το επιτρέπει.
      Κύριε Καστανίδη, θα μιλήσετε αμέσως μετά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν πειράζει, θα μιλήσω αύριο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καραμπίνα.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, γεγονός αδιαμφισβήτητο είναι ότι η κατάσταση στο χώρο του τουρισμού δεν είναι καλή. Κάθε χρόνο από το κακό στο χειρότερο. Για την κατάσταση αυτή φυσικά υπάρχουν ευθύνες της πολιτείας, όπως αυτή εκφράζεται και όχι μόνο. Το να σταθεί κανείς, όμως, σ’ αυτές τις ευθύνες ή στο να επιρρίπτει ευθύνες, εκτιμώ ότι δεν συμβάλλει ουσιαστικά στην επίλυση του προβλήματος. Πιστεύω ότι η προσπάθεια όλων μας θα πρέπει να κινείται προς την κατεύθυνση της ανεύρεσης των αιτιών που μας οδήγησαν στην πτωτική πορεία της τουριστικής βιομηχανίας της χώρας μας, καθώς και στη διαμόρφωση μιας νέας πολιτικής, που θα μας οδηγήσει στην ανάκαμψη.
      Η Κυβέρνηση της Νέας Δημοκρατίας με σοβαρότητα και υπευθυνότητα, με διάλογο με τους φορείς που εμπλέκονται, διάλογο που θα είναι συνεχής, θεώρησε επιβεβλημένο ως πρώτο βήμα να προχωρήσει στη σύσταση του Υπουργείου Τουριστικής Ανάπτυξης, ώστε να υπάρχει αφ’ ενός σημείο αναφοράς για όλους όσους ασχολούνται και προσφέρουν στον τουρισμό και αφ’ ετέρου να υπάρξει κεντρικός επιτελικός σχεδιασμός ενιαίας τουριστικής πολιτικής με στρατηγική και στόχους.
      Σε αυτήν τη θέση καταλήξαμε από τη στιγμή που πιστεύουμε ότι η πτωτική πορεία οφείλεται στον πολυκερματισμό των συσταθέντων από την προηγούμενη κυβέρνηση οργάνων, που ασκούσαν τουριστική πολιτική. Να θυμίσω τον ΕΟΤ, τη Γενική Γραμματεία Τουρισμού, τις περιφερειακές διευθύνσεις τουρισμού και την «ΕΤΑ Α.Ε.», για την οποία ουκ ολίγες ερωτήσεις συναδέλφων έχουν γίνει κατά το παρελθόν για τις αδιαφανείς διαδικασίες που ακολουθούσε.
     Όλο αυτό το σύστημα ως είχε διαμορφωθεί και οι πολιτικές που ακολουθήθηκαν απέτυχε. Όλα τα στοιχεία το επιβεβαιώνουν. Είναι στοιχεία τα οποία όλους θα πρέπει να μας βάλουν σε ανησυχίες.
     Η ορθολογική σκέψη επιβάλλει εκείνο που αποτυγχάνει να το αλλάζεις. Θα μπορούσε όμως να επιχειρηματολογήσει κανείς, γιατί να μη γίνουν στην προκειμένη περίπτωση διορθωτικές παρεμβάσεις ή συμπληρώσεις; Αυτό θα μπορούσε να γίνει αν υπήρχε κάτι το ενιαίο ως προς τη δομή του. Εδώ όμως, κυρίες και κύριοι συνάδελφοι, υπήρχε ένας πολυκερματισμός των οργάνων με αποσπασματική πολιτική χωρίς συνοχή που εν πολλοίς δημιουργούσε και σύγχυση. Εκείνο συνεπώς που δεν μπορούμε να κάνουμε είναι να αφήσουμε την κατάσταση ως έχει ή να κοιτάμε από μακριά το πρόβλημα.
     Για τους λόγους αυτούς οδηγηθήκαμε στη δημιουργία ενός ενιαίου συστήματος που εάν πετύχει ή όχι αυτό θα κριθεί στην πορεία. Η Αντιπολίτευση διαφωνεί μ’ αυτές τις σκέψεις. Συγκρούεται όμως με τη λογική. Καταψηφίζει το νομοσχέδιο ενώ δεν έχει εναλλακτική πρόταση και με επίκληση των δήθεν ελλιπών αρμοδιοτήτων του συσταθέντος Υπουργείου -αρμοδιότητες για τις οποίες τίποτε δεν προτείνει για να συμπληρωθούν- προσπαθεί να δικαιολογήσει την άρνησή της.
     Είναι φανερό, κυρίες και κύριοι συνάδελφοι, ότι λόγοι κομματικής σκοπιμότητας και μόνο υπαγορεύουν αυτήν τη στάση. Κάνετε αντιπολίτευση για την αντιπολίτευση, κύριοι συνάδελφοι της Αντιπολίτευσης. Η Κυβέρνηση της Νέας Δημοκρατίας είναι αυτή που κυβερνάει και καιρός είναι να το καταλάβετε. 
     Εδώ θα ήθελα να κάνω μια παρένθεση και να πω ότι στο πεντάμηνο της διακυβέρνησης της Νέας Δημοκρατίας μπορούμε να δεχθούμε κριτική γιατί πράγματι δεν είχαμε στις προτεραιότητές μας αυτήν την περίοδο να φέρουμε τους Κινέζους τουρίστες. Αργοπορήσατε, κύριε Υπουργέ, γι’ αυτό. Όμως εγώ θα ήθελα να ρωτήσω, επί δέκα χρόνια που ήσαστε εσείς Κυβέρνηση γιατί δεν τους είχατε φέρει μέχρι σήμερα, θα πρέπει να δώσετε μια απάντηση.
     Η Κυβέρνηση, λοιπόν, με το παρόν σχέδιο νόμου επιτυγχάνει την οργάνωση της διοικητικής και οργανωτικής δομής των τουριστικών κρατικών υπηρεσιών της χώρας υπό την εποπτεία του νέου Υπουργείου Τουριστικής Ανάπτυξης, το οποίο συγκεντρώνει τις επιτελικές αρμοδιότητες και είναι φορέας σχεδιασμού και χάραξης μιας ενιαίας πολιτικής με στρατηγική και στόχους όπως τη διαρκή αναβάθμιση της ποιότητας του τουριστικού προϊόντος, την οργάνωση και ανάπτυξη των εναλλακτικών και ειδικών μορφών τουρισμού, την ενιαία τουριστική πολιτική, την ενιαία ταυτότητα του τουριστικού προϊόντος. 
     Το νομοσχέδιο διακρίνεται από πληρότητα καθόσον προσδιορίζει σειρά αρμοδιοτήτων που περιλαμβάνουν όλο τι πλέγμα των δράσεων της πολιτείας, ικανών να βοηθήσουν στην ανάκαμψη και στην επίλυση των υπαρκτών προβλημάτων και όσων θα αναφυηθούν στο μέλλον.
     Συγκεκριμένα, σύμφωνα με το νομοσχέδιο, στις αρμοδιότητες του Υπουργείου Τουριστικής Ανάπτυξης περιλαμβάνονται θέματα προγραμματισμού, σχεδιασμού, έρευνας, μελέτης, κατευθύνσεις για την κατάθεση προγραμμάτων τουριστικής υποδομής και ανάπτυξης, προσέλκυση ιδιωτικών επενδύσεων, συντονισμός δράσεων με συναρμόδια Υπουργεία, εκπροσώπηση της χώρας σε διεθνείς οργανισμούς, κήρυξη τουριστικών τόπων και χαρακτηρισμός ιαματικών πηγών, καθορισμό οργάνων και διαδικασίες ελέγχου των τουριστικών επιχειρήσεων. Περαιτέρω δε, περιλαμβάνει την εποπτεία των νομικών προσώπων από το Υπουργείο Τουριστικής Ανάπτυξης, τη ρύθμιση θεμάτων για τον ΕΟΤ, την Εταιρείας Τουριστικής Ανάπτυξης και καθιερώνει Εθνικό Συμβούλιο Τουρισμού.
     Πού, λοιπόν, υπάρχουν ελλείψεις σε σχέση με τις αρμοδιότητες του νεοσυσταθέντος Υπουργείου, κυρίες και κύριοι συνάδελφοι της Αξιωματικής Αντιπολίτευσης; Δεν έχετε προτάσεις, δεν έχετε θέσεις. Πάντα ήσαστε χωρίς πρόγραμμα, χωρίς πυξίδα, χωρίς όραμα, γι’ αυτό και είχατε τα χειρότερα αποτελέσματα και στο συγκεκριμένο χώρο που σήμερα συζητάμε, στο χώρο του τουρισμού.
     Η Κυβέρνηση της Νέας Δημοκρατίας θα επιτελέσει πλήρως το καθήκον της και θα είναι αρωγός στην προσπάθεια ανάκαμψης του τουρισμού προς όφελος της οικονομίας της χώρας, των επιχειρήσεων, των εργαζομένων.
    Όμως εκτιμώ ότι για να πετύχουμε είναι απαραίτητη και αναγκαία η συνεργασία όλων των εμπλεκομένων. Συνεργασία η οποία πρέπει να αναχθεί σε κύριο μέλημα.
    Επίσης εκτιμώ ότι οι αντιλήψεις του εύκολου κέρδους που τυχόν διαπνέουν ορισμένους από τον κλάδο του τουρισμού, θα πρέπει να εκλείψουν πριν είναι αργά και για τους ίδιους. 
    Ο ανταγωνισμός είναι σκληρός, η ποιότητα απαιτητή και το εύλογο της τιμής επίσης. Η ευρωπαϊκή οικονομία είναι σε ύφεση. Οι διακοπές των Ελλήνων καθίστανται πολυτέλεια χρόνο με το χρόνο και η αξία του ευρώ δεν είναι εκατό δραχμές όπως αυτή έχει αναχθεί στην πράξη, αλλά τριακόσιες σαράντα.
    Εκτιμώ ότι και αυτά είναι μεταξύ των αιτίων της πτωτικής πορείας του τουρισμού στη χώρα και πρέπει να ληφθούν σοβαρά υπόψη για να έχουμε τα ποθητά αποτελέσματα της ανάκαμψης του κλάδου.
    Τέλος, κύριοι συνάδελφοι, θα ήθελα να αναφερθώ στην παραμελημένη Ήπειρο η οποία θα πρέπει επιτέλους να συμπεριληφθεί στο σχεδιασμό της τουριστικής ανάπτυξης της χώρας καθόσον διαθέτει τεράστιες δυνατότητες αξιοποίησης στον τομέα του τουρισμού. 
    Αγροτοτουρισμός, χειμερινός τουρισμός, οικοτουρισμός, ιαματικός τουρισμός, πολιτιστικός, θρησκευτικός και αθλητικός τουρισμός είναι επί μέρους δράσεις που μπορούν να αναπτυχθούν στην Ήπειρο της απαράμιλλης ομορφιάς και του πρωτόγνωρου κάλλους.
    Κύριε Υπουργέ, οι Ηπειρώτες περιμένουμε. Θα σας κρίνουμε από τα αποτελέσματά σας.
    Με τις σκέψεις αυτές και την αισιοδοξία ότι το παρόν σχέδιο νόμου θα αποτελέσει την απαρχή για την ανάκαμψη του τουριστικού κλάδου, υπερψηφίζω το νομοσχέδιο.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Τμήμα ότι ο Υπουργός Δικαιοσύνης διαβίβασε στη Βουλή δικογραφία που αφορά στους πρώην Υπουργό και Υφυπουργό Εθνικής Οικονομίας και Οικονομικών και δικογραφία που αφορά στον Υπουργό Τουρισμού, σύμφωνα με το ν. 3126/2003 περί ποινικής ευθύνης των Υπουργών. 
    Ο κ. Πολύδωρας έχει το λόγο.
    ΒΥΡΩΝ ΠΟΛΥΔΩΡΑΣ: Κύριε Πρόεδρε, θα ήθελα να θέσω στην κρίση σας και στην κρίση του Τμήματος μία ιδέα. 
    Κοιτάω τον κατάλογο των ομιλητών και βλέπω ότι απουσιάζουν πολλοί για κάποιους λόγους από τους συναδέλφους του ΠΑΣΟΚ. Η ώρα είναι προχωρημένη. Οι Βουλευτές της Νέας Δημοκρατίας είναι εδώ, αλλά θα έλεγα να διακόψουμε στο σημείο αυτό, να ψηφίσουμε επί της αρχής και οι υπόλοιποι ομιλητές να μιλήσουν αύριο. Εκτιμώ ότι θα είναι άκομψο να διαγράφονται συνάδελφοι που είναι εγγεγραμμένοι και μη παρόντες.
    ΠΡΟΕΔΡΕΥΩΝ (Γεώργιος Σούρλας): Το Προεδρείο βλέπει θετικά την πρόταση του κ. Πολύδωρα. Θα θέλαμε όμως να ακούσουμε και τις απόψεις των εκπροσώπων των άλλων κομμάτων, του εισηγητή κ. Στρατάκη και της κ. Παντελάκη.
    ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, δεν έχουμε αντίρρηση.
    ΕΛΠΙΔΑ ΠΑΝΤΕΛΑΚΗ: Συμφωνούμε, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Οπότε υπάρχει ομόφωνη απόφαση.
    Όσοι δεν μίλησαν σήμερα θα μιλήσουν αύριο και με μία ανοχή χρόνου αν  δευτερολογήσουν όπως και οι εισηγητές.
      Κηρύσσεται περαιωμένη η συζήτηση επί της αρχής του νομοσχεδίου αρμοδιότητος του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και  θέματα Τουρισμού».
      Ερωτάται το Τμήμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Τουρισμού «Αρμοδιότητες του Υπουργείου Τουριστικής Ανάπτυξης και  θέματα Τουρισμού» έγινε δεκτό επί της αρχής κατά πλειοψηφία.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 7 Σεπτεμβρίου 2004, της Τετάρτης 8 Σεπτεμβρίου 2004 και της Πέμπτης 9 Σεπτεμβρίου 2004.
      Ερωτάται το Τμήμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 7 Σεπτεμβρίου 2004, της Τετάρτης 8 Σεπτεμβρίου 2004 και της Πέμπτης 9 Σεπτεμβρίου 2004 επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 23.42΄ λύεται  η συνεδρίαση για αύριο ημέρα Τετάρτη 22 Σεπτεμβρίου 2004 και ώρα 10.30΄ με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και  θέματα Τουρισμού», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ



1

Συνεδρίαση 21-9-2004


