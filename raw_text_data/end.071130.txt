ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΜΒ΄
Παρασκευή 30 Νοεμβρίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ. 
2. Άδεια απουσίας του Βουλευτή κ. Α. Παπαληγούρα. σελ.
3. Ανακοινώνεται ότι τη συνεδρίαση παρακολουθούν μαθητές, από το Λύκειο Κάτω Ιταλίας Francesco La Kava, το 10ο Γυμνάσιο Καλλιθέας, το 6ο Δημοτικό Σχολείο Βόλου, το Γενικό Λύκειο Λίμνης Ευβοίας και μέλη της Πανελλήνιας ¨Ενωσης Γυναικών Μάνης. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3.Ανακοίνωση του δελτίου επικαίρων ερωτήσεων της Δευτέρας 3 Δεκεμβρίου 2007. σελ.
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με την ενοποίηση των ασφαλιστικών ταμείων κ.λπ. σελ.
β) Προς τον Υπουργό Εξωτερικών, σχετικά με τη δράση των ξένων μυστικών υπηρεσιών στην Ελλάδα κ.λπ. σελ.
γ) Προς τον Υπουργό Εθνικής Παιδείας και Θρησκευμάτων,
i) σχετικά με τις καταστροφές στο σχολικό συγκρότημα του Παγκρατίου κ.λπ. σελ.
ii) σχετικά με τη λειτουργία του Κέντρου Εκπαίδευσης και Αποκατάστασης Τυφλών. σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Γενικό Νοσοκομείο Κέρκυρας κ.λπ. σελ.
ε) Προς τον Υπουργό Αγροτικής Ανάπτυξης και Τροφίμων, σχετικά με την αναδάσωση της Πάρνηθας κ.λπ. σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων σχετικά με την κτηνοτροφία. σελ.


Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών.
α) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας « Κύρωση της Συμφωνίας διοικητικής φύσεως μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Γαλλικής Δημοκρατίας περί συνεργασίας στο πλαίσιο Τεχνολογικού Συστήματος Επιδείξεως μη Επανδρωμένου Μαχητικού Αεροσκάφους (UCAV) » σελ.
β) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης « Κύρωση i) Σύμβασης Δωρεάς του Σωματείου «ΕΛΠΙΔΑ – Σύλλογος Φίλων Παιδιών με Καρκίνο » υπέρ του Ελληνικού Δημοσίου και του Ν.Π.Δ.Δ. « Νοσοκομείο Παίδων – Η Αγία Σοφία ». σελ.
ii) Σύμβασης μεταξύ του Σωματείου « Ελληνικός Ερυθρός Σταυρός » και του Υπουργείου Υγείας και Κοινωνικής Αλληλεγγύης ». σελ.

ΟΜΙΛΗΤΕΣ
Α) Επί των επικαίρων ερωτήσεων:
ΑΛΑΒΑΝΟΣ Α. σελ.
ΒΑΛΗΝΑΚΗΣ Ι. σελ.
ΒΡΕΤΤΟΣ Κ. σελ.
ΚΑΡΑΤΖΑΦΕΡΗΣ Γ. σελ.
ΚΙΛΤΙΔΗΣ Κ. σελ.
ΛΕΒΕΝΤΗΣ Α. σελ.
ΛΥΚΟΥΡΕΝΤΖΟΣ Α. σελ.
ΜΑΓΓΙΝΑΣ Β. σελ.
ΜΠΟΛΑΡΗΣ Μ. σελ.
ΠΑΠΑΓΕΩΡΓΙΟΥ Γ. (Ν. Άρτας) σελ.
ΧΑΡΑΛΑΜΠΟΥΣ Χ. σελ.

Β) Επί της επερώτησης:
ΑΡΓΥΡΗΣ Ε. σελ.
ΔΡΙΒΕΛΕΓΚΑΣ Ι. σελ.
ΚΙΛΤΙΔΗΣ Κ. σελ.
ΚΟΝΤΟΣ Α. σελ.
ΚΟΥΤΣΟΥΚΟΣ Γ. σελ.
ΛΕΒΕΝΤΗΣ Α. σελ.
ΜΕΡΕΝΤΙΤΗ Α. σελ.
ΜΩΡΑΪΤΗΣ Ν. σελ.
ΡΟΝΤΟΥΛΗΣ Α., σελ.
ΣΙΔΗΡΟΠΟΥΛΟΣ Α. σελ.
ΣΤΡΑΤΑΚΗΣ Ε. σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΜΒ΄
      Παρασκευή 30 Νοεμβρίου 2007
      Αθήνα, σήμερα στις 30 Νοεμβρίου 2007, ημέρα Παρασκευή  και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. Δημητρίου Σιούφα.  
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29 Νοεμβρίου 2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΜΑ΄ συνεδριάσεώς του, της Πέμπτης 29 Νοεμβρίου 2007, σε ό,τι αφορά στην ψήφιση στο σύνολό των σχεδίων νόμων: α) «Αύξηση συντάξεων του δημοσίου από το έτος 2007 και άλλες διατάξεις και β) «Κύρωση Σύμβασης Παραχώρησης του έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου Ελευσίνα-Κόρινθος-Πάτρα-Πύργος-Τσακώνα και άλλες διατάξεις».)
      Παρακαλείται ο Βουλευτής Λάρισας κ. Αστέριος Ροντούλης  να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Βουλευτή Λάρισας, κ. Αστέριο Ροντούλη τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η ΄Ενωση Αγροτικών Συνεταιρισμών Αμφίκλειας ζητεί οι πληρωμές των δικαιωμάτων ενιαίας ενίσχυσης 2007 να χορηγηθούν σε όλους τους παραγωγούς.
      2) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Δήμος Αρκαδίων Ζακύνθου ζητεί να του καταβληθεί άμεσα η εγκεκριμένη πίστωση για την αποπεράτωση αθλητικών έργων στον 
Άγιο Κήρυκα Ζακύνθου.
      3) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Δημοτικός Συνδυασμός Δήμου Ζακυνθίων  «ΣΥΝΕΡΓΑΣΙΑ – ΝΕΑ ΔΗΜΟΤΙΚΗ ΠΟΡΕΙΑ»  καταγγέλλει παρανομίες στη σύναψη δανείων του Δήμου Ζακυνθίων με τις Τράπεζες Πειραιώς και Εμπορική και ζητεί την τιμωρία των ενόχων.
      4) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία κάτοικοι του Δημοτικού Διαμερίσματος Ελαιώνα του Δήμου Διακοπτού Αχαΐας ζητούν τη σύνταξη νέας μελέτης για τη διοχέτευση των ομβρίων υδάτων της περιοχής τους.
      5) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία Κτηνοτρόφοι του Δήμου Μακεδνών Καστοριάς ζητούν τη λήψη οικονομικών μέτρων στήριξής τους.
      6) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πανελλήνιος Σύλλογος Γεωλόγων Δημοσίου ζητεί το ειδικό επίδομα – αντισταθμίσματος να χορηγηθεί σε όλους τους Γεωλόγους Υπαλλήλους του δημόσιου τομέα.
      7) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η ΄Ενωση Υπαλλήλων Πυροσβεστικού Σώματος Νομού Χανίων ζητεί την άμεση στελέχωση των πυροσβεστικών υπηρεσιών του Νομού Χανίων με πρόσθετο ειδικευμένο προσωπικό.
      8) Οι Βουλευτές Λαρίσης, Τρικάλων και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι εποχικά Εργαζόμενοι στην Ελληνική Βιομηχανία Ζάχαρης ζητούν την οικονομική και εργασιακή στήριξή τους.
      9) Οι Βουλευτές Λαρίσης, Τρικάλων και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Νομού Λάρισας ζητεί, οι εποχιακοί εργάτες στις επιχειρήσεις επεξεργασίας αγροτοκτηνοτροφικών  προϊόντων να ενταχθούν στις παροχές του ν. 1836/89.
      10) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την αναπροσαρμογή των συντάξεων των μελών του.
      11) Ο Βουλευτής Πιερίας κ. ΑΝΤΩΝΙΟΣ ΚΑΡΠΟΥΖΑΣ κατέθεσε αναφορά με την οποία ο Δήμος Πέτρας Πιερίας ζητεί την αξιοποίηση των υφισταμένων γεωτρήσεων για την αντιμετώπιση του προβλήματος ύδρευσης – άρδευσης της περιοχής του.
      12) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Εργαζόμενοι των Διευθύνσεων Γεωργίας της Νομαρχιακής Αυτοδιοίκησης Νομού Πέλλης ζητούν την επέκταση του γεωτεχνικού επιδόματος σε όλους τους εργαζόμενους των Διευθύνσεων Γεωργίας.
      13) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Ινστιτούτο Κτηνοτροφίας Γιαννιτσών ζητεί τη λήψη μέτρων αναβάθμισής του και την ανάδειξή του σε Πρότυπο Κέντρο εφαρμογής Ζωοτεχνικών Ερευνών.
      14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Ανάπτυξης και Προστασίας Οικισμού Τσίγκουνα του Δήμου Μοιρών Ηρακλείου ζητεί την άμεση λήψη μέτρων για τη σωστή αστυνόμευση της περιοχής του.
      15) Ο Βουλευτής Α’ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Εργαζομένων Ο.Τ.Α. και Δημοτικών Επιχειρήσεων Νομού Θεσσαλονίκης ζητεί την άμεση πρόσληψη συμβασιούχων εργαζομένων σε Δήμους του Νομού Θεσσαλονίκης σε θέσεις εργασίας ιδιωτικού δικαίου αορίστου χρόνου, βάσει δεδικασμένων δικαστικών αποφάσεων.
      16) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ελληνική Εταιρεία Προστασίας Αυτιστικών Ατόμων ζητεί την άμεση κύρωση του Αναθεωρημένου Ευρωπαϊκού Κοινωνικού Χάρτη από τη Βουλή των Ελλήνων.
      17) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία ο Νομάρχης Αιτωλοακαρνανίας, ζητεί να χορηγηθεί κατ΄ εξαίρεση δικαίωμα φύτευσης αμπέλου σε παραγωγούς του Δήμου Φυτειών Αιτωλοακαρνανίας.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την  οποία ο κ. Ιωάννης Κάββαλος και η κ. Θεοδώρα Κρεμμύδα ζητούν την επαναπρόσληψή τους στην Α.Σ.Τ.Ε.Α.Ν..
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη μεγάλη καταστροφή που υπέστη η ελαιοπαραγωγή των περιοχών Κριτσά και Αγίου Νικολάου από το δάκο.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η παραχώρηση στην Τοπική Αυτοδιοίκηση Λασιθίου οικοδομικού τετραγώνου από την Π.Ο.Δ.Α.Ν..
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο επισημαίνεται ότι με την εφαρμογή του ΣΧΟΠ είναι απαγορευτικοί οι όροι για επενδύσεις στην ευρύτερη περιοχή του Δήμου Σητείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 1219/29-10-07 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 215/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Κατσιφάρας, σας πληροφορούμε τα εξής:
      Όσον αφορά τη διαμόρφωση των τιμών των αγροτικών προϊόντων (π.χ. δημητριακών καρπών, μηδικής κλπ), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λ.π.) γίνεται στα πλαίσια της ελεύθερης αγοράς (προσφοράς και ζήτησης) και το Υπουργείο Αγροτικής Ανάπτυξης και Τροφίμων δεν έχει τη δυνατότητα επηρεασμού αυτών.
      Επίσης η τιμή παραγωγού των κτηνοτροφικών προϊόντων (κρέας, γάλα κ.λ.π.) τόσο στην Ελληνική, όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της τιμής παραγωγού. Ωστόσο, το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και κρέατος αλλά και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς γάλακτος και κρέατος με διάφορα μέτρα στήριξης της κτηνοτροφίας και προστασία της εγχώριας παραγωγής.
      Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λ.π.
      Οι παραπάνω δράσεις αναμένεται να συμπεριληφθούν και στην Δ' προγραμματική περίοδο (Δ΄ ΚΠΣ) για την Αγροτική Ανάπτυξη 2007 - 2013.
      Τέλος στο πλαίσιο της μείωσης κόστους ίδρυσης και λειτουργίας των κτηνοτροφικών μονάδων και τη στήριξη της ανταγωνιστικότητάς τους, ήδη ισχύουν και εφαρμόζονται οι κάτωθι διατάξεις με τις οποίες παρέχεται στους κτηνοτρόφους η δυνατότητα, αντίστοιχα, της :
      α) Δωρεάν έκδοσης έγκρισης κατασκευής, αντί οικοδομικής αδείας, σταυλικών εγκαταστάσεων που κατασκευάζονται με βάση προεγκεκριμένες μελέτες που έχουν εκδοθεί από το Υπουργείο Αγροτικής Ανάπτυξης και Τροφίμων.
      Βάσει της ΚΥΑ 281273 (ΦΕΚ 1396/Β') έχουν εκδοθεί από το Υπουργείο Αγροτικής Ανάπτυξης και Τροφίμων 22 προεγκεκριμένοι τύποι μελετών στεγάστρων ζώων μέχρι 300 τ.μ. με δωρεάν έκδοση έγκρισης κατασκευής αντί οικοδομικής άδειας.
      β) Έγκρισης κατασκευής αντί οικοδομικής αδείας, κτηνοτροφικών στεγάστρων με σκελετό θερμοκηπίου.
 	Για τα στέγαστρα αυτά ορισμένες κατασκευαστικές εταιρείες προβαίνουν στις προβλεπόμενες ενέργειες για έγκριση του τύπου ο οποίος στη συνέχεια μπορεί να επαναχρησιμοποιηθεί και σε άλλες κτηνοτροφικές εκμεταλλεύσεις χωρίς να απαιτείται οικοδομική άδεια ή η συνεργασία με μηχανικούς.
      Σχετική η με αριθμ. 5888/2004 Κοινή Απόφαση Υπουργών ΠΕΧΩΔΕ και Γεωργίας, (ΦΕΚ 355/B') που εκδόθηκε κατ' εξουσιοδότηση του άρθρου 8 του Ν. 3044 (ΦΕΚ 197/Α')
«Καθορισμός προϋποθέσεων, όρων και δικαιολογητικών για την έκδοση της έγκρισης κατασκευής και εγκατάστασης κτηνοτροφικών στεγάστρων με σκελετό θερμοκηπίου και Κινητών κτηνοτροφικών στεγάστρων» .
Ο Υπουργός
Α. ΚΟΝΤΟΣ»
	2. Στην με αριθμό 949/19-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. B-2548/13-11-07 έγγραφο δόθηκε με τον Υπουργό Μεταφορών και Επικοινωνιών η ακόλουθη απάντηση: 
      «Σε απάντηση της ερώτησης  με αριθμό πρωτ. 949/19-10-07 που κατέθεσε στη Βουλή ο Βουλευτής κ. Μανόλης Στρατάκης, θέτουμε υπόψη σας τα κάτωθι :
      1. Σύμφωνα με το υπάρχον θεσμικό πλαίσιο (άρθρο 12 του ν. 3431/2006) , αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Επίσης η Ε.Ε.Τ.Τ., ως Εθνική Ρυθμιστική Αρχή στον τομέα των τηλεπικοινωνιών, έχει το αρχείο των αδειοδοτημένων κατασκευών κεραιών, όπου μπορούν να απευθυνθούν οι ενδιαφερόμενοι σε περίπτωση που αμφισβητείται η νομιμότητα της κεραιοεγκατάστασης.
      2. Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα, με τη (β) σχετική - άρθρο 5, όπως ισχύει. Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας και σε περίπτωση διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι κυρώσεις που προβλέπονται στην ως άνω β' σχετική Κ.Υ.Α.
      3. Σημειωτέον ότι ο Νόμος 3431/2006 καθορίζει ότι τα όρια ασφαλούς έκθεσης του Γενικού Πληθυσμού πρέπει να είναι κατά 30% πιο αυστηρά από αυτά που ορίζονται στην υπ' αρ. 1999/519/ΕΚ Σύσταση του Ευρωπαϊκού Συμβουλίου, ενώ πριν ήταν αυστηρότερα κατά 20% (10% περαιτέρω μείωση), και καθορίζει ότι μέχρι απόστασης 300 μέτρων το πολύ από χώρους συγκέντρωσης ευπαθών ομάδων (σχολεία, γηροκομεία κλπ) τα όρια ασφαλούς έκθεσης ορίζονται ακόμα πιο αυστηρά από την οικεία Σύσταση του Ευρωπαϊκού Συμβουλίου κατά 40%.
      4. Το νέο θεσμικό πλαίσιο έρχεται να συμπληρώσει το προγενέστερο θεσμικό πλαίσιο, θέτοντας ως απόλυτη προτεραιότητα την προφύλαξη της υγείας του κοινού από την ηλεκτρομαγνητική ακτινοβολία των κεραιών κινητής τηλεφωνίας και τηρώντας πιστά την αρχή της προφύλαξης.
      5. Τέλος, πληροφορούμε ότι η (Ε.Ε.Τ.Τ.) στο πλαίσιο των ως άνω αρμοδιοτήτων της απέστειλε το αριθμ. 56542/Φ.506/30-10-2007 έγγραφο το οποίο και σας διαβιβάζουμε.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      3.  Στην με αριθμό 418/9.10.07 ερώτηση του Βουλευτή  κ. Ιωάννου Σκουλά δόθηκε με το υπ’ αριθμ. 63/13.11.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Σκουλάς, σας πληροφορούμε τα εξής:
      Σύμφωνα με την απόφαση 79/542/ΕΟΚ της Επιτροπής Ε.Ε. όπως τροποποιήθηκε, η εισαγωγή ζωντανών αιγοπροβάτων επιτρέπεται μόνο από την Ελβετία, τον Καναδά και τη Χιλή.
      Καμία εισαγωγή ζωντανών αιγοπροβάτων δεν γίνεται από τις χώρες αυτές. Το ενδοκοινοτικό εμπόριο ζωντανών αιγοπροβάτων είναι ελεύθερο εφόσον τηρούνται συγκεκριμένοι υγειονομικοί κανόνες.
      Η εισαγωγή κρεάτων αιγοπροβάτων επιτρέπεται από την Αυστραλία, τον Καναδά, την Ελβετία, τη Χιλή, τη Νέα Ζηλανδία την Ουρουγουάη, ορισμένες περιοχές της Ναμίμπια και της Νοτίου Αφρικής και από τη Σερβία και τα Σκόπια.
      Από όλες τις χώρες τα κρέατα αιγοπροβάτων που εισάγονται είναι κατεψυγμένα με εξαίρεση τη Σερβία και τα Σκόπια από τις οποίες εισάγονται νωπά κρέατα. Το έτος 2006 έχουν εισαχθεί από τα Σκόπια 276 φορτία σφαγμένων αρνιών βάρους 1.309.145 κιλών και από τη Σερβία 1 φορτίο σφαγμένων αρνιών βάρους 2.450 κιλών.
      Όλα τα εισαγόμενα φορτία ζώων και ζωικών προϊόντων εισάγονται μέσω συγκεκριμένων σημείων εισόδου που διαθέτουν εξειδικευμένες κτηνιατρικές υπηρεσίες ελέγχου, οι οποίες αξιολογούνται βάσει των κοινοτικών προτύπων κάθε δύο χρόνια, από κοινοτικούς Επιθεωρητές. Κατά την είσοδο στο ελληνικό έδαφος όλα τα φορτία υποβάλλονται σε. αυστηρούς ελέγχους.
      Τα εισαγόμενα κρέατα φέρουν απόλυτα σαφείς, εμφανείς και ευδιάκριτες σφραγίδες επισήμανσης για την καταγωγή τους και σε περίπτωση που δεν φέρουν την κατάλληλη επισήμανση απαγορεύεται η εισαγωγή τους και επιστρέφονται στη χώρα αποστολής ή καταστρέφονται.
      Το εμπόριο ζωντανών ζώων και ζωικών τροφίμων μέσα στις χώρες της Ευρωπαϊκής Ένωσης είναι ελεύθερο εφόσον τηρούνται συγκεκριμένοι κανόνες υγείας των ζώων, υγιεινής στην παραγωγή των ζωικών τροφίμων και ασφάλειας για τον καταναλωτή.
      Η προσπάθεια των ελλήνων παραγωγών πρέπει να είναι η τήρηση των κανόνων υγιεινής στην εκτροφή των ζώων και στην παραγωγή των ζωικών τροφίμων, ώστε τα ελληνικά προϊόντα να καταστούν ανταγωνιστικά στο ενδοκοινοτικό εμπόριο και στις εξαγωγές.
      Το Υπουργείο Αγροτικής Ανάπτυξης και Τροφίμων μέσω των προγραμμάτων εξυγίανσης του ζωικού κεφαλαίου, τη χρηματοδότηση αυτού και την ενίσχυση των υπηρεσιών της Νομαρχιακής Αυτοδιοίκησης, επιδιώκει την ενίσχυση των παραγωγών για την παραγωγή ποιοτικών προϊόντων.
      Παράλληλα, σημαντικές επιδιώξεις προώθησης των εξαγωγών των ελληνικών γεωργικών προϊόντων έχουν στόχο την εξασφάλιση του γεωργικού εισοδήματος.
      Βάσει του άρθρου 5 του Νόμου 3399/2005 (ΦΕΚ 255/Α') συστάθηκε στην Κεντρική Υπηρεσία του Υπουργείου Αγροτικής Ανάπτυξης και Τροφίμων Αυτοτελής Υπηρεσία Ελέγχου Εισαγόμενων Αγροτικών Προϊόντων, με κύριες αρμοδιότητες την συγκέντρωση στοιχείων και καταγγελιών για τις εισαγωγές αγροτικών προϊόντων, τον πρόσθετο έλεγχο και την παρακολούθηση των εισαγόμενων αγροτικών πρώτων υλών και προϊόντων καθώς και τον έλεγχο της τήρησης των όρων και προϋποθέσεων των σχετικών εθνικών και κοινοτικών διατάξεων.
      Επιπλέον για την αντιμετώπιση του φαινομένου των ελληνοποιήσεων και τον έλεγχο της καταγωγής των διακινούμενων κρεάτων έχει εκδοθεί η υπ' αριθ. 322979/2007 (ΦΕΚ1874/Β') ΚΥΑ «Μηνιαία ισοζύγια αγορών και πωλήσεων χοιρείου κρέατος στις μονάδες σφαγής, τεμαχισμού, τυποποίησης, μεταποίησης κρέατος και παραγωγής κρεατοσκευασμάτων και καθορίζονται μέτρα για τον έλεγχο της παραγωγής, μεταποίησης, τυποποίησης, διακίνησης και εμπορίας κρεάτων» με την οποία καθιερώνονται τα μηνιαία ισοζύγια αγορών πωλήσεων του χοιρείου κρέατος και έλεγχοι σε όλο το κύκλωμα διακίνησης κρεάτων.
      Όσον αφορά γενικότερα την επισήμανση των τροφίμων και την προστασία των καταναλωτών από την παραπλάνηση, ισχύουν οι σχετικές κοινοτικές διατάξεις και ο Εθνικός Κώδικας Τροφίμων και Ποτών (άρθρο 11) και η αρμοδιότητα ελέγχου ανήκει στον ΕΦΕΤ.
      Ειδικότερα σε ότι αφορά το βόειο κρέας βάσει της κοινοτικής και εθνικής νομοθεσίας όλα τα σφαγεία, οι επιχειρηματίες και οι οργανώσεις εμπορίας βοείου κρέατος υποχρεούνται να τοποθετούν ετικέτες σε όλο το διακινούμενο βόειο κρέας (σφάγια, τεμάχια αυτών, τεμάχια κρέατος συσκευασμένων ή μη) και στον κιμά, σε όλα τα στάδια εμπορίας καθώς και στο σημείο πώλησης για την ενημέρωση του καταναλωτή. Οι εν λόγω ετικέτες εμπεριέχουν υποχρεωτικά στοιχεία για την ιχνηλασιμότητα του κρέατος (κωδικός ζώου ή ομάδας ζώων, κωδικός σφαγείου, κωδικός τεμαχιστηρίου ή εργαστηρίου παρασκευής κιμά) και υποχρεωτικές πληροφορίες για την προέλευση του κρέατος. Οι πληροφορίες στην ετικέτα αναφέρουν υποχρεωτικά τη χώρα γέννησης του ζώου από το οποίο προέρχεται το κρέας, τη χώρα ή τις χώρες εκτροφής του ζώου καθώς και τη χώρα σφαγής του.
      Όμως όταν το κρέας προέρχεται από ζώα τα οποία γεννήθηκαν, εκτράφηκαν και σφάχτηκαν στην ίδια χώρα, αναφέρεται ως χώρα καταγωγής ή προέλευσης του κρέατος η εν λόγω χώρα. Κατά συνέπεια όταν αναφέρεται ως χώρα καταγωγής η Ελλάδα αυτό σημαίνει ότι το βοοειδές από το οποίο προέρχεται το κρέας γεννήθηκε, εκτράφηκε και σφάχτηκε στην Ελλάδα. Επίσης προβλέπονται και προαιρετικές ενδείξεις βάσει εγκεκριμένων προδιαγραφών για παραγωγή - εμπορία «Βοείου Κρέατος Ποιότητας» .
      Βάσει της αρ. 1905/15-12-05 απόφασης του Υπουργού Αγροτικής Ανάπτυξης & Τροφίμων, συγκροτούνται κλιμάκια ελέγχου από υπαλλήλους των Υπουργείων Αγροτικής Ανάπτυξης και Τροφίμων, Ανάπτυξης, της Υπηρεσίας Ειδικών Ελέγχων και του Ενιαίου Φορέα Ελέγχου Τροφίμων και αντίστοιχα κλιμάκια σε Νομαρχιακό επίπεδο για τον έλεγχο των πάσης φύσεως τροφίμων ζωικής προέλευσης, των εγκαταστάσεων τυποποίησης αυτών, καθώς και των σφαγειοτεχνικών εγκαταστάσεων σε όλη την Επικράτεια.
      Σε ότι αφορά την αύξηση της τιμής των ζωοτροφών, το φαινόμενο είναι πράγματι ανησυχητικό, όμως η λήψη εθνικών μέτρων αντίκειται στην κοινοτική νομοθεσία. Η Ευρωπαϊκή Επιτροπή παρακολουθεί με ιδιαίτερο ενδιαφέρον και εξετάζει τη λήψη μέτρων. Ένα πρώτο βήμα είναι η άρση της υποχρεωτικής εφαρμογής του μέτρου της αγρανάπαυσης του 10% για τις σπορές του φθινοπώρου του 2007 και της άνοιξης του 2008.
      Σχετικά με τον εξηλεκτρισμό των κτηνοτροφικών εκμεταλλεύσεων, βάσει του Ν. 3399 άρθρο 4 (ΦΕΚ 255/Α΄/17-10-2005) και των εφαρμοστικών του Κ.Υ.Α. 244203/2006 (ΦΕΚ 75/Β΄) και 331652/2006 (ΦΕΚ 1887/Β'), με απόφαση του Γενικού Γραμματέα της κάθε Περιφέρειας, εξαιρούνται από την κατεδάφιση, χωρίς την επιβολή προστίμου, αυθαίρετα κτίσματα ή κτιριακές εγκαταστάσεις κτηνοπτηνοτροφικών μονάδων που έχουν ανεγερθεί πριν τις 20-3-2003 εφόσον δεν αντίκεινται στις χρήσεις γης στην περιοχή και πληρούν υγειονομικούς και περιβαλλοντικούς όρους.
      Τ α εν λόγω κτίσματα δύνανται να συνδεθούν με κάθε είδους δίκτυα κοινής ωφέλειας και επομένως και με τη ΔΕΗ σύμφωνα με την εκάστοτε ισχύουσα νομοθεσία του ΥΠΕΧΩΔΕ.
      Συμπληρωματικά των ανωτέρω διαβιβάζεται συνημμένα το με αριθμ. πρωτ. 3774/25-10-07 έγγραφο του Ειδικού Γραμματέα του Γ' ΚΠΣ.
      Ο Υπουργός
      Α. ΚΟΝΤΟΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      4. Στην με αριθμό 1025/23.10.07 ερώτηση του Βουλευτή κ. Νάσου Αλευρά δόθηκε με το υπ’ αριθμ. 110/8.11.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση: 
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Με την με αρ.πρ. 12336/16.10.07 απόφαση Υπουργού ΠΕΧΩΔΕ εγκρίθηκε διάθεση πίστωσης 9.000.000 ευρώ, για την εκτέλεση του έργου ΚΟ 4/07 «Διάνοιξη-Διαπλάτυνση στα τμήματα της οδού Αγ. Άννης από την Ιερά οδό έως την οδό Ορφέως και της οδού Αγ. Πολυκάρπου από την οδό Αγ. Άννης έως το ρέμα Προφήτη Δανιήλ».
      Έχει ολοκληρωθεί η έγκριση των τευχών δημοπράτησης του έργου, το οποίο θα δημοπρατηθεί στις 18.12.07, με προθεσμία περαίωσης των εργασιών τις πεντακόσιες σαράντα (540) ημερολογιακές ημέρες, από την ημέρα υπογραφής της Σύμβασης.
      2. Με τη με αρ.πρ. ΔΜΕΟ/2650/21.8.07 απόφαση ΓΓΔΕ/ΥΠΕΧΩΔΕ εγκρίθηκαν η επικαιροποίηση του τοπογραφικού υπόβαθρου, η γεωτεχνική έρευνα και μελέτη καθώς και η οριστική μελέτη οδοποιίας για τα τμήματα της οδού Αγ. Αννης από την Ιερά οδό έως την οδό Ορφέως και της οδού Αγ. Πολυκάρπου από την οδό Αγίας Αννης έως το ρέμα Προφήτη Δανιήλ.
      3. Με τη με αρ.πρ. ΔΜΕΟ/7458/15.10.07 απόφαση ΓΓΔΕ/ΥΠΕΧΩΔΕ εγκρίθηκε η οριστική μελέτη αποχέτευσης ομβρίων για τα τμήματα της οδού Αγ. Αννης από την Ιερά οδό έως την οδό Ορφέως και της οδού Αγ. Πολυκάρπου από την οδό Αγ. Αννης έως το ρέμα Προφήτη Δανιήλ.
      4. Έχουν εγκριθεί η Μελέτη Περιβαλλοντικών Επιπτώσεων (ΜΠΕ), (τροποποίηση της υπ'αρ.πρ. 102214/31.8.01 Κοινής Υπουργικής Απόφασης), η Κτηματολογική μελέτη, έχουν συνταχθεί και αναμένεται η άμεση έγκριση των μελετών σήμανσης-ασφάλισης και φωτεινής σηματοδότησης, μετατόπισης ΟΚΩ και ηλεκτρομηχανολογικών εγκαταστάσεων του έργου, με τις οποίες ολοκληρώνεται και το μελετητικό αντικείμενο του έργου.
      5. Το ΥΠΕΧΩΔΕ έχει αναλάβει την πρώτη φάση των έργων υποδομής της περιοχής του Βοτανικού που είναι αναγκαία και για την κατασκευή του νέου αθλητικού κέντρου του Παναθηναϊκού στο πλαίσιο της διπλής ανάπλασης που προωθείται στο Βοτανικό και τη Λεωφ. Αλεξάνδρας.
      Συγκεκριμένα με την κατασκευή των έργων Α΄ φάσης, προϋπολογισμού 9 εκατομμυρίων ευρώ πρόκειται να διαμορφωθούν:
      Η οδός Αγίας Άννας με δύο λωρίδες κυκλοφορίας ανά κατεύθυνση πλάτους 3,50 μη καθεμία, κεντρική νησίδα πλάτους 4,00 μ. και πεζοδρόμια εκατέρωθεν πλάτους κατ' ελάχιστον 2,50 μ. (συνολικό πλάτος οδού 23,00 μ.)
      Η οδός Αγίου Πολυκάρπου με δύο λωρίδες κυκλοφορίας ανά κατεύθυνση πλάτους 3,50 μ η καθεμία, κεντρική νησίδα πλάτους 2,00 μ. και πεζοδρομία εκατέρωθεν πλάτους 2,00 μ. (συνολικό πλάτος οδού 20,00 μ)
      Στην εργολαβία περιλαμβάνονται, επίσης, η διαμόρφωση ισόπεδων κόμβων, υδραυλικών έργων, υποδομών ηλεκτροφωτισμού και σηματοδότησης κ.α.
      Η διάνοιξη - διαπλάτυνση των δύο οδών σε συνδυασμό με τα υπόλοιπα έργα που κατασκευάζονται ή πρόκειται να κατασκευαστούν (έργα ανάπλασης, αποχέτευσης κ.ά.), αποβλέπουν στην εξασφάλιση κοινόχρηστων χώρων και στην ανάδειξη της γειτονιάς στο πλαίσιο της πολεοδομικής μελέτης της περιοχής του Βοτανικού, ενώ παράλληλα, με τα έργα αυτά αναμένονται θετικές επιπτώσεις στην κυκλοφορία.
      6. Οι μελέτες που αναφέρονται στις παρ. 3° και 3γ του άρθρου 12 του Ν.3481/06 οι οποίες εκπονούνται για το Δ. Αθηναίων από την Εταιρεία Ειδικού Σκοπού και θα εγκριθούν με αποφάσεις των Υπουργών ΠΕΧΩΔΕ και Πολιτισμού αναμένεται να κατατεθούν στον Οργανισμό Αθήνας.
      7. Τέλος, έχει αρχίσει η διαδικασία ανάθεσης των μελετών και για τα έργα της δεύτερης φάσης, τα οποία έχουν συνολικό εκτιμώμενο προϋπολογισμό 35 εκατ. ευρώ. Η δεύτερη φάση των έργων περιλαμβάνει την διαπλάτυνση της οδού Ορφέως από το ρέμα Προφήτη Δανιήλ έως την οδό Αγίας Άννας, την κατασκευή οδικού έργου τμήματος 1,3 χλμ. στο ρέμα Προφήτη Δανιήλ από την Ιερά Οδό έως την Λεωφόρο Πέτρου Ράλλη και υδραυλικά έργα στο Ρέμα Προφήτη Δανιήλ.
      Ο Υφυπουργός
      Θ. ΞΑΝΘΟΠΟΥΛΟΣ»
      5. Στην με αριθμό 1005/23.10.07 ερώτηση των Βουλευτών κυρίων Αναστασίου Κουράκη και Αθανασίου Λεβέντη δόθηκε με το υπ’ αριθμ. 46003/ΕΥΣ 6625/7.11.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Στο πλαίσιο του Γ΄ ΚΠΣ και μέσω του Επιχειρησιακού Προγράμματος (ΕΠ) «Υγεία -Πρόνοια» 2000 - 2006, το Υπουργείο Υγείας και Κοινωνικής Αλληλεγγύης (ΥΠΥΚΑ) υλοποιεί, μεταξύ άλλων, δράσεις που αφορούν στη μεταρρύθμιση των υπηρεσιών Ψυχικής Υγείας. Οι στόχοι του ΕΠ για την ψυχική υγεία εντάσσονται στην ευρύτερη στοχοθετημένη εθνική πολιτική, η οποία εκφράζεται στο Εθνικό Σχέδιο για την Ψυχιατρική Μεταρρύθμιση 2000 - 2010 (Ψυχαργώς Β' φάση).
      Οι δράσεις αφορούν στη στελέχωση και τη λειτουργία δομών αποασυλοποίησης (Μέτρο 2.1-ΕΚΤ) και κοινοτικών δομών ψυχικής υγείας (Μέτρο 2.3- ΕΚΤ). Οι δομές αυτές υποστηρίζονται για τις κτιριακές βελτιώσεις τους και την αγορά εξοπλισμού από το Μέτρο 2.2-ΕΤΠΑ και για την κατάρτιση του προσωπικού που θα τις στελεχώσει από το Μέτρο 2.4- ΕΚΤ.
      Σημειώνεται ότι στον πρόσφατα ψηφισθέντα από τη Βουλή Ν. 3580/07 περί προμηθειών του ΥΠΥΚΑ θεσμοθετήθηκε το «Τέλος Κοινωνικής και Ανθρωπιστικής Αντίληψης» υπέρ των οργανισμών ψυχικής υγείας το οποίο εκτιμάται ότι θα αποδίδει ετήσια οικονομική ενίσχυση της τάξεως των 40M€ για τις δομές Ψυχικής Υγείας.
      Επίσης, θεσμοθετήθηκε η δυνατότητα σύναψης συμβάσεων, των ΝΠΙΔ του τομέα ψυχικής υγείας με τους ασφαλιστικούς οργανισμούς, για την καταβολή νοσηλίων από την φάση της έκδοσης της άδειας ίδρυσης και όχι από τη φάση άδειας λειτουργίας όπως ίσχυε μέχρι τώρα.
      Όσον αφορά στην τέταρτη προγραμματική περίοδο, και ειδικότερα στο ΕΠ Ανάπτυξη Ανθρώπινου Δυναμικού 2007-2013 (ΕΠΑΝΑΔ) έχει διαμορφωθεί διακριτός άξονας προτεραιότητας καθώς και στοχευμένες δράσεις, με σαφώς διακριτούς πόρους του ΥΠΥΚΑ. Με την πρόβλεψη αυτή συστηματοποιείται, αναπτύσσεται και εδραιώνεται το δίκτυο των δομών ψυχοκοινωνικής αποκατάστασης και παροχής υπηρεσιών ψυχικής υγείας.
      Προϋπόθεση έναρξης των παρεμβάσεων της υγείας στο ΕΣΠΑ, μεταξύ άλλων, αποτελεί η υλοποίηση συστημικών παρεμβάσεων που αφορούν στη μεταρρύθμιση / ολοκλήρωση θεσμών, φορέων και μηχανισμών των ΕΠ καθώς και στη σύσταση των αρμοδίων οργάνων στο ΥΠΥΚΑ (Διυπουργική Επιτροπή Υγείας, μετεξέλιξη της ΕΥΔ Υγεία Πρόνοια σε Δομή Συντονισμού και στελεχιακή ενίσχυσή της) όπως προβλέπεται στο υπό ψήφιση Νομοσχέδιο για τη «Διαχείριση, έλεγχο και εφαρμογή αναπτυξιακών παρεμβάσεων για την προγραμματική περίοδο 2007-2013».
      Πρόσθετες πληροφορίες θα δοθούν και από το συνερωτώμενο Υπουργεία Υγείας και Κοινωνικής Αλληλεγγύης.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      6. Στην με αριθμό 955/19.10.07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 45522/ΕΥΣ/6621/7.11.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και οικονομικών, σας γνωστοποιούμε τα ακόλουθα:
      Οι δομές Κοινωνικής Φροντίδας και Μέριμνας, περιλαμβάνουν μεταξύ άλλων, βρεφικούς και παιδικούς σταθμούς, κέντρα δημιουργικής απασχόλησης παιδιών και παιδιών ΑΜΕΑ, δομές ηλικιωμένων 'Βοήθεια στο Σπίτι', Γραφεία Παροχής Κοινωνικών Υποστηρικτικών Υπηρεσιών κλπ. Η υλοποίηση των δράσεων αυτών πραγματοποιείται από τα Υπουργεία Απασχόλησης και Κοινωνικής Προστασίας, Υγείας και Κοινωνικής Αλληλεγγύης καθώς και με την συνεργασία του Υπουργείου Εσωτερικών και της ΚΕΔΚΕ.
      Για όλες τις δομές, η κατ' αρχήν περίοδος συγχρηματοδότησης στο πλαίσιο του Γ' ΚΠΣ ήταν συγκεκριμένη (2 ή 3 έτη), ενώ μετά την περίοδο αυτή υπάρχει σχετική υποχρέωση να συνεχισθεί η χρηματοδότησή τους από τους φορείς υλοποίησης π.χ. ΟΤΑ.
      Οι ελληνικές αρχές, αναγνωρίζοντας τον σημαντικό ρόλο των κοινωνικών δομών για την φροντίδα παιδιών, ηλικιωμένων και ευπαθών ομάδων πληθυσμού και υποστηρίζοντας τη συνέχιση της βιώσιμης λειτουργίας τους, πέτυχαν κατόπιν επίμονων διαβουλεύσεων με τις υπηρεσίες της Ε.Ε., στο πλαίσιο των Αναθεωρήσεων των ΕΠ, την έγκριση της παράτασης συγχρηματοδότησής τους μέχρι την 30.06.07. Στη συνέχεια και κατόπιν νέων διαβουλεύσεων, δόθηκε εκ νέου παράταση συγχρηματοδότησης, μόνο για τις δομές φροντίδας των παιδιών, μέχρι τις 31.08.08.
      Όσον αφορά στις δομές Κοινωνικής Φροντίδας για τους ηλικιωμένους οι ελληνικές αρχές επανήλθαν ζητώντας επίσης έγκριση του αιτήματος παράτασης της συγχρηματοδότησης των δομών φροντίδας ηλικιωμένων «βοήθεια στο σπίτι» από τις 30.06.07 μέχρι τις 31.08.08 από το Γ' ΚΠΣ. Σημειώνεται ότι η λειτουργία των δομών αυτών πραγματοποιείται, από τις 30.06.07 μέχρι σήμερα, με αμιγώς εθνικούς πόρους.
      Η επιλογή των ελληνικών αρχών για συνέχιση των προσπαθειών ενίσχυσης του τομέα κοινωνικής φροντίδας έχει αποτυπωθεί στο εγκεκριμένο από τις υπηρεσίες της Ε.Ε. σχέδιο του Εθνικού Στρατηγικού Πλαισίου Αναφοράς 2007-2013 (ΕΣΠΑ).
      Το προαναφερθέν αίτημα παράτασης της συγχρηματοδότησης των δομών Κοινωνικής Φροντίδας για τους ηλικιωμένους, εκτιμάται ότι θα εγκριθεί από την Ε.Ε., με τη προϋπόθεση δημιουργίας, από το νέο ΕΠ Ανάπτυξη Ανθρώπινου Δυναμικού 2007-2013 (ΕΠΑΝΑΔ) του ΕΣΠΑ, ενός νέου θεσμικού, κανονιστικού και διοικητικού πλαισίου υλοποίησης παρεμβάσεων φροντίδας ηλικιωμένων βασισμένο στην εξατομικευμένη παροχή υπηρεσιών στους τελικούς αποδέκτες.
      Σημειώνεται τέλος ότι η συγχρηματοδότηση των δομών φροντίδας ηλικιωμένων «βοήθεια στο σπίτι» στο ΕΣΠΑ, από 01.09.2008 και μέχρι 31.12.2010, θα πραγματοποιείται από το ΕΠΑΝΑΔ στις περιπτώσεις συμβολής στην βελτίωση της απασχολησιμότητας, και από τα ΠΕΠ, στις περιπτώσεις συμβολής στη διατήρηση της κοινωνικής συνοχής, με χρήση της ρήτρας ευελιξίας 10% για την συγχρηματοδότηση δράσεων τύπου ΕΚΤ.
      Πρόσθετες πληροφορίες θα δοθούν και από το συνερωτώμενο Υπουργείο Εσωτερικών ενώ για τα θέματα της εν γένει πολιτικής των δομών Κοινωνικής Φροντίδας αρμόδιο είναι το Υπουργείο Απασχόλησης και Κοινωνικής Προστασίας.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
    7. Στην με αριθμό 1091/24-10-07 ερώτηση του Βουλευτή κ. Κωνσταντίνου Καρτάλη δόθηκε με το υπ’ αριθμ. 190/14-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Καρτάλης, για τα θέματα της αρμοδιότητάς μας, σας πληροφορούμε τα εξής:
     1. Η Γενική Δ/νση Ανάπτυξης και Προστασίας Δασών και Φυσικού Περιβάλλοντος του Υπουργείου Αγροτικής Ανάπτυξης και Τροφίμων για την αντιμετώπιση των συνεπειών από τις δασικές πυρκαγιές και προκειμένου να ληφθούν επείγοντα μέτρα για τον έλεγχο των δασών και την υποστήριξη των διοικητικών και τεχνικών ενεργειών, μετά την καταστολή τoυς (αποκατάσταση των καμένων εκτάσεων, μικρά υδρονομικά έργα στις πληγείσες περιοχές, περιπολίες κλπ) κατένειμε από τον Τακτικό Προϋπολογισμό του Υπουργείου Αγροτικής Ανάπτυξης και Τροφίμων στη Δ/νση Δασών Μαγνησίας ποσό 140.000,00 ευρώ για την κάλυψη των δαπανών (καταβολή των εξόδων μισθοδοσίας και των εργοδοτικών εισφορών στο ΙΚΑ) των 18 ατόμων διαφόρων ειδικοτήτων (Δασολόγοι 3, Δασοπόνοι 3, Ειδικοί Δασικής Προστασίας 4, ΔΕ Οδηγοί 2, ΥΕ Εργάτες 6) οκτάμηνης απασχόλησης, που θα προσλαμβάνονταν στο πλαίσιο του άρθρου 20 του Ν. 2190/1994.
     2. Επίσης σύμφωνα με το 3596/30.10.2007 έγγραφο της Δ/νσης Δασών Ν. Μαγνησίας, απάντηση της Περιφέρειας Θεσσαλίας σε ερώτηση της Βουλής με ίδιο θέμα, σχετικά με τα αντιπλημμυρικά έργα στις πυρόπληκτες περιοχές Ν. Μαγνησίας και ένταξη των νέων έργων στα μέτρα ΠΕΠ ή στα Τομεακά Προγράμματα του Γ' ΚΠΣ «Τα Δασαρχεία Βόλου και Σκιάθου, μετά τις πυρκαγιές προέβησαν άμεσα στην εκτίμηση και την αξιολόγηση της διαμορφωθείσας κατάστασης, κρίνοντας ως άμεσης προτεραιότητας ενέργειες, την εκπόνηση της μελέτης των επειγόντων αντιδιαβρωτικών και αντιπλημμυρικών έργων στην περιοχή του Δημοσίου Δάσους Αφετών, προκειμένου να εξασφαλισθεί η αντιπλημμυρική και αντιδιαβρωτική θωράκιση των εδαφών της καμένης έκτασης και να υποβοηθηθεί η αναγέννηση του καμένου δάσους.
     Επίσης συντάχθηκαν και εγκρίθηκαν ανάλογες μελέτες για τα μη δημόσια δάση Νοτίου Πηλίου και Σκιάθου.
     Ήδη υλοποιούνται οι εγκεκριμένες σχετικές μελέτες και κατασκευάσθηκαν τα προβλεπόμενα έργα (κλαδοπλέγματα και κορμοπλέγματα), ενώ παράλληλα διενεργούνται υλοτομίες του καμένου ξυλώδους όγκου.
     Φορέας υλοποίησης των ανωτέρω έργων για τα μεν δημόσια δάση είναι η Δασική Υπηρεσία με χρηματοδότηση από την Περιφέρεια Θεσσαλίας, για τα δε μη δημόσια δάση είναι οι Δήμοι οι οποίοι χρηματοδοτούνται από το Υπουργείο Εσωτερικών και η Νομαρχία Μαγνησίας».
     Συμπληρωματικά διαβιβάζεται το με αριθμ. πρωτ. 22289/1-11-2007 έγγραφο του Οργανισμού Ελληνικών Γεωργικών Ασφαλίσεων (ΕΛΓΑ).
     Ο Υφυπουργός
     Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    8. Στην με αριθμό 1315/31-10-07 ερώτηση του Βουλευτή κ. Μιλτιάδου Βέρα δόθηκε με το υπ’ αριθμ. 228/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Βέρρας, σας πληροφορούμε τα εξής:
     Η αύξηση στις τιμές των ζωοτροφών όπως και η διαμόρφωση των τιμών των αγροτικών προϊόντων (π.χ., δημητριακών καρπών, μηδικής κ.τ.λ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας, κ.λπ.), γίνεται στο πλαίσιο της ελεύθερης αγοράς (προσφοράς και ζήτησης) και δεν είναι δυνατή καμία παρέμβαση για επηρεασμό τους. Ως γνωστό, το σύστημα εμπορίας ζωοτροφών στη χώρα μας έχει απελευθερωθεί μετά το 1990, οι δε κρατικές παρεμβάσεις στην εμπορία αυτών (επιδοτήσεις, ενισχύσεις κ.λπ.) είναι ασυμβίβαστες προς το κοινοτικό δίκαιο.
     Επισημαίνεται ότι η αύξηση των τιμών των ζωοτροφών είναι παγκόσμιο φαινόμενο το οποίο οφείλεται σε κλιματικούς και άλλους περιβαλλοντικούς παράγοντες και επηρεάζει όλα τα Κράτη - Μέλη της Ευρωπαϊκής Ένωσης. Στο πλαίσιο στήριξης της ελληνικής κτηνοτροφίας και του εισοδήματος των Ελλήνων κτηνοτρόφων, λόγω της ραγδαίας αύξησης των τιμών των ζωοτροφών, το Υπουργείο Αγροτικής Ανάπτυξης και Τροφίμων πρόκειται να χορηγήσει άτοκο δάνειο σε κτηνοτρόφους, ύψους 300 εκ. ευρώ το οποίο και θα αποπληρωθεί σε χρονικό διάστημα πέντε (5) ετών.
     Επίσης αποφασίσθηκε από 5-11-07 η αποπληρωμή σε 90.000 δικαιούχους κτηνοτρόφους των ορεινών και μειονεκτικών περιοχών της εξισωτικής αποζημίωσης του 2007 με συνολικό ποσό 155 εκατ. ευρώ, δέκα (10) μήνες νωρίτερα από τον προβλεπόμενο χρόνο πληρωμής, προκειμένου να διευκολυνθούν στην κάλυψη της δαπάνης αγοράς ζωοτροφών και εξόδων λειτουργίας των κτηνοτροφικών τους εκμεταλλεύσεων.
     Για τη στήριξη του εισοδήματος των κτηνοτρόφων χορηγείται στο πλαίσιο του κανονισμού (ΕΚ) 1782/2003 του Συμβουλίου η ενιαία ενίσχυση. Επίσης σε εφαρμογή του άρθρου 69 του εν λόγω κανονισμού καταβάλλεται πρόσθετη ενίσχυση στους γεωργούς που εκτρέφουν προβατίνες ή και αίγες και παράγουν και παραδίδουν γάλα με συγκεκριμένες ποιοτικές προδιαγραφές σε εγκεκριμένες μονάδες μεταποίησης, καθώς επίσης και στους βοοτρόφους που παράγουν ταύρους (αρσενικά μοσχάρια) καλής ποιότητας.
     Επιπλέον, στο πλαίσιο των Κοινών Οργανώσεων Αγορών (ΚΟΑ) γάλακτος και γαλακτοκομικών προϊόντων, βοείου, χοιρείου, προβείου και αιγείου κρέατος, προβλέπεται η λήψη ορισμένων μέτρων (π.χ. ιδιωτική αποθεματοποίηση, δημόσια παρέμβαση), όταν διαμορφώνεται ιδιαίτερα δυσχερής κατάσταση στην αγορά για τα προϊόντα αυτά.
     Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση - εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λπ..
     Οι παραπάνω δράσεις αναμένεται να συμπεριληφθούν και στην Δ' προγραμματική περίοδο (Δ΄ ΚΠΣ) για την Αγροτική Ανάπτυξη 2007 - 2013.
     Οι κτηνοτρόφοι μπορούν να στηριχθούν στις ανωτέρω δράσεις στο πλαίσιο εφαρμογής του Δ΄ ΚΠΣ για να εκσυγχρονίσουν τις εγκαταστάσεις τους και να εκπαιδευτούν σε νέες μεθόδους παραγωγής και τυποποίησης.
     Επίσης, στην αριθμ. 31054/12-07-2007 ΚΥΑ καθορίζονται τα επενδυτικά σχέδια και λοιπά θέματα που αφορούν ενισχύσεις στην παραγωγή, μεταποίηση και εμπορία των γεωργικών προϊόντων φυτικής και ζωικής προέλευσης και υπάγονται στις διατάξεις του Ν. 3299/2004.
     Συμπληρωματικά διαβιβάζεται το με αριθμ. πρωτ. 22605/8-11-2007 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ).
     Ο Υπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 3 Δεκεμβρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 270/26-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Ανάπτυξης, σχετικά με τη συνεργασία της Δ.Ε.Η. με γερμανική εταιρεία.
      2.  Η με αριθμό 292/27-11-2007 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση των προβλημάτων των εργαζομένων στη Δημόσια Επιχείρηση Πολεοδομίας και Στέγασης κ.λπ..
      3. Η με αριθμό 287/27-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τον Υπουργό Ανάπτυξης, σχετικά με την προώθηση και εφαρμογή από τη χώρα μας των υποχρεώσεων που απορρέουν από το πρωτόκολλο του Κιότο κ.λπ..
      4. Η με αριθμό 281/27-11-2007 επίκαιρη ερώτηση του Βουλευτού του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εθνικής Παιδείας και Θρησκευμάτων, σχετικά με τη διδασκαλία της τουρκικής γλώσσας στους Πομάκους της Θράκης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 259/26-11-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την εγκατάσταση πλωτών χώρων στάθμευσης αυτοκινήτων στο Θερμαϊκό Κόλπο κ.λπ..
      2. Η με αριθμό 291/27-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Απασχόλησης και Κοινωνικής Προστασίας, σχετικά με την κατάσταση που επικρατεί στις Επαγγελματικές Σχολές του Ο.Α.Ε.Δ. κ.λπ..
      3. Η με αριθμό 288/27-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη βελτίωση της εθνικής οδού Κορίνθου-Πατρών-Πύργου κ.λπ..
      4.  Η με αριθμό 258/26-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Αγροτικής Ανάπτυξης και Τροφίμων, σχετικά με τη σύνδεση της παραγωγής τσίπουρου με την ελληνική πρώτη ύλη κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρε ερωτήσεις πρώτου κύκλου:
      Πρώτη θα συζητηθεί η τρίτη με αριθμό 289/20/27-11-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την ενοποίηση των ασφαλιστικών ταμείων κ.λπ..
      Σύμφωνα με το άρθρο 129 παράγραφος α΄ του Κανονισμού της Βουλής, στην επίκαιρη ερώτηση θα απαντήσει ο Υπουργός Απασχόλησης και Κοινωνικής Προστασίας.
      Η επίκαιρη ερώτηση του κυρίου συναδέλφου έχει ως εξής:
      «Ο Πρωθυπουργός δεσμεύτηκε προεκλογικά ότι δεν θα αυξηθούν τα όρια ηλικίας συνταξιοδότησης και ότι δεν θα μειωθούν οι συντάξεις. Μιλώντας μάλιστα στη Βουλή στις 2/11/2007 επανέλαβε συγκεκριμένα ότι «η στρατηγική μας επιτρέπει στους ασφαλισμένους και τους συνταξιούχους να είναι σίγουροι, απόλυτα σίγουροι ότι παροχές και συντάξεις που καταβάλλονται δεν πρόκειται να θιγούν σε καμμία περίπτωση. Αυτές είναι οι δεσμεύσεις που έχουμε αναλάβει».
      Όμως, από τοποθετήσεις Υπουργών της Κυβέρνησης, όπως του Υπουργού Απασχόλησης και του Υπουργού Οικονομικών για τις ενοποιήσεις των ταμείων προκύπτει ότι η Κυβέρνηση χρησιμοποιεί τις ενοποιήσεις ως όχημα για να αφαιρέσει ασφαλιστικά δικαιώματα με εξίσωση των ασφαλισμένων προς τα κάτω, με αύξηση των ορίων ηλικίας συνταξιοδότησης και με δραματική μείωση των συντάξεων δια της αλλαγής του τρόπου υπολογισμού τους. 
      Ταυτόχρονα επιδιώκει να εκμεταλλευθεί τα αποθεματικά πλεονασματικών ταμείων, για να καλύψει μαύρες τρύπες άλλων ασφαλιστικών ταμείων κάνοντάς τα όλα μαζί προβληματικά, ενώ απαλλάσσει εργοδότες ταμείων κάνοντας τα όλα μαζί προβληματικά, ενώ απαλλάσσει εργοδότες από συγκεκριμένες υποχρεώσεις που μεταφέρονται με δυσβάστακτο τρόπο στα ταμεία, όπως γίνεται με την «ALPHA BANK».
      Ερωτάται ο κ. Πρωθυπουργός:
      Τι απαντήσεις δίνει στις βάσιμες καταγγελίες κλάδων εργαζομένων (δημοσιογράφοι, δικηγόροι, μηχανικοί, ιατροί και άλλοι) ότι η ενοποίηση των ταμείων με τον τρόπο που προωθείται θα προκαλέσει απώλεια κεκτημένων δικαιωμάτων ασφαλισμένων, αύξηση των ορίων ηλικίας και μεγάλη μείωση των συντάξεων και των αποθεματικών των ταμείων;»
      Ο Υπουργός Απασχόλησης και Κοινωνικής Προστασίας, κ. Μαγγίνας, έχει το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε του Συνασπισμού της Ριζοσπαστικής Αριστεράς, κυρίες και κύριοι συνάδελφοι, όλοι, πολιτικές δυνάμεις και κοινωνικοί εταίροι συμφωνούμε, εκτιμώ, στη διαπίστωση ότι η σημερινή κατάσταση με εκατόν πενήντα πέντε φορείς κοινωνικής ασφάλισης που εποπτεύονται από πέντε διαφορετικά Υπουργεία είναι απαράδεκτη. 
      Πώς είναι δυνατόν να επιτευχθεί στοιχειώδης οικονομία κλίμακος και περιορισμός της σπατάλης προς όφελος των ασφαλισμένων, όταν στη χώρα μας λειτουργούν εκατόν πενήντα πέντε φορείς κοινωνικής ασφάλισης ως ταμεία κύριας ή επικουρικής ασφάλισης, ως ταμεία ασθενείας ή πρόνοιας, ως ταμεία αλληλοβοήθειας, ως Νομικά Πρόσωπα Ιδιωτικού Δικαίου ή ακόμα και ως λογαριασμοί.
      Στο σημείο αυτό θέλω με ικανοποίηση να επισημάνω ότι οι πολιτικές δυνάμεις του τόπου σχεδόν στο σύνολό τους, ασφαλώς με παραλλαγές, συμφωνούμε στην ανάγκη αντιμετώπισης αυτής της απίστευτης διασποράς ασφαλιστικών φορέων.
      Η ενοποίηση είναι ένα από τα κρίσιμα, τα κυρίαρχα βήματα προς ένα δίκαιο, βιώσιμο και σύγχρονο ασφαλιστικό σύστημα. Είναι ένα βήμα που σε σύντομο χρόνο θα οδηγήσει σε άρση αδικιών, υπερβολών και στρεβλώσεων, άρση που με τη σειρά της θα οδηγήσει σε καλύτερες συντάξεις, σε καλύτερες παροχές, ιδίως σε αυτούς που πραγματικά τις χρειάζονται.
      Στη διάρθρωση αυτή θα καταλήξουμε τόσο με την ένταξη σε υφιστάμενους φορείς διαφόρων ταμείων, όσο και με τη δημιουργία νέων οργανισμών που θα τους συναποτελέσουν άλλα ταμεία. 
      Οι ενοποιήσεις αυτές θα πραγματοποιηθούν χωρίς να θιγούν όροι και προϋποθέσεις συνταξιοδότησης ή το ύψος και το είδος των σημερινών παροχών. 
      Επίσης, σε ειδικό διακριτό λογαριασμό για κάθε εντασσόμενο ταμείο θα περιέλθουν ακίνητα και κινητά περιουσιακά στοιχεία των ταμείων, ειδικό λογαριασμό στον οποίον και θα επανέρχονται τα όποια οφέλη από την επενδυτική δραστηριότητα, η οποία βεβαίως, θα είναι ενιαία για κάθε ασφαλιστικό οργανισμό. 
      Ακόμη, οι εργαζόμενοι σήμερα στα ταμεία αυτά θα διατηρήσουν στους φορείς που μετακινούνται την υπηρεσιακή και μισθολογική κατάσταση και εξέλιξη στην οποία σήμερα βρίσκονται. 
      Κύριε Πρόεδρε του Συνασπισμού, ο πολυκερματισμός ταμείων, φορέων, κλάδων και λογαριασμών που επικρατεί σήμερα, αποτελεί το σημαντικότερο διαρθρωτικό και το οξύτερο δομικό πρόβλημα του συστήματος κοινωνικής ασφάλισης, αφού οδηγεί σε κατασπατάληση πόρων, σε αδιαφάνεια, σε φαινόμενα διαφθοράς και πελατειακών σχέσεων, σε κακοδιοίκηση, σε αδυναμία ελέγχου και εποπτείας, καθιστά δυσχερέστατη την εφαρμογή της ισχύουσας νομοθεσίας και βεβαίως, καταλήγει σε μεγάλες διοικητικές και οργανωτικές δυσχέρειες με εξαιρετικά υψηλό διοικητικό και λειτουργικό κόστος. 
	ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
	Εγώ θα ήθελα να σας πω, κύριε Υπουργέ, ότι πολύ σύντομα αντί για τις ενοποιήσεις των ταμείων θα ασχολείσθε με την ενοποίηση της Κοινοβουλευτικής Ομάδας της Νέας Δημοκρατίας, γιατί έχετε προκαλέσει όλους τους εργαζόμενους και με ειδικό τρόπο, ειδικές κατηγορίες των εργαζομένων. 
	Είπατε δύο επιχειρήματα. Είπατε ότι είναι εκατόν πενήντα πέντε οι φορείς της κοινωνικής ασφάλισης. Δεν είπατε ότι τους φορείς της κοινωνικής ασφάλισης εσείς τους αυξήσατε. Δεν είπατε ότι συμβάλατε να ιδρυθούν νέα ταμεία αλληλοβοήθειας σε Υπουργεία, όπως το Υπουργείο Εσωτερικών, το Υπουργείο Ανάπτυξης κ.λπ. Δεν είπατε ότι έξι μέρες πριν από τις εκλογές εσείς, η Κυβέρνηση του κ. Καραμανλή, η οποία έρχεται και μας κάνει τώρα κηρύγματα από άμβωνος για τα κακά του κατακερματισμού των ταμείων, ήλθε και χρηματοδότησε το Ταμείο Αλληλοβοήθειας του Υπουργείου Εσωτερικών με πόρους από την Τοπική Αυτοδιοίκηση και το Ταμείο Αλληλοβοήθειας του Υπουργείου Ανάπτυξης με πόρους από τη φορολογία στο πετρέλαιο.
	Μιλήσατε για οικονομίες κλίμακας και ξέρετε ότι δεν λέτε την αλήθεια, διότι αν παίρναμε σήμερα για παράδειγμα το Τ.Σ.Μ.Ε.Δ.Ε. και το βάζαμε στο Ι.Κ.Α., θα είχαμε κατασπατάληση πόρων, γιατί το κόστος για το Τ.Σ.Μ.Ε.Δ.Ε., για το Ταμείο των Μηχανικών, ανά ασφαλισμένο είναι 180 ευρώ ετησίως. Το κόστος του Ι.Κ.Α., είναι 195 ευρώ. Έρχεσθε και παίρνετε ταμεία τα οποία είναι υγιή, τα οποία είναι εύρωστα, τα οποία είναι παράδειγμα για όλο το ασφαλιστικό σύστημα και τα εντάσσετε σε μία χαοτική κατάσταση για ένα μόνο λόγο, για ένα μόνο σκοπό: Για να βάλετε στο χέρι τα αποθεματικά αυτών των ταμείων, να έχει μεγαλύτερο κόστος το ασφαλιστικό σύστημα, αλλά να μπορείτε εσείς να κλείσετε μαύρες τρύπες. Αυτό ισχύει με τους δημοσιογράφους, αυτό ισχύει με τους επιστήμονες, αυτό ισχύει με το Τ.Σ.Μ.Ε.Δ.Ε.. 
      Και δεν λέτε ότι έχουμε ένα Ταμείο, όπου οι συνεισφορές οι κρατικές είναι 0,1% των πόρων του, δηλαδή μηδενικές και ότι από την άλλη μεριά οι οφειλές του κράτους προς το Ταμείο, γιατί ο μεγάλος εισφοροδιαφεύγων στο Ταμείο αυτό είναι το κράτος, ισούνται με διακόσια πενήντα περίπου χρόνια αθροίσματος της ετήσιας συνδρομής.
	 Με αυτή την έννοια, κύριε Υπουργέ, προκαλείτε. Ο διάλογός σας είναι ένας διάλογος προσχηματικός. Με αυτούς με τους οποίους ετοιμάζετε ρυθμίσεις δεν κάνετε καν διάλογο, απλώς τους φωνάξατε για να πείτε «αποφασίζομεν και διατάσσομεν» και προσβάλλετε και την ιδέα της ενοποίησης των ταμείων, η οποία θα μπορούσε να έχει βάση, εάν ο εργαζόμενος, ο ασφαλισμένος καταλάβαινε ότι μέσα από μία τέτοια διαδικασία όχι μόνο τα κεκτημένα του και οι συνεισφορές του, χωρίς καν κρατική συνδρομή θα εγγυούνταν, αλλά θα μπορούσαν και να διευρυνθούν.
	Εμείς, κύριε Υπουργέ, σας ζητάμε να εγκαταλείψετε αυτά τα σχέδια νωρίς. Οδηγείστε σε μία αναμέτρηση ανάμεσα στην Κυβέρνηση και την κοινωνία, σε μία σύγκρουση οδηγείστε. Οδηγείστε σε μία κοινωνική έκρηξη και στις 12 Δεκέμβρη πιστεύω ότι θα βγάλετε τα διδάγματα που ίσως δεν μπορείτε να βγάλετε σήμερα από αυτά που προσπαθώ να σας πω.
	Ευχαριστώ πολύ.
	ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός Απασχόλησης και Κοινωνικής Προστασίας κ. Βασίλειος Μαγγίνας.
	ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε του Συνασπισμού, θέλω κατ’ αρχάς να σας παρακαλέσω να μην ανησυχείτε. Η Νέα Δημοκρατία και η Κοινοβουλευτική της Ομάδα είναι αρραγείς και στηρίζουν απολύτως την κυβερνητική πολιτική σε όλους τους τομείς. 
      Δεν περίμενα ότι θα περιοριστείτε σε ένα πολύ συγκεκριμένο πλαίσιο και σε ένα πολύ συγκεκριμένο και μικρό χώρο της τεράστιας εκτάσεως, που είναι η κοινωνική ασφάλιση.
      Σας εξήγησα ότι τα αποθεματικά οιουδήποτε εντασσόμενου ή συνενούμενου ταμείου δεν αναμειγνύονται με τα αποθεματικά οιουδήποτε άλλου ταμείου. Από δε τα αποθεματικά δεν πρόκειται να λείψει ούτε ένα ευρώ. 
      Είναι άλλο θέμα η δημιουργία ενός ειδικού λογαριασμού -η δημιουργία του οποίου, εξάλλου, υποστηρίζεται με παραλλαγές από πολλές πλευρές- εις τον οποίο θα κατευθύνεται το 10% των κοινωνικών πόρων, των υπέρ τρίτων φόρων και των έμμεσων εργοδοτικών εισφορών, λογαριασμός στον οποίο θα συνεισφέρει και ο κρατικός προϋπολογισμός για την αντιμετώπιση των ελλειμμάτων του ασφαλιστικού συστήματος, ως συνόλου.
      Επίσης, θα πρέπει –και παρακαλώ για την προσοχή σας σε αυτό- να γίνει κατανοητό ότι κριτήριο των συνενώσεων δεν αποτελεί ο ελλειμματικός ή πλεονασματικός χαρακτήρας των ταμείων, αφού τα ελλείμματα σε κάθε περίπτωση, είτε ένα ταμείο είναι μόνο είτε είναι μαζί με άλλα, τα καλύπτει ο κρατικός προϋπολογισμός.
      Θέλω, τέλος, να υπογραμμίσω –διότι αναφέρεστε στην επίκαιρη ερώτησή σας- ότι η αναφορά σας στα εντασσόμενα τραπεζικά ταμεία δεν είναι ακριβής, διότι το κόστος της ένταξης, όπως διεξοδικά έχει αναλύσει ο Υπουργός Οικονομικών, επιβαρύνει τον εργοδότη.
      Κλείνω, επαναλαμβάνοντας ότι δεν μειώνεται καμμία σύνταξη, δεν αυξάνεται καμμία εισφορά και δεν μεταβάλλονται τα γενικά όρια ηλικίας, ούτε βεβαίως αλλάζει ο τρόπος υπολογισμού των συντάξεων. 
      Είμαι βέβαιος, κύριε Πρόεδρε, σε κάθε περίπτωση ότι κανείς δεν είναι θιασώτης –και ασφαλώς όχι εσείς- του αντικοινωνικού και αντιασφαλιστικού φαινομένου, ο ενεργός εργασιακός χρόνος να είναι μικρότερος από τον συνταξιοδοτικό, να εργάζεται δηλαδή κάποιος είκοσι έως είκοσι πέντε χρόνια και να συνταξιοδοτείται τριάντα έως τριάντα πέντε χρόνια. 
      Όλα αυτά, κύριε Πρόεδρε και πολύ περισσότερα θα είχατε την ευκαιρία να τα είχατε πληροφορηθεί κατά τη διάρκεια των συνεδριάσεων των τριών κύκλων του διαλόγου. Εκεί θα μπορούσατε, ασφαλώς, να είχατε συνεισφέρει και συμβάλει εποικοδομητικά, πιστεύω, με θέσεις και απόψεις, εάν βεβαίως ο Συνασπισμός Ριζοσπαστικής Αριστεράς είχε συμμετάσχει στο διάλογο και δεν είχε επιλέξει να είναι απών. 
      ΠΡΟΕΔΡΟΣ (Δημήτριος Σιούφας): Συνεχίζουμε με την τέταρτη με αριθμό 278/27-11-2007 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς την Υπουργό Εξωτερικών, σχετικά με τη δράση των ξένων μυστικών υπηρεσιών στην Ελλάδα κ.λπ..
      Η επίκαιρη ερώτηση του κυρίου Προέδρου έχει ως ακολούθως:
      «Δεν έχουν περάσει πολλά χρόνια από τότε που η ελληνική κοινή γνώμη εμβρόντητη μάθαινε για τη σύλληψη από την ΕΛ.ΑΣ. μεταμφιεσμένων Αμερικανών πρακτόρων στην πλατεία Μαβίλη και την άμεση απέλασή τους στις Η.Π.Α., γλιτώνοντας έτσι την όποια τιμωρία τους.
      Μόλις πριν από δύο χρόνια η Κυβέρνηση «αποκάλυψε» ένα εκτεταμένο δίκτυο παρακολουθήσεως των τηλεφώνων του κυρίου Πρωθυπουργού και άλλων ανωτάτων πολιτειακών παραγόντων, όπως του Αρχηγού Γ.Ε.Ε.Θ.Α. και άλλων, δίκτυο για το οποίο ουδείς έχει τιμωρηθεί μέχρι σήμερα και για το οποίο, ο προβαλλόμενος ως προσωπικός σύμβουλος του κυρίου Πρωθυπουργού, κ. Λούλης, στο πρόσφατο βιβλίο του ισχυρίζεται ότι ήταν Αμερικανοί. Πάλι, ουδεμία επίσημη καταγγελία από την Κυβέρνησή μας υπήρξε.
      Στις 8 Ιουλίου 2007 η πρώτη σε κυκλοφορία εφημερίδα της χώρας, «ΤΟ ΘΕΜΑ», δημοσίευσε άρθρο της κ. Κατακουζηνού, όπου αφήνονται σαφέστατα υπονοούμενα για την εμπλοκή στελέχους του ΥΠ.ΕΞ. σε κατασκοπία εις βάρος της χώρα μας και στην έλλειψη τιμωρίας της.
      Την Δευτέρα, 26 Νοεμβρίου επέστρεψε τελικά στην Ελλάδα ο πατριώτης Στηβ Λάλας, ο οποίος έχει καταδικαστεί στις Η.Π.Α. για κατασκοπία υπέρ της Ελλάδος και εις βάρος των Η.Π.Α., αφού εξέτισε ήδη εκεί δεκατέσσερα χρόνια καθείρξεως.
      Συνεπώς, ερωτάται ο αρμόδιος Υπουργός:
      1. Πόση σχέση έχει η ξαφνική επιστροφή στην Ελλάδα του Στηβ Λάλας με το σκάνδαλο των υποκλοπών και της κατασκοπίας από στέλεχος του ΥΠ.ΕΞ. εναντίον της χώρα μας;
      2. Θα τιμωρηθούν ποτέ οι υπεύθυνοι, όπως τιμωρήθηκε ο Λάλας από τους Αμερικανούς;».
      Στην επίκαιρη ερώτηση του κυρίου Προέδρου θα απαντήσει ο Υφυπουργός Εξωτερικών κ. Βαληνάκης, διότι η Υπουργός Εξωτερικών κ. Ντόρα Μπακογιάννη βρίσκεται σε αποστολή στο εξωτερικό. 
      Κύριε Υφυπουργέ, έχετε το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε Πρόεδρε, όταν διάβασα το κείμενο της επίκαιρης ερώτησής σας, έμεινα με την αίσθηση ότι είχα γυρίσει πίσω στην εποχή του Ψυχρού Πολέμου στις Ηνωμένες Πολιτείες, όταν σε πολιτικό επίπεδο κυριαρχούσε το κυνήγι των μαγισσών και στο Χόλυγουντ κυριαρχούσαν οι ταινίες κατασκοπείας. Ήταν μία εποχή κατηγορητηρίων και έωλων ακροβατικών συνδέσεων και εντέλει, φοβικών συνδρόμων. 
      Λυπούμαι, κύριε Πρόεδρε. Νομίζω ότι με ακροβατικές συνδέσεις ετερόκλητων πραγμάτων δεν μπορεί να εκπληρωθεί η αποστολή του κοινοβουλευτικού ελέγχου, ούτε υπηρετείται ο ρόλος της υπεύθυνης Αντιπολίτευσης. 
      Επιπλέον, θα μπορούσα να πω, ότι ευφάνταστα, κινηματογραφικού χαρακτήρα σενάρια, δεν μπορούν, κατά τη γνώμη μου, να εισάγονται εδώ σε ένα τέτοιο χώρο συζήτησης. Και επειδή δεν θέλω να παρασυρθώ στη λογική της φοβικής εσωστρέφειας, θέλω να βγάλω το θετικό μήνυμα που αξίζει στη χώρα μας. Και το θετικό μήνυμα είναι ότι, ευτυχώς, η Ελλάδα του 2007 είναι μία Ελλάδα που δεν καταδιώκει και δεν καταδιώκεται. Mία χώρα που δεν ποδηγετείται. Mία Ελλάδα ισχυρή, ανεξάρτητη, που δεν της ταιριάζει η φοβική νοοτροπία. Μία χώρα που αξιοποιεί τις δυνατότητές της στο έπακρον και μία χώρα με ολοκληρωμένη και μακρόπνοη εξωτερική πολιτική. Μία χώρα που είναι ισότιμο μέλος της Ευρωπαϊκής Ένωσης και των άλλων σημαντικών διεθνών οργανισμών, με ισχυρή θέση στην Ευρώπη -όπου, όπως ξέρετε, συνδιαμορφώνει με τους άλλους εταίρους μας το μέλλον της Γηραιάς Ηπείρου- και πρωταγωνιστής των εξελίξεων στην ευρύτερη περιοχή της, στη Νοτιοανατολική Ευρώπη και τη Μεσόγειο, μέχρι πρόσφατα μέλος του Συμβουλίου Ασφαλείας του Ο.Η.Ε., με πολλές διεθνείς πρωτοβουλίες και περγαμηνές. Μία χώρα με υπεύθυνη στάση, με αυτοπεποίθηση, με φωνή και παρουσία στη διεθνή σκηνή, μακριά από τα σύνδρομα κατωτερότητας και ανασφάλειας του παρελθόντος. 
      Ως εκ τούτου, δεν θεωρώ ότι η κινηματογραφικού τύπου συρραφή, χωρίς τα σχετικά τεκμήρια, στοιχεία ή αποδείξεις, απαιτεί προσπάθεια διάψευσης εκ μέρους μου. Και κλείνοντας θα ήθελα να διαβεβαιώσω τον Πρόεδρο του ΛΑ.Ο.Σ., αλλά και το σύνολο της Εθνικής Αντιπροσωπείας, ότι η Κυβέρνηση προστατεύει και προάγει, με υψηλή αίσθηση ευθύνης, τα εθνικά μας συμφέροντα και δεν φείδεται προσπαθειών για την αποτελεσματική άσκηση της εξωτερικής μας πολιτικής. 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού, κ. Γεώργιος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Μακάρι, κύριε Υπουργέ, όσο ασχολείστε με τον κινηματογράφο, να ασχολείστε και με τα σοβαρά θέματα που αφορούν τη χώρα. 
      Πράγματι, ως κριτικός κινηματογράφου, θα μπορούσατε να ήσασταν καλός, αλλά ως υπερασπιστής, αν θέλετε, των θεμάτων αυτών πολύ φοβούμαι ότι είστε μετεξεταστέος. Δεν υπάρχει δηλαδή στη χώρα μας χορός πρακτόρων; Πείτε τα, λοιπόν, στον κ. Βουλγαράκη, ο οποίος, Υπουργός Δημόσιας Τάξης της χώρας, έδειξε ευθέως τους Αμερικανούς για τις υποκλοπές, το πρώτο εικοσιτετράωρο. Εκείνος μας το είπε. Ο κ. Λούλης, δικός σας συνεργάτης, συνεργάτης του Πρωθυπουργού, αυτός που ήταν προχθές ακόμα στην παρουσίαση του βιβλίου του, είπε ότι οι Αμερικάνοι έκαναν τις υποκλοπές. 
      Φοβάστε και κρυβόσαστε; Φοβάστε και προσπαθείτε να το κρύψετε; Είστε ικανοποιημένοι δύο χρόνια μετά την αποκάλυψη ότι παρακολουθείται το τηλέφωνο του Πρωθυπουργού, της Υπουργού Εξωτερικών, των Αρχηγών των Ενόπλων Δυνάμεων, του Αρχηγού της Αστυνομίας, όλων των πολιτειακών παραγόντων, ότι δεν ξέρετε ποιος; Ποιος πήγε φυλακή; Ποιον κατηγορήσατε; Ποιον συλλάβατε; Ή είστε ανύπαρκτοι σαν Κυβέρνηση ή φοβάστε. Πολύ φοβούμαι ότι είναι το δεύτερο. 
      Όσον αφορά το κυνήγι των μαγισσών, κύριε Υπουργέ, όταν η μεγαλύτερη σε κυκλοφορία εφημερίδα σάς έχει ένα δισέλιδο και λέει για στέλεχός σας, πρώτης γραμμής, ότι συνεδέετο με οποιονδήποτε τρόπο –δεν με ενδιαφέρει με ποιον τρόπο- με τον Αμερικανό Πρέσβη και γινόταν διακίνηση πραγμάτων, εσείς δεν απαντήσατε και δεν είπατε «όχι, δεν συμβαίνει». Γιατί δεν το είπατε; Δεν το ξέρετε; Το ξέρει όλη η πιάτσα. Δεν υπάρχει κάποιος, ο οποίος δεν γνωρίζει ότι κάτι έγινε. 
      Αυτό, λοιπόν, που θέλουμε εμείς είναι να φωτίσουμε το τι υπάρχει, να είμαστε σίγουροι. Δεν υπήρξε το γεγονός με τους πράκτορες που σας είπαν, στην Πλατεία Μαβίλη; Δεν θυμάστε το άλλο γεγονός με τους πράκτορες στη Κυψέλη; Τι θέλετε να μας πείτε; Ότι δεν συμβαίνει αυτό; Ότι είμαστε εξασφαλισμένοι, κύριε Υπουργέ; Εμείς τι ζητάμε με την ερώτηση; Να φωτίσουμε αυτά τα στοιχεία, να κλείσουμε λίγο τις πόρτες, τις κερκόπορτες στους Αμερικανούς, οι οποίοι εδώ πράγματι αλωνίζουν τον τόπο και αν θέλετε, όχι μόνο στο παρασκήνιο, αν θέλετε, και μέσα σε υπηρεσίες υπάρχει άμεση αναφορά και διασύνδεση. Και δεν θα προχωρήσω παρακάτω σε θέματα ιδιαίτερα ευαίσθητα, για να σας παραπέμψω στα κεντρικά κομπιούτερ της ευαίσθητης υπηρεσίας. Και ποιοι τα έχουν εγκαταστήσει; Και αντί να μας απαντήσετε επί της ουσίας, μας πηγαίνετε σε ταινίες και μας πηγαίνετε σε κατασκοπευτικά και μας πηγαίνετε σε άλλες εποχές. Η πραγματικότητα είναι μία, ότι φοβάστε να αντιμετωπίσετε την εισπήδηση σε ευαίσθητους τομείς της χώρας των Αμερικανών. Και εκεί είναι η δικιά μας ανατριχίλα. 
      Και παρακάτω, κύριε Υπουργέ, έχετε το θάρρος να μας πείτε ποιος κάρφωσε το Λάλα; Επί Κυβερνήσεως Νέας Δημοκρατίας καρφώθηκε. Ποιος τον κάρφωσε; Και ήξερε όλη η παρέα ότι ο Λάλας βοηθούσε την Ελλάδα σε κάποια στοιχεία; Ποιος από εσάς τον κάρφωσε; Ποιες ήταν οι συνθήκες; Γιατί ταλαιπωρήθηκε δεκατέσσερα χρόνια; Και θέλετε να μας πείτε, λοιπόν, ότι δεν γνωρίζετε, δεν συμβαίνει, δεν υπάρχει. Κάνετε λάθος, κύριε Υπουργέ, και σοβαρευτείτε σαν Κυβέρνηση, όταν υπάρχουν τέτοια θέματα, τα οποία μας προσβάλλουν και μας δημιουργούν συνθήκες, πράγματι, αποικίας.
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός Εξωτερικών κ. Ιωάννης Βαληνάκης.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε Πρόεδρε, θα μου επιτρέψετε να διαφωνήσω με τη βασική σας τοποθέτηση ότι δεν μίλησα επί της ουσίας, διότι ακριβώς αυτό έκανα. Πιστεύω ότι όλη η τοποθέτησή μου ήταν μεστή πολιτικής ουσίας, διότι αυτό που αναδύεται από την ερώτησή σας και την τοποθέτησή σας είναι ότι δεν ασκούμε με υπευθυνότητα τα καθήκοντά μας και δεν προασπίζουμε τα εθνικά συμφέροντα. Και σας λέω ότι αυτή είναι η πολιτική ουσία και συνοψίζεται σε μία φράση: δεν δεχόμαστε ότι υπάρχουν κάποιοι που είναι περισσότερο πατριώτες από κάποιους άλλους. Δεν δέχομαι ότι υπάρχουν κάποιοι που είναι περισσότερο πατριώτες. Και η ουσία είναι, ότι εμείς μοχθούμε καθημερινά για την προάσπιση των εθνικών συμφερόντων και τέτοιες αναφορές μόνο βλάπτουν το Υπουργείο Εξωτερικών και αποδυναμώνουν την εξαιρετική δουλειά που κάνουν όλοι οι υπάλληλοί του, που μοχθούν νυχθημερόν για την προάσπιση των εθνικών συμφερόντων. 
      Αφού όμως επιμένετε τόσο πολύ να μπούμε στις λεπτομέρειες, ας μου επιτραπεί να κάνω κάποιες επισημάνσεις. Στο θέμα των υποκλοπών, η Κυβέρνηση έχει επανειλημμένα τονίσει, και μάλιστα σ’ αυτήν εδώ την Αίθουσα, ότι δεν έχει να κρύψει τίποτε, αλλά ούτε και να συγκαλύψει τίποτε. Η υπόθεση των υποκλοπών,  όπως ξέρετε, εκκρεμεί σήμερα ενώπιον της Δικαιοσύνης και αναμένεται η έκβασή της. Και είναι στη Δικαιοσύνη με πρωτοβουλία της Κυβέρνησης της Νέας Δημοκρατίας. Αυτό είναι το ουσιαστικό, αυτή είναι η ουσιώδης διαφορά. Υπήρξε ποτέ στο παρελθόν τέτοιας αποφασιστικότητας αντίδραση; Η έρευνα της Δικαιοσύνης συνεχίζεται, ελέγχονται τα πάντα. Εμείς εμπιστευόμαστε την Ελληνική Δικαιοσύνη και θα σεβαστούμε πλήρως τις αποφάσεις της. 
      Επίσης, δεν παραλείπω να εκφράσω την ικανοποίησή μου για την επίτευξη ενός στόχου που εμείς είχαμε θέσει εξ’ αρχής, δηλαδή της καθόλου ξαφνικής, αλλά μεθοδευμένης -με απόλυτη διαφάνεια στη συνεργασία ανάμεσα στις αρμόδιες υπηρεσίες των Ηνωμένων Πολιτειών και της Ελλάδος- υποδοχής του κ. Λάλα στη χώρα μας. Εδώ και καιρό το Υπουργείο Δικαιοσύνης έχει προβεί στις απαραίτητες ενέργειες για τον τερματισμό της επιτήρησής του στην Αμερική και την επιστροφή του στην Ελλάδα. Το ζήτημα πλέον παραπέμπεται στις ελληνικές δικαστικές αρχές, που θα κρίνουν τους όρους της προσαρμογής της ποινής του στο Ελληνικό Δίκαιο. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Θέλω, τέλος, να επισημάνω και να τονίσω ότι δεν είναι δυνατόν να επιχειρείται με τέτοιο τρόπο η στοιχειοθέτηση υποθέσεων «κατασκοπείας» σε βάρος της χώρας μας. Κατά συνέπεια, δύσκολα αντιλαμβάνομαι και αντιλαμβάνεται κανείς το σκοπό που εξυπηρετεί η κατάθεση της ερώτησής σας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ.
      Προχωρούμε στη συζήτηση της πρώτης με αριθμό 276/27-11-2007 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Εθνικής Παιδείας και Θρησκευμάτων, σχετικά με τις καταστροφές στο σχολικό συγκρότημα του Παγκρατίου κ.λπ..
      Η επίκαιρη ερώτηση του κ. Μπόλαρη έχει ως εξής:
      «Άναυδοι οι πολίτες παρακολουθούν εδώ και πέντε (5) τουλάχιστον ημέρες από τους τηλεοπτικούς δέκτες τους πρωτοφανείς σε εύρος και βαναυσότητα βανδαλισμούς σε σχολικό συγκρότημα του Παγκρατίου, που στεγάζει το 7ο και 28ο Γυμνάσιο και Λύκειο και το 3ο Εσπερινό Γυμνάσιο και Λύκειο, με αφορμή «κατάληψη»! Ο κύριος Υπουργός της Παιδείας, εμφανίστηκε χθες, Κυριακή, 25 Νοεμβρίου, σε ρόλο κορυφαίου δραματικού χορού, κρατώντας μία ελληνική σημαία, και δήλωσε: «Γι’ αυτό το εθνικό σύμβολο έχασαν τη ζωή τους Έλληνες. Είμαι πολύ οργισμένος και τονίζω ότι οι υπεύθυνοι θα εντοπισθούν και θα κληθούν να πληρώσουν».
      Επειδή πληροφορούμαστε τεκμηριωμένα ότι  η Αστυνομία τουλάχιστον από την 1η Νοεμβρίου 2007 γνώριζε α) ότι η «κατάληψη» πραγματοποιείται από ομάδα πέντε περίπου εξωσχολικών κουκουλοφόρων, μερικοί εκ των οποίων ήταν γνωστοί με τα ονοματεπωνυμικά τους στοιχεία, χωρίς νομιμοποίηση και συμμετοχή μαθητών του σχολικού συγκροτήματος και β) ότι σε επανειλημμένες εκκλήσεις των καθηγητών να παρέμβει, η Αστυνομία απαντούσε ότι «έχει πολιτική εντολή να μην το πράξει»! 
      Επειδή ήδη το ζήτημα χρησιμοποιείται δίκην τηλεοπτικού σόου από την πολιτική ηγεσία του Υπουργείου Παιδείας και οι καθηγητές του σχολικού συγκροτήματος έχουν, ως μη όφειλε, παραδοθεί στην τηλεοπτική χλεύη.
      Επειδή κάποτε σε καίριους τομείς της δημόσιας πολιτικής, όπως η παιδεία, πρέπει να αναληφθούν δημόσια πολιτικές ευθύνες.
      Ερωτάται ο αρμόδιος Υπουργός.
      1. Πότε περιήλθε σε γνώση του Υπουργού Παιδείας το γεγονός των ευρύτατης έκτασης βανδαλισμών, κυρίως από εξωσχολικά στοιχεία στο σχολικό συγκρότημα του Παγκρατίου;
      2. Σε ποιες ενέργειες προήλθε εγκαίρως προκειμένου α) να αποτρέψει ή να τερματίσει τους βανδαλισμούς αυτούς, πέραν των τηλεοπτικών του εμφανίσεων, και β) να εξευρεθούν οι υπεύθυνοι των ευρύτατων καταστροφών και να επιμερισθούν οι πάσης φύσεων ευθύνες και το κόστος των βανδαλισμών;
      Το λόγο έχει ο Υφυπουργός Εθνικής Παιδείας και Θρησκευμάτων κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, το Υπουργείο μας παρακολουθούσε και παρακολουθεί από κοντά ό,τι συμβαίνει στις σχολικές μονάδες και πολύ περισσότερο, όταν εκδηλώνονται ακραίες συμπεριφορές. Και διαθέτουμε την ίδια αγωνία με σας και με όλους τους συναδέλφους και ενδιαφερόμαστε στο ίδιο μέτρο και με την ίδια ένταση για την εκπαιδευτική μας κοινότητα. 
      Το Υπουργείο μας διατηρεί ανοιχτό και ελεύθερο διάλογο με τους εταίρους της εκπαιδευτικής κοινότητας. Χρησιμοποιεί τους διαύλους επικοινωνίας με τους γονείς, με τους εκπαιδευτικούς και βεβαίως με τους μαθητές, διότι θεωρούμε την υπόθεση της εκπαίδευσης, υπόθεση εθνικού στοχασμού, συνεργασίας, σύνθεσης και ενωτικών επιλογών.
      Στη συγκεκριμένη υπόθεση οι δικές μας αρμοδιότητες ασκήθηκαν στο σύνολό τους και μάλιστα σε συνεργασία με τους διευθυντές της εκπαίδευσης και με τον περιφερειακό διευθυντή. Παρακολουθήσαμε από κοντά και συστηματικά τις εξελίξεις. Έγιναν οι επιβαλλόμενες ενέργειες, όπως υποβολή αγωγών και μηνυτήριων αναφορών κατά γνωστών και αγνώστων. Έχω εδώ και θα καταθέσω στα Πρακτικά μηνυτήρια αναφορά των διευθυντών από την 13η Νοεμβρίου 2007 η πρώτη και η δεύτερη –διότι είπατε τι ενέργειες έγιναν- από την 21η Νοεμβρίου 2007. Από την πρώτη στιγμή παρακολουθούσαμε από κοντά την υπόθεση και ενθαρρύναμε γονείς και καθηγητές, όταν γνώριζαν ποιοι είναι οι υπαίτιοι να προχωρήσουν σε σχετικές αγωγές και μηνύσεις.
      Δυστυχώς, δεν κατέστη δυνατόν να αποτραπούν οι καταστροφές. Σε ό,τι αφορά στη δική μας ευθύνη στη συνέχεια, επίσης την εκπληρώσαμε στο σύνολό της. Το σχολείο λειτούργησε εντός δύο ημερών μετά την έξοδο των υπαιτίων των βανδαλισμών. Ο Οργανισμός Σχολικών Κτηρίων και ο Δήμος Αθηναίων σε συνεργασία με το Υπουργείο πετύχαμε να παραδώσουμε το σχολείο σε λειτουργία στους μαθητές και στους εκπαιδευτικούς.
      Θέλω να σημειώσω ότι είναι η πρώτη φορά που υποβάλλεται αγωγή. Έχουν υποβληθεί δεκατέσσερις αγωγές για εξωσχολικούς και δυστυχώς, λυπάμαι που θα το πω και για μαθητές. Γιατί αναφέρατε στην ερώτησή σας ότι ήταν μόνο εξωσχολικοί. Θα ζητηθεί από τους υπευθύνους και από τους γονείς να καταβληθούν οι σχετικές αποζημιώσεις, διότι οι ζημιές που φθάνουν στο 1.000.000.000 ευρώ θα καλυφθούν με δαπάνες από τον προϋπολογισμό της χώρας. Κανείς δεν μπορεί να σπαταλά, τους φόρους, το υστέρημα του ελληνικού λαού.
      Είμαστε αποφασισμένοι οι αρμόδιες δικαστικές αρχές να ολοκληρώσουν το έργο τους, να καταλογίσουν ευθύνες, να στηρίξουμε αυτές τις αποφάσεις, έτσι ώστε, να μη ζημιωθεί το ελληνικό δημόσιο.
      Τέλος, επιτρέψτε μου να σας ρωτήσω και εγώ κάτι, γιατί μου δημιουργήσατε έναν προβληματισμό: Σας ενοχλεί ή διαφωνείτε με τη δήλωση του κυρίου Υπουργού, την οποία επικαλείστε στην ερώτησή σας για το εθνικό μας σύμβολο, σύμβολο έμπνευσης των ηρωϊκών αγώνων της ελληνικής νεολαίας και του λαού μας για την ελευθερία, την ανεξαρτησία του τόπου μας, για τη δημοκρατία και την κοινωνική δικαιοσύνη; Νομίζετε ότι δηλώσεις για την αξία και τη σημασία της ελληνικής σημαίας πρέπει να λοιδορούνται; 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει τώρα ο ερωτών Βουλευτής κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κύριε Υπουργέ, η κατάληψη στο συγκρότημα Παγκρατίου ξεκίνησε τη Δευτέρα 29/10/2007 χωρίς να γίνουν διαδικασίες από τους μαθητές, ώστε να αποφασιστεί κατάληψη. Στη συνέχεια, στις 8/11/2007 οι διευθυντές, όταν μπήκαν στο συγκρότημα, βρήκαν ότι μέσα βρισκόταν μόνο ένας εξωσχολικός ετών 18, άστεγος, ο οποίος κοιμόταν. Στις 12/11/2007 ξαναέγινε κατάληψη από εξωσχολικά κυρίως άτομα. Και όταν στις 13/11/2007 πήγαν οι διευθυντές, δέχθηκαν επίθεση όχι από μαθητές, αλλά από κουκουλοφόρους. Απευθύνθηκαν στο τοπικό Τμήμα και έκαναν οι διευθυντές μήνυση. Ξέρετε ποια ήταν η απάντηση από την πλευρά του Διοικητή Ασφάλειας Παγκρατίου; «Εάν με άφηναν, σε μία ώρα θα είχα αδειάσει το σχολικό συγκρότημα από τους εξωσχολικούς». Στη συνέχεια, στις 23 του μηνός, οι καταληψίες αποχώρησαν, αφού είχαν γίνει οι βανδαλισμοί. Ο κύριος Υπουργός πήγε στις 25 του μηνός. Στις 23 με 25 του μηνός και ενώ υπήρχαν μέσα οι διευθυντές και γίνονταν οι εργασίες, η σημαία δεν σηκώθηκε από εκεί, αλλά χρησιμοποιήθηκε, για να υπάρξει επικοινωνιακό «σόου». Και αυτό, ξέρετε, δεν τιμά τον κύριο Υπουργό. Δύο ημέρες είχαν πεταμένη κάτω τη σημαία, για να πάει ο Υπουργός και να δημιουργήσει εντυπώσεις.
      Συγκεκριμένες ερωτήσεις. Μέσα στο συγκρότημα υπήρχαν τρία εργαστήρια ηλεκτρονικών υπολογιστών με δεκατρείς έως δεκαπέντε υπολογιστές, δηλαδή σαράντα υπολογιστές στα εργαστήρια, χώρια οι υπολογιστές στα γραφεία των καθηγητών. Μπορείτε να μου πείτε από την επίσημη καταγραφή πόσοι υπολογιστές βρέθηκαν μέσα στο συγκρότημα και τι έγιναν οι υπόλοιποι που δεν βρέθηκαν μέσα στο συγκρότημα; Φόρτωναν από εκεί μέσα υπολογιστές, τους έπαιρναν στα αυτοκίνητα, τους πουλούσαν και δεν υπήρχε κράτος, για να κάνει παρέμβαση; Και λέτε ότι κάνατε το καθήκον σας; Και λέτε ότι προστατεύετε τη σημαία; Το σχολείο τι είναι; Δεν είναι εθνική περιουσία; Δεν είναι σύμβολο για την παιδεία το σχολείο; 
      Ο κύριος Υπουργός Παιδείας έχει κάνει δύο δηλώσεις μέχρι τώρα. Η μία έγινε προχθές, όταν τον ρώτησαν οι δημοσιογράφοι, εάν υπήρχε εντολή στην Αστυνομία να μην παρέμβει. Τους είπε τότε, δείχνοντας άλλον Υπουργό, ότι το Υπουργείο Παιδείας δεν δίνει τέτοιες εντολές, ότι είναι αναρμόδιο να δώσει τέτοιες εντολές. Άφησε ακάλυπτο, λοιπόν, τον Υπουργό Εσωτερικών λέγοντας ότι προφανώς από εκεί είναι η εντολή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, κύριε συνάδελφε. Πέρασε ο χρόνος.
      ΜΑΡΚΟΣ ΜΠΟΛΑΡΗΣ: Τελειώνω, κύριε Πρόεδρε, μία στιγμούλα.
       Χθες, ήρθε στην Επιτροπή Μορφωτικών Υποθέσεων και όταν του ξαναθέσαμε το ζήτημα, άλλαξε γραμμή και μας είπε: «Αν δίναμε εντολή στην Αστυνομία, θα μας λέγατε ότι έχουμε αστυνομικό κράτος. Τώρα που δεν τη δώσαμε, μας λέτε ότι αδιαφορήσαμε για το συγκρότημα».
      Εμείς κύριε Υπουργέ, ζητούμε να εφαρμοσθεί ο νόμος και όχι να χρησιμοποιείται η περίπτωση κατάληψης από εξωσχολικούς, προκειμένου να συκοφαντούνται οι κινήσεις που κάνουν οι μαθητές.
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, κύριε συνάδελφε. Τριάμισι λεπτά μιλάτε.
      ΜΑΡΚΟΣ ΜΠΟΛΑΡΗΣ: Και μία τελευταία ερώτηση. Το 1.000.000 ευρώ ζημίες, για τις οποίες υπάρχει σαφέστατα πολιτική ευθύνη και αναδεικνύεται ότι δόθηκαν εντολές για να μην υπάρξει παρέμβαση, θα επιχειρήσετε να το χρεώσετε στους κουκουλοφόρους ή στους γονείς; 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε, αρκετά.
      ΜΑΡΚΟΣ ΜΠΟΛΑΡΗΣ: Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει τώρα για δευτερολογία ο κύριος Υπουργός.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ειλικρινώς, κύριε συνάδελφε, η τελευταία αποστροφή του λόγου σας νομίζω ότι προκαλεί σε όλους τουλάχιστον σύγχυση. Δεν καταλαβαίνω τι υπονοείτε. Θα αξιολογήσουμε εμείς ποιοι είναι οι υπεύθυνοι γι’ αυτούς τους βανδαλισμούς και θα έχουμε επιλεκτική στάση απέναντί τους, για να καταλογίσουμε τις ευθύνες τους και τις ευθύνες τους απέναντι στον ελληνικό λαό και τον τακτικό προϋπολογισμό;
      Δεύτερον, δεν σας επιτρέπω…
      ΜΑΡΚΟΣ ΜΠΟΛΑΡΗΣ: Μπροστά στα μάτια όλων φορτώνετε τους…
      ΠΡΟΕΔΡΕΥΩΝ (Αναστάσιος Νεράντζης): Μη διακόπτετε, κύριε  συνάδελφε, σας παρακαλώ.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): …να σχολιάζετε τη στάση και τη δήλωση του Υπουργού Εθνικής Παιδείας και Θρησκευμάτων σε σχέση με το εθνικό μας σύμβολο ως επικοινωνιακό «σόου». 
      Επιτέλους, κάπου η κριτική έχει ένα τέλος. Η στάση όλων μας κρίνεται από την ελληνική κοινωνία, από την ελληνική νεολαία. Υπερασπιζόμαστε την τιμή, την αξία και τη δόξα των εθνικών μας συμβόλων και αυτό είναι το μήνυμα που εκπέμπουμε στην ελληνική νεολαία.
      Επίσης, δεν έχουμε επιλεκτική σχέση με το νόμο. Περιμένουμε από όλους και από εσάς μία τίμια και ευθεία στάση απέναντι στην εφαρμογή των νόμων, όποιο εκπαιδευτικό ίδρυμα της χώρας και αν αφορά. Δεν μπορεί κάθε φορά που επιχειρούμε να εφαρμόσουμε το νόμο, να εγείρονται πολιτικές αξιολογήσεις και στην πραγματικότητα να ακυρώνουν αυτήν καθ’ εαυτήν την εφαρμογή του νόμου. Επιπλέον…
      ΜΑΡΚΟΣ ΜΠΟΛΑΡΗΣ: Αυτό δεν κάνετε.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, δεν έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Επιπλέον, επικαλέσθηκα δύο μηνυτήριες αναφορές των συνεργατών μας, των διευθυντών των σχολικών μονάδων. Έχω επίσης υπόμνημα των διευθυντών, οι οποίοι περιγράφουν τα γεγονότα, το οποίο και καταθέτω.
      Σε κάθε περίπτωση ήμασταν κοντά. Τι περιμένετε όμως από εμένα; Να σας μιλήσω για αλλοίωση των διακριτών λειτουργιών του πολιτεύματος; Να σας πω ότι εγώ ή ο Υπουργός Παιδείας θα διατάξουμε άλλους κρατικούς λειτουργούς να ασκήσουν τα καθήκοντά τους; Δεν αδειάζουμε κανέναν. Λέμε όμως την αλήθεια. Στεκόμαστε στα όρια των αρμοδιοτήτων μας. 
      Εκπληρώσαμε αυτές τις αρμοδιότητες και για να ολοκληρωθούν όλες οι διαδικασίες παράδοσης του σχολείου, όπως ήδη ανέφερα. Όμως και κατά τη διάρκεια της κρίσεως κρατήσαμε ανοικτούς διαύλους επικοινωνίας, διότι δεν θέλαμε να υπάρξουν δυσάρεστες παρενέργειες, οι οποίες στο παρελθόν έλαβαν χώρα και τραυμάτισαν επί μακρόν τη δημόσια ζωή της χώρας και την εκπαιδευτική μας κοινότητα.
      Εμείς δεν είμαστε εδώ ούτε για να καταλογίζουμε ευθύνες, ούτε όμως και να αθωώνουμε ταυτοχρόνως. Είμαστε εδώ για να σταθούμε υπεύθυνα απέναντι στα γεγονότα και οι δικαστικές αρχές να πράξουν όσα ορίζει ο νόμος ότι οφείλουν να πράξουν.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΜΑΡΚΟΣ ΜΠΟΛΑΡΗΣ: Και να αναλάβετε τις ευθύνες…
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστούμε, κύριε  Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα:  «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα οκτώ μαθητές και μαθήτριες και τέσσερις συνοδοί καθηγητές από το Λύκειο Κάτω Ιταλίας Francesco La Kava.
      Η Βουλή τους καλωσορίζει. Buonjorno!
      (Χειροκροτήματα από όλες τις πτέρυγες της Βουλής) 
      Με την άδεια του Σώματος σας παρακαλώ να προβούμε τώρα στη συζήτηση της τρίτης υπ’ αριθμόν 286/27-11-2007 επίκαιρης ερώτησης δευτέρου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Εθνικής Παιδείας και Θρησκευμάτων, σχετικά με τη λειτουργία του Κέντρου Εκπαίδευσης και Αποκατάστασης Τυφλών.
      Ο λόγος της πρόταξης αυτής της επίκαιρης ερώτησης είναι, επειδή αρμόδιος να απαντήσει και σ’ αυτήν είναι ο παριστάμενος Υφυπουργός Παιδείας, ώστε να τον αποδεσμεύσουμε επειδή σήμερα γιορτάζει.
      Με τις ευχές του Προεδρείου εκφράζοντας και τις ευχές του Σώματος, κύριε  Υφυπουργέ, «χρόνια πολλά».
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε  Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Η ερώτηση του κυρίου συναδέλφου έχει ως εξής:
      «Το Κ.Ε.Α.Τ. είναι ο μοναδικός εντεταλμένος δημόσιος φορέας που λειτουργεί με σκοπό την παροχή προγραμμάτων για την εκπαίδευση και αποκατάσταση των τυφλών. Ωστόσο, ιδιαίτερα τα τελευταία χρόνια, έχει παρατηρηθεί το φαινόμενο της διαρκούς υποβάθμισης των υπηρεσιών που αυτό παρέχει προς τους τυφλούς μαθητές, με αποτέλεσμα να διαμαρτύρονται και να ανησυχούν για το μέλλον τους.
      Ο αριθμός των μαθητών με προβλήματα όρασης, που φοιτούν σ’ αυτό, έχει σημαντικά περιορισθεί, ενώ στους μαθητές που φοιτούν στα κοινά σχολεία δεν τους παρέχεται η απαιτούμενη εκπαιδευτική και υλικοτεχνική υποδομή, ώστε να είναι σε θέση με επάρκεια να συμμετέχουν στο εκπαιδευτικό σύστημα.
      Παράλληλα το κέντρο δεν αναπτύσσει επιπλέον εκπαιδευτικά και επαγγελματικά προγράμματα, ούτε αξιοποιούνται για εκπαίδευση οι τεράστιοι χώροι που διαθέτει. Η χρηματοδότησή του συνεχώς μειώνεται σε πραγματικές τιμές και εκποιούνται περιουσιακά στοιχεία του κέντρου για την κάλυψη λειτουργικών δαπανών. Οι εργαζόμενοι, παρ’ ότι καταβάλλουν σοβαρές προσπάθειες, χρειάζονται πρόσθετη στελέχωση με τον αναγκαίο αριθμό εργαζομένων, αλλά και νέων ειδικοτήτων, ώστε το Κ.Ε.Α.Τ. να μπορεί να παρέχει επαρκή εκπαίδευση των τυφλών είτε φοιτούν σε ειδικά είτε σε κοινά σχολεία.
      Με βάση τα παραπάνω, ερωτώνται οι κ.κ. Υπουργοί, τι μέτρα προτίθενται να πάρουν, ώστε:
      1. Να διασφαλιστεί η παροχή στους τυφλούς μαθητές και σπουδαστές όλων των αναγκαίων τεχνικών βοηθημάτων (Η/Υ, μηχανές Brail), καθώς και η ανάπτυξη του εθνικού τυπογραφείου για εκτύπωση βιβλίων στην γραφή Brail;
      2. Η αύξηση από τον κρατικό προϋπολογισμό των κονδυλίων, που απαιτούνται για την πρόσληψη εξειδικευμένου προσωπικού, με σκοπό την ανάπτυξη σύγχρονων εκπαιδευτικών προγραμμάτων για τους τυφλούς;»
      Στην επίκαιρη αυτή ερώτηση, όπως είπαμε, θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε. Σας ευχαριστώ και για τις ευχές σας. 
      Κύριε συνάδελφε κι εσάς ευχαριστώ, γιατί αναδεικνύετε την υπόθεση του Κ.Ε.Α.Τ, για την οποία ομολογώ ότι όλοι έχουμε ευαισθησία. Και ιδιαίτερα στο κομμάτι της εκπαίδευσης που αφορά παιδιά με ειδικές ικανότητες η συμπεριφορά μας, η στάση μας, είναι δείγμα και μέτρο πολιτισμού. 
      Η ενημέρωση την οποία έχω από τις Υπηρεσίες του Υπουργείου είναι ότι έχει διατεθεί όλο το απαιτούμενο εκπαιδευτικό και βοηθητικό προσωπικό. Βεβαίως οι δυνατότητές μας, ιδιαίτερα στον τομέα των διδασκάλων, είναι εξαιρετικά περιορισμένες διότι, όπως γνωρίζετε, δεν υπάρχουν διαθέσιμοι διδάσκαλοι για να τοποθετηθούν αναπληρωτές ως ωρομίσθιοι. Έχουμε εξαντλήσει όλες τις δυνατότητες. Τοποθετήθηκαν ακόμη και απόφοιτοι του Σεπτεμβρίου και του Οκτωβρίου, διότι σήμερα εμφανίζει αυτήν την αδυναμία το εκπαιδευτικό μας σύστημα. 
      Το δεύτερο για το οποίο θέλω να σας ενημερώσω είναι ότι το σύνολο της μισθοδοσίας ή περίπου το σύνολο της μισθοδοσίας καταβάλλεται από τον προϋπολογισμό μέσω του ευρύτερου δημόσιου τομέα. Έχω το στοιχείο ότι η Νομαρχιακή Αυτοδιοίκηση καταβάλλει 1.610.000 ευρώ κατ’ έτος, από πρόσφατη απάντηση του Υφυπουργού κ. Κωνσταντόπουλου σε άλλο συνάδελφο. Διότι κι εσείς με σειρά ερωτήσεων, τις οποίες έχετε κατά καιρούς υποβάλει και έχετε αναδείξει το θέμα και μας έχετε φέρει σε μία πιο στενή συνεργασία, την οποία προτείνω να συνεχίσουμε, να επισκεφθούμε τους χώρους, να δούμε τις ανάγκες και να πάρουμε αποφάσεις που θα βελτιώσουν την κατάσταση ακόμη περισσότερο.
      Θέλω όμως να σημειώσω δύο ακόμη στοιχεία, ότι από το Υπουργείο το δικό μας έχουν διατεθεί για το 2007 περίπου 200.000 ευρώ έναντι 180.000 ευρώ που είχαν διατεθεί στην παρελθούσα χρήση. 
      Επίσης το Υπουργείο Υγείας διέθεσε προσφάτως 80.000 ευρώ ως έκτακτη επιχορήγηση και θα προσθέσει άλλες 200.000 ευρώ τις επόμενες μέρες.
      Τέλος, σε ό,τι αφορά τον εξοπλισμό της βιβλιοθήκης με συγγράμματα τα οποία είναι στη γραφή Brail, σε τίτλους οι οποίοι καλύπτουν ξενόγλωσσα βιβλία, τίτλους βιβλίων παιδικής λογοτεχνίας και βιβλία τα οποία χρειάζονται για τις σπουδές των παιδιών, θέλω να πω ότι είναι ικανοποιητικός ο αριθμός, αλλά εκ παραλλήλου βρίσκεται σε εξέλιξη ένας ανοικτός διεθνής διαγωνισμός με αριθμό προκήρυξης 14/2007 για την προμήθεια υπολογιστικού και ειδικού εξοπλισμού ηλεκτρονικών υπολογιστών και περιφερειακές συσκευές για την ενίσχυση μαθητών Α.με.Α.. 
      Επίσης, θέλω να σας πω ότι έχει προστεθεί στο σύστημα Brail ο κώδικας «ΝΕΜΕΤ» για μαθηματικά κι επιστημονικά σύμβολα. 
      Γίνεται μία προσπάθεια. Θεωρώ ότι πρέπει να γίνουν ακόμη πιο σημαντικά βήματα. Με τη συνεργασία όλων και με την εξυγίανση της γενικότερης λειτουργίας του Κ.Ε.Α.Τ. πιστεύω ότι θα επιτύχουμε καλύτερα αποτελέσματα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Το λόγο έχει ο ερωτών Βουλευτής κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κατ’ αρχάς κι από την πλευρά μου να σας ευχηθώ, Χρόνια Πολλά, κύριε Υπουργέ.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ.
      ΑΘΑΝΑΣΙΟΣ ΛΕΒΕΝΤΗΣ: Αποδέχομαι βέβαια την πρότασή σας να επισκεφθούμε από κοινού ή με όποιους άλλους συναδέλφους αυτό το Κέντρο, γιατί θα είχε πάρα πολλά να μας διδάξει όλους. Εγώ προσωπικά το επισκέφθηκα με μία αντιπροσωπεία του Συνασπισμού πριν από τέσσερις ημέρες, όπως το είχαμε επισκεφθεί πριν από μερικούς μήνες και με τον Πρόεδρο του Συνασπισμού της Ριζοσπαστικής Αριστεράς. 
      Αυτό που μου έκανε εντύπωση, κύριε Υπουργέ, και ντράπηκα πραγματικά, είναι το πόσο συγκροτημένα ήσαν αυτά τα παιδιά και πόσο άρτιο λόγο είχαν για να διατυπώσουν τα προβλήματα και τα αιτήματά τους. 
      Αυτό είναι ένα σχολείο το οποίο θα έπρεπε να είναι αφιερωμένο στα τυφλά παιδιά. Λίγα παιδιά φοιτούν σε αυτό το σχολείο, γιατί δυστυχώς οι συνθήκες δεν το επιτρέπουν. Όπως, η μεταφορά από άλλες περιοχές, οι συνθήκες διαβίωσης κ.λπ.. Το κέντρο αυτό έχει τεράστια περιουσία, η οποία εκποιείται. Και έχω εδώ και μια απάντηση από τον Υφυπουργό τον κ. Κωνσταντόπουλο πριν από μερικούς μήνες που λέει ότι εκποιήθηκε ένα κληροδότημα που είχαν στην Καλλιθέα, ένα άλλο κληροδότημα που είχαν στα Ιλίσια, ένα άλλο στην οδό Κυδαθηναίων και όλα αυτά για να γίνουν κάποιες επισκευές στο κτίριο. Αν είναι δυνατόν!
      Και τα παιδιά αυτά τι λένε; Εμείς, λένε, πηγαίνουμε στα άλλα σχολεία στα κοινά σχολεία και παρακολουθούμε μαθήματα δεν μπορούμε, όμως, να παρακολουθήσουμε λόγω του ότι δεν έχουν όλα τα διδακτικά και άλλα συγγράμματα ούτε διδάσκουν με αυτό τον τρόπο και πρέπει συμπληρωματικά να παρακολουθήσουμε και ειδικά μαθήματα, επτά ώρες δηλαδή στο σχολείο και επτά ώρες στο φροντιστήριο. Και αυτό βέβαια δεν μπορούν να το κάνουν παρά ελάχιστα παιδιά. Από εκεί και πέρα καταφεύγουν στην ιδιωτική πρωτοβουλία και καταξοδεύονται. 
      Και ένα ερώτημα απλό τίθεται. Πόσοι είναι οι τυφλοί στη χώρα μας και πόσα είναι τα παιδιά που έχουν αυτές τις εκπαιδευτικές ανάγκες, που ξέρουμε ότι είναι χιλιάδες και πόσα από αυτά καλύπτουν αυτές τις ανάγκες έστω από άλλα δημόσια ιδρύματα, αλλά δυστυχώς άλλο δημόσιο ίδρυμα δεν υπάρχει.
      Εγώ νομίζω ότι έχουμε υποχρέωση σ’ όλη την νεολαία αλλά ειδικότερα σε αυτά τα παιδιά τα οποία έχουν αυτήν την ατυχία αλλά ταυτόχρονα έχουν τεράστιες δυνατότητες, να τους δώσουμε όλα τα μέσα. Δεν μπορεί να μην έχουν ηλεκτρονικούς υπολογιστές, κύριε Υπουργέ, όλα τα παιδιά, αλλά ειδικούς υπολογιστές για τυφλά παιδιά. Ξέρουμε ότι είναι πιο ακριβοί αλλά νομίζω ότι αξίζει.  Επίσης ειδικούς εκπαιδευτές. Αν δεν υπάρχουν ειδικοί εκπαιδευτές, κύριε Υπουργέ, τότε ας φροντίσουμε να εκπαιδεύσουμε και άλλους.
      Και ένα άλλο που μου έκανε εντύπωση. Έχουν μια βιβλιοθήκη τα παιδιά εκεί και ψάχνουν να βρουν τα βιβλία τα οποία είναι στη γραφή Brail πλην όμως το εξώφυλλο έχει μια ζελατίνα και δεν μπορούν να το ψηλαφήσουν τα παιδιά. Είναι τόσο δύσκολο –θεωρούμε ότι είναι απλούστατο- να φτιάξουν και το εξώφυλλο στην γραφή Brail; Δεν καταλαβαίνω, γιατί είμαστε τόσο κακομοίρηδες στην αντιμετώπιση αυτών των στοιχειωδών θεμάτων, που θα έπρεπε να έχουν λυθεί ασφαλώς πριν πολλά χρόνια. 
      Ασφαλώς και να πάμε, κύριε Υπουργέ, και θέλω να πιστεύω ότι η ευαισθησία, η ευαισθησία όλων μας θα εκδηλωθεί και έμπρακτα και όχι μόνο με λόγια. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Στο σημείο αυτό θέλω να επισημάνω και το ενδιαφέρον της Έδρας για το θέμα που θίγει η ερώτηση και να επαινέσω τόσο την πρωτοβουλία του συναδέλφου μας κ. Λεβέντη όσο και την ιδιαίτερη ευαισθησία, με την οποία σκύβει πάνω στο θέμα ο Υφυπουργός! 
      Κύριε Υφυπουργέ, έχετε το λόγο για να δευτερολογήσετε.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Έχουμε καταγράψει τριακόσιους είκοσι οκτώ μαθητές, οι οποίοι έχουν το πρόβλημα της όρασης, σαράντα εννέα μαθητές οι οποίοι έχουν πρόβλημα όρασης και ακοής και ο προγραμματισμός για την προμήθεια αυτών των ηλεκτρονικών υπολογιστών, η οποία θα προέλθει μέσα από την προκήρυξη την οποία σας ανέφερα του ανοικτού διεθνούς διαγωνισμού, θα ολοκληρωθεί εντός του 2008. Θα παρακολουθήσω από κοντά –δεσμεύομαι γι’ αυτό- για να δω την εξέλιξη αυτής της ανοικτής διαδικασίας και το πότε θα ολοκληρωθεί.
      Τώρα οφείλουμε να αναγνωρίσουμε ότι στον τομέα της ειδικής αγωγής, όλες οι κυβερνήσεις έχουν επιδείξει ευαισθησία και ενδιαφέρον. Έχουμε αναπτύξει στη χώρα μας ένα σοβαρό θεσμικό πλαίσιο, το οποίο επιτρέπει τη λειτουργία κράτους πρόνοιας στο συγκεκριμένο τομέα. Έχουμε τη δυνατότητα, να εγκρίνουμε παράλληλη στήριξη μέσα στο σχολείο, για παιδιά που χρειάζονται αυτήν τη στήριξη. Εγκρίνουμε κατ’ οίκον διδασκαλίες. Υπάρχουν ειδικά σχολεία, τα οποία είναι πρότυπα. Σας παρακαλώ να δούμε και το σχολείο για παράδειγμα της Αργυρούπολης. Από πλευράς τεχνολογικού εξοπλισμού είναι άρτιο αλλά και από πλευράς εγκαταστάσεων, είναι ένα σχολείο το οποίο είναι ανοικτό στη φύση, έχει ήλιο, φως, ζεστασιά και εκπαιδευτικούς οι οποίοι συμπληρώνουν όλες τις απαιτούμενες θέσεις. 
      Έχει κάνει βήματα η ελληνική πολιτεία, για την αντιμετώπιση των αναγκών στον τομέα της εκπαίδευσης της ειδικής αγωγής. Χρειάζεται να γίνουν περισσότερα –δεν υπάρχει αμφιβολία- και κυρίως χρειάζεται να είμαστε κοντά στις συνεχείς αλλαγές, στα επιτεύγματα της τεχνολογίας, για να μπορούμε να κάνουμε πιο άνετη και πιο εύκολη τη διαδικασία εκπαίδευσης και μάθησης των παιδιών.
    Πιστεύω ότι προς το παρόν, την ολοκλήρωση εφαρμογής του θεσμικού πλαισίου, εμποδίζουν δυο παράμετροι. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Αμέσως, κύριε Πρόεδρε.
    Είναι το ζήτημα του ανθρώπινου δυναμικού και γι’ αυτό στο Υπουργείο ετοιμάζουμε νομοθετικές ρυθμίσεις, με τις οποίες απόφοιτοι πανεπιστημιακών τμημάτων και άλλων επιπέδων σπουδών, να έχουν τη δυνατότητα διορισμού, τοποθέτησης στα ειδικά σχολεία και βεβαίως, κυρίες και κύριοι συνάδελφοι, είναι το μέγα ζήτημα των πόρων. Σ’ αυτό είναι γνωστές οι περιορισμένες δυνατότητες τις οποίες έχει ο προϋπολογισμός μας. Παρ’ όλα αυτά, εξαντλούμε σε κάθε περίπτωση τη δυνατότητα, με τις πιστώσεις που μας ενέκρινε ο κ. Αλογοσκούφης για τη φετινή χρονιά, να στείλουμε στα ειδικά σχολεία, κατά το δυνατόν, περισσότερους εκπαιδευτικούς.
    Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος του Πανελλήνιου Σοσιαλιστικού Κινήματος, με την από 29 Νοεμβρίου 2007, υπ’ αριθμ. πρωτοκόλλου 8429 επιστολή του προς τον Πρόεδρο της Βουλής των Ελλήνων, αναφέρει τα εξής: 
    «Σας γνωρίζω, κύριε Πρόεδρε, ότι σύμφωνα με το άρθρο 17 του Κανονισμού της Βουλής, Κοινοβουλευτικοί Εκπρόσωποι του ΠΑ.ΣΟ.Κ. ορίζονται οι Βουλευτές:
    α) Χαράλαμπος Καστανίδης για θέματα αρμοδιότητας των Επιτροπών Μορφωτικών Υποθέσεων και Δημόσιας Διοίκησης, Δημόσιας Τάξης και Δικαιοσύνης
      β) Θεόδωρος Πάγκαλος για θέματα αρμοδιότητας των Επιτροπών Εθνικής Άμυνας και Εξωτερικών και Οικονομικών Υποθέσεων
    γ) Χρήστος Παπουτσής για θέματα αρμοδιότητας των Επιτροπών Κοινωνικών Υποθέσεων και Παραγωγής και Εμπορίου».
    Θα συζητηθεί τώρα η δεύτερη με αριθμό 294/27.11.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Γενικό Νοσοκομείο Κέρκυρας κ.λπ..
    Το κείμενο της επίκαιρης ερώτησης του κυρίου συναδέλφου έχει ως εξής:
    «Ο κύριος Υπουργός, απαντώντας σε σχετική ερώτησή μας, ουσιαστικά, αφού δεν αναφέρεται καθόλου σ’ αυτές, παραδέχεται τις τεράστιες ελλείψεις σε προσωπικό που υπάρχουν στο Γενικό Νοσοκομείο Κέρκυρας, ένα νοσοκομείο το οποίο ως γνωστό λειτουργεί και εφημερεύει όλο το εικοσιτετράωρο, όλο το χρόνο, εξυπηρετεί εκατόν είκοσι χιλιάδες μόνιμους κατοίκους, αριθμός που υπερδιπλασιάζεται κατά τους μήνες τουριστικής περιόδου (Μάιος, Οκτώβριος) και παρά τις υπερπροσπάθειες του προσωπικού, οριακά αντιμετωπίζει τις αυξημένες ανάγκες σε υπηρεσίες υγείας.
    Έτσι αναφέρεται σε προσλήψεις, που αφορούν συνολικά το νομό (και τα κέντρα υγείας) για τα χρόνια 2004-2007 και πιθανές προσλήψεις, που είναι ελάχιστες μπροστά στα τεράστια κενά που υπάρχουν και αναφέρονται αναλυτικά παρακάτω.
    Το Νοσοκομείο της Κέρκυρας διαθέτει σύμφωνα με τον παλιό οργανισμό, διακόσια είκοσι κρεβάτια ασθενών και με βάση τα διεθνή δεδομένα (τρεις εργαζόμενοι/ένα κρεβάτι) θα έπρεπε να είχε τουλάχιστον εξακόσιους εξήντα εργαζόμενους. Παρ’ όλα αυτά στο νοσοκομείο, εργάζονται περίπου τετρακόσιοι εργαζόμενοι. Λείπουν δηλαδή περίπου διακόσιοι εξήντα εργαζόμενοι!!! Αρκετοί απ’ αυτούς με σχέση μη μόνιμης εργασίας (συμβασιούχοι, εποχικοί, επικουρικοί, με προγράμματα «STAGE», ανασφάλιστοι και εργασιακά όμηροι κ.λπ.) δίπλα στους εργαζόμενους των ιδιωτικών συνεργείων καθαριότητας, φύλαξης που δουλεύουν σε απάνθρωπες συνθήκες εργασίας.
    Εάν δε πιστέψουμε και τις εξαγγελίες της Κυβέρνησης ότι το νέο νοσοκομείο της Κέρκυρας, θα έχει ολοκληρωθεί τον Ιούνιο του 2008 και ότι ο οργανισμός του νέου νοσοκομείου προϋποθέτει χίλιους περίπου εργαζόμενους.
    Ερωτάται ο κύριος Υπουργός, τι μέτρα προτίθεται να πάρει ώστε: 
    α) Να καλυφθούν άμεσα με μόνιμο προσωπικό όλων των ειδικοτήτων οι κενές θέσεις που αφορούν το εν λειτουργία νοσοκομείο
    β) Να προκηρυχθούν έγκαιρα όλες οι θέσεις, που αφορούν το νέο νοσοκομείο που προβλέπονται στο νέο οργανισμό.»
    Ο Υφυπουργός Υγείας και Κοινωνικής Αλληλεγγύης, ιατρός, κ. Γεώργιος Παπαγεωργίου έχει το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
    Να πω ότι χαίρομαι ιδιαίτερα, όταν συνάδελφοι απ’ όλες τις πλευρές φέρουν για συζήτηση θέματα, που έχουν να κάνουν μ’ ένα πολύ μεγάλο κομμάτι, την υγεία, που ενδιαφέρει και αφορά το σύνολο του ελληνικού λαού. Και οφείλω να ομολογήσω, αναφερόμενος και στην προσφώνηση του κυρίου Προέδρου, ότι η χαρά μου είναι ακόμη μεγαλύτερη, όταν τα θέματα αυτά έρχονται από συναδέλφους ιατρούς, όπως ο κ. Χαραλάμπους του Κομμουνιστικού Κόμματος Ελλάδας.
      Οι συζητήσεις αυτές είναι αφορμή, για να αναδείξουν τα θέματα και τα προβλήματα της υγείας. Ταυτόχρονα, όμως, είναι και μία ευκαιρία, θα έλεγα, για να αποδείξει για άλλη  μία φορά η Κυβέρνηση ότι τα θέματα της υγείας, αποτελούν στόχο πρώτης προτεραιότητας, ώστε να πετύχουμε την ποιοτική αναβάθμιση των παρεχομένων υπηρεσιών υγείας, μέσα από μία συνολική προσπάθεια, που περνάει από την ενίσχυση και τη βελτίωση των υποδομών, από τη στελέχωση με το απαραίτητο προσωπικό, αλλά και με την προμήθεια του απαραίτητου και σύγχρονου ιατροτεχνολογικού εξοπλισμού και αυτό γίνεται. 
      Μόνο κατά τα τελευταία χρόνια, θα ανέφερα παρεμπιπτόντως,  στον τομέα των υποδομών, απορροφήθηκαν περισσότερα από 600.000.000 ευρώ και αφορούν και το επίπεδο της δευτεροβάθμιας και το επίπεδο της πρωτοβάθμιας, που συνδέεται σε πάρα πολλές περιπτώσεις, με τα νοσοκομεία και με την περιοχή της Κέρκυρας. Ακόμη θα έλεγα ότι αυτήν τη χρονιά είχαμε την ολοκλήρωση –προερχόμενη βέβαια σε μεγάλο βαθμό από προκηρύξεις προηγούμενων ετών- του μεγαλύτερου αριθμού προσλήψεων, τόσο σε διοικητικό, όσο σε νοσηλευτικό, ιατρικό και λοιπό προσωπικό. Δεν θέλω, σε καμμία περίπτωση, να ωραιοποιήσω την κατάσταση. Δεν θέλω να πω ότι δεν υπάρχουν προβλήματα στα νοσοκομεία. Θέλω, όμως, να δεχθείτε ότι καταβάλλεται μία πολύ μεγάλη προσπάθεια, ώστε αυτά τα κενά να καλυφθούν και να μπορέσουμε να ξεπεράσουμε ένα πρόβλημα, μία αμαρτία που  έρχεται από πολύ παλιά.
      Συγκεκριμένα για το Νοσοκομείο της Κέρκυρας: γνωρίζετε πάρα πολύ καλά –και το αναφέρετε στην ερώτησή σας- ότι ο παλαιός οργανισμός του νοσοκομείου, που για περισσότερα από είκοσι χρόνια δεν επιχειρήθηκε ποτέ να αναπροσαρμοστεί, είναι σήμερα καλυμμένος με τις προσλήψεις που έγιναν και δεν υπάρχει καμμία οργανική θέση. Δεν ξέρω τι πρόβλεψη είχε γίνει από τις προηγούμενες κυβερνήσεις. Ενώ είχαν δημοπρατήσει νοσοκομείο που θα έπρεπε να έχει ολοκληρωθεί από το 2000, δεν είχαν κάνει καμμία κίνηση προς την κατεύθυνση του οργανισμού, ώστε να μπορέσει να στελεχωθεί αυτό το νοσοκομείο. Ίσως είχαν προβλέψει ότι θα υπήρχε αυτή η αμαρτωλή πορεία, για περισσότερο από δέκα χρόνια και θεώρησαν σκόπιμο ότι δεν θα έπρεπε να κάνουν τίποτα. 
      Παρεμπιπτόντως θυμίζω ότι καταφέραμε μέσα σε λίγους μήνες, να ξεκαθαρίσουμε την  υπόθεση  του νοσοκομείου της Κέρκυρας και φιλοδοξούμε να ολοκληρωθεί στο χρονοδιάγραμμα ολοκλήρωσής του, μέσα στο 2008, και να μπορέσουμε να προχωρήσουμε στη στελέχωση -και θα αναφερθώ στη συνέχεια, γιατί ο χρόνος δεν επαρκεί-  με το νέο προσωπικό που προβλέπεται στον καινούργιο οργανισμό του νοσοκομείου, που εμείς αναμορφώσαμε και ολοκληρώθηκε η διαδικασία το τέλος του 2006 και που τέθηκε σε εφαρμογή με τις πρώτες πράξεις προκήρυξης και πρόσληψης προσωπικού από τον Ιανουάριο του 2007.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε τον κύριο Υφυπουργό.
      Το λόγο έχει ο ερωτών Βουλευτής κ. Χαράλαμπος Χαραλάμπους.
      ΧΑΡΑΛΑΜΠΟΣ  ΧΑΡΑΛΑΜΠΟΥΣ: Ευχαριστώ, κύριε Πρόεδρε.
      Κύριε Υπουργέ, επειδή αναφερθήκατε στο νέο Νοσοκομείο της Κέρκυρας, οφείλω να σας πω ότι ο μύθος του γεφυριού της Άρτας ωχριά μπροστά στην ιστορία του νέου νοσοκομείου. Κι έτσι ήταν, τουλάχιστον, ατυχές το παράδειγμα  του Νοσοκομείου της Κέρκυρας, που ανέφερε στις προγραμματικές δηλώσεις της Κυβέρνησης ο κύριος Υπουργός, για να αποδείξει το πόσο η Κυβέρνηση της Νέας Δημοκρατίας έκανε άλματα, μπροστά στον τομέα της δημόσιας υγείας. Πραγματικά γέλασε και ο τελευταίος Κερκυραίος, γιατί, κύριε Υπουργέ, ένα κουφάρι σας παραδόθηκε από τις κυβερνήσεις του ΠΑ.ΣΟ.Κ., ένα κουφάρι παρέμεινε όλη την τριετία της διακυβέρνησης της Νέας  Δημοκρατίας, εκτός από το ότι το βάψατε εξωτερικά με τα χρώματα της Νέας  Δημοκρατίας. Όμως, για το νέο νοσοκομείο, κύριε Υπουργέ, εμείς θα επανέλθουμε με ειδική ερώτηση. 
      Είμαι τριάντα δύο χρόνια νοσοκομειακός γιατρός, από τα οποία τα τελευταία είκοσι, υπηρετώ στο νοσοκομείο της Κέρκυρας. Γι’ αυτό οφείλω να σας πω και από πρώτο χέρι ότι τα τελευταία χρόνια οι ελλείψεις προσωπικού αυξάνονται με γεωμετρική πρόοδο.
      Να μου επιτρέψετε, κύριε Υπουργέ, να σας πω ότι η απάντηση που πήραμε από το Υπουργείο, μου θυμίζει τη φράση «άλλα λόγια ν’ αγαπιόμαστε». Μιλούμε για ελλείψεις με βάση τα διεθνή κριτήρια και στατιστικές διακοσίων εξήντα εργαζομένων στο παλαιό Νοσοκομείο της Κέρκυρας, των εν λειτουργία και μας απαντάτε ότι την τριετία 2004-2007 προσελήφθησαν είκοσι έξι μόνιμοι υπάλληλοι. Και βέβαια κι εδώ γίνεται λαθροχειρία, διότι συμπεριλαμβάνετε μέσα και τα κέντρα υγείας, που είναι μία άλλη –αν θέλετε- αμαρτωλή ιστορία.
      Κύριε Υπουργέ, να σας πούμε παρ’ ότι εξήντλησαν τα όρια αντοχής τους οι εργαζόμενοι, ότι μία αδελφή τα βράδια φροντίζει τριάντα με σαράντα αρρώστους και ότι στα χειρουργεία στις απογευματινές βάρδιες και στις νυχτερινές, δεν μπορεί να μπει δεύτερο επείγον χειρουργείο και όταν ερχόταν το επείγον περιστατικό, πραγματικά παρακαλούσαμε το Θεό να μας λυπηθεί για να μην έχουμε άσχημα ξεμπερδέματα. 
      Επίσης, θέλω να σας πω ότι εργαστήρια έχουν κλείσει ή παραμένουν κλειστά, ή δεν έχουν ανοίξει ποτέ, όπως παραδείγματος χάρη ο τρίπλεξ, ο μαστογράφος, γιατί δεν υπάρχει προσωπικό, όχι δεν επαρκεί, ενώ το παθολογικοανατομικό έκλεισε, διότι η μία και μοναδική παρασκευάστρια εταιρεία -εκεί πρέπει να θαυμάσετε την εφευρετικότητα του ‘Έλληνα, κύριε Υπουργέ- προσελήφθη, μετά από συμφωνία της διοίκησης με το ιδιωτικό συνεργείο φύλαξης του νοσοκομείου και πληρωνόταν βέβαια από το παγκάρι της Εκκλησίας. 
      (Στο σημείο αυτό κτυπάει το κουδούνι λήξεως ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, κύριε συνάδελφε. Έχει περάσει κατά πολύ ο χρόνος σας. Αυτό είναι αντικείμενο επερωτήσεως έτσι όπως το λέτε. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, είναι τεράστιο το θέμα. Θα τελειώσω όμως λέγοντας στο τέλος για τους γιατρούς. Ήμασταν εξήντα τέσσερις το 1996 και τόσοι έχουμε μείνει.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Αυτό είναι αντικείμενο επερωτήσεως έτσι όπως το λέτε, δεν είναι επίκαιρης ερωτήσεως.
      Ο κύριος Υφυπουργός έχει δικαίωμα δευτερολογίας. Παρακαλώ, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είπα στην πρωτολογία μου ότι δεν έχω καμμία πρόθεση να ωραιοποιήσω την κατάσταση και να μιλήσω με στοιχεία τα οποία δεν ανταποκρίνονται στην πραγματικότητα για το Νοσοκομείο της Κέρκυρας.
      Είναι, πράγματι, σε μεγάλο βαθμό έτσι η κατάσταση. Εξήγησα όμως γιατί έχουν φτάσει εκεί τα πράγματα και μίλησα για ποιες ενέργειες και κινήσεις εμείς κάναμε, ώστε να αντιμετωπιστεί στο μέτρο του δυνατού η κατάσταση.
      Με βάση τον παλαιό κανονισμό, τον οποίο εμείς αναπροσαρμόσαμε, τα πράγματα ήταν έτσι όπως τα λέτε. Με τον καινούργιο όμως οργανισμό, κύριοι συνάδελφοι, θα πρέπει να δεχθείτε ότι η αναλογία κλινών προς προσωπικό, έρχεται περισσότερο και αυτή που δεν ισχύει ακριβώς, δηλαδή ένα προς τρεις. Είναι τριακόσιες πενήντα οι νέες θέσεις του νέου οργανισμού που εγκρίθηκε με δική μας πρωτοβουλία το 2006, μία μακρά διαδικασία αναμόρφωσης ενός οργανισμού νοσοκομείου και από τον Ιανουάριο του 2007, προχωρήσαμε στην έγκριση και στην προκήρυξη εκατόν σαράντα επτά θέσεων προσωπικού που τα γνωρίζετε πάρα πολύ καλά και αποφεύγετε να το αναφέρετε. 
      Θα σας πω ακόμη ότι αυτήν τη χρονιά, το 2007, έχουν προσληφθεί πενήντα ένα άτομα στο Νοσοκομείο της Κέρκυρας, όλων των ειδικοτήτων, εκ των οποίων οι εννέα είναι γιατροί, δύο βρίσκονται ακόμα στο τελικό στάδιο της κρίσης και της ολοκλήρωσης και γνωρίζετε πάρα πολύ καλά και είχα και την ευκαιρία χθες στη συζήτηση στην επιτροπή, να σας πω τα προβλήματα που υπάρχουν στα συμβούλια κρίσης και που μελετάμε την τροποποίησή τους. Και ζητήσαμε και από εσάς την πρόταση να μας πείτε, πώς μπορούμε να επιταχύνουμε, όταν γνωρίζετε και από δική σας περιπέτεια, πόσο αυτά τα πράγματα κρατάνε. Έχουμε, λοιπόν, όλη τη διάθεση και καταβάλλουμε όλη την προσπάθεια, ώστε αυτά τα προβλήματα να τα ξεπεράσουμε. 
      Να σας πω και κάτι άλλο. Φιλοδοξούμε και είμαστε βέβαιοι ότι το χρονοδιάγραμμα κατασκευής του νέου νοσοκομείου, που θα λύσει οριστικά το πρόβλημα της δημόσιας υγείας στην Κέρκυρα, θα είναι ακριβώς έτσι, αλλά δεν παραμένουμε σ’ αυτά τα πράγματα. Προετοιμαζόμαστε, ώστε με τις καινούργιες κλίνες και τις αυξημένες ανάγκες και μία δεύτερη συμπληρωματική αναμόρφωση του οργανισμού, να μας δώσει τη δυνατότητα να το στελεχώσουμε με το κατάλληλο προσωπικό, να το εξοπλίσουμε με τον σύγχρονο τεχνολογικό εξοπλισμό που είναι μέσα στη διαδικασία της προκήρυξης και που έχει αρχίσει όλη αυτή η διαδικασία να προχωρά, έτσι ώστε να μπορούμε να λέμε στον κερκυραϊκό λαό αλλά και σ’ ένα μεγάλο κομμάτι ευρωπαϊκού πληθυσμού και άλλου που επισκέπτονται τους καλοκαιρινούς μήνες την Κέρκυρα ότι το επίπεδο των παρεχομένων υπηρεσιών υγείας είναι υψηλού επιπέδου και θα είναι έτσι. Να είστε απόλυτα σίγουρος.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα έξι μαθητές και μαθήτριες και δύο συνοδοί-καθηγητές από το 10ο Γυμνάσιο Καλλιθέας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Επίκαιρες Ερωτήσεις δευτέρου κύκλου:
      Πρώτη είναι η με αριθμό 277/27-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Αγροτικής Ανάπτυξης και Τροφίμων, σχετικά με την αναδάσωση της Πάρνηθας κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με πρόσφατο δημοσίευμα, το βασικό συμπέρασμα της μελέτης των 2.500 σελίδων για την οποία συνεργάστηκαν το Γεωπονικό Πανεπιστήμιο, το Αριστοτέλειο, το ΕΘ.Ι.ΑΓ.Ε. και το Υπουργείο Αγροτικής Ανάπτυξης αναφορικά με την αποκατάσταση του αγροτικού χώρου και των δασών στις πυρόπληκτες περιοχές της χώρας, είναι η «φυσική αναδάσωση». Με απλά λόγια, καλείται η φύση μόνη της να αποκαταστήσει μια έκταση 3,5 εκατομμυρίων στρεμμάτων σε εφτά νομούς της χώρας που κάηκαν τον περασμένο Αύγουστο.
      Ειδικά για τα 2,5 εκατομμύρια στρεμμάτα δασικών εκτάσεων τονίζεται ότι θα ξαναγεννηθούν με δύο προϋποθέσεις: την προστασία τους από καταπατητές και παράνομη δόμηση και την απαγόρευση της βοσκής για δύο χρόνια.
      Επειδή η αποκατάσταση των καμένων δασών και η δημιουργία νέων πνευμόνων στις πληγείσες περιοχές πρέπει να υλοποιηθεί και γρήγορα και αποτελεσματικά, ερωτάται ο κύριος Υπουργός:
      1. Τι προβλέπει η μελέτη ειδικά για την αναδάσωση της Πάρνηθας;
      2. Ικανοποιεί το περιεχόμενο της μελέτης και οι προτάσεις της για την αποκατάσταση των δασών;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
      Ορίστε, κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε και ευχαριστώ, βεβαίως, και τον Πρόεδρο κ. Βρεττό για την επίκαιρη ερώτησή του, η οποία αγγίζει την αισιόδοξη πλευρά της φυσικής αναδάσωσης, όπως αναφέρεται, αλλά γενικότερα της ανασυγκρότησης και της αναγέννησης εκείνων των περιοχών, που τόσο δραματικά επλήγησαν εφέτος και τις προηγούμενες χρονιές. Πέραν της Πελοποννήσου της Ευβοίας, και της Φθιώτιδος, υπάρχουν οι πληγές ανά την επικράτεια, στο Νομό Χαλκιδικής, στο Νομό Καστοριάς, στην Κεφαλλονιά, σ’ όλες αυτές τις περιοχές για τις οποίες έχω πλέον ιδία αντίληψη μετά τις περιοδείες, οι οποίες έγιναν για καταγραφή όλων αυτών των ζημιών. 
      Με την επίκαιρη ερώτηση, κύριε Πρόεδρε, αναδεικνύεται μια διάσταση, που ο Πρωθυπουργός της χώρας στις προγραμματικές δηλώσεις ανέδειξε, δηλαδή ότι πέραν του πετρελαίου που δημιουργεί τα γνωστά προβλήματα, πιθανόν να μην έχουμε συνειδητοποιήσει την τραγικότητα της αιμορραγίας της χώρας από την καταστροφή του καλοκαιριού, αλλά και από τις προγενέστερες πυρκαγιές.
      Η συγκεκριμένη μελέτη που αναφέρετε, κύριε Πρόεδρε, για την ανασύσταση του αγροτικού χώρου και εν γένει των πυρόπληκτων περιοχών, η οποία συντάχτηκε από το Γεωπονικό Πανεπιστήμιο και το Αριστοτέλειο Πανεπιστήμιο Θεσσαλονίκης με τη συνδρομή του ΕΘ.Ι.ΑΓ.Ε., του Υπουργείου μας και όλων των υπηρεσιών της Νομαρχιακής Αυτοδιοίκησης, αναδεικνύει ότι πρέπει να ξοδευτούν 650.000.000 ευρώ μόνο για υλοποίηση αυτής της μελέτης, για να αντιληφθούμε το μέγεθος της καταστροφής και της αιμορραγίας της χώρας, από αυτόν τον οικονομικό προϋπολογισμό που χρειάζεται.
      Όσον αφορά τα δάση, κύριε Πρόεδρε, θέλω να πω κάτι, χωρίς καμμία έπαρση. Μακάρι, να μην ήμουν αυτός, που από τα χείλη του φεύγουν αυτές οι κουβέντες και να ήμασταν όλοι ευτυχείς ότι δεν συνέβη αυτή η καταστροφή και δεν χρειάζεται να λεχθούν αυτά τα οποία θα πω. Πιστεύουμε, λοιπόν, όσον αφορά τα δάση ότι έγινε το μεγαλύτερο αντιδιαβρωτικό έργο που γνώρισε ποτέ η χώρα, πλην εκείνων των μεγάλων έργων που η δασική υπηρεσία έκανε σ’ αυτόν τον τόπο πριν από τριάντα και σαράντα χρόνια. Τα κορμοδέματα, τα κλαδοπλέγματα και τα ξυλοφράγματα, δεν μπορεί κανείς πλέον να τα μετρήσει σε τι έκταση και σε τι αριθμό χιλιομέτρων υφίστανται. 
      Έγινε μια μεγάλη προσπάθεια και όπως ορθώς αναφέρετε στην επίκαιρη ερώτησή σας, πρέπει πάση θυσία να γνωρίζει ο ελληνικός λαός υπεύθυνα -για να μην υπάρχει ένας φανερός, αλλά και έρπων λαϊκισμός και θα το τονίζω συνέχεια- ότι η επιστήμη, η εμπειρία και οι υπηρεσίες, αναδεικνύουν επί σειρά ετών ότι η φυσική αναγέννηση, είναι αυτή που θα φέρει το μέγιστο αποτέλεσμα. 
      Άρα, πρωτίστως, χρειάζονται έργα προστασίας των εδαφών, έργα αντιδιαβρωτικής και αντιπλημμυρικής πολιτικής και δασικής αντιλήψεως, έργα τα οποία η Κυβέρνηση έπραξε και ολοκληρώνει εντός των προσεχών ημερών, πριν από την έλευση της βαρυχειμωνιάς. Είναι ένα 15% ή βία-βία 20%, επειδή έχουμε το τραγικό «προνόμιο», να έχουμε διπλοκαμένες και πολλές φορές ακόμα και πέντε φορές καμένες περιοχές. Η παγκόσμια γνώση αυτό δείχνει, ότι το 15%  μπορεί να το ανεβάσει στο 20%. Γίνεται αυτή η προσπάθεια και στην Πάρνηθα και σ’ ολόκληρη την Ελλάδα, όχι μόνο στην Πελοπόννησο και στην Εύβοια, αλλά και στα Πιέρια και στη Χαλκιδική και στην Κεφαλλονιά και στο Γράμμο. Πιστεύουμε ότι τα αποτελέσματα της φυσικής αναγέννησης θα είναι τα μέγιστα και στην Πάρνηθα, αλλά και σ’ όλη τη υπόλοιπη Ελλάδα.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο ερωτών Βουλευτής κ. Βρεττός.
      Κύριε Πρόεδρε, έχετε το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      Στη θέση του κυρίου Υφυπουργού έχω βρεθεί πολλές φορές, απαντώντας σε επίκαιρες ερωτήσεις και έτσι είμαι πολύ αυστηρός πλέον με τον εαυτό μου. Πριν απαντήσω, θέλω να ξέρω μέσα μου, εάν είμαι ικανοποιημένος ή όχι. 
      Σε γενικές γραμμές αυτά που είπατε, κύριε Υπουργέ, τα γνώριζα και από τη μελέτη που έχει κατατεθεί. Δεν μπορώ να πω ότι είμαι ικανοποιημένος, εκτός και εάν στη δευτερολογία σας με ικανοποιήσετε. Διότι το ερώτημά μου ήταν τι κάνουμε με τις αναδασώσεις, δηλαδή τι γίνεται όχι σε εκείνα τα δάση που θα αναδασωθούν από μόνα τους, αλλά σ’ εκείνα τα δάση, που πρέπει να επέμβουμε εμείς. Και γνωρίζετε πολύ καλά ότι το ελατοδάσος της Πάρνηθας, δεν μπορεί να ανανεωθεί μόνο του. Χρειάζεται το δικό μας χέρι. 
      Να σας θυμίσω, κύριε Υπουργέ, ότι στις 10 Ιουλίου, μετά από σύσκεψη με τον κ. Σουφλιά και μαζί με τον τότε Υπουργό Αγροτικής Ανάπτυξης, είχε αποφασιστεί να ξεκινήσει η αναδάσωση της Πάρνηθας μετά τις πρώτες βροχές, το Νοέμβριο του 2007. Πέρασε ο Νοέμβρης του 2007 και θέλω να ξέρω, κύριε Υπουργέ, τι έγινε. Ξεκίνησε η αναδάσωση στο ελατοδάσος της Πάρνηθας; Και πώς ξεκίνησε, εάν έγινε κάτι τέτοιο; Αυτό είναι ένα συγκεκριμένο ερώτημα, στο οποίο θέλω απάντηση.
      Βεβαίως γνωρίζετε πολύ καλά ότι αυτή η μεγάλη καταστροφή, όπως είπατε και εσείς, κοστίζει πολλά λεφτά. Αυτά, όμως, αποτελούν προτεραιότητα, κύριε Υπουργέ, την οποία, εάν πιστέψουμε την Κυβέρνηση σας, έχει θέσει η Κυβέρνησή σας, αλλά αποτελεί προτεραιότητα και για όλους μας. Και το δικό μας κόμμα το έχει θέσει ως προτεραιότητα. Είναι υποχρέωση όλων μας, να καλύψουμε τις ανάγκες των ανθρώπων, τις παραγωγές τους, τα σπίτια τους, όλα αυτά για τα οποία σήμερα βρίσκονται εκτεθειμένοι και σ’ ένα μεγάλο βαθμό –και λυπάμαι που θα το ξαναπώ- τόσο η σημερινή όσο και η χθεσινή κυβέρνηση, έχει την ευθύνη.
      Ιδιαίτερα για την Πάρνηθα, θέλω να επαναλάβω πολλές φορές ότι η ευθύνη και η αβελτηρία της Κυβέρνησης ήταν μεγίστες. Βεβαίως, τιμωρήθηκε εκ των υστέρων ο τότε Υπουργός Δημόσιας Τάξης, αλλά αυτό δεν μας λέει πολλά πράγματα. 
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Βρεττέ.
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κιλτίδης, προκειμένου να δευτερολογήσει.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μ’ όλη την αγάπη και το σεβασμό προς τον κύριο Πρόεδρο, θέλω να πω ότι ανέδειξα το θέμα της φυσικής αναγέννησης και τις προϋποθέσεις για να επιτευχθεί αυτή, γιατί ο τίτλος της επίκαιρης ερώτησης ήταν «φυσική αναδάσωση». Βεβαίως στο περιεχόμενο, αναφέρεται λεπτομερώς ιδιαίτερα προς το τέλος για την αναδάσωση της Πάρνηθας και θα απαντήσω επ’ αυτού, με την αρμοδιότητα που έχω ως Υφυπουργός Αγροτικής Ανάπτυξης και Τροφίμων, ασκώντας με την ευρύτερη έννοια του όρου –και το τονίζω- αυτό που λέγεται «δασική πολιτική» και την οποία ευθύνη αναλαμβάνουμε εξ ολοκλήρου. 
      Εκείνο που θέλω να δηλώσω, κύριε Πρόεδρε, είναι ότι πρώτον, κατά τη συνταγματική επιταγή, κηρύχθηκαν όλες οι περιοχές αναδασωτέες και μάλιστα σχετικά γρήγορα, παρά το χρόνο που δίνει το Σύνταγμα. 
      Από εκεί και ύστερα, όσον αφορά την Πελοπόννησο και την υπόλοιπη Ελλάδα, νομίζω ότι το περιεχόμενο της πρωτολογίας μου, δίνει απάντηση. 
      Όσον αφορά τώρα την Πάρνηθα. Γνωρίζουμε όλοι ότι περίπου πενήντα έξι χιλιάδες στρέμματα έχουν καεί. Τα τριάντα τρεις χιλιάδες περίπου στρέμματα είναι στο Νομό Αττικής, αλλά αυτό δεν μας ενδιαφέρει. Αναφέρεται στην ελληνική επικράτεια ότι έχουν καεί πενήντα έξι χιλιάδες στρέμματα. Έχουν γίνει λοιπόν, όλα εκείνα τα οποία θα δώσουν τη δυνατότητα της τεχνητής αναδάσωσης. Συμφωνώ απολύτως ότι η ελάτη, η κεφαλληνιακή ιδιαίτερα, και η μαύρη πεύκη, που ήταν σε μικρή έκταση, χρειάζονται τεχνητή αναδάσωση. Υπάρχει, όμως και μεγάλη έκταση χαλεπίου πεύκης και άλλων αείφυλλων, πλατύφυλλων δένδρων, που με φυσική αναγέννηση θα συμβεί αυτό.
      Εκείνο το οποίο έπρεπε να γίνει μαζί με τα αντιδιαβρωτικά έργα και στην  Πάρνηθα, ήταν πάση θυσία, να υπάρχει πρόνοια φύλαξης. Ο εθνικός δρυμός έπρεπε να φυλαχθεί περισσότερο και αυτό έγινε, με δώδεκα εποχικούς στο Δασαρχείο Πάρνηθας και είκοσι έξι στο φορέα.
      Τώρα από της αναλήψεως των καθηκόντων μου, είχα δηλώσει ότι αυτά τα οποία συνέβησαν την προηγούμενη δεκαπενταετία, θα πρέπει να μας παραδειγματίσουν και να κηρύξουμε μία νέα περίοδο δασικής πολιτικής. Έτσι, λοιπόν, εδόθησαν οι εντολές αναγέννησης και των φυτωρίων. Ήδη στην Πάρνηθα, κύριε Πρόεδρε, θα λειτουργήσει το φυτώριο της Αγίας Τριάδας, που επί σειρά ετών, προ δεκαετιών είχε καταργηθεί, είχε πάψει να λειτουργεί. Αυτήν τη στιγμή υπάρχουν ογδόντα πέντε χιλιάδες έτοιμα φυτώρια, για να φυτευτούν, κεφαλληνιακής ελάτης, υπάρχει μία πρώτη μελέτη των τριών χιλιάδων επτακοσίων πέντε στρεμμάτων, επιλεγμένη ειδικά για να γίνει το ξεκίνημα. Θα ξεκινήσει σε λίγες μέρες.
      Σας γνωστοποιώ ότι θα προστεθούν περιφερειακά και φυτώρια μαύρης πεύκης σε μικρή έκταση, τρεις χιλιάδες τόνοι κώνοι ελάτης έχουν συλλεγεί για να γίνει η σπορά, όπως προβλέπεται επιστημονικά, την άνοιξη. Γνωρίζουμε τη δυσκολία της τεχνητής αναδάσωσης της ελάτης, γι’ αυτό πρέπει αυτά να μας παραδειγματίζουν και να κηρυχθεί στην κυριολεξία μία νέα περίοδος δασικής πολιτικής, γιατί ξέρουμε ότι πολύ δύσκολα πλέον ξαναφτιάχνεται δάσος ελάτης. Παρά ταύτα, ο φορέας διαχείρισης του εθνικού δρυμού της Πάρνηθας, είναι έτοιμος κάθε χρόνο να προσθέτει αυτό που μπορούμε και έχουμε τη δυνατότητα να κάνουμε. Και να είστε σίγουρος γι’ αυτό.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ.
      Έχω την τιμή να ανακοινώσω στο Σώμα ότι πρώτον, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εθνικής Άμυνας «Κύρωση της Συμφωνίας διοικητικής φύσεως μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Γαλλικής Δημοκρατίας περί συνεργασίας στο πλαίσιο Τεχνολογικού Συστήματος Επιδείξεως μη Επανδρωμένου Μαχητικού Αεροσκάφους (UCAV)» και δεύτερον η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης «Κύρωση α) Σύμβασης Δωρεάς του Σωματείου «ΕΛΠΙΔΑ-Σύλλογος Φίλων Παιδιών με Καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων – Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης».
      Ο Βουλευτής Κορινθίας κ. Αναστάσης Παπαληγούρας ζητεί ολιγοήμερη άδεια απουσίας του εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης):  Η Βουλή ενέκρινε τη ζητηθείσα άδεια.
      Η με αριθμό 293/27/11/2007 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας-Εύας Μελά προς τον Υπουργό Απασχόλησης και Κοινωνικής Προστασίας, σχετικά με την υποχρεωτικότητα της συλλογικής σύμβασης εργασίας των ιδιωτικών κλινικών και μονάδων φροντίδας ηλικιωμένων – γηροκομείων όλης της χώρας κ.λπ. και η με αριθμό 280/27/11/2007 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη θερμική επεξεργασία των αποβλήτων κ.λπ., δεν θα συζητηθούν, λόγω κωλύματος των αρμοδίων Υπουργών και σε συνεννόηση με την κυρία και τον κύριο Βουλευτή.
      Κυρίες και κύριοι συνάδελφοι,  ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι, εισερχόμαστε στην ημερησία διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 12/2/15.11.2007 επερώτηση των Βουλευτών του ΠΑ.ΣΟ.Κ. κυρίων Ευάγγελου Αργύρη, Εμμανουήλ Στρατάκη, Χρήστου Αηδόνη, Ιωάννη Αμοιρίδη, Αντωνίας (Τόνιας) Αντωνίου, Δημητρίου Βαρβαρίγου, Βασιλείου Γερανίδη, Σοφίας Γιαννακά, Ιωάννη Διαμαντίδη, Ιωάννη Δριβελέγκα, Βασιλείου Γερανίδη, Νικολάου Ζωΐδη, Ηλία Καρανίκα, Κωνσταντίνου Καρτάλη, Μιχαήλ Καρχιμάκη, Μιχάλη Κατρίνη, Απόστολου Κατσιφάρα, Βασιλείου Κεγκέρογλου, Δημητρίου Κουσελά, Ευστάθιου Κουτμερίδη, Ιωάννη Κουτσούκου, Ιωάννη Μανιάτη, Αθανασίας (Σούλας) Μερεντίτη, Παναγιώτη Μπεγλίτη, Μάρκου Μπόλαρη, Αθανασίου (Θάνου) Μωραΐτη, Μαρίας-Ελίζας (Μαριλίζας) Ξενογιαννακοπούλου, Μιχαήλ Παντούλα, Γεωργίου Παπαγεωργίου, Ευάγγελου Παπαχρήστου, Χρήστου Παπουτσή, Γεωργίου Πεταλωτή, Κωνσταντίνου Ρόβλια, Φιλίππου Σαχινίδη, Αναστασίου Σιδηρόπουλου, Ιωάννη Σκουλά, Μαρίας Σκραφνάκη, Κωνσταντίνου Σπηλιόπουλου, Θεοδώρας Τζακρή, Μιχαήλ Τιμοσίδη, Βασιλείου Τόγια, Θεοχάρη Τσιόκα, Δημητρίου Τσιρώνη, Ελπίδας Τσουρή, Χρήστου Χάιδου, Αχμέτ Χατζή Οσμάν προς τον Υπουργό Αγροτικής Ανάπτυξης και Τροφίμων, σχετικά με την κτηνοτροφία.
      Στο Προεδρείο της Βουλής περιήλθαν επιστολές από τις Κοινοβουλευτικές Ομάδες των κομμάτων, σχετικά με τον ορισμό εκ μέρους καθενός απ’ αυτά, Κοινοβουλευτικού Εκπροσώπου. Έτσι, λοιπόν, το ΠΑ.ΣΟ.Κ. για την παρούσα επερώτηση ορίζει τον κ. Ευάγγελο Αργύρη. Το Κ.Κ.Ε. ορίζει τον κ. Νίκο Μωραϊτη. Ο ΣΥ.ΡΙΖ.Α. ορίζει τον κ. Αθανάσιο Λεβέντη. Ο ΛΑ.Ο.Σ. ορίζει τον κ. Αστέριο Ροντούλη. 
      Καλείται στο Βήμα ο πρώτος επερωτών κ. Γιάννης Κουτσούκος.
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε συνάδελφε, έχετε δεκαπέντε λεπτά.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, κρίναμε σκόπιμο να καταθέσουμε αυτήν την επερώτηση, γιατί θεωρούμε ότι ένας ιδιαίτερα σημαντικός κλάδος της αγροτικής παραγωγής στη χώρα μας, η κτηνοτροφία, διέρχεται μία βαθιά και παρατεταμένη κρίση και οφείλει η πολιτεία και κυρίως η Κυβέρνηση, που έχει την ευθύνη να διαχειριστεί τις τύχες της χώρας, να απαντήσει σε μια μεγάλη αντίφαση. Ποια είναι αυτή η αντίφαση; Η αντίφαση αυτή έχει να κάνει με το γεγονός ότι η κτηνοτροφία από τη μια μεριά αποτελεί ένα μεγάλο συγκριτικό πλεονέκτημα για τη χώρα μας και για την αγροτική παραγωγή και από την άλλη, έχει καταστεί σήμερα ασύμφορη η επιβίωση με οικονομικούς όρους των κτηνοτροφικών μονάδων. Αυτό δεν μπορεί να εξηγηθεί ούτε με τους όρους της οικονομικής επιστήμης ούτε με τους όρους μιας πολιτικής, που έχει χρέος να παρεμβαίνει και να λύνει τέτοιου είδους αντιφάσεις.
      Και εξηγούμαι. Πρώτον, η χώρα μας δεν κτυπήθηκε από τις διατροφικές κρίσεις. Κατά συνέπεια τα προϊόντα μας είναι περιζήτητα.
      Δεύτερον, έχουμε μία έλλειψη στον τομέα της παραγωγής των προϊόντων της κτηνοτροφίας. Και θα έλεγε κάποιος ότι οι εισαγωγές προϊόντων κτηνοτροφίας, γάλακτος, τυριών και κρεατικών, εξανεμίζουν τα έσοδα της χώρας μας από τον τουρισμό. 
      Τρίτον, μετά από την κατοχύρωση της φέτας, με προσπάθειες που ξεκίνησαν από τις κυβερνήσεις του ΠΑ.ΣΟ.Κ. αποκτάμε ένα ακόμα μεγαλύτερο συγκριτικό πλεονέκτημα και όλοι εκτιμούν ότι θα έχουμε μία αύξηση της ζήτησης και κατά συνέπεια μία αύξηση των τιμών. 
      Τέταρτον, έχουμε ημιορεινές εκτάσεις, γεωμορφολογία του εδάφους, δηλαδή τέτοια και περιβάλλον, που ευνοούν την ανάπτυξη της κτηνοτροφίας.
      Πέμπτον, έχουμε την εφαρμογή της νέας Κοινής Αγροτικής Πολιτικής που αποδεσμεύει εκτάσεις, οι οποίες θα μπορούσαν να αξιοποιηθούν για την ανάπτυξη της κτηνοτροφίας και των κτηνοτροφικών φυτών. Αυτά είναι τα πλεονεκτήματα. Από την άλλη μεριά, έχουμε μία κατάσταση η οποία λέει ότι το κόστος παραγωγής και η τιμή πώλησης των κτηνοτροφικών προϊόντων, καθιστούν τις μονάδες ασύμφορες.
      Είχαμε επικρίνει την Κυβέρνηση την προηγούμενη περίοδο ότι άφησε ανεξέλεγκτη την αγορά και μάλιστα η κριτική μας ήταν πάρα πολύ σκληρή, διότι ενώ είχαμε πολύ συγκεκριμένες καταγγελίες, εν τούτοις η Επιτροπή Ανταγωνισμού καθυστερούσε να πάρει αποφάσεις -μας είχατε πει διάφορες δικαιολογίες- και η Κυβέρνηση καθυστερούσε να επιβάλλει μέτρα. Βέβαια χαιρόμαστε που είτε λόγω συγκυρίας είτε λόγω του ότι η Κυβέρνηση έπρεπε να έχει σήμερα κάτι να πει, έχουμε στη δημοσιότητα την πληροφόρηση ότι η Επιτροπή Ανταγωνισμού επιβάλλει σοβαρότατα πρόστιμα. 
      Τίθενται τα εξής ερωτήματα. Πρώτον, αν τα πρόστιμα θα πληρωθούν και δεύτερον, εάν η Επιτροπή Ανταγωνισμού έκρινε τελικά ότι ζημιώθηκαν οι Έλληνες παραγωγοί και καταναλωτές από την ύπαρξη του καρτέλ, ποια θα είναι η πολιτική της Κυβέρνησης για ν’ αναπληρώσει αυτό το χαμένο εισόδημα, γιατί η πολιτική δεν είναι για να κάνει διαπιστώσεις. Δεν ερχόμαστε εδώ να κάνουμε τη «νεκροψία» της κτηνοτροφίας και των προβλημάτων που είχαν οι καταναλωτές. Επ’ αυτού πιστεύουμε ότι με τη σημερινή μας επερώτηση, δίνουμε μία ευκαιρία στην Κυβέρνηση, να δώσει μία απάντηση σ’ αυτούς που τόσα χρόνια κατήγγειλαν ότι τους κλέβουν το εισόδημα από την τσέπη. 
      Παρουσιάστηκε η εξής μεγάλη αντίφαση, από τη μία μεριά να αυξάνεται το κόστος παραγωγής, να αυξάνεται η τιμή των προϊόντων στο ράφι και από την άλλη μεριά, να πέφτει το εισόδημα των παραγωγών. Είναι γνωστό πού οδηγήθηκαν οι τιμές παραγωγού τα προηγούμενα χρόνια. Οδηγήθηκαν στα επίπεδα της προηγούμενης πενταετίας και επ’ αυτού χρειάζεται μία απάντηση.
      Η βαθιά και παρατεταμένη κρίση, απ’ ό,τι φαίνεται, θα συνεχιστεί. Η Κυβέρνηση την αποδίδει στις διεθνείς εξελίξεις. Μας απαντάει σε διάφορες ερωτήσεις ο κ. Κοντός ότι «τι να κάνουμε, ρε παιδιά, σε διεθνές επίπεδο αυξάνονται οι τιμές των ζωοτροφών». Άλλωστε δεν μπορεί να το αποκρύψει. Το λέει η Εθνική Στατιστική Υπηρεσία, το λένε όλα τα στοιχεία ότι έχουμε μία σημαντική άνοδο της τιμής των ζωοτροφών που φτάνει στο 70%. Παράλληλα όμως, δεν λύνεται η αντίφαση που επεσήμανα νωρίτερα με οικονομικούς όρους, δηλαδή οι τιμές παραγωγού παραμένουν καθηλωμένες. Οι τιμές στο αιγοπρόβειο είναι στα επίπεδα της προηγούμενης τριετίας. Μπορεί φέτος να είχαν μία μικρή αύξηση της τάξης των δέκα λεπτών, συγκριτικά όμως με το πού ήταν τα προηγούμενα τρία χρόνια, παραμένουν πολύ κάτω και ούτε μπορεί η συγκυριακή αύξηση στην τιμή του αγελαδινού γάλακτος, να αντικαταστήσει τις απώλειες εισοδήματος από την αύξηση του κόστους παραγωγής, του κόστους των εισροών γενικότερα.
      Κυρίες και κύριοι συνάδελφοι, όταν κάποιος διαπιστώνει ότι ένας τόσο σημαντικός κλάδος όπως η κτηνοτροφία περνάει κρίση, θα περίμενε από την πολιτεία, να έχει μέτρα πολιτικής για να αντιμετωπίσει την κρίση. Έχω την αίσθηση ότι οι εκατό μέρες της Κυβέρνησης εξαντλήθηκαν με διαπιστώσεις και δεν ξέρω αν ήταν εντελώς συγκυριακό το γεγονός ότι ο κύριος Υπουργός ζήτησε πριν από λίγες μέρες από την Ευρωπαϊκή Επιτροπή, να του εγκρίνει μέτρα για την ενίσχυση της κτηνοτροφίας ενώ ήξερε ότι δεν θα τύχει αυτής της έγκρισης.
      Ίσως αυτό, απαντά σ’ ένα πρόβλημα που έχει απέναντι στους κτηνοτρόφους και είναι μια κίνηση απ’ αυτές που κάνει συνήθως η Κυβέρνηση για εσωτερική κατανάλωση. Ρωτώ: Πού είναι το πολυδιαφημισμένο νομοσχέδιο για την κτηνοτροφία; Το διαφημίζατε από την προηγούμενη περίοδο, κύριε Υπουργέ. Εσείς ήσασταν στην ηγεσία του Υπουργείου Αγροτικής Ανάπτυξης. Τέτοιο νομοσχέδιο δεν είδαμε. 
      Πού είναι η εφαρμογή των μέτρων της Κοινής Αγροτικής Πολιτικής και του νομοσχεδίου που ψηφίσατε εδώ το Σεπτέμβρη του 2005; Δύο χρόνια τώρα, δεν μπορέσατε να ανοίξετε τα Κέντρα Αγροτικής Ανάπτυξης σε κάθε νομό. Τα είχατε πολυδιαφημίσει. Δεν θα λύσουν τα προβλήματα των αγροτών με τον τρόπο που θα το κάνετε -σας το έχουμε πει- στην έδρα της Νομαρχίας, αλλά ούτε καν τα ανοίξατε. Πού είναι το σύστημα συμβούλων που είχατε πολυδιαφημίσει ότι θα στέλνατε τους γεωτεχνικούς, γεωπόνους και κτηνιάτρους, κοντά στον αγρότη; 
      Πού είναι, κύριοι της Κυβέρνησης, η καταβολή των επιδοτήσεων, που προεκλογικά μας λέγατε ότι φέτος θα καταβληθούν νωρίτερα από κάθε άλλη χρονιά; Εδώ δεν μπορέσατε να δώσετε τις επιδοτήσεις στις πυρόπληκτες περιοχές, παρά το γεγονός ότι σας το ενέκρινε η Επίτροπος, ενώ για τις άλλες σας είπε ότι ακόμα δεν βελτιώσατε το σύστημα. Όμως μπαίνουμε σε λίγες μέρες στην περίοδο, που πρέπει να καταβάλλετε πλέον κανονικά τις επιδοτήσεις. Είμαι βέβαιος ότι σε λίγο, όταν θα πάρετε το λόγο, θα μας πείτε ότι θα τις πληρώσετε. Αλλά αντί να δανείζετε τους κτηνοτρόφους ή να τους οδηγείτε στο δανεισμό, δεν μπορούσατε να καταβάλετε τα χρήματα που δικαιούνται και που έτσι και αλλιώς υπάρχουν στο ταμείο, τα χρήματα δηλαδή της ενιαίας ενίσχυσης με τον τρόπο των προκαταβολών εδώ και ένα μήνα περίπου; Αυτό δείχνει αδυναμία. 
      Πού είναι η έγκριση των σχεδίων βελτίωσης; Τριάμισι χιλιάδες σχέδια εκκρεμούν από την προηγούμενη περίοδο. Μας απαντάτε ότι με το Δ΄ Κοινοτικό Πλαίσιο Στήριξης θα εντάξετε μέτρα και πολιτικές, που έχουν να κάνουν με το σχέδιο βελτίωσης, με τους νέους αγρότες και κτηνοτρόφους, με την αγροτική οδοποιία, με τις υποδομές και μια σειρά άλλα τέτοια. Πρακτικά σήμερα ο Έλληνας κτηνοτρόφος, δεν βλέπει καμμία προσπάθεια της Κυβέρνησης να του δώσει μια ελπίδα, για να μην πουλήσει το κοπάδι, για να μην τα εγκαταλείψει και έρθει στην πόλη να γίνει εσωτερικός μετανάστης στη χώρα του.  Και ξέρετε ότι το πρόβλημα, δεν θα είναι μόνο του Έλληνα κτηνοτρόφου, που δεν μπορεί να ζήσει την οικογένειά του, που δεν μπορεί να συνεχίσει τη δουλειά που κληρονόμησε από τον πατέρα του και που ενδεχόμενα, δεν είχε άλλες επιλογές και αναγκάστηκε να την κάνει, το πρόβλημα είναι και της ελληνικής οικονομίας συνολικότερα και της ελληνικής κοινωνίας, της οποίας η συνοχή διαταράσσεται, γιατί δεν μπορείτε να στηρίξετε έναν παραδοσιακό κλάδο με τεράστια συγκριτικά πλεονεκτήματα.
      Διαβάσαμε, κύριε Υπουργέ, την έκθεση ιδεών για την αποκατάσταση των πυρόπληκτων περιοχών με τα πολλά «πρέπει», με τα αυτονόητα, τα νομοθετημένα και τα υπεσχημένα. Και δεν βλέπουμε μια προοπτική, που θα έρχεται να ενισχύσει τα συγκριτικά πλεονεκτήματα που έχουμε στο χώρο της κτηνοτροφίας και να αντιμετωπίσει επί της ουσίας τα προβλήματα, που δημιούργησαν οι καταστροφικές πυρκαγιές. Ξέρετε πολύ καλά -είχε επισκεφθεί και ο κ. Κιλτίδης τις πυρόπληκτες περιοχές, ήρθαν και στην πατρίδα μου την Ηλεία- ότι σήμερα δεν υπάρχουν βοσκοτόπια, ότι οι ειδικοί λένε ότι έχουν μολυνθεί τα εδάφη, ότι υπάρχουν κίνδυνοι διοξινών. Ξέρετε πολύ καλά ότι διαμαρτύρονται οι κτηνοτρόφοι στα χωριά, γιατί δεν υπάρχουν ζωοτροφές. 
      Σας λέει η Νομαρχία Ηλείας ότι έχει πληρώσει 1.800.000 ευρώ για ζωοτροφές και περιμένει χρηματοδότηση. Σας ρωτούν με αγωνία, θα συνεχιστεί το πρόγραμμα για τις ζωοτροφές το επόμενο διάστημα; Και το ρωτούν, διότι οι εκλογές τελείωσαν, κάνατε την επικοινωνιακή σας πολιτική αλλά τα ζωντανά πρέπει να φάνε και οι άνθρωποι πρέπει να ζήσουν. Και βεβαίως πρέπει να απαντήσετε και στα ουσιαστικά προβλήματα που σας θέτουν. Πώς δηλαδή θα αναπληρωθεί το ζωικό κεφάλαιο που χάθηκε; Με ποιες φυλές; Πώς αυτό θα το συνδέσουμε με την υποστήριξη των συγκριτικών πλεονεκτημάτων που έχουμε και που προκύπτουν από το γεγονός ότι κατοχυρώσαμε τη φέτα; Τρέξατε φέτος να ανακηρύξετε το 2008 έτος φέτας.  Καλά κάνατε. Ελπίζω ο απολογισμός, να μην είναι το ίδιο φτωχός όσο ήταν για το έτος ελαιολάδου, που δεν μπορέσατε να μας αποδείξετε, πώς αυτά τα χρήματα που σπαταλήθηκαν σε φιέστες, οδήγησαν στην αύξηση του μεριδίου της αγοράς ελληνικού ελαιολάδου στις ξένες αγορές. 
      Η φέτα σήμερα, αντιμετωπίζει τεράστιους κινδύνους από τα λευκά τυριά, από την ανυπαρξία ελεγκτικών μηχανισμών. Υπάρχει και μια σοβαρή αντίφαση, στην οποία επίσης πρέπει να απαντήσετε. Απέναντι στις καταγγελίες των κτηνοτρόφων για την έλλειψη ελεγκτικών μηχανισμών και νοθειών ζητήσατε κάποια στιγμή να γίνουν ισοζυγία. Θα μας πείτε τελικά, τι έγινε μ’ αυτά τα ισοζύγια και ποιο ήταν το αποτέλεσμα, για να προστατεύσουμε το κατ’ εξοχήν κατοχυρωμένο ελληνικό προϊόν; 
      Κλείνω την πρωτολογία με την επισήμανση ότι σ’ αυτόν τον κλάδο που αποτελεί συγκριτικό πλεονέκτημα για τη χώρα μας, που μπορεί να κρατήσει την απασχόληση στην ύπαιθρο, μπορεί να δώσει εναλλακτικά εισοδήματα πάρα πολύ υψηλά, η Κυβέρνηση  λόγω παραλήψεων, λόγω αδράνειας και λόγω συγκεκριμένης κατεύθυνσης της πολιτικής της, δεν έχει πάρει κανένα μετρό. Αφήνει τον κλάδο έρμαιο στην τύχη του, στις θύελλες των ανέμων του ανταγωνισμού και των εξελίξεων και επιφυλάσσει πάρα πολλά δεινά για τους ανθρώπους του μόχθου. Αυτήν την πολιτική εμείς θέλουμε να την αντιπαλεύσουμε. Ήδη υπάρχουν δηλώσεις, συλλαλητήρια και διαμαρτυρίες σ’ όλη την Ελλάδα. Θα υποστηρίξουμε αυτούς τους ανθρώπους και θα ελέγχουμε κάθε μέρα βήμα-βήμα την κυβερνητική πολιτική, όχι γιατί ελπίζουμε ότι θα λύσει τα προβλήματα αλλά γιατί πρέπει να ακούσει και τη δύναμη της δικής μας φωνής και να συμβάλλουμε και εμείς, να πάρει όποια έστω μέτρα μπορεί ή η γενικότερη πολιτική της  επιτρέπει, για την υποστήριξη της κτηνοτροφίας και των ανθρώπων, που βγάζουν με τον ιδρώτα τους κάθε μέρα το ψωμί τους. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, επερωτάμε σήμερα την Κυβέρνηση για ένα πάρα πολύ σημαντικό θέμα. Είναι ένα θέμα, που έχει να κάνει με μια μεγάλη κατηγορία παραγωγών της χώρας μας, που σε λίγο δεν θα είναι  παραγωγοί. Θεωρούμε ότι η Κυβέρνηση με τις επιλογές της και με τα μέτρα που παίρνει, ουσιαστικά δεν δημιουργεί καμμία θετική προοπτική για το μέλλον. Αυτό είναι το μεγάλο ζήτημα, διότι προβλήματα θα υπάρχουν παντού και πάντοτε σ’ όλους τους τομείς της παραγωγής. Το θέμα όμως είναι, πώς κάθε φορά η υπεύθυνη Κυβέρνηση λαμβάνει τα αναγκαία μέτρα ώστε όχι μόνο να ξεπεραστούν και να αντιμετωπιστούν τα προβλήματα αλλά κυρίως να δημιουργηθούν οι προοπτικές που είναι αναγκαίες, ώστε να επιβιώσουν οι κλάδοι που έχουν τα συγκεκριμένα προβλήματα. 
      Κύριε Υπουργέ, μετά από σχετική ερώτησή μου, επισκεφθήκατε την Κρήτη για τα προβλήματα της κτηνοτροφίας και συγκεκριμένα το Ρέθυμνο και άλλους νομούς. Χθες και προχθές ο  κύριος Υφυπουργός ήταν στο Νομό Ηρακλείου, για να αντιμετωπίσει τέτοια ζητήματα. 
      Ξέρετε τι γράφουν σήμερα οι εφημερίδες; «Ήλθε, είδε και απήλθε». Τίποτα απολύτως. Όλοι δυσαρεστημένοι. Υπήρχε μια προγραμματισμένη σύσκεψη σαν σήμερα στο Ρέθυμνο από τους κτηνοτρόφους όλης της Κρήτης, διότι είναι γεγονός ότι εξαναγκάστηκαν οι κτηνοτρόφοι να οργανωθούν σε επίπεδο Κρήτης, μήπως και καταφέρουν κάποιο θετικό αποτέλεσμα. 
      Βέβαια προβλέπεται ότι οι αποφάσεις που θα παρθούν, θα είναι προς την κατεύθυνση που ήδη έχουν ξεκινήσει κάποιες ενέργειες, δηλαδή της κατάληψης λιμανιών, ακραίων απεργιακών κινητοποιήσεων, τις οποίες δεν θέλει κανείς. 
      Όμως εσείς, έχετε κλειστά τα αυτιά σας σ’ όλες αυτές τις διεκδικήσεις που πραγματικά είναι δίκαιες, οι οποίες δημιουργούν τεράστιο πρόβλημα και προκύπτουν ως διεκδικήσεις από το μεγάλο πρόβλημα που υπάρχει στον κλάδο της κτηνοτροφίας. 
      Θα σας πω και κάτι άλλο, πριν μπω στα ζητήματα της επερώτησης. Ξέρετε τι λένε οι αγρότες στην Κρήτη και κυρίως οι κτηνοτρόφοι; Ότι γλιτώνουν ή είναι σε κάποια καλύτερη κατάσταση αυτοί που δεν έχουν ζώα, οι κτηνοτρόφοι που παίρνουν αυτήν τη στιγμή μόνο κάποιες επιδοτήσεις, επειδή στο παρελθόν είχαν ζώα και κατάφεραν –γιατί περί αυτού πρόκειται- να πουλήσουν το ζωικό κεφάλαιο. Αυτήν την κατάσταση αντιμετωπίζουμε τουλάχιστον σε επίπεδο Κρήτης. Πιστεύω ότι είναι το ίδιο και σ’ όλη την Ελλάδα για τους κτηνοτρόφους και κυρίως για τους αιγοπροβατοτρόφους, που είναι και η μεγάλη μάζα, αν θέλετε, των κτηνοτρόφων της χώρας μας. Αυτά είναι τα προβλήματα. 
      Σ’ όλη αυτήν την κατάσταση που διαμορφώθηκε, υπάρχουν δύο βασικοί λόγοι. Ο πρώτος βασικός λόγος, είναι η μείωση των τιμών του παραγωγού, ο αθέμιτος ανταγωνισμός. Στις ερωτήσεις που κάνουμε, εσείς μας λέτε ότι δεν υπάρχει αυτός ο αθέμιτος ανταγωνισμός. Σήμερα όμως έρχεται η Επιτροπή Ανταγωνισμού –μετά από ένα χρόνο- να ανακοινώνει ότι θα επιβάλει ποινές, επειδή υπήρξε καρτέλ γάλακτος, πράγμα που όταν το λέγαμε, εσείς κάνατε ότι δεν το ακούγατε. 
      Σήμερα, μετά ένα χρόνο, γίνεται αυτή η διαδικασία, με πολύ μεγάλη καθυστέρηση δηλαδή, που εν πάση περιπτώσει είναι μια διαδικασία μονομερής και δεν ξέρουμε εάν στη συνέχεια θα δώσει αποτελέσματα τέτοια, που να αποφύγουμε τους κινδύνους που υπάρχουν, είτε από τις ελληνοποιήσεις των κρεάτων είτε από τις νοθεύσεις των προϊόντων είτε απ’ όλους αυτούς τους μηχανισμούς που αξιοποιούνται από τους επιτήδειους, προκειμένου να κερδίζουν από τη μία πλευρά και από την άλλη πλευρά να δημιουργούν τεράστια πλήγματα στην ελληνική κτηνοτροφία. 
      Από την άλλη, έχουμε το κόστος παραγωγής. Η αύξηση του κόστους, είναι πραγματικά πάρα πολύ μεγάλη. Σ’ αυτήν την κατεύθυνση, δεν έχει παρθεί κανένα συγκεκριμένο μέτρο ούτε για τους ελέγχους ούτε για οτιδήποτε άλλο. Όταν μιλάμε για τους ελέγχους, φαίνεται από την τάση και την αντίληψη που έχετε, το πώς θα πρέπει να τους κάνετε. 
      Εδώ υπάρχει το εξής τραγελαφικό. Ζητούν οι Νομαρχιακές Αυτοδιοικήσεις και οι υπηρεσίες, να διοριστούν γεωπόνοι αρμόδιοι για τον έλεγχο. Θα καταθέσω στα Πρακτικά της Βουλής ένα γράμμα της Νομάρχου Ηρακλείου, με το οποίο καταγγέλλει ότι είχε διοριστεί ένας, αφού είχαν φύγει δώδεκα περίπου κτηνίατροι και τεχνολόγοι μαζί από το Νομό Ηρακλείου. 
      Διορίστηκε ένας κτηνίατρος και πριν προλάβει να πάει στην υπηρεσία που διορίστηκε, τον πήγατε σε μια άλλη περιοχή της Ελλάδος, λες και δεν υπήρχε ανάγκη στο συγκεκριμένο σφαγείο, λες και δεν υπήρχε ανάγκη, να υπάρξει τουλάχιστον ένας κτηνίατρος σε μια ευρύτερη περιοχή ενός νομού της χώρας μας, όταν ιδιαίτερα σ’ αυτήν την περιοχή, υπάρχει έντονη ανάπτυξη της κτηνοτροφίας ή υπήρχε στο παρελθόν, για να μην λέμε πράγματα που δεν έχουν σχέση με την πραγματικότητα. 
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν γράμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Αυτή είναι η κατάσταση που αντιμετωπίζουμε σήμερα και από την πλευρά των ελέγχων που θα έπρεπε να κάνετε, είτε για να αποφευχθούν οι ελληνοποιήσεις είτε για να αποφευχθούν οι νοθεύσεις, που είναι καθημερινό φαινόμενο και το πληρώνουμε όλοι μας. 
      Εγώ θέλω να σας πω, κύριε Υπουργέ, ότι εάν, πραγματικά, θέλετε να βοηθήσετε την κτηνοτροφία, πρέπει να πάρετε συγκεκριμένα μέτρα, γιατί τα μέτρα που πήρατε, για παράδειγμα, για τη δανειοδότηση με μηδενικό επιτόκιο των κτηνοτρόφων, είναι μέτρα άνευ ουσίας. 
      Ξέρετε τι λένε οι παραγωγοί; Σκέφτονται εάν θα πρέπει να πάρουν τα χρήματα ή όχι. Διότι πώς θα τα πληρώσουν; Έστω και εάν δεν έχουν επιτόκιο, πώς θα πληρώσουν το κεφάλαιο που θα πάρουν, πέρα βέβαια από την αδικία που δημιουργείται, διότι ενώ η βάση υπολογισμού θα έπρεπε να είναι η ζωική μονάδα, εις μεν τη χοιροτροφία η ζωική μονάδα παίρνει 400 ευρώ δάνειο, εις δε τη βοοτροφία 300 ευρώ και εις την αιγοπροβατοτροφία μόνο 70 ευρώ. Επτά ζώα επί 10 ευρώ, που δίνετε ανά ζώο, 70 ευρώ. 
      Άρα και εκεί ακόμα διαμορφώνονται αρνητικές εξελίξεις. Γιατί το κάνετε; Επειδή ξέρετε ότι η αιγοπροβατοτροφία είναι ο μεγάλος κλάδος στο χώρο της ελληνικής κτηνοτροφίας. Άρα λέει: «να δώσουμε όσο γίνεται λιγότερα». Αυτήν την αντίληψη έχετε, γι’ αυτό σας κατηγορούμε και σας επερωτούμε, γιατί δεν έχετε ουσιαστική πρόταση, ώστε να βοηθήσετε και να ενισχύσετε πραγματικά τον κτηνοτροφικό κλάδο της χώρας μας. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ, κύριε συνάδελφε. 
      Το λόγο έχει ο κ. Ιωάννης Δριβελέγκας. 
      ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, χαιρόμαστε που είστε σήμερα στην Αίθουσα της Βουλής, λόγω της επερώτησης. Σας αναγκάσαμε να έρθετε, διότι επί δυόμισι μήνες δεν μας κάνατε την τιμή να έρθετε στη Βουλή και να ενημερώσετε τους Βουλευτές για τα μέτρα, τα οποία έχετε σκοπό να πάρετε για τους αγρότες και την ελληνική γεωργία. Προφανώς, δεν θα έχετε τίποτα ουσιαστικό να πείτε, γι’ αυτό αποφεύγετε τη Βουλή και κάνετε, ως συνήθως κάνει η Κυβέρνηση, επικοινωνιακή πολιτική.
      Το είδαμε σήμερα το πρωί. Μάθαμε από τον Τύπο ότι, επιτέλους, μετά από πάνω από ένα χρόνο η Επιτροπή Ανταγωνισμού συνήλθε κι επέβαλε υψηλά πρόστιμα. Και απ’ ό,τι λένε οι πληροφορίες, ούτε καν τα μέλη της Επιτροπής υπέγραψαν, παρά μόνο ο Πρόεδρος. Ας είναι. Καλό είναι που επιβλήθηκαν τα πρόστιμα.
      Έτσι, λοιπόν, δημιουργείται το εξής θέμα. Ομολογείτε πλέον επίσημα ότι το έγκλημα εις βάρος της κτηνοτροφίας και των παραγωγών, αλλά και των καταναλωτών, συνετελέσθη. Όμως θέλω να μου πείτε, κύριε Υπουργέ το εξής: Το μάρμαρο ποιος θα το πληρώσει; Το πλήρωσαν ήδη οι κτηνοτρόφοι. Τι θα γίνει μ’ αυτούς τους ανθρώπους; Μένουμε στη διαπίστωση ότι επιβάλαμε τα πρόστιμα, άρα όλα είναι ωραία και καλά; Χάσανε δεκάδες εκατομμύρια ευρώ. Βάλανε βαθιά το χέρι στην τσέπη αυτών των ανθρώπων, των σκληρά εργαζόμενων ανθρώπων, οι γαλακτοβιομηχανίες και απλά επιβλήθηκαν πρόστιμα, τα οποία δεν ξέρουμε καν αν θα τα εισπράξει το ελληνικό δημόσιο. Κι εδώ σας ερωτώ: Πόσα πρόστιμα έχετε εισπράξει απ’ αυτά που έχει επιβάλει το Υπουργείο; Μπορείτε να μου δώσετε απάντηση; 
      Κύριε Υπουργέ και ο εισηγητής μας έθεσε γενικά το θέμα της κτηνοτροφίας. Άλλωστε κι εσείς το ξέρετε -κι όλος ο κόσμος το ξέρει- ότι αυτός ο κλάδος -που πολύ σκληρά οι εργαζόμενοι έφτιαξαν αυτόν τον κλάδο, αυτές τις επιχειρήσεις στην Ελλάδα- καταστράφηκε σε μια χρονιά, γιατί η Κυβέρνηση αδυνατούσε να πάρει μέτρα. 
      Και εξηγούμαι. Υπάρχει το μεγάλο πρόβλημα των ζωοτροφών. Αυξήθηκαν έως και 100% σε ορισμένες περιπτώσεις. Επικαλείστε διεθνείς συγκυρίες, αύξηση της πρώτης ύλης, αύξηση του πετρελαίου και σε ορισμένες περιπτώσεις ευσταθεί αυτή η δικαιολογία. Όμως εγώ σας ερωτώ: Έχετε ή δεν έχετε δύο εργαλεία, τη Βιομηχανία Ζάχαρης και την Ελληνική Βιομηχανία Ζωοτροφών; Αυξήθηκαν τα τεύτλα και πήρε αύξηση η πούλπα 70%; Ή βρήκε ευκαιρία αυτή η βιομηχανία να λειτουργήσει εις βάρος των κτηνοτρόφων; Για ποιο λόγο αύξησαν την τιμή τόσο πολύ; 
      Επίσης, δώστε μου μια απάντηση: Τι ρόλο παίζει η ΕΛ.Β.Ι.Ζ.; Ποιους εξυπηρετεί; Τους κτηνοτρόφους εξυπηρετεί ή τους εμπόρους, που πουλάει μόνο σ’ αυτούς και διαγκωνίζονται και μαλώνει ο Πρόεδρος με το Διευθύνοντα Σύμβουλο; Εμείς που ζούμε στη Μακεδονία, γίναμε μάρτυρες αυτής της ιστορίας. Και μια που είναι κι ο κύριος Υφυπουργός από εκεί κοντά, πιστεύω να ξέρει κι ο ίδιος τι ακριβώς γίνεται. Όλη αυτή η ιστορία, όμως, είναι εις βάρος των κτηνοτρόφων και των Ελλήνων γεωργών. Πώς το επιτρέπετε εσείς;
      Γιατί θα μου πείτε ότι, ξέρετε, η Βιομηχανία Ζάχαρης είναι στο Χρηματιστήριο. Όμως, όλο το Διοικητικό Συμβούλιο εσείς το διορίζετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό ακόμη, κυρία Πρόεδρε, γιατί το θέμα είναι πάρα πολύ μεγάλο και η Κυβέρνηση έχει εξαπατήσει αυτούς τους ανθρώπους, ιδιαίτερα στις πυρόπληκτες περιοχές. Ξέρετε, δεν είναι μόνο πυρόπληκτες η Πελοπόννησος και οι άλλες περιοχές. Είναι και η Χαλκιδική στη Μακεδονία, η Κασσάνδρα και έχει εξαιρεθεί από τα μέτρα των πυρόπληκτων περιοχών. Αυτοί οι άνθρωποι εκεί έχουν απώλεια παραγωγής, απώλεια εισοδήματος, και οι μελισσοτρόφοι και οι γεωργοί. 
      Θα υπαχθούν στα μέτρα αυτοί, κύριε Υπουργέ, μετά από ενάμιση χρόνο ή θα αισθάνονται πολίτες δεύτερης κατηγορίας και δεύτερης επιλογής; Και αυτό δεν το βάζω σε αντιπαράθεση. Καλώς τα όρισαν τα μέτρα λόγω της απώλειας παραγωγής και το δικαιούνται οι άνθρωποι. Όμως το ίδιο δικαιούνται κι αυτοί, κύριε Υπουργέ κι αυτή η Κυβέρνηση δεν έχει κάνει τίποτα σ’ αυτόν τον τομέα. Τους επισκέφθηκε ο κ. Κιλτίδης. Θα περιμένουμε τις αποφάσεις. Τουλάχιστον, ας έχουν ισονομία και ισοπολιτεία. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Ένα λεπτό από τη δευτερολογία μου, κυρία Πρόεδρε. Άλλωστε είχαμε και το πρόβλημα του μικροφώνου.
      ΠΡΟΕΔΡΕΥΟΥΣΑ ('Ελσα Παπαδημητρίου): Δεν προσμετράται ο χρόνος. 
      ΙΩΑΝΝΗΣ ΔΡΙΒΕΛΕΓΚΑΣ: Από την επαρχία είστε, κυρία Πρόεδρε. Δείξτε μια ανοχή. 
     Κύριε Υπουργέ, ξέρετε τι κάνετε; Βγαίνετε επικοινωνιακά και  μοιράζετε τα λεφτά των ανθρώπων με πιστωτική αποζημίωση, δίνετε δάνεια, κάνετε διευκόλυνση ενιαίας ενίσχυσης, λέτε και υπάρχει φόβος μην πάθουν το ίδιο που έπαθαν πέρυσι. Έλιωσαν τα βιβλιάριά τους από το βγάλε-βάλε και κανείς δεν ξέρει τι δικαιούται και τι παίρνει. Την ίδια πολιτική θα εφαρμόσετε τώρα, κύριε Υπουργέ; Επιτέλους αυτή η Κυβέρνηση θα πάρει κάποιο μέτρο; 
     Θα μας πείτε τώρα για τη φέτα. Ξέρετε τι σας απάντησε...
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε φθάσει τα έξι λεπτά. 
     ΙΩΑΝΝΗΣ ΔΡΙΒΕΛΕΓΚΑΣ: Κρατήστε το χρόνο από τη δευτερολογία μου, κυρία Πρόεδρε. 
     ...η εκπρόσωπος της Επιτρόπου; Είπε ότι δεν έχει καμμία καταγγελία από την ελληνική Κυβέρνηση για το ότι πωλούνται άσπρα τυριά. Την ίδια ώρα έχει γεμίσει η Ευρώπη –σας βεβαιώνω- με την ονομασία που γράφουν τα τυριά, «μία φέτα τυρί». Δεν λένε «φέτα τυρί», αλλά γράφουν «μία φέτα τυρί». Με τον τρόπο αυτό παραπλανούν και η Κυβέρνηση δεν έχει κάνει τίποτε, παρά ετοιμάζεται να κάνει φιέστες, να ορίσει πάλι το «έτος φέτας» και όλα αυτά χωρίς να κάνει κάτι το συγκεκριμένο. 
     Κύριε Υπουργέ, είστε Κυβέρνηση για να προλαβαίνετε και να χαράσσετε πολιτική και στρατηγική και όχι για να λειτουργείτε εκ των υστέρων. Έχετε χαρακτηριστεί «Κυβέρνηση εκ των υστέρων». «Να σε κάψω Γιάννη, να σε αλείψω λάδι», λένε στη Χαλκιδική, κύριε Υπουργέ. Προσέξτε το αυτό, γιατί πλέον ούτε λάδι ούτε μέλι έχει μείνει για να τους κάνουμε και αυτήν τη θεραπεία. Επιτέλους, συνετιστείτε και πάρτε κάποια μέτρα, ιδιαίτερα με τις δύο βιομηχανίες, των οποίων έχετε την ευθύνη, κύριε Υπουργέ. 
     Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Αναστάσιος Σιδηρόπουλος έχει το λόγο. 
     ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Κύριε Υπουργέ, ξεκινώντας, θα ήθελα να κάνω μία αναφορά σχετικά με τις πρόσφατες κινητοποιήσεις των αιγοπροβατοτρόφων στην περιοχή της βόρειας Ελλάδας. Και καμιά φορά έχει αξία να ακούγεται η δική τους φωνή και ίσως λιγότερο η δική μας, γιατί νομοθετώντας εσείς, παίρνοντας εσείς μέτρα, έχει αξία να δούμε τι αντίκρισμα έχουν σ’ αυτές τις κοινωνικές, παραγωγικές δυνάμεις. 
     Λένε, λοιπόν, οι ίδιοι ότι το τελευταίο ποσό το οποίο ανακοινώσατε, είναι εξευτελιστικό. Το ποσό δεν μπορεί να καλύψει ούτε τη δαπάνη για ζωοτροφές μιας  βδομάδας σε μία μέση μονάδα. Θα θέλαμε να μη το δεχθούμε καθόλου, όμως ξέρουμε ότι υπάρχουν συνάδελφοί μας, που έχουν ανάγκη ακόμη και αυτό το ποσό. 
      Με πολύ απλά λόγια, από τη μια αυτοί οι άνθρωποι δείχνουν την αξιοπρέπειά τους –δεν μπορούν να αποδεχθούν αυτήν τη λογική του εμπαιγμού- αλλά από την άλλη δείχνουν και την απόγνωσή τους, ότι ακόμη και αυτά τα ψίχουλα τα έχουν ανάγκη για να επιβιώσουν. Και βέβαια δεν είναι τυχαίο ότι υπάρχει πλέον τεράστιο πρόβλημα στον τομέα της κτηνοτροφίας, το οποίο φαίνεται έστω με μεγάλη καθυστέρηση και ίσως και εν όψει αυτής της επίκαιρης επερώτησης που κατέθεσε το ΠΑ.ΣΟ.Κ., γιατί βλέπω εδώ ότι στις 28-11-2007 εσπευσμένα απευθύνεστε στις Βρυξέλλες για να παρθούν μέτρα για τη στήριξη του εισοδήματος των Ελλήνων κτηνοτρόφων. 
      Αυτό σημαίνει ότι με πολύ μεγάλη καθυστέρηση –πέρασαν περίπου τέσσερα χρόνια- αντιληφθήκατε ότι υπάρχουν πολύ σοβαρά προβλήματα σ' αυτόν το δυναμικό κλάδο, για τον οποίο θα έπρεπε να υπάρξουν ειδικές πολιτικές ώστε να στηριχθεί, να αναπτυχθεί, γιατί είμαστε καθαρά μια εισαγωγική χώρα. Τεράστια ποσά συναλλάγματος φεύγουν στο εξωτερικό και αντί να έχετε πολιτικές στην κατεύθυνση αυτή, έχετε ανεπάρκεια, αδράνεια, ανυπαρξία. 
      Και το λέω αυτό, γιατί πολύ απλά, κύριε Υπουργέ, τριάμισι χρόνια που είστε Κυβέρνηση, ακούμε για τις περίφημες μελέτες που θα κάνετε στις περιφέρειες για να δείξετε τις πολιτικές σας και για να μας πείτε τι θα γίνει σε κάποιες περιφέρειες. Πέρασαν τριάμισι χρόνια και ουδείς έχει ενημερωθεί για το ποια είναι η τύχη αυτών των μελετών, τι τελικά βγήκε, ποιο είναι το συμπέρασμα. 
      Τριάμισι χρόνια τώρα, όλο κι όλο ένα νομοσχέδιο έφερε το Υπουργείο Γεωργίας στη Βουλή των Ελλήνων –και αυτό είναι αρνητικό ρεκόρ- για να φτιάξει τα περίφημα Κέντρα Γεωργικής Ανάπτυξης, τα οποία ακόμα δεν λειτούργησαν. Χωροθετήσατε ορισμένα απ’ αυτά άρον-άρον, είκοσι μέρες προ των εκλογών, χωρίς φυσικά να μπουν ποτέ σε λειτουργία και περιμένει κανείς να δει να χαράσσονται πολιτικές για την ελληνική κτηνοτροφία, για την ελληνική γεωργία.
	Και ποιος να περιμένει λύσεις, κύριε Υπουργέ, όταν το 2004, με ευθύνη καθαρά του Υπουργείου Γεωργίας, υπήρξε αποβολή της Ελλάδας από τις ποσοστώσεις εισαγωγής μόσχων πάχυνσης από τρίτες χώρες. Τότε, υποχρεώθηκαν οι παραγωγοί να αποζημιωθούν -με προτροπή του Υπουργείου και με δέσμευσή του- για τριάντα οκτώ ζώα επί 105 ευρώ. Έχουν περάσει περίπου τριάμισι χρόνια και σε ερώτηση την οποία κατέθεσα, η απάντησή σας στο τέλος, εν κατακλείδι, για να μην κουράζω, είναι: «Το Υπουργείο Αγροτικής Ανάπτυξης και Τροφίμων εξετάζει και πάλι τρόπο επίλυσης του θέματος». Δηλαδή, με δική σας ευθύνη οδηγήσατε εκεί που οδηγήσατε τον κόσμο, πέρασαν τριάμισι χρόνια και πάλι εξετάζετε και μελετάτε. Ο κόσμος δεν περιμένει μία Κυβέρνηση των μελετών. Περιμένει μια Κυβέρνηση των πολιτικών.
 	Και επειδή αναφέρθηκα στις πρόσφατες κινητοποιήσεις των αιγοπροβατοτρόφων στη βόρεια Ελλάδα και ενδεχόμενα μπορείτε να πείτε ότι είναι και υποκινούμενοι, θέλω να σας πω το εξής. Όλοι αυτοί, δυστυχώς, η συντριπτική πλειοψηφία τους, είναι άνθρωποι οι οποίοι πίστεψαν στη δική σας Κυβέρνηση. Δεν ξέρω βέβαια για πόσο καιρό ακόμη θα συνεχίσουν να το κάνουν. Αλλά το ότι βγαίνουν και διατρανώνουν την αγωνία τους για το μέλλον, την προοπτική και την επιβίωση των ιδίων, αυτό δηλώνει κάτι πολύ συγκεκριμένο.
	Και επειδή βλέπω ότι ο χρόνος δυστυχώς περνάει πολύ γρήγορα, θα αναφερθώ στη βοοτροφία, 	που αφορά κυρίως την Ημαθία, ένα νομό που αυτήν τη στιγμή προσεγγίζει περίπου το 50% της παραγωγής βόειου κρέατος σε πανελλαδικό επίπεδο. Και θέλω να σας πω ότι για το 2007 έχουμε μια μείωση της παραγωγής κατά 25%. Άρα, λοιπόν, σ’ έναν τόσο ευαίσθητο τομέα, αντί να έχουμε αύξηση, έχουμε μείωση της παραγωγής.
	Έχουμε σοβαρό πρόβλημα με τις ελληνοποιήσεις και περιμένουμε να δούμε τι πολιτικές θα εφαρμόσετε για να αντιμετωπίσετε το φαινόμενο, όπου γίνονται αθρόες εισαγωγές, ελληνοποιούνται ξένα προϊόντα και ακόμη δεν έχουμε πολιτικές αντιμετώπισης αυτού του μεγάλου προβλήματος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Επίσης, έχουμε το τεράστιο πρόβλημα, το οποίο αφορά την αύξηση των ζωοτροφών και του κοστολογίου παραγωγής. Ήδη από τη μελέτη την οποία έχουν κάνει επί τόπου εκεί οι παραγωγοί, το ποσό ζημιάς, όπως λένε, ανέρχεται σε 200 με 250 ευρώ ανά μόσχο που σφάζεται. Καταλαβαίνει κάποιος ότι αν αυτό εξελιχθεί έτσι για μία ή δύο χρονιές ακόμη, θα είναι καταστροφικό, θα είναι ολέθριο και βεβαίως δεν θα έχει καμμία προοπτική από εκεί και πέρα ο συγκεκριμένος κλάδος.
	Και βέβαια έχουμε τον περίφημο Ο.Π.Ε.Κ.Ε.Π.Ε., όπου δυστυχώς, με πολύ μεγάλη καθυστέρηση δίνονται οι αποζημιώσεις. Υπάρχει ένα πέπλο αδιαφάνειας, υπάρχουν καταγγελίες από παραγωγούς για το ότι κατατίθενται χρήματα στην Α.Τ.Ε., αλλά και την ίδια ώρα ο Ο.Π.Ε.Κ.Ε.Π.Ε.…
	ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, αντιλαμβάνεσθε ότι χρησιμοποιείτε χρόνο από τη δευτερολογία σας. 
	ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Βεβαίως, θα κάνω χρήση και της δευτερολογίας μου. 
	Και βεβαίως, υπάρχουν και παραγωγοί οι οποίοι λένε ότι εισπράττονται ποσά μέσα από τα βιβλιάριά τους, εν αγνοία των ιδίων των παραγωγών, είτε αυτά αφορούν ποινές είτε αφορούν παρακρατήσεις. Δηλαδή, υπάρχει ένα πέπλο αδιαφάνειας σε όλα τα επίπεδα.
	Κύριε Υπουργέ, λυπούμεθα, αλλά η πολιτική της Νέας Δημοκρατίας και της Κυβέρνησής σας σ’ αυτόν τον ευαίσθητο τομέα ήταν και παραμένει ανύπαρκτη. Για τα προσωρινά μέτρα που πήρατε, απαντούν οι  ίδιοι οι παραγωγοί και λένε ότι είναι εξευτελιστικά. Πιστεύουμε ότι έχετε οδηγήσει σ’ ένα αδιέξοδο την ελληνική περιφέρεια, την ελληνική ύπαιθρο και χρειάζονται άλλες πολιτικές, διότι εσείς είσθε προσδεμένοι στο άρμα της φιλελεύθερης, της ελεύθερης και ασύδοτης αγοράς, η οποία ουσιαστικά αποφέρει πολύ μεγαλύτερα κέρδη στους ολίγους και εκλεκτούς και φέρνει την απόγνωση, την ερήμωση της υπαίθρου και των Ελλήνων κτηνοτρόφων και αγροτών. 
	Ευχαριστώ πολύ, κυρία Πρόεδρε.
      	(Χειροκροτήματα από την πτέρυγα του ΠΑ.ΣΟ.Κ.)
 	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Σιδηρόπουλε.
	Η κ. Αθανασία Μερεντίτη έχει το λόγο.
	ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
	Κυρίες και κύριοι συνάδελφοι, γνωρίζουμε όλοι -και εμείς και εσείς, κύριε Υπουργέ, το έχετε πει πολλές φορές- ότι η κτηνοτροφία είναι ένας κλάδος με πολύ μεγάλο ενδιαφέρον για την εθνική οικονομία, γιατί βοηθάει στο να αναβαθμίζεται η οικονομική δραστηριότητα στις μειονεκτικές περιοχές, βοηθάει στη συγκράτηση του πληθυσμού, μειώνει την ανεργία, βοηθάει οικονομικά, ώστε να μπορούμε να συγκρατούμε και να ενισχύουμε τις ορεινές περιοχές.
      Ακόμη, θα σας έλεγα ότι έχει ενδιαφέρον για την εθνική οικονομία με πολύ θετικές συνέπειες, αν λάβουμε υπόψη μας ότι το κόστος από τις εισαγωγές κρέατος και γάλακτος είναι η δεύτερη μεγαλύτερη δαπάνη στις εισαγωγές, μετά το πετρέλαιο. Όλα αυτά τα γνωρίζετε. Έχετε πει πολλές φορές μεγάλα λόγια εδώ.
      Ας δούμε τι έχετε κάνει για τους κτηνοτρόφους: Θα έλεγα ότι η πολιτική σας, πέρα από τα επικοινωνιακά τεχνάσματα –τα γνωρίζουμε κι εδώ σας αναγνωρίζουμε εξαιρετικές επιδόσεις- θυμίζει την ιστορία με το Χότζα και τη γυναίκα του. Αφού προσπάθησε να φέρει το αδιαχώρητο στο στενό σπίτι, μετά αδειάζοντάς το σταδιακά, ήταν και ευχαριστημένη η γυναίκα του Χότζα. Όμως, οι Έλληνες κτηνοτρόφοι, κύριε Υπουργέ, δεν είναι η γυναίκα του Χότζα, έχουν νου και κρίση. 
      Καλείστε να απαντήσετε  -σας το ανέφερε και ο εισηγητής μας- σε τι ύψος παραλάβατε τις τιμές, σε τι ύψος έχουν πάει και πού έφθασε το κόστος παραγωγής. Και βέβαια εξαγγείλατε κάποια μέτρα στις 6 Νοεμβρίου για τους κτηνοτρόφους, που –όπως σας ανέφερε και ο συνάδελφος προηγουμένως- δεν φθάνουν. 
      Εγώ θα σας καταθέσω την ανακοίνωση κτηνοτρόφων της περιοχής μου, της Καλαμπάκας, όπου σας αναλύουν τι είναι αυτά τα μέτρα που τους εξαγγείλατε και ζητούν άμεσα  υπερδιπλασιαμό.
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Όμως, δεν είπατε τίποτα για την τιμή του πετρελαίου. Τι κάνατε; Σε μία ερώτηση που σας είχα απευθύνει στις 12 Οκτωβρίου, κύριε Υπουργέ, μου απαντάτε: «Πρώτον, για τις τιμές των ζωοτροφών είναι διεθνής η συγκυρία. Δεύτερον, για τις τιμές των προϊόντων είναι διεθνής η συγκυρία». Μα, η Κυβέρνηση υπάρχει για να ελέγχει την αγορά και όχι μόνο για να διαπιστώνει. Αλλά, εκτός των άλλων, δεν οφείλατε να λάβετε μέτρα; Διότι περιμέναμε ότι θα υπάρχει άνοδος των τιμών των δημητριακών, ότι θα υπάρχει έλλειψη. 
      Στα πλαίσια της νέας Κ.Α.Π., είχατε φοβερές δυνατότητες ενημέρωσης των παραγωγών -και δη των παραγωγών της Αιτωλοακαρνανίας και όχι μόνο- και των καπνοπαραγωγών. Έπρεπε, επιβαλλόταν να πάρετε μέτρα. Γι’ αυτό είστε εκεί, γι’ αυτό κυβερνάτε και αποφασίζετε για το παρόν και το μέλλον. Η κτηνοτροφία, κύριε Υπουργέ, είχε μέλλον και φροντίσατε να το θάψετε. Και γι’ αυτό είστε υπόλογοι σαν Κυβέρνηση. Φροντίσατε να εγκαταλείψετε τους Έλληνες κτηνοτρόφους στους μεγαλοεισαγωγείς, αλλά και στους γαλακτοβιομηχάνους. Και βεβαίως μπορεί να ανακοινώνετε –και βεβαίως διαβάσαμε όλοι σήμερα και όχι τυχαίως- τα  πρόστιμα που πιθανόν να βάλετε στις γαλακτοβιομηχανίες, όμως πρόστιμο για τα όσα έχασαν οι Έλληνες κτηνοτρόφοι, θα πληρώσει η Κυβέρνησή σας; Ποιος θα βοηθήσει τους  Έλληνες κτηνοτρόφους, όχι να αναπτυχθούν περισσότερο άλλα να συνέλθουν; 
      Και η κτηνοτροφία, κύριε Υπουργέ, ξέρετε καλά  -το ξέρω ότι το γνωρίζετε-  ότι έχει και μία άλλη ιδιαιτερότητα ως προς το γενικό γεωργικό τομέα. Όταν σβήνει μία κτηνοτροφική μονάδα, όταν παύει να ασκείται αυτή η δραστηριότητα, είναι δύσκολο να ξαναδημιουργηθεί. Όταν δεν έχει το κοπάδι, πότε θα το ξαναδημιουργήσει; Δεν είναι σαν ένα χωράφι, που δεν θα το καλλιεργήσουμε φέτος, αλλά μπορούμε άνετα να το καλλιεργήσουμε του χρόνου. Εκτός των άλλων, αυτός ο κτηνοτρόφος, που τον αναγκάζετε εσείς να σταματήσει τη δραστηριότητά του, δεν μπορεί να μείνει στην περιοχή και θα έλθει στο κέντρο, οπότε θα αυξηθεί η ανεργία, θα εγκαταλειφθεί η περιοχή, με συνέπεια να μην έχουμε ανάπτυξη, να μην έχουμε ισόρροπη ανάπτυξη. Όλα αυτά τα ξεχνάμε.
      Επίσης, στην ερώτηση που σας κατέθεσα, μου απαντάτε: «Ως προς την παραγωγή και τα κτηνοτροφικά προϊόντα εφαρμόζονται συγχρηματοδοτούμενα από την Ευρωπαϊκή  Ένωση προγράμματα για την προώθηση των παραδοσιακών τυροκομικών προϊόντων και ειδικοί έλεγχοι κ.λπ.». Ψίχουλα, κύριε Υπουργέ. 
      Όμως, εδώ θέλω να μου πείτε τι κάνατε για τη φέτα. Όταν οι κυβερνήσεις του ΠΑ.ΣΟ.Κ. κατάφεραν να την εξασφαλίσουν -σήμερα έχουμε εκατόν τριάντα εκατομμύρια παραγωγή, όταν διεθνώς είναι ένα δισεκατομμύριο οι απαιτήσεις- εσείς δεν την προστατεύετε. Τι κάνατε; Πόσο  θα στηρίξετε τα τυροκομεία; Πόσο ενημερώσατε; Τι κοινές προσπάθειες κάνατε με τους παραγωγούς και τους καταναλωτές και τους κτηνοτρόφους, για να στηρίξετε τη φέτα, πέρα από το βαρύγδουπο, ότι ανακοινώνετε ότι το 2008 θα είναι «έτος της φέτας»;
Οι φιέστες περιττεύουν, όταν δεν υπάρχει αντικείμενο. Και για ποια φέτα θα μιλάτε το 2008, εάν δεν υπάρχει η δυνατότητα να υπάρχει ως προστατευόμενο προϊόν;
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Υπουργός Αγροτικής Ανάπτυξης και Τροφίμων κ. Κοντός έχει το λόγο για είκοσι πέντε λεπτά.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κυρίες και κύριοι συνάδελφοι, το θέμα της κτηνοτροφίας, όλοι αντιλαμβανόμαστε ότι είναι μία εθνική υπόθεση, που άπτεται της επιβίωσης της ελληνικής περιφέρειας, της ελληνικής υπαίθρου και ιδιαίτερα των ορεινών, ημιορεινών και παραμεθόριων νησιωτικών περιοχών κι έτσι πρέπει να αντιμετωπίζεται. Αντί όμως για μία υπεύθυνη αντιμετώπιση, σήμερα είδαμε μία κακόπιστη κριτική, ασυντόνιστα πράγματα, ουδεμία πρόταση από την πλευρά της Αξιωματικής Αντιπολίτευσης, η οποία επί είκοσι χρόνια κυβέρνησε αυτόν τον τόπο και η οποία έχει το κύριο βάρος του γεγονότος ότι οδηγήθηκε η ελληνική κτηνοτροφία στην παρακμή. 
      Κατηγορηθήκαμε ακόμη και για το γεγονός ότι η Επιτροπή Ανταγωνισμού χθες, με απόφασή της, επέβαλε πρόστιμο στις γαλακτοβιομηχανίες, οι οποίες νόθευαν τον υγιή ανταγωνισμό. 
      Θέλω να ρωτήσω Όταν ο κ. Τζουμάκας έστελνε επιστολές στην κ. Παπανδρέου και της έλεγε: «Νοθεύεται ο ανταγωνισμός, μονοπωλιακές καταστάσεις, στη γωνία οι κτηνοτρόφοι», πού ήταν οι κυβερνήσεις του ΠΑ.ΣΟ.Κ. για να πάρουν μέτρα; Επί ημερών ποιάς κυβέρνησης οι γαλακτοβιομηχανίες οδηγήθηκαν στην Επιτροπή Ανταγωνισμού; Ποιες υπηρεσίες ήταν εκείνες που έδωσαν όλα εκείνα τα στοιχεία σε μία ανεξάρτητη αρχή, έτσι ώστε να πάρει απόφαση επιβολής πολύ υψηλών προστίμων;
      Είναι δυνατόν να κατηγορείται η σημερινή Κυβέρνηση για τους ελέγχους που κάνει, έτσι ώστε να μη νοθεύονται τα προϊόντα της κτηνοτροφίας;
      Είναι δυνατόν να κατηγορείται η σημερινή Κυβέρνηση γιατί επί τριάμισι χρόνια πήρε πληθώρα μέτρων, για να στηρίξει την ελληνική κτηνοτροφία; 
      Είναι δυνατόν να μη γνωρίζει η Αντιπολίτευση, γιατί δεν παρακολουθεί την Κυβέρνηση, ότι αυτή η Κυβέρνηση ήταν η Κυβέρνηση, η οποία κατ’ εξοχήν στήριξε και στηρίζει την ελληνική κτηνοτροφία και μόνο δεν παρακολουθεί μόνο;
       Δυστυχώς, κύριοι συνάδελφοι, δεν έχει και επαφή με τους Έλληνες κτηνοτρόφους η Αξιωματική Αντιπολίτευση. Διότι αν είχε επαφή, θα γνώριζε ότι ναι, υπάρχουν προβλήματα, αλλά με μεγάλη κατανόηση και ικανοποίηση αντιμετωπίζεται από τους Έλληνες κτηνοτρόφους η ελληνική Κυβέρνηση και στηρίζεται από τους ‘Έλληνες κτηνοτρόφους η σημερινή Κυβέρνηση.
      Κυρίες και κύριοι συνάδελφοι, επί σειρά ετών η ελληνική κτηνοτροφία είχε αφεθεί στην τύχη της και αυτή είναι η πραγματικότητα. Μέχρι και πριν από τριάμισι χρόνια ασθενούσε βαριά και αυτό οφείλω να το διευκρινίσω, για να μιλήσουμε ανοικτά και ουσιαστικά. Η σχέση φυτικής προς ζωική παραγωγή, που διαμορφωνόταν σε ποσοστά 75% προς 25% σε βάρος της ζωικής παραγωγής, οι αθρόες εισαγωγές προϊόντων ζωικής προέλευσης, η έλλειψη επί σειρά ετών ενδιαφέροντος, κυρίως από νέους ανθρώπους να ασχοληθούν με την κτηνοτροφία, η απουσία προσπάθειας εκσυγχρονισμού των υποδομών στον τομέα, το μειωμένο ενδιαφέρον των κτηνοτρόφων να εντάξουν τις προσπάθειές τους σε συλλογικές δράσεις και η ανύπαρκτη μέχρι πριν από τριάμισι χρόνια βιολογική κτηνοτροφία, αποδεικνύουν του λόγου το αληθές. Παρ’ όλα αυτά, εσείς σήμερα αποδείξατε ότι ο κλάδος διέρχεται κρίση και ότι οδεύει προς την καταστροφή. 
      Προσπαθείτε να πείσετε ότι ξαφνικά, μέσα σε τριάμισι χρόνια, συρρικνώθηκε το αγροτικό εισόδημα, ενώ συνέβη ακριβώς το αντίθετο, ότι οργιάζουν τα καρτέλ του γάλακτος -ενώ για πρώτη φορά επελήφθη του θέματος η Επιτροπή Ανταγωνισμού και χθες, όπως προανέφερα, επεβλήθη υψηλότατο πρόστιμο- και ότι πέφτουν οι τιμές των προϊόντων, ενώ οι τιμές ανακάμπτουν. Καλά θα ήταν να ρωτήσετε και τους αγελαδοτρόφους και τους αιγοπροβατοτρόφους, για να μάθετε πού πηγαίνουν οι τιμές.
      Λέτε ότι δεν τηρούνται κανόνες υγιεινής -ενώ για πρώτη φορά γίνεται ουσιαστική προσπάθεια εκσυγχρονισμού της ελληνικής κτηνοτροφίας και των δομών της- και ότι δεν δίνουμε τις επιδοτήσεις στην ώρα τους, ενώ δόθηκε η ενίσχυση στους κτηνοτρόφους δέκα μήνες νωρίτερα.
Ετοιμαζόμαστε να πληρώσουμε, σύμφωνα με τους κανονισμούς της Ευρωπαϊκής Ένωσης, την ενιαία ενίσχυση. Αυτό δεν το κάνατε εσείς. Επίσης, υπάρχει ασυδοσία στην αγορά ενώ για πρώτη φορά γίνονται ουσιαστικοί και αντικειμενικοί έλεγχοι. Υπάρχει εγκληματική αδιαφορία από την πλευρά της πολιτείας, ενώ η πολιτεία δείχνει πρωτόγνωρο ενδιαφέρον για την κτηνοτροφία και αυτό το γνωρίζουν οι Έλληνες κτηνοτρόφοι.
	Η αλήθεια είναι ότι κατά την προηγούμενη τετραετία και ουσιαστικές αναπτυξιακές προσπάθειες έγιναν και πλαίσιο στρατηγικής για πρώτη φορά αναπτύχθηκε. Επίσης, καταφέραμε να αλλάξουμε –και αυτό είναι πολύ σημαντικό- την ψυχολογία στον κλάδο, στον οποίο αναφέρομαι και για τον οποίο συζητάμε. 
	Από την αρχή της ανάληψης των καθηκόντων μας, ξεκινήσαμε μία εκστρατεία για να νιώσουν οι κτηνοτρόφοι ότι η Κυβέρνηση είναι δίπλα τους. Κινηθήκαμε με βάση την προεκλογική μας δέσμευση, ότι θα είμαστε συνεχώς δίπλα τους και ότι θα στηρίζουμε τις προσπάθειές τους.
	ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, θα κάνετε μία μικρή ανάπαυλα, γιατί πρέπει να γίνει γνωστό στο Σώμα, αλλά και στο Βόλο Μαγνησίας, ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι τρεις μαθήτριες και μαθητές και δύο συνοδοί-δάσκαλοι από το 6ο Δημοτικό Σχολείο Βόλου.
	Η Βουλή τους καλωσορίζει.
(Χειροκροτήματα από όλες τις πτέρυγες)
	ΠΡΟΕΔΡΕΥΟΥΣΑ (Έλσα Παπαδημητρίου): Συνεχίστε, κύριε Υπουργέ.
    	ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δεν υπάρχει πρόβλημα, κυρία Πρόεδρε, χαίρομαι που τα παιδιά επισκέπτονται το Κοινοβούλιο.
    Ειδικότερα λοιπόν μέχρι σήμερα, έχουν ληφθεί τα εξής μέτρα: Δώσαμε τη δυνατότητα κατασκευής για πρώτη φορά σ’ όλη την επικράτεια κτηνοτροφικών εγκαταστάσεων με δωρεάν έκδοση πολεοδομικών αδειών. Θεσμοθετήσαμε τη νομιμοποίηση παλαιών κτηνοπτηνοτροφικών εγκαταστάσεων, υπό την προϋπόθεση της τήρησης των περιβαλλοντικών όρων. Έτσι, δόθηκε τέλος στην αγωνία χιλιάδων κτηνοτρόφων, νομιμοποιώντας τις κτηριακές εγκαταστάσεις τους, που είχαν ανεγερθεί χωρίς άδεια έως τις 20/3/2003 και πληρούσαν τους προβλεπόμενους περιβαλλοντικούς όρους. Παράλληλα, δόθηκε η δυνατότητα να ηλεκτροδοτήσουν τις εγκαταστάσεις τους και να εκσυγχρονιστούν.
    	Σύμφωνα με τα έως τώρα στοιχεία, βρίσκονται σε εξέλιξη ή έχουν νομιμοποιηθεί πάνω από χίλιες κτηνοπτηνοτροφικές εγκαταστάσεις σ’ όλη τη χώρα. Με νέα δε απόφασή μας, παρατείναμε την αρχική μας απόφαση έως 31/12/2007 και με νέα απόφασή μας παρατείνεται για άλλα δύο χρόνια. 
    Ρυθμίσαμε τα χρέη των κτηνοτρόφων και θεσμοθετήσαμε την αύξηση της επιδότησης του επιτοκίου για χρηματοδοτήσεις σε νέους κτηνοτρόφους, που σε ορισμένες περιπτώσεις φθάνει και το 100%. Αναδιοργανώσαμε τον Ελληνικό Οργανισμό Γάλακτος, ο οποίος έγινε πρότυπο οργανισμού και πολύτιμο «εργαλείο» για τη στήριξη των Ελλήνων κτηνοτρόφων. Το σύνολο των εργαζομένων την 1η Νοεμβρίου 2004 ήταν πενήντα έξι υπάλληλοι, δεκαοκτώ μόνιμοι και τριάντα οκτώ εποχικοί. Σήμερα στον ΕΛ.Ο.Γ. εργάζονται εβδομήντα πέντε υπάλληλοι και μέχρι το τέλος του έτους, θα έχουν προσληφθεί άλλοι είκοσι τρεις, δηλαδή διπλασιάστηκε το στελεχιακό του δυναμικό.
    	Επίσης, είναι σημαντικό ότι και τα οκτώ εργαστήρια του Ελληνικού Οργανισμού Γάλακτος, που λειτουργούν σήμερα στην περιφέρεια, έχουν σημαντικά αυξήσει τις δραστηριότητές τους. 
    Μετά από συντονισμένες ενέργειες της ηγεσίας και των υπηρεσιών του Υπουργείου, το Δικαστήριο των Ευρωπαϊκών Κοινοτήτων αποφάνθηκε ότι η ονομασία «φέτα» είναι αποκλειστικά ελληνική και ότι το προϊόν είναι προστατευόμενης ονομασίας προέλευσης, σύμφωνα με απόφαση του Ευρωπαϊκού Δικαστηρίου στις 25/10/2005. Συμφωνώ με την κ. Μερεντίτη ότι η προσπάθεια αυτή ξεκίνησε επί των ημερών των κυβερνήσεων του ΠΑ.ΣΟ.Κ., όμως υποβάλαμε αγωγή στο Ευρωπαϊκό Δικαστήριο, δώσαμε μάχη και η ονομασία οριστικά κατοχυρώθηκε επί των ημερών της σημερινής Κυβέρνησης.
    Με σειρά αποφάσεων λάβαμε πρόσθετα μέτρα για την εισαγωγή γάλακτος από τρίτες χώρες, έτσι ώστε να δεσμεύεται το σύνολο των φορτίων που εισέρχονται στη χώρα μας και να αποδεσμεύεται μετά την ολοκλήρωση των εργαστηριακών ελέγχων.
    Εγκρίθηκε από την Ευρωπαϊκή Ένωση η δυνατότητα αναγραφής –και δώσαμε μάχη γι’ αυτό- στις συσκευασίες του παστεριωμένου γάλακτος για το 100% ελληνικό γάλα.
    Σε συνεννόηση με το Υπουργείο Εθνικής Άμυνας και το Υπουργείο Υγείας και Κοινωνικής Αλληλεγγύης, αποφασίστηκε η αύξηση της κατανάλωσης φρέσκου παστεριωμένου γάλακτος από τις Ένοπλες Δυνάμεις της χώρας, καθώς και από τα κρατικά νοσοκομεία και ιδρύματα.
Ανάλογη συνεργασία υπάρχει και με το Σύλλογο των Ελληνικών Γαλακτοκομικών Προϊόντων για τη φέτα.
      Αναδιοργανώθηκαν και στελεχώθηκαν σε μεγάλη κλίμακα οι κτηνιατρικές υπηρεσίες τόσο σε κεντρικό όσο και σε περιφερειακό επίπεδο.
      Όταν αναλάβαμε το 2004, κυρίες και κύριοι συνάδελφοι, υπήρχαν τριακόσιες πενήντα κενές οργανικές θέσεις κτηνιάτρων, τόσο στην κεντρική υπηρεσία όσο και στις περιφερειακές υπηρεσίες. Ήδη έχουν προσληφθεί τριακόσιοι κτηνίατροι και έχουν προσληφθεί άτομα και στον ΕΛ.Ο.Γ.. Οι θέσεις, λοιπόν, καλύπτονται, γιατί εμείς ξέρουμε πολύ καλά ότι δεν μπορεί να αναπτυχθεί η κτηνοτροφία, εάν δεν έχει την ανάλογη επιστημονική στήριξη. 
      Η Ευρωπαϊκή Ένωση ενέκρινε σχετικό αίτημά μας για πρώτη φορά, έτσι ώστε στον τροποποιημένο αναπτυξιακό νόμο, που ισχύει από το 2007 έως το 2010, να συμπεριληφθούν οι επενδύσεις που αφορούν στην ίδρυση και στον εκσυγχρονισμό των κτηνοτροφικών εκμεταλλεύσεων. Έτσι, δίνεται η δυνατότητα να δημιουργηθούν στη χώρα μας, μέσα από τις επιχορηγήσεις του εθνικού αναπτυξιακού νόμου, μεγάλες κτηνοπτηνοτροφικές μονάδες. 
      Δώσαμε τη δυνατότητα σε πολλούς κτηνοτρόφους να αναβαθμίσουν ποιοτικά τις εγκαταστάσεις τους και να τονώσουν την ανταγωνιστικότητα της κτηνοτροφικής τους εγκατάστασης, μέσα από την ένταξή τους σε κοινοτικά σχέδια βελτίωσης. 
      Επειδή κατηγορούμαστε ότι επί των ημερών μας δεν εγκρίθηκαν και δεν έγιναν επενδύσεις στην κτηνοτροφία, σας λέω τα εξής: Από το 2000 έως το Μάρτιο του 2004, εγκρίθηκαν τριακόσια ενενήντα σχέδια βελτίωσης κτηνοτροφικών μονάδων ύψους 25.000.000 ευρώ. Από τον Απρίλιο του 2004 έως το 2007, εγκρίθηκαν τέσσερις χιλιάδες περίπου σχέδια βελτίωσης ύψους 350.000.000 ευρώ. Δηλαδή, από τα τριακόσια ενενήντα σχέδια πήγαμε σε τέσσερις χιλιάδες σχέδια και από 25.000.000 ευρώ πήγαμε στα 350.000.000 ευρώ. 
      Από το 2004 υπήρξαν διακόσια ενενήντα έξι επενδυτικά σχέδια για τους τομείς κρέατος, γάλακτος, πουλερικών, μελιού και ζωοτροφών συνολικού προϋπολογισμού 271.000.000 ευρώ. Εξ αυτών, τριάντα επενδυτικά σχέδια συνολικού προϋπολογισμού 71.000.000 ευρώ, αφορούν –προσέξτε το- στην ίδρυση νέων ή στον εκσυγχρονισμό υφιστάμενων μονάδων αδρανοποίησης υποπροϊόντων σφαγής για την τήρηση των κανόνων ποιότητας και υγιεινής. Εσείς μας κατηγορείτε ότι στην ελληνική κτηνοτροφία δεν υπάρχουν κανόνες υγιεινής. Πιστέψτε με, με αυτές τις κατηγορίες σας, κάνετε ανεπανόρθωτη ζημιά στην ελληνική κτηνοτροφία.
      Επιπλέον, εγκρίναμε για τα προϊόντα ζωικής προέλευσης εξήντα μία προτάσεις συνεταιριστικών και ιδιωτικών φορέων για προώθηση και πιστοποίηση, συνολικού προϋπολογισμού 2.500.000 ευρώ. 
      Δόθηκε ιδιαίτερη έμφαση και στηρίχθηκε το Πρόγραμμα της Βιολογικής Κτηνοτροφίας. Είναι πολύ ελπιδοφόρο το πρωτοφανές ενδιαφέρον που έδειξαν οι Έλληνες κτηνοτρόφοι, κυρίως οι νέοι αγρότες, για να ενταχθούν στο Πρόγραμμα της Βιολογικής Κτηνοτροφίας, ανταποκρινόμενοι πλήρως στο κάλεσμα του Υπουργείου Αγροτικής Ανάπτυξης και Τροφίμων για στροφή σε ανταγωνιστικά, ποιοτικά και ασφαλή προϊόντα υψηλής προστιθέμενης αξίας. Μάλιστα, η συμμετοχή στο Πρόγραμμα της Βιολογικής Κτηνοτροφίας για το 2005, το 2006 και το 2007 ήταν η υψηλότερη των τελευταίων ετών.
      Εντατικοποιήθηκαν και ήταν καλύτερα συντονισμένοι οι έλεγχοι στα εισαγόμενα αμνοερίφια από τρίτες χώρες, που -ως γνωστόν- επί σειρά ετών πωλούνται ως ελληνικά. Και όταν οι Έλληνες κτηνοτρόφοι σας έλεγαν ότι γίνονται ελληνοποιήσεις, εσείς κωφεύατε και κανένα έλεγχο δεν κάνατε. Οι συντονισμένες προσπάθειες των υπηρεσιών μας έφεραν αποτέλεσμα, καθώς το 2004 και το 2005 εντοπίστηκε κύκλωμα εμπόρων, αλλά και κτηνιάτρων, οι οποίοι δυστυχώς συμμετείχαν σε ελληνοποιήσεις αμνοεριφίων και στάλθηκαν στον εισαγγελέα.
      Αποφασίστηκε η απαγόρευση εισαγωγής ζωντανών αμνοεριφίων για πάχυνση, γεγονός που αποτελεί ένα επιπλέον εμπόδιο για όσους εισαγωγείς επιχειρούσαν ελληνοποιήσεις. Ανάλογη απόφαση ελήφθη από το Υπουργείο Αγροτικής Ανάπτυξης και Τροφίμων και το Μάρτιο του τρέχοντος έτους.
      Συστάθηκε κλιμάκιο ελέγχου, που πραγματοποιεί σε όλη την επικράτεια ελέγχους των πάσης φύσεων τροφίμων ζωικής προέλευσης, των εγκαταστάσεων τυποποίησης αυτών, καθώς και των σφαγειοτεχνικών εγκαταστάσεων, με εντολή εξονυχιστικών ελέγχων για την προστασία των Ελλήνων κτηνοτρόφων και του Έλληνα καταναλωτή.
      Ολοκληρώθηκε η έρευνα της ομάδας εργασίας, που συστάθηκε με πρωτοβουλία του Υπουργείου Αγροτικής Ανάπτυξης και Τροφίμων, για να ελεγχθεί όλο το κύκλωμα εμπορίας, διακίνησης και πώλησης των κτηνιατρικών φαρμάκων, με στόχο να ερευνηθεί η κοστολόγησή τους και να εξαντληθούν όλα τα περιθώρια που υπάρχουν για τη συμπίεση των τιμών.
      Σύμφωνα με τα αποτελέσματα, διαπιστώθηκαν αποκλίσεις μεταξύ των τιμών εισαγωγής κτηνιατρικών φαρμάκων και των τιμών χονδρικής πώλησής τους, καθώς και διαφορές τιμών μεταξύ αυτών των σκευασμάτων στην Ελλάδα και των ίδιων ή αντίστοιχων σκευασμάτων σε άλλες χώρες. 
      Ήδη, με απόφαση του Υπουργείου Αγροτικής Ανάπτυξης και Τροφίμων, εγκρίνονται παράλληλες εισαγωγές κτηνιατρικών φαρμάκων, έτσι ώστε να δοθεί η δυνατότητα σε συνεταιρισμούς κτηνοτρόφων να εισάγουν φάρμακα από άλλες χώρες της Ευρωπαϊκής Ένωσης, όταν τα βρίσκουν εκεί σε χαμηλότερες τιμές. Μελετούμε δε μαζί με το Υπουργείο Ανάπτυξης την αναγραφή ενδεικτικής τιμής στα κτηνιατρικά φάρμακα, όπως ισχύει για τα φάρμακα που προορίζονται για ανθρώπινη χρήση.
      Σε συνέχεια των αποφάσεων που ελήφθησαν σε συσκέψεις που πραγματοποιήθηκαν στις 17-6-2006 και στις 8-9-2006 στη Θεσσαλονίκη με τους εκπροσώπους των αγελαδοτρόφων και των αιγοπροβατοτρόφων της χώρας μας, εκδόθηκε κοινή υπουργική απόφαση, σύμφωνα με την οποία, ο Ελληνικός Οργανισμός Γάλακτος σε συνεργασία με τον Ε.Φ.Ε.Τ. πραγματοποιεί ελέγχους του ισοζυγίου όλων των βιομηχανιών γάλακτος σε τακτά χρονικά διαστήματα, έτσι ώστε να διασφαλίζεται η ποιότητα των παραγόμενων γαλακτοκομικών προϊόντων και να προσδιορίζεται η προέλευση των πρώτων τους υλών. 
      Ισοζύγια στη χώρα μας έγιναν για πρώτη φορά και είχαμε εξαιρετικά αποτελέσματα. Αποφεύγεται η παραπλάνηση του καταναλωτή και συγχρόνως, επιτυγχάνεται η ουσιαστική στήριξη των Ελλήνων αγροτών. Με τα ισοζύγια, πρέπει να σας πω ότι μηδενίστηκαν οι εισαγωγές από τρίτες χώρες αιγοπρόβειου γάλακτος και περιορίστηκαν κατά πολύ οι εισαγωγές ή η διακίνηση από ευρωπαϊκές χώρες αγελαδινού γάλακτος.
      Πέραν αυτών, επειδή έγιναν εκατοντάδες ισοζύγια και έλεγχοι και υπεβλήθησαν πάρα πολλά πρόστιμα, θέλω να σας πω ότι με νέα απόφασή μας πλέον, εφόσον έχουμε την ίδια παράβαση πάνω από δύο φορές, ανακαλείται η άδεια λειτουργίας των εγκαταστάσεων του φορέα που υποτροπίασε.
      Κυρίες και κύριοι, όλες αυτές οι πρωτοβουλίες και πολλές άλλες, που λόγω του περιορισμένου χρόνου που έχω στη διάθεσή μου δεν προλαβαίνω να αναφέρω, αποδεικνύουν έμπρακτα το μεγάλο ενδιαφέρον της Κυβέρνησης για τους Έλληνες κτηνοτρόφους. Βάζουν τις βάσεις για την περαιτέρω ανάπτυξη του κλάδου, αλλάζουν το κλίμα, δίνουν τη δυνατότητα στους κτηνοτρόφους να αυτοοργανωθούν σε υγιή και επιχειρηματική βάση, με την πολιτεία να στηρίζει τις προσπάθειές τους και συνεχώς να αναλαμβάνει νέες πρωτοβουλίες για τη διευκόλυνσή τους και για την υποστήριξη των συμφερόντων τους. 
      Είμαστε πεπεισμένοι ότι ο κλάδος έχει μεγάλα περιθώρια ανάπτυξης και ότι μπορεί να αποκαταστήσει σε σημαντικό βαθμό το ισοζύγιο των αγροτικών προϊόντων, να αποτελέσει ουσιαστικό παράγοντα στήριξης του αγροτικού εισοδήματος και να συγκρατήσει τους νέους ανθρώπους στην ελληνική περιφέρεια, στην ελληνική ύπαιθρο.
      Παρ’ όλα αυτά, όμως, στο τέλος του 2006, δημιουργήθηκε πράγματι πρόβλημα εξαιτίας της ανόδου των τιμών των ζωοτροφών. Η κρίση στην αγορά ζωοτροφών είναι διεθνής και όπως διαπιστώθηκε πρόσφατα, στο Διεθνές Συμβούλιο Σιτηρών, έχει τις εξής αιτίες: Το επίπεδο της παγκόσμιας κατανάλωσης σιτηρών κατά την περίοδο 2007-2008 αναμένεται ότι θα είναι για τρίτη συνεχή χρονιά ανώτερο της παγκόσμιας παραγωγής. 
      Οι βασικοί λόγοι είναι τρεις: Πρώτον, οι δυσμενείς κλιματικές συνθήκες στη διάρκεια του καλοκαιριού όσον αφορά την καλλιέργεια σιταριού στο βόρειο ημισφαίριο και η ξηρασία στην Αυστραλία.
      Δεύτερον, η διαρθρωτική αύξηση της παγκόσμιας ζήτησης σιτηρών εξαιτίας της χρησιμοποίησής τους στην παραγωγή των βιοκαυσίμων. 
      Τρίτον, η άνοδος του βιοτικού επιπέδου των αναδυόμενων χωρών -Κίνα, Ινδία- που προκαλεί αύξηση της κατανάλωσης λευκών κρεάτων και αυτή, με τη σειρά της, αύξηση της κατανάλωσης σιτηρών.
      Όσον αφορά την κατάσταση στις αγορές σιτηρών της Ευρωπαϊκής Ένωσης, τα αρχικά αποθέματα της περιόδου 2007-2008 μειώθηκαν κατά δεκατρία εκατομμύρια τόνους σε σχέση με την προηγούμενη περίοδο. Η μείωση αυτή οφείλεται σε δύο παράγοντες, στη μειωμένη παραγωγή και συγκομιδή σιτηρών κατά την περίοδο 2006-2007 και, βέβαια, στη μείωση των αποθεμάτων της παρέμβασης, από έντεκα εκατομμύρια τόνους την προηγούμενη περίοδο σε δυόμισι εκατομμύρια τόνους στις αρχές της περιόδου 2007-2008, που αποτελούνταν κυρίως από ουγγρικό αραβόσιτο. 
      Η μείωση της ευρωπαϊκής παραγωγής στη συγκομιδή του 2007, οφείλεται στις πολλές βροχοπτώσεις της άνοιξης, που είχαν ως αποτέλεσμα την ποσοτική και ποιοτική υποβάθμιση των σιτηρών στη Γαλλία, τη Γερμανία και το Ηνωμένο Βασίλειο και στα αλλεπάλληλα κύματα καύσωνα στη Ρουμανία, τη Βουλγαρία, την Ουγγαρία και την Ελλάδα.
      Αποτέλεσμα αυτών αποτελεί το γεγονός ότι η Ευρωπαϊκή Ένωση, από καθαρός εξαγωγέας σιτηρών κατά παράδοση, έχει μετατραπεί κατά την περίοδο 2007-2008 σε καθαρό εισαγωγέα, της τάξης των δυόμισι εκατομμυρίων τόνων. Η κατάσταση αυτή, που δεν αποτελεί φαινόμενο μόνο της χώρας μας, αλλά ευρωπαϊκό και παγκόσμιο όπως ανέλυσα, έχει δημιουργήσει πραγματικά ένα δύσκολο περιβάλλον και για την ελληνική κτηνοτροφία. Δημιουργεί πιέσεις σε πολλά επίπεδα και απαιτούνται πρωτοβουλίες εκτόνωσης και στήριξης του κλάδου προς πολλές κατευθύνσεις. 
      Από την πλευρά μας, ως Κυβέρνηση, λαμβάνουμε όλα τα απαραίτητα μέτρα, ώστε να βοηθήσουμε τους κτηνοτρόφους να αντιμετωπίσουν τη δύσκολη αυτή συγκυρία και να στηρίξουμε το εισόδημά τους. Ήδη προχωρήσαμε στα εξής: 
      Πρώτον, στην προπληρωμή σε ενενήντα χιλιάδες δικαιούχους κτηνοτρόφους των ορεινών και μειονεκτικών περιοχών της εξισωτικής αποζημίωσης του 2007, που σε συνολικό ποσό είναι 155.000.000 ευρώ. Η πληρωμή αυτή έγινε δέκα μήνες νωρίτερα από τον προβλεπόμενο χρόνο πληρωμής προκειμένου να διευκολυνθούν στην κάλυψη της δαπάνης αγοράς ζωοτροφών και εξόδων λειτουργίας των κτηνοτροφικών τους εκμεταλλεύσεων. Πρέπει να σημειωθεί ότι εξισωτική αποζημίωση πληρώνεται για δεύτερη φορά τη χρονιά αυτή. Άρα, συνολικά οι ενενήντα χιλιάδες Έλληνες κτηνοτρόφοι εισέπραξαν ως εξισωτική αποζημίωση περίπου 300.000.000 ευρώ. Πρέπει επίσης να πούμε ότι η εξισωτική αποζημίωση που πρόσφατα πληρώθηκε, πληρώθηκε με ταμειακή διευκόλυνση και, όπως σας είπα, είναι πολύ σημαντικό το ότι πληρώνεται περίπου δέκα μήνες νωρίτερα από τον κανονικό χρόνο της πληρωμής της.
      Δεύτερον, η χορήγηση άτοκου δανείου σε κτηνοτρόφους. Η δανειοδότηση υπολογίζεται έως 300.000.000 ευρώ και θα αποπληρωθεί σε χρονικό διάστημα πέντε ετών, με υποχρέωση των κτηνοτρόφων εξόφλησης μόνο του χρεολυσίου, ενώ οι αναλογούντες τόκοι θα καταβληθούν από το ελληνικό δημόσιο. Και θα παρακαλέσω την Αξιωματική Αντιπολίτευση να μου πει πότε έδωσε άτοκο δάνειο στους Έλληνες κτηνοτρόφους. Διότι αυτό που έκανε επί σειρά ετών, ήταν με τα παράνομα πανωτόκια να τους οδηγεί σε απόγνωση. Και το θέμα αυτό ξέρουν πολύ καλά οι Έλληνες κτηνοτρόφοι, αλλά και οι Έλληνες αγρότες ότι λύθηκε με το νόμο περί πανωτοκίων της Κυβέρνησης της Νέας Δημοκρατίας με βάση τον οποίο γλίτωσαν μισό τρισεκατομμύριο δραχμές οι Έλληνες αγρότες.
      Τρίτον, ανακηρύξαμε το 2008 ως «έτος φέτας», προκειμένου να διασφαλισθεί η προστασία της ιδιαίτερης παραγωγής της, καθώς και να επιτευχθεί η προβολή και η προώθησή της στην ευρωπαϊκή αλλά και στη διεθνή αγορά. Κατά το «έτος φέτας», θα πραγματοποιηθούν από τα συναρμόδια Υπουργεία συγκεκριμένες δράσεις για την επίτευξη των παραπάνω στόχων. 
      Επεκτείνουμε το ρόλο του Ελληνικού Οργανισμού Γάλακτος και στον τομέα του κρέατος. Ο Ελληνικός Οργανισμός Γάλακτος μετονομάζεται σε Ελληνικό Οργανισμό Γάλακτος και Κρέατος και λαμβάνει πλέον υπό την εποπτεία του και τον τομέα του κρέατος. Ο οργανισμός, με τη νέα του μορφή, θα διενεργεί, όπως και στον τομέα του γάλακτος, ενημέρωση των κτηνοτρόφων για την αναβάθμιση της ποιότητας του ελληνικού κρέατος, καθώς και ελέγχους ισοζυγίου στις επιχειρήσεις που μεταποιούν ή και διαθέτουν προϊόντα ζωικής προέλευσης. Παράλληλα, ο οργανισμός θα προβάλλει τόσο στη χώρα μας όσο και στο εξωτερικό το ελληνικό κρέας.
      Επισπεύδουμε την πληρωμή των οικονομικών ενισχύσεων στους αγρότες που έχουν εγκεκριμένα σχέδια βελτίωσης και προχωρούμε στην περαιτέρω απλοποίηση των διαδικασιών ένταξής τους.
      Επίσης, για πρώτη φορά με κοινή υπουργική απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων διαμορφώνεται η δυνατότητα υπαγωγής, όπως προανέφερα, στον εθνικό αναπτυξιακό νόμο.
      Μελετούμε τη χορήγηση αγροτικού πετρελαίου και στους κτηνοτρόφους, οι οποίοι ουδέποτε πήραν αγροτικό πετρέλαιο. 
      Επεκτείνουμε την ασφαλιστική κάλυψη του ΕΛ.Γ.Α. και σε άλλες ασθένειες του ζωικού κεφαλαίου και παράλληλα, προχωρεί η μελέτη που πραγματοποιεί για λογαριασμό του Υπουργείου Αγροτικής Ανάπτυξης και Τροφίμων, το Γεωπονικό Πανεπιστήμιο και σύντομα ολοκληρώνεται, με θέμα την αξιοποίηση των υποπροϊόντων των εργοστασίων παραγωγής βιοκαυσίμων για ζωοτροφές.
      Όσον αφορά το θέμα των πληρωμών της ενιαίας ενίσχυσης, για το οποίο ανέξοδα μας κατηγορείτε, θα περίμενα να είσθε καλύτερα ενημερωμένοι για τους κοινοτικούς κανονισμούς, σχετικά με την εφαρμογή της αγροτικής πολιτικής. Με βάση τον κανονισμό της Ευρωπαϊκής Ένωσης λοιπόν, που αναφέρεται στην ενιαία πληρωμή, ορίζεται σαφώς ότι οι πληρωμές της ενιαίας ενίσχυσης, εκτός περιορισμένων εξαιρετικών περιπτώσεων, γίνονται μετά από την 1η Δεκεμβρίου του οικονομικού έτους το οποίο αφορούν.
      Πέραν αυτών, για την αντιμετώπιση της δύσκολης συγκυρίας και την στήριξη του κλάδου της κτηνοτροφίας, έχουν ληφθεί μέτρα και σε επίπεδο Ευρωπαϊκής Ένωσης, μετά από επίμονες παρεμβάσεις και από την πλευρά μας στο Συμβούλιο Υπουργών Γεωργίας της Ευρωπαϊκής Ένωσης. 
      Ειδικότερα, ελήφθησαν τα εξής μέτρα: Πρώτον, η κατάργηση της υποχρεωτικής αγρανάπαυσης για την περίοδο 2007-2008. Με το μέτρο αυτό εκτιμάται ότι η παραγωγή σιτηρών στην Ευρωπαϊκή Ένωση θα αυξηθεί κατά την τρέχουσα καλλιεργητική περίοδο κατά δέκα έως δεκαεπτά εκατομμύρια τόνους, ανάλογα με τις καιρικές συνθήκες που θα επικρατήσουν. 
      Δεύτερον, η προσωρινή αναστολή των εισαγωγικών δασμών για σιτηρά, κατά τη διάρκεια του τρέχοντος οικονομικού έτους.
      Τρίτον, η ενεργοποίηση της διαδικασίας της ιδιωτικής αποθεματοποίησης στο χοίριο κρέας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Μισό λεπτό, κυρία Πρόεδρε, σας παρακαλώ.
      Τέταρτον, η χορήγηση εξαγωγικών επιστροφών για το χοίριο κρέας.
      Κυρίες και κύριοι συνάδελφοι, μέσα στο κλίμα αυτό και στα πλαίσια αυτά, εξαντλούμε όλα τα μέσα που έχουμε στη διάθεσή μας, για να δημιουργήσουμε ένα περιβάλλον ασφάλειας και στήριξης του κλάδου. Αν καταφέρετε να υπερβείτε το κομματικό συμφέρον σας και αποκτήσετε επαφή με τον κτηνοτροφικό κόσμο της χώρας, θα διαπιστώσετε ότι οι Έλληνες κτηνοτρόφοι αναγνωρίζουν τις προσπάθειές μας και ότι μας εμπιστεύονται. 
      Είμαι σε θέση να έχω πλήρη γνώση γι’ αυτό, διότι ως πολιτική ηγεσία του Υπουργείου Αγροτικής Ανάπτυξης και Τροφίμων, τόσο εγώ όσο και ο Υφυπουργός, κ. Κιλτίδης, έχουμε ανοίξει τις πόρτες του Υπουργείου, επισκεπτόμαστε όλη την ελληνική περιφέρεια και διαπιστώνουμε, μέσα από την καθημερινή επαφή που έχουμε με τους Έλληνες αγρότες και ιδιαίτερα με τους κτηνοτρόφους αυτήν την περίοδο, ότι οι ίδιοι αξιολογούν θετικά το έργο μας.
      Περιμένω, λοιπόν, να αφουγκραστείτε καλύτερα τον αγροτικό κόσμο και να συμμετάσχετε στην προσπάθειά μας, από την οποία δεν εξαρτώνται τα δικά μας ή τα δικά σας συμφέροντα, αλλά τα συμφέροντα του αγροτικού κόσμου της χώρας, σε μία συγκυρία που για την κτηνοτροφία υπάρχουν δυσκολίες.
      Αν θέλετε να συνεχίσετε να κάνετε αντιπολίτευση για την αντιπολίτευση ως «χομπίστες», όπως ανέφερε κορυφαίο στέλεχός σας πρόσφατα, μπορείτε να το κάνετε, αλλά να είστε έτοιμοι να υποστείτε και τις συνέπειες. 
      ΑΘΑΝΑΣΙΑ ΜΕΡΕΝΤΙΤΗ: Πώς το είπατε;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): «Χομπίστες». Για να μην πω ποιο στέλεχος το ανέφερε, διαβάστε τις εφημερίδες. 
      Με έκπληξη πρόσεξα, βέβαια, ότι στη σκιώδη Κυβέρνηση που ανακοίνωσε το κόμμα σας προχθές, δεν συμπεριελήφθη ο τομέας της αγροτικής ανάπτυξης, της γεωργίας, της κτηνοτροφίας, της αλιείας. Γι’ αυτό, όμως, δεν άκουσα και δεν είδα καμμία αντίδραση από όλους εσάς, που σήμερα μας κατηγορείτε ότι φτάσαμε την κτηνοτροφία στο χείλος της καταστροφής. Και αυτό δεν είναι παρά ένας πρόσθετος λόγος, που δηλώνει την έλλειψη ενδιαφέροντος από την πλευρά σας για την ελληνική γεωργία και κτηνοτροφία και για το μέλλον τους. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ εγώ, κύριε Υπουργέ.
Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», πέντε μέλη της Πανελλήνιας Ένωσης Γυναικών Μάνης. 
      Ευχαριστούμε που είστε εδώ.
      (Χειροκροτήματα απ’ όλες τις πτέρυγες της Βουλής)
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κυρία Πρόεδρε.
      Κύριε Υπουργέ, επειδή είπατε κάτι για την Αντιπολίτευση και μάλιστα χρησιμοποιήσατε μία λέξη υποτιμητική, πρέπει να σας πω ότι δεν είναι χόμπι, είναι υποχρέωση από το Σύνταγμα και από την εντολή που μας έχει δώσει ο ελληνικός λαός.
      Θέλω, λοιπόν, να κάνω δύο παρατηρήσεις πρώτα, πριν σχολιάσω αυτά που είπατε πριν. 
      Αν, κύριε Υπουργέ, αυτά που λέτε τα πιστεύετε, γίνεστε πολύ επικίνδυνοι, σαν Κυβέρνηση. Γιατί εάν και τώρα δεν έχετε κατανοήσει πού ακριβώς βρίσκεται η ελληνική γεωργία και ιδιαίτερα η ελληνική κτηνοτροφία, τα πράγματα για την εθνική μας οικονομία θα είναι τραγικά. Γιατί μιλάμε για ένα χώρο που βιώνει και εξασκεί ένα επάγγελμα σε ακριτικές, σε παραμεθόριες περιοχές, κάτω από δύσκολες συνθήκες, προσφέροντας πολλά στην εθνική μας οικονομία.
      Κύριε Υπουργέ, για να μην αρχίσουμε με αντιπαραθέσεις οι οποίες δεν έχουν αντικείμενο, θα ξεκινήσω την τοποθέτησή μου με το δικό σας συλλογισμό.  
Το να ακούγατε, κύριοι Υπουργοί, δεν θα ήταν κακό. Όταν ακούς, μαθαίνεις κιόλας. Δεν είναι κακό να ακούτε. Θα πρέπει, λοιπόν, να ξεκινήσω με το δικό σας συλλογισμό. Είπατε ότι είχατε μία πρόταση, την είχε κάνει ο κ. Καραμανλής, ότι θα ήταν δίπλα στους κτηνοτρόφους και στους αγρότες, ότι θα πήγαινε στην Ευρωπαϊκή Ένωση, θα έφερνε κονδύλια και θα ήταν ευτυχισμένοι οι αγρότες. 
      Να ξεκινήσουμε πρώτα από τον κύριο Πρωθυπουργό. Ο κύριος Πρωθυπουργός, λοιπόν, είπε ότι πήγε στην Ευρωπαϊκή Ένωση και έφερε αυξημένα κονδύλια. Σας είπαμε ότι δεν είναι αυξημένα τα κονδύλια, ότι θα είναι μειωμένα κατά 22%. Ε, λέτε εσείς τώρα: «Όντως, θα περάσουν τρία χρόνια για να εμφανιστούν τα νούμερα, θα έχει περάσει χρόνος, θα έχει ξεχαστεί». Λοιπόν, θα σας θυμίσω ότι το Γ’ Κοινοτικό Πλαίσιο Στήριξης για την αγροτική ανάπτυξη είχε 6.516.000.000 ευρώ. Τώρα με τα δικά σας νούμερα, που έχετε εγγράψει, είναι 5.078.000.000 ευρώ,  δηλαδή είναι κατά 1.438.000.000 ευρώ -22,1%- μειωμένο. Όταν ο Πρωθυπουργός της χώρας διαψεύδεται τόσο ωμά, τι πρέπει να πουν οι Έλληνες κτηνοτρόφοι και οι αγρότες; Πρώτο δείγμα γραφής.
      Πάμε, λοιπόν, στο δεύτερο δείγμα. Λέτε εδώ πέρα ότι δεν υπάρχει κανένα πρόβλημα -αυτό κατάλαβα- ότι οι κτηνοτρόφοι έπρεπε να είναι και ευτυχισμένοι για την αγάπη την οποία έχετε απέναντί τους και για τις πολιτικές τις οποίες εφαρμόζετε και ότι οι πολιτικές έχουν και απόδοση. Τι θέλετε, λοιπόν; Να ξεκινήσουμε από το κόστος παραγωγής; Ποιος έχει σήμερα τη ευθύνη γι’ αυτήν την τρομερή αύξηση του κόστους παραγωγής; Πήγατε να το δικαιολογήσετε λίγο στο τέλος, ότι είναι αποτέλεσμα της παγκοσμιοποίησης, των παγκόσμιων αποθεμάτων σιτηρών. Εγώ να πω την ευθύνη τη δική σας, την προσωπική ευθύνη. Εσείς διαλαλούσατε σε όλους τους τόνους και μάλιστα κάνατε και μία μνεία ότι μετά την αναθεώρηση της Κοινής Αγροτικής Πολιτικής το 2003 και με τη σχέση ζωικής και φυτικής παραγωγής 70%-30% παρουσιαζόταν η μεγαλύτερη ευκαιρία να έχουμε μια ανατροπή και μια διαφορετική σχέση. Τι κάνατε εσείς, λοιπόν, γι’ αυτές τις μεγάλες εκτάσεις, οι οποίες έφευγαν από κάποιες καλλιέργειες, ώστε να είναι καλλιέργειες οι οποίες θα δημιουργήσουν την προϋπόθεση της ανάπτυξης της κτηνοτροφίας, για να έχουμε καλύτερες τιμές και να έχουμε καλύτερα αποτελέσματα; 
      Θα πρέπει να σας πω, λοιπόν, ότι τα στοιχεία που χρησιμοποιώ είναι του Υπουργείου Γεωργίας. Υπάρχει μια αύξηση στις ζωοτροφές που φτάνει μέχρι και 74%. Θα μου πείτε τώρα εσείς ότι πιάσαμε τους κτηνοτρόφους ότι έχουν πρόβλημα, μα παίρνουν αύξηση οι αγρότες από την πώληση των δημητριακών. Σας πληροφορώ, λοιπόν, ότι δεν είναι ντόπια η παραγωγή των δημητριακών, είναι εισαγόμενα, και έχουν αύξηση τιμών κατά 74% και αν πάμε και στα στερεοποιημένα, σόγια και ελαιούχους σπόρους, είναι και πολύ υψηλότερες. Η δεύτερη κατάρρευση, λοιπόν, αυτών που λέτε. Τους αγαπάτε, τους νοιάζεστε, είστε δίπλα τους, αλλά τους δίνετε να μεγαλώσουν τα ζώα τους, να ταΐσουν τα ζώα τους με ένα κόστος παραγωγής που φθάνει 74% πιο αυξημένο. 
      Να πάμε τώρα στα υπόλοιπα. Λέτε ότι η πολιτική σας αποδίδει. Έτσι έλεγε ο προηγούμενος Υπουργός, γιατί δεν είστε καινούργιος, κύριε Υπουργέ, είστε παλιός Υπουργός. Δεν είναι η Κυβέρνηση τώρα να έχει το άλλοθι της προηγούμενης κυβέρνησης, η προηγούμενη κυβέρνηση είναι της Νέας Δημοκρατίας. Αυτή η πολιτική σας πώς αποδίδει; Να πάμε, λοιπόν, στην παραγωγή του κρέατος. Εδώ υπάρχει μία τρομακτική μείωση της παραγωγής του κρέατος. Αυτό, λοιπόν, πώς το διασκεδάζετε; Εγώ να δεχθώ ότι είναι τα πράγματα  πάρα πολύ καλά. Πάνω από εκατό χιλιάδες τόνους μείωση παρουσιάζει η εγχώρια παραγωγή κρέατος, με την καλή σας πολιτική, που αγαπάτε τους κτηνοτρόφους, αγαπάτε τους αγρότες, πηγαίνετε βόλτα και τους τα λέτε και όλα αυτά καλά. Να, λοιπόν, ότι καταρρίπτεται όλη αυτή η πολιτική σας. Εγώ να δεχθώ ότι η πρόθεσή σας είναι καλή. Καλό είναι να διαγιγνώσκεις, αλλά τι κάνεις εσύ; Δεν είναι δική σας η ευθύνη αυτή, όταν παρατηρείται μια τόσο μεγάλη μείωση;
      Και πάμε τώρα στα επί μέρους ζητήματα. Πάμε να ξεκινήσουμε λίγο πάλι από τα ευρωπαϊκά. Κύριε Υπουργέ, πριν από λίγες μέρες η κ. Μποέλ μίλησε για το τεστ υγείας, για την ανασκόπηση, για το πώς πάει η αναθεώρηση της Κοινής Αγροτικής Πολιτικής. Πριν ακόμη την εφαρμόσετε εσείς, γιατί δεν εφαρμόσατε τίποτα, σας τα είπε ο εισηγητής, εδώ είχατε μια υποχρέωση: Ένα νομοσχέδιο φέρατε στα τέσσερα χρόνια και το φέρατε για να νομοθετήσετε τη δημιουργία των Κέντρων Αγροτικής Ανάπτυξης. Μπορείτε να μου πείτε αν λειτουργεί πουθενά ένα Κέντρο Αγροτικής Ανάπτυξης, που πήγατε και τα στήσατε δίπλα στις Διευθύνσεις Αγροτικής Ανάπτυξης των Νομαρχιών; Τι κάνατε, λοιπόν; Και μιλάτε για προσλήψεις και τα υπόλοιπα. Κανένα, δεν υπάρχει.
      Πάμε στη δεύτερη υποχρέωση που είχατε από το νομοσχέδιο, να πάνε οι κτηνίατροι και οι γεωπόνοι δίπλα στον αγρότη, με τους συμβούλους, δηλαδή, που θα είναι δίπλα στον αγρότη και το λέγατε και το βάζατε και στο στόμα του Πρωθυπουργού. Υπάρχει σήμερα ένας γεωργικός σύμβουλος που πήγε σε μια αγροτική οικογένεια, σε έναν κτηνοτρόφο, σε έναν αγρότη, σε έναν που έχει φυτική παραγωγή και να του πει: «Έλα εδώ, αδερφέ, εμένα με στείλανε από το Υπουργείο Γεωργίας εδώ να σε συμβουλέψω». Μπορείτε να μου πείτε έναν που πήγε σε έναν άνθρωπο; Είναι η δεύτερη υποχρέωση την οποία δεν τηρήσατε.
    Κατά τα άλλα, αγαπάτε τους κτηνοτρόφους, τους αγαπάει ο κ. Καραμανλής, τους αγαπάτε και εσείς, πάτε βόλτα. Άρα, εδώ έχουμε μια δεύτερη καταστρατήγηση αυτών των συγκεκριμένων εξαγγελιών. 
    Λέει η κ. Μποέλ, θα αναθεωρήσουμε τα δεδομένα και δεν θα πάρουν επιδοτήσεις όσοι έχουν κάτω από δέκα στρέμματα. Δεν θα εφαρμοστούν τα ιστορικά δεδομένα. Εμείς δεν λέμε τι πρέπει να εφαρμοστεί στη χώρα μας γιατί ό,τι και να λέμε εσείς κάνετε τρία χρόνια να αποφασίσετε. Σας λέγαμε ότι πρέπει να αποφασίσουμε την πλήρη αποδέσμευση. Κάνατε τρία χρόνια να την αποφασίσετε. Και τώρα, κύριε Κοντέ, που είστε Υπουργός εσείς, σας είδα να επαναφέρετε πάλι την πολιτική για δέσμευση. Πάτε στην Ευρωπαϊκή Ένωση για τα οπωροκηπευτικά και λέτε ολίγον έτσι και ολίγον γιουβέτσι για να έχουμε. Αφού ξέρετε ότι μετά το 2013 δεν θα  υπάρχει πουθενά δεσμευμένη σχέση παραγωγής και ενίσχυσης. Γιατί εσείς κοροϊδεύετε τους παραγωγούς; Για να κάνετε το παιχνίδι του άλλου καρτέλ της ντομάτας και των βιομηχάνων ή για να εξυπηρετήσετε τους άλλους που δεν τους εξυπηρετήσατε τόσο καλά με τους καπνοπαραγωγούς; Τι θα πείτε στην Ξάνθη στην περιοχή σας, στην Κομοτηνή και σε άλλες περιοχές που έχουν τα καπνά; Ότι να, το 2009 έφτασε και ότι θα πάρουν 50% λιγότερα χρήματα. 
    Και είναι ευθύνη του κ. Καραμανλή και της πολιτικής ηγεσίας του Υπουργείου Γεωργίας. Υπάρχει σε άλλο προϊόν στην Ευρωπαϊκή Ένωση περίπτωση να παίρνουν από την τσέπη του παραγωγού το 50%; Δεν υπάρχει. Εσείς λέτε ότι κατά τα άλλα αγαπάτε τους παραγωγούς, αγαπάτε τους αγρότες. Όλους τους αγαπάτε. Δηλαδή αν δεν τους αγαπούσατε, τι θα τους κάνατε, όταν τους παίρνετε το 50% από την τσέπη τους!
    (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Πάμε σε ένα άλλο ζήτημα. Εδώ κοροϊδεύατε τον κόσμο δυο χρόνια από το site του Πρωθυπουργού ότι για πρώτη φορά θα δώσετε νωρίτερα τις επιδοτήσεις. Ποιες επιδοτήσεις; Δώσατε τις περσινές; Πάνω από δώδεκα έως δεκατρείς χιλιάδες κόσμος δεν έχουν πάρει ακόμη χρήματα. Διακόσιες είκοσι χιλιάδες δεν είχαν καν το δικαίωμα να πάρουν επιδότηση. Κατά τα άλλα δίνετε για πρώτη φορά τις επιδοτήσεις. 
    Πάμε φέτος. Κύριε Υπουργέ, γίνεστε επικίνδυνοι και παραπληροφορείτε τον κόσμο γιατί αυτά που μας είπατε σήμερα εδώ έχετε την ευχέρεια να τα λέτε κάθε μέρα. Μετατρέψατε τον πιστοποιητικό οργανισμό Ο.Π.Ε.Γ.Ε.Π. σε ΥΕΝΕΔ νέου τύπου, σε τηλεοπτικό κανάλι που το πληρώνετε με χρήματα των Ελλήνων αγροτών από τα ευρωπαϊκά προγράμματα. Και αντί να πιστοποιεί και να κάνει βιολογική γεωργία, είναι ένας ολόκληρος οργανισμός που το 75% του προϋπολογισμού του είναι για το κανάλι προπαγάνδας. Δεν υπάρχει προηγούμενο να υπάρχει τέτοιο κανάλι προπαγάνδας σαν αυτό που έχετε. Θα μπορούσατε αυτά που είπατε εδώ πέρα να τα πείτε στην εκπομπή που τα λέτε κάθε μέρα, που πληρώνετε τους ραδιοφωνικούς σταθμούς και τις τηλεοράσεις στην περιφέρεια για να κάνουν αυτή την προπαγάνδα. Έπρεπε όμως να πείτε στους αγρότες ότι είχατε τη δυνατότητα να πληρώσετε τις επιδοτήσεις φέτος που υπάρχει τεράστιο πρόβλημα. Και γιατί δώσατε την εξισωτική αποζημίωση και δεν δίνετε κανονικά την ενιαία ενίσχυση; Σήμερα έχει 30 ο μήνας. Αύριο έπρεπε να πάνε οι αγρότες στην Τράπεζα και στα βιβλιάριά τους να έχουν τα χρήματα. Γιατί δεν το κάνετε; Γιατί ζητήσατε δήθεν από την κ. Μποέλ να σας δώσει έγκριση να πληρώσετε γρηγορότερα και σας απάντησε όχι γιατί δεν βελτιώσατε αυτά που σας ζήτησε. Γιατί ξέρετε ότι σας απειλεί ότι θα κόψει και τις πληρωμές. Το ξέρετε αυτό από τη συνάντηση που είχατε και εσείς και ο προκάτοχός σας. Το ξέρει και ο Γενικός Γραμματέας που ασχολείται με τα ευρωπαϊκά ότι έχει προειδοποίηση και γράμμα από την κ. Μποέλ και ο κ. Μπασιάκος και ο κ. Αυγουλάς ότι θα έχουμε παύση πληρωμών αν δεν κάνουμε αυτά που πρέπει να κάνουμε όπως ορίζει ο κανονισμός. 
    Και αντί να τα πείτε αυτά στον κόσμο και να βελτιωθείτε, λέτε ότι δίνετε για πρώτη φορά νωρίτερα τις επιδοτήσεις. Θα τις δώσετε αύριο το πρωί τις επιδοτήσεις; Δεν θα τις δώσετε. Γιατί ενώ ζητήσατε την έγκριση, σας έδωσε μόνο για τα πυρόπληκτα. Λέτε στον κόσμο ότι θα πληρώνατε γρηγορότερα αλλά δεν σας αφήνει η Ευρωπαϊκή Ένωση. Σας άφησε για τα πυρόπληκτα η Ευρωπαϊκή Ένωση. Τα πληρώσατε; Άρα, πήγατε και εδώ να κάνετε ένα επικοινωνιακό τρικ και να κοροϊδέψετε τον κόσμο και να τους πείτε ψέματα ότι είχατε την καλή πρόθεση αλλά δεν το κάνατε, γιατί δεν σας το επέτρεψε η Ευρωπαϊκή Ένωση. 
    Πάμε τώρα στα ζητήματα που αφορούν την καθημερινότητα, δηλαδή, αυτά που λέει η επερώτησή μας και τα ανέλυσε ο εισηγητής μας. Κύριε Υπουργέ, θέλω να σας πω δυο, τρία πράγματα. Έχω εδώ έναν πίνακα απ’ όλη την Ελλάδα. Υπάρχει μια εκμετάλλευση των εκατό προβάτων. Το 2003 και το 2004 αυτή η μονάδα είχε μια δυνατότητα να έχει 12.000 ευρώ έσοδα το χρόνο.
      Σήμερα έχει 6.000 ευρώ έσοδα, δηλαδή, 6.000 λιγότερα. Τι θα κάνουν αυτοί οι άνθρωποι; Εσείς λέτε «Εμείς κάναμε τα πάντα». «Εσείς δημιουργήσατε το καρτέλ», είπατε σ’ εμάς. Σας απέδειξα εδώ ότι την περίοδο του ΠΑ.ΣΟ.Κ. που λέγατε ότι υπήρχε το καρτέλ, ήταν αυτές οι συγκεκριμένες τιμές.
      Κύριε Υπουργέ, εσείς καταγγείλατε στην Επιτροπή Ανταγωνισμού το καρτέλ ή έκαναν προσφυγές οι κτηνοτρόφοι, γιατί έχουμε μπερδευτεί. Εγώ να δεχτώ ότι και εσείς είχατε την ίδια άποψη. Τώρα, λοιπόν, που επιβεβαιώθηκε ότι υπήρχε καρτέλ, ότι αφαιρούσε χρήματα από τους παραγωγούς, ότι μπήκαν πρόστιμα, πού θα πάνε αυτά τα χρήματα; 
      Θα επιστραφούν στους κτηνοτρόφους για να πάρουν την απώλεια εισοδήματος, αφού το παραδέχεστε; Παραδέχεστε σήμερα ότι υπάρχει καρτέλ. Τι θα κάνετε με τους κτηνοτρόφους; Θα κερδίσουν οι κτηνοτρόφοι κάτι απ’ αυτό που αναγνωρίστηκε, ότι κάποιοι αφαιρούσαν από τα χρήματά τους; 
      Έχετε μια βιομηχανία που είναι κρατική, τη «ΔΩΔΩΝΗ», η οποία έχει εξαιρετικά προϊόντα αναγνωρισμένα σ’ όλο τον κόσμο. Επειδή θέλετε να κάνετε πολιτική και αγαπάτε τους κτηνοτρόφους, γιατί αφήσατε τη «ΔΩΔΩΝΗ» τέσσερα χρόνια να έχει σταθερή τιμή στο γάλα και να μη δίνει ούτε ένα λεπτό αύξηση; Δεν ήταν, δηλαδή, δεμένη στο άρμα του καρτέλ; Δεν εξυπηρετούσε η ίδια το κράτος; Το κράτος και η φυσική, πολιτική ηγεσία είτε της Αγροτικής Τράπεζας, της εθνικής οικονομίας είτε η δική σας, του Υπουργείου Αγροτικής Ανάπτυξης, δεν συναινούσαν σ’ αυτήν τη λογική, δηλαδή, των καρτέλ; Δεν συμμετείχατε; Δεν το αναβιώνατε; Δεν τους δίνατε δύναμη, όταν δεν δίνατε ούτε ένα λεπτό αύξηση; 
      Σήμερα επαίρεστε ότι υπάρχει αύξηση στο αγελαδινό. Ξέρετε ότι είναι ευρωπαϊκό φαινόμενο, γιατί υπάρχει πρόβλημα με τα αποθέματα και γιατί άνοιξαν κάποιες μεγάλες αγορές και υπάρχει μία συγκυριακή αύξηση. Δεν λέτε, όμως, τίποτα για το αιγοπρόβειο, το οποίο πάει προς καταστροφή. 
      Δεν λέτε τίποτα για τη φέτα, για την οποία δεν έχετε κάνει ούτε μία παρατήρηση ότι υπάρχουν θέματα που έγκαιρα πρέπει να λύσουμε, για να μην έχουμε στο μέλλον προβλήματα. Στο τέλος λέτε: «Εμείς κάναμε αυτά που κάναμε και κερδίσαμε την ένσταση στο δικαστήριο». Εδώ υπάρχει κίνδυνος να χαθεί η κατοχύρωση της επωνυμίας για το συγκεκριμένο προϊόν. 
      Σας είπε κάποιος συνάδελφος –μάλλον ο κ. Δριβελέγκας- για την πολιτική της ΕΛ.ΒΙ.Ζ. και της Βιομηχανίας Ζάχαρης. Πόσο πουλάνε τα προϊόντα που βγάζει από τη μεταποίηση, την πούλπα και τις ζωοτροφές; Είναι οι μεγαλύτερες αυξήσεις που υπάρχουν στην αγορά. Τις έχουν τα κρατικά, τα δικά σας «μαγαζιά», τα οποία έχετε και για άλλους λόγους, για να εξυπηρετείτε υμέτερους και παρα-υμέτερους.
      Κλείνω μ’ ένα μεγάλο θέμα. Όταν σας λέγαμε το 2004 να κάνετε κάποιες ενέργειες, μας λέγατε «Δεν ξέρετε εσείς. Εμείς θα κάνουμε μελέτες». Αναθέσατε στη «ΝΟΗΣΙΣ» τη μελέτη για το ΕΣΠΑ. Δεν ξέρω πού πήγαν τα χρήματα, σε ποιο σκοπό πήγαν τα χρήματα που πήρε η «ΝΟΗΣΙΣ», γιατί δεν έκανε τίποτα. Και κάνατε μετά άλλη επιτροπή με υπαλλήλους του Υπουργείου Γεωργίας, για να δουν τη συρραφή έργων που υπάρχει εκεί χωρίς καμμία προοπτική. 
      Πείτε μου, σας παρακαλώ, ποια μελέτη έχετε σήμερα στα χέρια σας και με βάση αυτήν εφαρμόζετε την πολιτική σας για τον αγροτικό τομέα, είτε αφορά τη γεωργία είτε την κτηνοτροφία είτε τα υπόλοιπα; Πείτε μου μία μελέτη μιας περιοχής. Τις παρουσιάσατε νύχτα, για να καλύψετε τις υποχρεώσεις, ώστε να γίνει εκταμίευση και να πάρετε τα χρήματα και να φύγουν κάποια χρήματα που πήγαν παντού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Τώρα δύο-τρία πράγματα ακόμα. Είχαμε πυρκαγιές. Έρχονται καθημερινά ενστάσεις και προβλήματα. Λέγατε ότι θα δώσετε γρήγορα τα χρήματα των αποζημιώσεων. Δώσατε πουθενά χρήματα; Δώσατε χρήματα για να καλύψετε τα προβλήματα; 
      Διαμαρτύρονται πολλοί ότι τα τροχοφόρα δεν αποζημιώνονται. Έρχονται σε μένα κάθε μέρα και μου το λένε. Φαντάζομαι ότι το ίδιο γίνεται και σε εσάς. Γιατί δεν πληρώνετε τα τροχοφόρα; Κάποιος που χρησιμοποίησε το τρακτέρ για να βάλει από πίσω το ραντιστικό και να σβήσει τη φωτιά, καταστράφηκε. Ήταν καινούργιο. Τώρα του λέτε ότι δεν αποζημιώνεται. Δηλαδή την επόμενη φορά που θα πιάσει φωτιά, αντί να πάει να σβήσει τη φωτιά, να παίρνει το τρακτέρ και να φεύγει. Δεν θα τους αποζημιώσετε; Πρέπει να το πείτε. Πρέπει να πάρετε μία απόφαση για τα τροχοφόρα. Είναι πάρα πολύ σημαντικό και πρέπει να το κάνετε. 
      Και τελειώνω σε μισό λεπτό, κύριε Πρόεδρε, με το θέμα του ΕΛ.Γ.Α.. Κύριε Υπουργέ, ο ΕΛ.Γ.Α. έχει σήμερα «άνοιγμα» 4.000.000.000 περίπου. Τι θα κάνετε; Πώς θα καλύψετε αυτά τα χρήματα;
      Δεν είστε εντάξει ούτε στα τοκοχρεολύσια. Έχετε εγγράψει 150.000.000 για τα τοκοχρεολύσια στον προϋπολογισμό και οι υποχρεώσεις είναι για 180.000.000. Δηλαδή ούτε καν τις υποχρεώσεις για τα τοκοχρεολύσια δεν καλύπτετε. 
      Δεύτερον, τι θα κάνετε μ’ αυτές τις κατ’ εξαίρεση αποφάσεις που παίρνετε κάθε φορά; Θα τις έχετε τις κατ’ εξαίρεση, για να έρχονται στα γραφεία σας, στα πολιτικά γραφεία των Βουλευτών, των πολιτευτών, για να μπορείτε να εκβιάζετε περιοχές και πρόσωπα ή θα διευρύνετε τον κανονισμό για τον ΕΛ.Γ.Α.;
      Όσον αφορά το θέμα των Π.Σ.Ε.Α., έχει εγκριθεί το σχέδιό σας με βάση το νέο κανονισμό; Είστε έτοιμοι, λοιπόν, να υποβάλετε το πρόγραμμα; Έχετε υποβάλει πρόγραμμα, για να μπορέσετε να αποζημιώσετε; Και γιατί δεν εκταμιεύετε από τα ήδη εγκεκριμένα προγράμματα; Είναι απαντήσεις που πρέπει να τις δώσετε.
      Και επειδή εδώ δεν είναι κανάλι, κύριε Υπουργέ, εδώ είναι η Βουλή των Ελλήνων, εδώ σας έχουμε σε κοινοβουλευτικό έλεγχο, παρακαλώ, κύριε Πρόεδρε, ο Υπουργός να απαντήσει επί των ερωτημάτων τα οποία θέτουμε και όχι περί άλλων να τυρβάζει.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Μωραΐτης.
      ΝΙΚΟΛΑΟΣ ΜΩΡΑΪΤΗΣ: Κύριε Πρόεδρε, κυρίες και κύριοι Βουλευτές, η δραματική κατάσταση που βιώνουν σήμερα οι κτηνοτρόφοι της χώρας δεν είναι κεραυνός εν αιθρία. Είναι το αποτέλεσμα μιας συγκεκριμένης αντιαγροτικής, αντικτηνοτροφικής πολιτικής, που ακολούθησαν όλες οι κυβερνήσεις χρόνια τώρα, κάτω από τις εντολές της Ευρωπαϊκής Ένωσης, μιας πολιτικής που έχει ξεκάθαρο στόχο: Τη μείωση του αγροτικού, του κτηνοτροφικού πληθυσμού στο 6% με 7%, τη συγκέντρωση και της κτηνοτροφικής παραγωγής σε λίγα χέρια. 
      Οι επερωτώντες συνάδελφοι του ΠΑ.ΣΟ.Κ. δεν είπαν κουβέντα για τις αιτίες, για την καρδιά του προβλήματος. Αδιάψευστος μάρτυρας όμως είναι, και παρά τις διαβεβαιώσεις του κυρίου Υπουργού, τα στοιχεία: η συρρίκνωση όλων των κτηνοτροφικών κλάδων και η διατροφική εξάρτηση του λαού μας από κτηνοτροφικά προϊόντα εισαγωγής και πολλές φορές αμφιβόλου ποιότητας, όπως «τρελές αγελάδες», διοξίνες. 
      Κύριε Πρόεδρε, την περίοδο 1980-2005 μειώθηκε η αυτάρκεια σε όλα τα ζωοκομικά προϊόντα. Στο κρέας των πουλερικών από 100,4% πέσαμε στο 67%. Στο βοδινό κρέας, κύριε Υπουργέ, από 66% πέσαμε στο 27%. Στο αιγοπρόβειο κρέας πέσαμε από το 92% στο 81%, στο χοιρινό από το 84% στο 41%. 
      Το 2006 το συνολικό έλλειμμα σε ζωοκομικά προϊόντα έφθασε στο αστρονομικό ποσό του 1,69 δισεκατομμυρίου ευρώ και μαζί με τις εισαγωγές ζωοτροφών στα 2.000.000.000 δισεκατομμύρια ευρώ. Δίνουμε, δηλαδή, για την εισαγωγή κτηνοτροφικών προϊόντων όσα δίνουμε σχεδόν για την εισαγωγή πετρελαίου. Αυτός είναι ο «παράδεισος» της Ευρωπαϊκής Ένωσης για τους κτηνοτρόφους, που τα εκατομμύρια Ευρωπαίοι θα έκαναν ανάρπαστα τα ελληνικά προϊόντα! Δυστυχώς όμως τα  δέκα εκατομμυριάκια κατοίκων της χώρας μας γίνονται καταναλωτές των προϊόντων ιδιαίτερα των βόρειων χωρών.
      Η συγκέντρωση της κτηνοτροφικής παραγωγής σε λίγα χέρια, όπως ανέφερα παραπάνω, προκύπτει μέσα από επίσημα στοιχεία. Την περίοδο 1991-2004 στις βοοτροφικές μονάδες υπήρξε μια μείωση που έφθασε το 50%. Από πενήντα χιλιάδες τετρακόσιες είκοσι μονάδες πέσαμε στις είκοσι πέντε χιλιάδες δεκαπέντε και ξεκληρίστηκαν ιδιαίτερα φτωχομεσαία νοικοκυριά. Αυξήθηκαν οι μεγάλες εκμεταλλεύσεις. 
      Το 2004, κύριε Υπουργέ, το 5,4% των μεγαλύτερων βοοτροφικών μονάδων είχαν το 35,4% του συνόλου των βοοειδών. Στις κτηνοτροφικές μονάδες το 2004 το 11% είχε το 57% των χοιρινών, το 9,3% των προβατοτροφικών μονάδων το 44,1% του συνόλου του αριθμού των προβάτων και το 3% των μεγάλων αιγοτροφικών μονάδων είχε το 34,5% των αιγών. Γι’ αυτό, κύριοι Βουλευτές, έχει ονοματεπώνυμο αυτή η αντικτηνοτροφική πολιτική. Γιατί είτε με «πράσινες» είτε με «μπλε» κυβερνήσεις είχε δυσάρεστες εξελίξεις για τους κτηνοτρόφους της χώρας.
      Βασικοί παράγοντες που θα επιταχύνουν παραπέρα αυτές τις αρνητικές εξελίξεις είναι η κατάργηση των εισαγωγικών επιδοτήσεων και η δραστική μείωση των δασμών εισαγωγής, που θα γίνει σύμφωνα με τον Παγκόσμιο Οργανισμό Εμπορίου.
      Γι’ αυτό είναι καθοριστικές οι ευθύνες και των κυβερνήσεων της Νέας Δημοκρατίας και του ΠΑ.ΣΟ.Κ., γιατί συμφώνησαν, ψήφισαν και εφάρμοσαν με ιδιαίτερο ζήλο όλους τους κανονισμούς της Ευρωπαϊκής Ένωσης που άμεσα ή έμμεσα αφορούσαν την κτηνοτροφία, όπως είναι οι συμφωνίες της GATT και του Παγκόσμιου Οργανισμού Εμπορίου. Και οι δύο κυβερνήσεις χρησιμοποίησαν όλα τα κοινοτικά και εθνικά μέσα και μηχανισμούς για να επιταχύνουν τη συγκέντρωση της κτηνοτροφίας σε λίγες επιχειρήσεις. 
      Συνειδητά χρεοκοπήσατε και περιθωριοποιήσατε τους συνεταιρισμούς για να ανδρωθούν τα γνωστά καρτέλ που λυμαίνονται τους μικρομεσαίους κτηνοτρόφους, συμπιέζοντας σε πολύ χαμηλά επίπεδα τις τιμές του γάλακτος στον παραγωγό. Σημαντικές γαλακτοβιομηχανίες, όπως η «ΣΥΝΕΡΓΑΛ», η «ΑΣΠΡΟ» έκλεισαν. Άλλες, όπως η «ΑΓΝΟ» και η «ΟΛΥΜΠΟΣ» ξεπουλήθηκαν στον ιδιωτικό τομέα, ενώ συνεταιριστικές της Α.Τ.Ε., όπως η «ΔΩΔΩΝΗ», που είπε ο κ. Αργύρης, μεθοδεύεται να τις ξεπουλήσουν στους ιδιώτες. Ειδικότερα, για τη «ΔΩΔΩΝΗ» στελέχη του ΠΑ.ΣΟ.Κ. και της Νέας Δημοκρατίας βάζουν γερά πλάτη σ’ αυτή την κατεύθυνση. 
      Κύριε Πρόεδρε, με όπλο τα κοινοτικά κονδύλια και τις επιδοτήσεις, προσπαθούν να χειραγωγήσουν και να αποπροσανατολίσουν τους μικρομεσαίους κτηνοτρόφους και να εκτονώσουν την αγανάκτησή τους, για να συγκαλύψουν τις ευθύνες τους και τα δύο κόμματα. Προσπαθούν να δικαιολογήσουν τη συρρίκνωση της κτηνοτροφίας με το επιχείρημα ότι η χώρα μας δεν έχει συγκριτικά πλεονεκτήματα για την ανάπτυξη της κτηνοτροφίας. Επιστημονικά, όμως, έχει αποδειχθεί το αντίθετο, ότι η χώρα μας μπορεί να αναπτύξει την κτηνοτροφία μέχρι τα επίπεδα της αυτάρκειας σε όλα τα ζωοκομικά προϊόντα και σε πολύ καλύτερες ποιότητες και τιμές από τα κοινοτικά. 
      Γιατί η προσφορά σε πιο χαμηλές τιμές των προϊόντων των μεγάλων επιχειρήσεων της Ευρωπαϊκής Ένωσης δεν οφείλεται κυρίως στους φθηνούς, αλλά στους επικίνδυνους τρόπους εκτροφής, μεταλλαγμένες ζωοτροφές, κρεατάλευρα και όχι στα φυσικά λιβάδια, όπως ισχυρίζεστε, των βόρειων χωρών.
      Εδώ, κύριοι Βουλευτές, πρυτανεύει η λογική του κέρδους, των πολυεθνικών τροφίμων και όχι η υγεία των λαών της Ευρώπης και ιδιαίτερα των φτωχών λαϊκών στρωμάτων. 
      Κύριε Υπουργέ, θα ήθελα να σας μεταφέρω την αγωνία των βιολογικών κτηνοτρόφων της Αιτωλοακαρνανίας που έχει φτάσει και στα χέρια σας, που δεν μπορούν πραγματικά οι κτηνοτρόφοι του 2005 να προσκομίσουν άδεια ίδρυσης λειτουργίας κτηνοτροφικής εκμετάλλευσης μέχρι το τέλος του 2007. Γι’ αυτό ζητώ να δοθεί αναστολή του μέτρου, τουλάχιστον για ένα χρόνο, για τους βιολογικούς κτηνοτρόφους της Αιτωλοακαρνανίας. Είναι έγγραφο που έχει φτάσει από το Νομάρχη Αιτωλοακαρνανίας στα χέρια σας. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μωραίτη. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Δεν νομίζω ότι θα πω τίποτα καινούργιο, εάν τονίσω και εγώ ότι οι κτηνοτρόφοι, όπως και γενικότερα όλοι οι ασχολούμενοι με τη γεωργία και την κτηνοτροφία στον τόπο μας, βρίσκονται σε δεινή οικονομική θέση. 
      Και θα ξεκινήσω με μια χαρακτηριστική φράση της Συντονιστικής Επιτροπής Αγώνα Κτηνοτρόφων Νομού Πέλλας: «Δεν μπορούμε να επιβιώσουμε με αυτή την πραγματικότητα. Δεν ζητάμε δάνεια, αλλά πληρωμή του κόπου μας και της  παραγωγής μας». Δεν ζητάνε χατίρι. Το δικαιούνται οι άνθρωποι. Κάνουν κόπο, προσφέρουν στην εθνική οικονομία, προσφέρουν στην απασχόληση και προσφέρουν σε όλους εμάς αυτά τα εκλεκτά ελληνικά προϊόντα που είναι σπάνια σε όλη την υφήλιο. Αυτή, λοιπόν, η φράση συμπυκνώνει την αγωνία των κτηνοτρόφων και υποδεικνύει τις ευθύνες της αρνητικής πορείας που ακολουθεί η ελληνική κτηνοτροφία από την εφαρμοζόμενη κυβερνητική πολιτική. 
      Οι πρόσφατες κινητοποιήσεις με τον αποκλεισμό του λιμανιού της Σούδας από κτηνοτρόφους της Κρήτης, οι κινητοποιήσεις από τους αγανακτισμένους κτηνοτρόφους του Έβρου, της Θεσσαλίας και της Μακεδονίας δείχνουν πρώτα και κύρια τις κυβερνητικές ευθύνες, κύριε Υπουργέ, για τη διατήρηση των αρνητικών συνθηκών, μέσα στις οποίες οι κτηνοτρόφοι της χώρας είναι υποχρεωμένοι να εκτρέφουν, να παράγουν και να διαθέτουν τα προϊόντα τους στην αγορά. 
      Η σημερινή κατάσταση είναι οριακή για τον τομέα αυτό, με την κατακόρυφη στο 100% αύξηση των ζωοτροφών και τις εξευτελιστικές τιμές παραγωγού για τα ζωοκομικά προϊόντα γάλακτος και κρέατος.
      Είπατε βέβαια ότι υπάρχουν διεθνείς αιτίες και συγκυρίες, αλλά αυτό δεν είναι αρκετό για να δικαιολογήσει αυτή την κατακόρυφη αύξηση και την κερδοσκοπία που γίνεται σ’ αυτόν τον τομέα.
      Έτσι, τα πρόσφατα μέτρα που ανακοινώσατε, κύριε Υπουργέ, δεν αφήνουν περιθώριο  για πολλές αυταπάτες. Κινούνται στο πλαίσιο της ίδιας πολιτικής που έχει ως βασικό στόχο την ενίσχυση της ανταγωνιστικότητας και στην κτηνοτροφία, η οποία επιταχύνει τη συγκέντρωση της παραγωγής σε ελάχιστα χέρια με τη χρησιμοποίηση, τις περισσότερες φορές, φθηνών και επικίνδυνων μέσων εκτροφής, κρεατάλευρα, διοξίνες, μεταλλαγμένες ζωοτροφές κ.λπ.. Και ξέρετε, κύριε Υπουργέ, ότι  υπάρχουν μεταλλαγμένα προϊόντα, τα οποία χρησιμοποιούνται σαν ζωοτροφές και μάλιστα σε ευρεία έκταση, όπως είναι τα προϊόντα της μεταλλαγμένης σόγιας.
      Το Υπουργείο, σε μία προσπάθεια να καθησυχάσει τους κτηνοτρόφους, προχώρησε στην εφαρμογή κάποιων ημίμετρων που δεν αντιμετωπίζουν, ούτε καν ανακόπτουν τη διαδικασία της φθίνουσας κτηνοτροφίας στη χώρα μας. Η καταβολή των 155.000.000 ευρώ  που δίνονται νωρίτερα στους κτηνοτρόφους είναι δικά τους χρήματα αφ’ ενός και, αφ’ ετέρου, αφήνουν έξω από τη διαδικασία το 15%-20% των παραγωγών που είναι υπό έλεγχο στο λαβύρινθο του Ο.Σ.Δ.Ε.. 
      Επίσης, το άτοκο πενταετές δάνειο, ενώ διασφαλίζει το επιτόκιο, δεν εξασφαλίζει τη δυνατότητα δανειοληψίας, παρά σε λίγους, αφού η συντριπτική πλειοψηφία των Ελλήνων κτηνοτρόφων είναι καταχρεωμένη στην αγροτική τράπεζα.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ  ΠΑΠΑΔΗΜΗΡΙΟΥ)
      Τέλος, υπάρχουν σχέδια βελτίωσης των νέων κτηνοτρόφων που έπρεπε να εγκριθούν εδώ και δύο χρόνια και βρίσκονται ακόμα στην αιχμαλωσία της γραφειοκρατίας. 
      Αυτά που προέχουν είναι η στήριξη του εισοδήματος με την αύξηση των τιμών του παραγωγού και η αντιμετώπιση της μεγάλης αύξησης των ζωοτροφών, καθώς και μία σειρά μέτρων για τη βελτίωση των συνθηκών κτηνοτροφικής παραγωγής. 
      Ένα πολύ σοβαρό πλήγμα δέχεται η ελληνική κτηνοτροφία από την ανοχή των υπηρεσιών και αρμόδιων στην κερδοσκοπία από κρέατα με παράνομες ελληνοποιήσεις. Οι ελληνοποιήσεις εισαγόμενων ζώων και ζωοκομικών προϊόντων, ιδιαίτερα στη βόρεια Ελλάδα, συνεχίζονται, παρά τις διαβεβαιώσεις του Υπουργείου ότι θα ληφθούν μέτρα. 
      Οι συνέπειες είναι προφανείς: το ελληνικό δημόσιο έχει σημαντικές απώλειες φόρων, η κτηνοτροφία της χώρας αντιμετωπίζει προβλήματα διάθεσης, ορισμένοι κερδοσκοπούν συχνά σε βάρος της υγείας των καταναλωτών και πολλές φορές διασύρονται όταν ζητούν την εφαρμογή του νόμου και των κανονισμών.
      Όλα αυτά συμβαίνουν, πιστεύουμε, εν γνώσει των αρμοδίων κρατικών υπηρεσιών, οι οποίες επιτρέπουν στο κύκλωμα των επιτηδείων να δρουν ανενόχλητα, εφόσον δεν γίνονται ουσιαστικοί έλεγχοι και ενοχοποιούνται γιατί υφίστανται δυσμενή μεταχείριση συνεπείς υπάλληλοι  που είναι αποφασισμένοι να εφαρμόσουν τους νόμους υπέρ του κοινωνικού συνόλου και του δημοσίου συμφέροντος. 
      Έχουμε μείνει, κύριε Υπουργέ, πίσω στην ανάπτυξη της βιολογικής κτηνοτροφίας. Είχε κάνει και επερώτηση σχετική για τα βιολογικά προϊόντα ο ΣΥ.ΡΙΖ.Α. πριν από  μερικούς μήνες. Τα κυριότερα προβλήματα στην ανάπτυξη της βιολογικής κτηνοτροφίας συνδέονται κατ’ αρχάς με το υψηλό κόστος παραγωγής, τις δυσκολίες προμήθειας βιολογικών εφοδίων, την εκπαίδευση και συνεχή ενημέρωση των κτηνοτρόφων, τη χρηματοδοτική στήριξη, τη διακίνηση και εμπορία των προϊόντων, την έλλειψη έρευνας και ιδιαίτερα της εφαρμοσμένης, την προβολή, τυποποίηση, μεταποίηση, διακίνηση, τα δίκτυα πώλησης κ.λπ..
      Τα αποτελέσματα μέχρι σήμερα είναι απογοητευτικά. Ενώ παράγονται βιολογικά προϊόντα, σημαντικές ποσότητες κτηνοτροφικών προϊόντων, ελάχιστες απ’ αυτές φθάνουν στην αγορά και βέβαια ακόμη  μικρότερες εξάγονται. 
      Εμείς από την πλευρά μας επιμένουμε ότι υπάρχουν μέτρα τα οποία αντιμετωπίζουν τη φθίνουσα πορεία της κτηνοτροφίας στη χώρα μας και ζητάμε:
      Να  υπάρξει άμεση ενίσχυση του εισοδήματος των Ελλήνων κτηνοτρόφων, γιατί τα μέτρα που αναγγέλθηκαν δεν ανακόπτουν τη χρεοκοπία τους. 
      Επιτέλους, λειτουργία της Επιτροπής Ανταγωνισμού για την καταπολέμηση ολιγοπωλιακών και μονοπωλιακών δομών, όπως είναι τα καρτέλ του γάλακτος, των ζωοτροφών που κατακλέβουν τους κτηνοτρόφους, αλλά και τους καταναλωτές. 
      Επεξεργασία συνολικού προγράμματος ανάπτυξης της ελληνικής κτηνοτροφίας. 
      Κατάργηση των κοινοτικών ποσοστώσεων  γάλακτος και ανατροπή των αντιαγροτικών ρυθμίσεων της νέας Κ.Α.Π.. 
      Άμεση αντιμετώπιση και απλούστευση του ιδιοκτησιακού καθεστώτος των βοσκοτόπων. Προγράμματα εμπλουτισμού τους. 
      Αναφέρθηκε εδώ και από άλλους συναδέλφους το πρόβλημα που υπάρχει με τους βοσκοτόπους και τη συστηματική, θα έλεγα, και πολύ εκτεταμένη καταστροφή  που έχουν υποστεί με την παράλογη χρησιμοποίησή τους.
      Εξυγίανση και στήριξη συνεταιριστικών και συλλογικών δράσεων. Δημιουργία και στελέχωση υπαρχουσών δομών στήριξης της κτηνοτροφικής παραγωγής, όπως είναι οι Διευθύνσεις Γεωργίας, Κτηνιατρικής, Έρευνας, Εκπαίδευσης κ.λπ.. Συγκεκριμένα μέτρα πάταξης της γραφειοκρατίας στις επενδύσεις και στις εγκρίσεις. Σχέδια βελτίωσης κ.λπ., εξασφάλισης της ιχνηλασιμότητας των ελληνικών κτηνοτροφικών προϊόντων σε αντιπαράθεση με τα εισαγόμενα που βαπτίζονται ελληνικά. Εφαρμογή προγραμμάτων αύξησης της παραγωγής ζωοτροφών, δημητριακών και ψυχανθών. Απαγόρευση της χρήσης μεταλλαγμένων ζωοτροφών. Συστηματική προβολή των ελληνικών κτηνοτροφικών προϊόντων και στην Ελλάδα και στο εξωτερικό. 
      Επίσης αυτό που θα ήθελα να σας ρωτήσω, κύριε Υπουργέ, είναι αν έχετε αποφασίσει να ακολουθήσετε την πρόταση της Κομισιόν, που μπορεί να αυξήσετε τα όρια των ενισχύσεων από τα 3.000 ευρώ στα 6.000 ευρώ με αναδρομική ισχύ. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): …(δεν ακούστηκε)
      ΑΘΑΝΑΣΙΟΣ ΛΕΒΕΝΤΗΣ: Όπως είπαμε, η κτηνοτροφία της χώρας βρίσκεται σε κρίση και οι κτηνοτρόφοι σε αδιέξοδο. Εάν πουλήσουν τα κοπάδια τους, δύσκολα θα τα αντικαταστήσουν και η εγκατάλειψη της κτηνοτροφίας θα είναι  οριστική. 
      Θα ήθελα να πω για τους κτηνοτρόφους –που ακόμα περιμένουν- ότι οι συνέπειες ήταν βαρύτατες από τη γρίπη των πτηνών και αν θέλετε και από κακούς χειρισμούς που έγιναν και από το Υπουργείο Γεωργίας αλλά και από άλλες πλευρές. Και περιμένουν ακόμα τα υπεσχημένα. Πολλοί έχουν πάρει ελάχιστα ή δεν έχουν πάρει τίποτα. Το τι ζητούν, νομίζω ότι είναι γνωστό. Έχουν διατυπωθεί και δεν έχω περιθώριο εδώ να τα αναπτύξω ξανά.
      Κύριε Υπουργέ, θα ήθελα να θυμίσω ότι στο Νομό της Αττικής, όπου η γεωργία και η κτηνοτροφία έχουν ακόμα ρίζες, δυστυχώς, δεν έχουμε τη δυνατότητα να επιχορηγούνται έστω μ’ αυτές τις ενισχύσεις που δίνει η Ευρωπαϊκή ‘Ένωση και εκκρεμεί ακόμα και υπάρχει και ανειλημμένη υποχρέωση και από την πλευρά σας και από τους συναδέλφους Βουλευτές της Νέας Δημοκρατίας, γιατί βλέπετε ο ένας αγρότης έχει εδώ την επιχείρησή του, ο άλλος δίπλα παίρνει επιχορηγήσεις και επειδή τους χωρίζει ένας χωματόδρομος, αυτοί εξαιρούνται. 
      Νομίζω ότι πρέπει να το φροντίσουμε, γιατί εκτός του ότι είναι πολύτιμα τα προϊόντα που παράγουν και που προσφέρουν, χρειαζόμαστε και τη στήριξη, γιατί εάν όλες αυτές οι αγροτικές εκτάσεις επίσης μετατραπούν σε οικοδομές, όπως υπάρχει τάση στην Αττική, αυτό θα είναι καταστροφικό ακόμα περισσότερο για όλους μας. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του ΛΑ.Ο.Σ., κ. Ροντούλης έχει το λόγο.
      Να είστε σύντομος αυτήν τη φορά, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Μόνο σε εμάς γίνεται συνέχεια αυτή η επισήμανση, κυρία Πρόεδρε, που προσπαθούμε κιόλας να είμαστε σύντομοι!
      Κύριε Υπουργέ, δεν έχω κανένα πρόβλημα να σας απονείμω προσωπικά εύσημα. Θεωρώ ότι είστε ένας άνθρωπος εγνωσμένης αξίας, πολιτικής αποτελεσματικότητας και ετοιμότητας. Και θα πρέπει να πω ότι επειδή προέρχομαι από μία αγροτική και κτηνοτροφική περιοχή, ακούγονται καλά λόγια για το πρόσωπό σας.
      Θέλω, όμως, να σας κάνω μία ερώτηση: Απευθύνομαι αυτήν την στιγμή στον Έλληνα Υπουργό Γεωργίας;  Περιμένω μία απάντηση, κύριε Υπουργέ!
      Κυρία Πρόεδρε, για να μπορέσω να συνεχίσω, περιμένω μία απάντηση από τον κύριο Υπουργό.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, δεν θα εφεύρετε εσείς την κοινοβουλευτική διαδικασία!
      ΑΣΤΕΡΙΟΣ ΡΟΝΤΟΥΛΗΣ: Περιμένω μία απάντηση, εάν απευθύνομαι στον Έλληνα Υπουργό Γεωργίας.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν θα σας απαντήσει ο κύριος Υπουργός!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Ναι, απευθύνεστε στον Έλληνα Υπουργό Γεωργίας.
      ΑΣΤΕΡΙΟΣ ΡΟΝΤΟΥΛΗΣ: Πώς απευθύνομαι; Δεν έχετε προσωπικά απαντήσει! Δηλώσατε αναρμοδιότητα σε επίκαιρη ερώτηση συναδέλφου, του κ. Αϊβαλιώτη, του Λαϊκού Ορθοδόξου Συναγερμού, όταν σας ερώτησε για την κτηνοτροφία στα Ίμια. Δηλαδή, εκεί έχουμε άλλη επικράτεια. Ο Έλληνας Υπουργός Γεωργίας δεν έχει λόγο, δεν καλύπτει την ελληνική επικράτεια και σ’ αυτό το σημείο; Υπάρχει μία μαύρη τρύπα στο Αιγαίο; Το ελληνικό κράτος δεν έχει αρμοδιότητα για θέματα αλιείας, γεωργίας και κτηνοτροφίας στα Ίμια; Πώς συμβαίνει αυτό και δηλώνετε αναρμοδιότητα; Αυτό το πράγμα μου προκάλεσε αισθήματα βαθιάς ταπείνωσης.
Θα πρέπει να το καταθέσω διότι αρχίσατε την ομιλία σας -την οποία άκουσα πολύ προσεκτικά- λέγοντας ότι η κτηνοτροφία αποτελεί εθνική υπόθεση. Πώς μπορεί να αποτελεί εθνική υπόθεση και να μένει ακάλυπτος αυτός ο χώρος περί των Ιμίων; Είναι ένα ερώτημα.
	Έρχομαι στο θέμα της σημερινής επερώτησης. Τι είναι η κτηνοτροφία; Η κτηνοτροφία είναι ένα εκτεταμένο βιολογικό εργοστάσιο που μετατρέπει βοσκήσιμη ύλη και προϊόντα της γεωργίας σε ζωικά προϊόντα. Αυτό αν θέλουμε να δώσουμε έναν ορισμό της κτηνοτροφίας. 
      Οι ευρωπαϊκές κοινωνίες και η ελληνική κοινωνία τι περιμένουν απ’ αυτό το εκτεταμένο βιολογικό εργοστάσιο; Περιμένουν τα εξής πράγματα, πρώτον να παράξει προϊόντα ποιότητας, προϊόντα ασφαλή για τους καταναλωτές. Δεύτερον, περιμένει να παράξει προϊόντα ανταγωνιστικά διότι έχετε απόλυτο δίκιο όταν λέτε ότι θα πρέπει τα προϊόντα που παράγουμε να μπορούν να σταθούν στο διεθνή ανταγωνισμό και σε συνθήκες παγκοσμιοποιημένης οικονομίας. Τρίτον, η ευρωπαϊκή κοινή γνώμη περιμένει αυτό το βιολογικό εργοστάσιο να σέβεται το περιβάλλον κατά τις εργασίες του, να σέβεται το έδαφος, να σέβεται τη χλωρίδα. Τέλος, περιμένει απ’ αυτό το εργοστάσιο –και το λέω αυτό γιατί υπάρχει ένα κίνημα που ανδρώνεται καθημερινά στην Ευρώπη- να σέβεται τα δικαιώματα των ζώων –είναι το animal well fare- όπως πολύ καλά γνωρίζετε, καλύτερα από μένα. 
	Αν βάλουμε κάτω όλα αυτά τα πράγματα, πρέπει να θέσουμε το ερώτημα αν το ελληνικό εργοστάσιο παραγωγής αντεπεξέρχεται στο ρόλο του. Δεν αντεπεξέρχεται, κύριε Υπουργέ, και θα σας πω γιατί. Διότι είναι ο ελλειμματικότερος κλάδος της ελληνικής οικονομίας. Πώς αποδεικνύεται αυτό; Αποδεικνύεται με το εξής απλό στοιχείο: Η αξία των εισαγωγών κρέατος, γάλακτος, ζώων, γαλακτοκομικών προϊόντων ανέρχεται στο 56% της ακαθάριστης αξίας της κτηνοτροφικής παραγωγής και να σας πω και νούμερο. Είναι στα 2.903.000.000 περίπου. Είναι, αγαπητέ κύριε Υπουργέ, η μεγαλύτερη δαπάνη μετά το πετρέλαιο. Μετά τις εισαγωγές πετρελαίου είναι αυτού του είδους οι εισαγωγές. Είναι καταπληκτικό το στοιχείο αυτό. Άρα, λοιπόν, μιλάμε για τον ελλειμματικότερο κλάδο.
	Τι έφταιξε και φτάσαμε στην κατάσταση αυτή; Βεβαίως και δεν φταίξατε εσείς, κύριε Υπουργέ. Δεν έφταιξε η σημερινή Κυβέρνηση. Είναι ένα φαινόμενο που έχει τις ρίζες του στο παρελθόν. Βεβαίως εδώ, μέσα στην Αίθουσα, χύθηκαν από την πλευρά της μείζονος Αντιπολιτεύσεως κροκοδείλια δάκρυα, αλλά θα πρέπει να ξέρουν ότι οι ίδιοι φέρουν τεράστιο μερίδιο ευθύνης για την αποδιοργάνωση αυτή. Δεν καταστράφηκαν όλα μέσα σε τρία χρόνια ή επί Υπουργίας του κ. Κοντού. Άρα, λοιπόν, τι φταίει; Είναι κάτι που λέει ο κόσμος, κάτι πανθομολογούμενο. Φταίει η διαπραγματευτική ανεπάρκεια που δείχνουμε εντός της Ευρωπαϊκής Ένωσης. Υπήρξαν Υπουργοί –δεν θέλω να τους κατονομάσω για ευνόητους λόγους- που κοιμόντουσαν στα Υπουργεία, που κοιμόντουσαν στις διαπραγματεύσεις της Ευρωπαϊκής Ένωσης. Τουλάχιστον τώρα δεν παρατηρείται το φαινόμενο αυτό, άρα οι τιμητές και οι κήνσορες των σημερινών πραγμάτων ας σκεφθούν τα δικά τους πρώτα, τον ύπνο που έριχναν κατά τις διαπραγματεύσεις μέσα στα ευρωπαϊκά συμβούλια των Υπουργών. 
	Βεβαίως υπάρχει διαχειριστική ανικανότητα, κύριε Υπουργέ, διότι όταν δεν μπορεί η υπεύθυνη πολιτική ηγεσία να στρέψει τις κοινοτικές μεταβιβάσεις, τους κοινοτικούς πόρους σε αναπτυξιακά έργα, βεβαίως θα παρουσιαστεί η υστέρηση που παρουσιάζεται. 
	Τρίτον, λείπει ένας στιβαρός ελεγκτικός μηχανισμός. Εγώ λέω ότι εσείς καταβάλλετε προσπάθειες πράγματι και με το ισοζύγιο γάλακτος, αλλά αυτά δεν είναι αρκετά και κάποιοι θα πρέπει να τιμωρηθούν, κύριε Υπουργέ, διότι δεν υλοποιούν σωστά τον ελεγκτικό ρόλο που εσείς τους έχετε αναθέσει. Σας πληροφορώ ότι αν κόψετε ένα-δύο κεφάλια –για να το πω έτσι απλά- από κάποιους που έχουν επωμιστεί τον έλεγχο, θα δείτε ότι οι έλεγχοι θα βελτιωθούν και θα δείτε τι τεράστια απόδοση θα υπάρξει. Όλη αυτή η κατάσταση έχει οδηγήσει σε συσσωρευμένα προβλήματα, που ακούστηκαν και από τους προλαλήσαντες συναδέλφους και εγώ δεν θα καταχραστώ το χρόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή ο αξιότιμος κύριος Υπουργός είπε «Καλή είναι η κριτική, αλλά θέλουμε να ακούσουμε και κάποια πράγματα, κάποιες προτάσεις», εμείς έχουμε προτάσεις, αξιότιμε κύριε Υπουργέ, και θα σας πούμε το εξής: Όσον αφορά τη βιολογική κτηνοτροφία, στην οποία αναφερθήκατε και ο ίδιος και μπράβο σας -σας αποδίδω και πάλι τα εύσημα, κάνετε μεγαλειώδη προσπάθεια- υπάρχει ένα κενό σε ευρωπαϊκό επίπεδο, που συμπαρασύρει και τη χώρα μας. Επειδή η βιολογική κτηνοτροφία και η βιολογική γεωργία είναι αλληλένδετα πράγματα, υπάρχει ένα κενό λόγω μιας συμφωνίας που υπάρχει μεταξύ Ευρωπαϊκής Ένωσης και Ηνωμένων Πολιτειών για τις φυτικές πρωτεϊνούχες ζωοτροφές. Θα πρέπει να κινήσετε το θέμα αυτό εντός της Ευρωπαϊκής Ένωσης, διότι έχουμε μεγάλα περιθώρια η Ελλάδα να αναδειχθεί σε παραγωγό χώρα φυτικών πρωτεϊνούχων ζωοτροφών.
      Κύριε Υπουργέ, κάνετε και μια μεγάλη προσπάθεια όσον αφορά το εξής μέτρο: Θέλετε να εισαγάγετε –και καλά θα κάνετε- το μέτρο αναγραφής της χώρας προέλευσης του κρέατος στις ταμειακές μηχανές των κρεοπωλείων. Μπράβο! Γιατί δεν το κάνετε προ των εορτών; Αντιλαμβάνομαι ότι υπάρχουν τεχνικής φύσεως δυσκολίες, αλλά θα πρέπει να σας πω και εγώ ότι αυτό το πράγμα τριάμισι χρόνια το περίμενε ο κόσμος και τώρα θα περάσει και η περίοδος της αυξημένης κατανάλωσης, δηλαδή οι γιορτές, και θα το τελειοποιήσετε μετά. Εγώ θα πω και πάλι ότι κινείστε στη σωστή κατεύθυνση, αλλά δεν θα πρέπει να μείνουμε μόνο στα λόγια. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Ένα λεπτό μόνο θα χρειαστώ, κυρία Πρόεδρε.
      Επίσης, αναφέρθηκε ο αγώνας που έγινε για τη φέτα. Εγώ θα πω ότι και το ΠΑ.ΣΟ.Κ. και η Νέα Δημοκρατία συνέβαλαν στην κατοχύρωση της φέτας ως προϊόν προστατευόμενης ονομασίας προέλευσης. Ξέρετε, όμως, πολύ καλά, κύριε Υπουργέ, ότι σήμερα στην Ευρώπη κυκλοφορούν λευκά τυριά που απ’ έξω γράφουν «ΦΕΤΥΠΟΣ», ή προσπαθούν να χρησιμοποιήσουν μια ονομασία παρεμφερή με την ελληνική φέτα για να παραπλανήσουν τον Ευρωπαίο καταναλωτή. Αυτό απαγορεύεται από τους  κανονισμούς της Ευρωπαϊκής Ένωσης και εκεί πρέπει να επιδείξετε τη μέγιστη προσοχή και να καταβάλλετε τη μέγιστη προσπάθεια.
      Έρχομαι τώρα στο άτοκο δάνειο. Σας έχω καταθέσει και ερώτηση και περιμένω απάντηση. Το διαφημίσατε το άτοκο δάνειο. Είναι σε θετική κατεύθυνση και αυτό, όμως, αγαπητέ κύριε Υπουργέ, σας μεταφέρω τι αναγράφεται –το έφερα για να σας το δείξω- στην εφημερίδα «ΕΛΕΥΘΕΡΙΑ» της Λάρισας, την εγκυρότερη εφημερίδα του περιφερειακού Τύπου. «Αγανάκτηση των κτηνοτρόφων για το άτοκο δάνειο». Να σας πω γιατί; Διότι ενώ οι παραγωγοί ζητούσαν 40 ευρώ και 50 ευρώ για τα αιγοπρόβατα, δίνετε 10 ευρώ, ή ενώ περίμεναν για τις αγελάδες οι γαλακτοπαραγωγοί 700 ευρώ, δίνετε 300  ευρώ.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Σε πρόσφατη επίσκεψή του ο αξιότιμος Υφυπουργός κ. Κιλτίδης στη Λάρισα «πυροδότησε», αν και μίλησε ο άνθρωπος με καλές προθέσεις, τις προσδοκίες για το δάνειο. Πιθανόν να χρησιμοποιώ λάθος εκφράσεις, κύριε Υφυπουργέ, αλλά η περιρρέουσα ατμόσφαιρα που δημιουργήθηκε από την επίσκεψή σας ήταν ότι το δάνειο θα είναι κοντά σ’ αυτά που ζητούσαν οι κτηνοτρόφοι. Απέχετε πάρα πολύ απ’ αυτά που ζητούσαν οι κτηνοτρόφοι. 
      Εγώ καταλαβαίνω τις ταμειακές δυσκολίες που αντιμετωπίζετε. Είπα και πάλι ότι κινείστε στη σωστή κατεύθυνση, αλλά να είμαστε και κάτω από το 50%, απέχει πάρα πολύ. Θα πρέπει να το ξαναδείτε αυτό το θέμα. Ίσως σε μια δεύτερη δόση ατόκου δανείου να πλησιάσουμε κάπως.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (΄Ελσα Παπαδημητρίου): Έχετε πάρει παραπάνω χρόνο κατά τέσσερα λεπτά απ’ όσο δικαιούστε, κύριε συνάδελφε.
      ΑΣΤΕΡΙΟΣ ΡΟΝΤΟΥΛΗΣ: Θα τελειώσω, λέγοντας ότι θεωρώ πως ο Υπουργός κ. Κοντός πραγματικά κάνει μια προσπάθεια. Πραγματικά προσπαθεί να συμμαζέψει μια κατάσταση. Πραγματικά είναι άνθρωπος αγαθών προθέσεων και εγώ τον θεωρώ και αποτελεσματικό στον τομέα του.
      Όμως, κύριε Υπουργέ, σας παρακαλώ εκ μέρους της ελληνικής περιφέρειας. Λείπει ένα συνολικό όραμα που πρέπει να δώσετε στους νέους κτηνοτρόφους, διότι δυστυχώς ο τομέας της κτηνοτροφίας υπηρετείται από υπερήλικες αυτήν τη στιγμή. Δώστε ένα νέο όραμα στην περιφέρεια, ούτως ώστε νέοι άνθρωποι να ενταχθούν στον τομέα της κτηνοτροφίας, αλλιώς δεν θα γίνει τίποτε, κύριε Υπουργέ.
      Ευχαριστώ πολύ.
	ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ.
      Ερχόμαστε τώρα στις δευτερολογίες των Βουλευτών.
	Το λόγο έχει ο πρώτος επερωτών κ. Κουτσούκος για επτά λεπτά, προκειμένου να δευτερολογήσει.
	ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κυρία Πρόεδρε.
      Είχα την αίσθηση, όπως έχει όλος ο ελληνικός λαός, ότι έγιναν εκλογές και ο κ. Κοντός παρέλαβε από τον κ. Μπασιάκο το Υπουργείο Αγροτικής Ανάπτυξης, γιατί με τα όσα μας είπε μας δημιουργήθηκε η εντύπωση ότι παρέλαβε από το ΠΑ.ΣΟ.Κ.. Επανέλαβε το γνωστό τροπάριο των είκοσι ετών διακυβέρνησης, που δεν ήταν είκοσι, όπως ξέρετε πολύ καλά. 
      Ξέρετε, κύριε Υπουργέ, το ισοζύγιο, δυστυχώς, για τον ελληνικό λαό αυτήν τη στιγμή είναι υπέρ της Νέας Δημοκρατίας στα έτη διακυβέρνησης από τη Μεταπολίτευση και μετά, εκτός βεβαίως και εάν παραιτηθείτε αύριο. Αυτό το τροπάριο δεν μπορείτε να το συνεχίσετε ως άλλοθι, για να καλύψετε τις αδυναμίες της πολιτικής σας. Παραλάβατε από την Κυβέρνηση Καραμανλή. Εσείς προσωπικά, που είσαστε στην ηγεσία του Υπουργείου Αγροτικής Ανάπτυξης, παραλάβατε από τον κ. Μπασιάκο και πρέπει, όταν στη Βουλή τίθενται σοβαρά θέματα που αφορούν συγκεκριμένες κατηγορίες πληθυσμού και κοινωνικές ομάδες, που αφορούν την ελληνική ύπαιθρο και ιδίως εκείνα τα τμήματα της ελληνικής υπαίθρου που έχουν τα μεγαλύτερα προβλήματα σε σχέση με την ανάπτυξη, τις κοινωνικές υποδομές, την ποιότητα ζωής των πληθυσμών, να μην υπεκφεύγετε. 
      Γιατί τι άλλο μπορεί να πει κανείς για την ομιλία σας, με την οποία μας είπατε ότι ασθενούσε βαριά η ελληνική κτηνοτροφία πριν από τριάμισι χρόνια; Ωραία, και τώρα σε ποια κατάσταση είναι; Ασθενούσε βαριά και συνήλθε; Ή ασθενούσε βαριά και τώρα είναι στην εντατική σε αφασία και πάει προς το τέλος; Σε αυτό πρέπει να απαντήσετε, με βάση το δικό σας συλλογισμό.
	Γιατί, εάν μας πείτε ότι από την πολύ αγάπη προς την ελληνική κτηνοτροφία, τη σφίξατε τόσο πολύ που την αποτελειώσατε, ε, τότε νομίζω ότι οι Έλληνες και οι Ελληνίδες, που μας ακούν και κυρίως οι κτηνοτρόφοι, δεν μπορούν να αποδεχτούν αυτά που μας είπατε. Δεν μπορούν να αποδεχτούν, δηλαδή, ότι αυξήθηκε το εισόδημά τους. Εντάξει, μιλάμε στην Αίθουσα του Κοινοβουλίου, αλλά μέσω των Μέσων Μαζικής Ενημέρωσης και του καναλιού της Βουλής θα μας ακούσουν και κάποιοι κτηνοτρόφοι. 
      Αλήθεια, αυτά που μας είπατε εδώ, ότι αυξήθηκε το εισόδημα των κτηνοτρόφων τα λέτε στην εκλογική σας περιφέρεια; Στις περιοδείες που πάτε τα λέτε στους κτηνοτρόφους; Πήγατε σε κανένα καφενείο, σε κανένα χωριό, στάβλο ή μαντρί να τα πείτε; Νομίζω πως όχι. Είναι ένα συνεχές επικοινωνιακό τέχνασμα που μετέρχεστε -το κάνατε και την προηγούμενη περίοδο- για να καλύψετε τις αδυναμίες της πολιτικής σας.
	Κύριε Υπουργέ, εάν τους είχατε πείσει ή εάν πράγματι συνέβαιναν αυτά που μας είπατε, τότε δεν θα είχαμε τα δεκάδες ψηφίσματα διαμαρτυρίας που έρχονται στα γραφεία μας απ’ όλη την Ελλάδα. Ανέφερε ο κ. Στρατάκης προηγουμένως για την Κρήτη, είπαν οι συνάδελφοι για τη βόρειο Ελλάδα και εγώ θα σας καταθέσω το ψήφισμα του Συλλόγου των Κτηνοτρόφων του Νομού Ηλείας, που λένε ότι οι άνθρωποι έχουν φθάσει στα όριά τους, ότι είναι έτοιμοι να τα εγκαταλείψουν και ζητούν τη βοήθειά σας. Εάν ήταν να τους είχατε σώσει, δεν θα γινόταν αυτή η κινητοποίηση που γίνεται πανελλαδικά, που πρέπει να σημειώσουμε ότι στον τομέα της αγροτικής παραγωγής έχει λάβει τη μεγαλύτερη οξύτητα αυτήν την περίοδο. 
	Έτσι, λοιπόν, πρέπει να απαντήσουμε σ’ αυτό το κεντρικό σημείο της σταθερής και μόνιμης προπαγάνδας, η οποία θέλει να παραποιήσει μια σκληρή πραγματικότητα.
	Κύριε Υπουργέ, όταν επερωτάσθε για σοβαρά ζητήματα που έχουν να κάνουν με τις κατεστραμμένες από τις πυρκαγιές περιοχές, δεν πρέπει επίσης να υπεκφεύγετε, διότι είχατε όλο το χρόνο να απαντήσατε, αφού είχατε είκοσι πέντε λεπτά στη διάθεσή σας.
      Σας είπαμε ότι δεν πληρώσατε τις ενιαίες επιδοτήσεις ενίσχυσης στις πυρόπληκτες περιοχές παρ’ ότι πήρατε την άδεια και δεν μας δώσατε καμμία απάντηση. Αδυναμία του κρατικού μηχανισμού; Ήσασταν απροετοίμαστοι; Δεν περιμένατε καν ότι θα πάρετε άδεια και υποβάλατε το αίτημα για ρητορικούς λόγους και για εσωτερική κατανάλωση; Και τελικά, όπως σας είπε και ο κ. Αργύρης, πείτε μας αν θα πληρωθούν αύριο, πρώτη του μηνός, οι επιδοτήσεις και στις πυρόπληκτες και στις υπόλοιπες περιοχές. Πάλι με δάνεια; 
      Σε τελική ανάλυση, δεν αισθάνεστε την ανάγκη να απαντήσετε στο μεγάλο ζήτημα που απασχολεί τους κτηνοτρόφους των κατεστραμμένων περιοχών; Είκοσι πέντε χιλιάδες αιγοπρόβατα κατεστράφησαν, εννιακόσια σαράντα έξι στρέμματα βοσκοτόπια δεν μπορούν πλέον να χρησιμοποιηθούν και υπάρχει ένα κορυφαίο ζήτημα  με το εισόδημα αυτών των ανθρώπων, τι θα φάνε, δηλαδή, το χειμώνα που έρχεται. Έχουν κατατεθεί πάρα πολλές προτάσεις για την ενίσχυση του εισοδήματος. Θα απαντήσετε σ’ αυτό; Δεν έχετε απαντήσει, δυστυχώς. 
      Κυρίες και κύριοι συνάδελφοι και κύριοι Υπουργοί, χρυσοπληρώσατε τις περιφερειακές μελέτες. Ήρθατε στη Ναύπακτο και παρουσιάσατε τη μελέτη ανάπτυξης της κτηνοτροφίας στη δυτική Ελλάδα. Μπορείτε να μου πείτε σε ποια συρτάρια βρίσκεται και ποια είναι η αξία χρήσης αυτής της μελέτης; Ποια είναι τα πρακτικά αποτελέσματα μίας μελέτης που με τυμπανοκρουσίες παρουσιάστηκε στη δυτική Ελλάδα ότι θα έσωζε την κτηνοτροφία, σε μία περιοχή που όντως έχει συγκριτικό πλεονέκτημα, όπως και για άλλα προϊόντα σε σχέση με την κτηνοτροφία; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κλείσω με τούτο: Είπατε για προτάσεις. Βεβαίως έχουμε προτάσεις. Να σας πω ενδεικτικά τι μέτρα πήρατε για να προσανατολίσετε τη φυτική παραγωγή  σε κτηνοτροφές και να τη στηρίξετε, διότι και εκεί αντιμετωπίζουν οι αγρότες προβλήματα υψηλού κόστους. 
      Θα αυξήσετε την επιστροφή Φ.Π.Α. για παράδειγμα; Μπορείτε να το κάνετε. Τι μέτρα πήρατε για να ενισχύσετε τους κτηνοτρόφους; Σας προτείνει η ΓΕ.Σ.Α.Σ.Ε. να αξιοποιήσετε τον κανονισμό 1860/2004. Θα τον αξιοποιήσετε; 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Τον αξιοποιήσαμε. 
      ΓΙΑΝΝΗΣ ΚΟΥΤΣΟΥΚΟΣ: Προηγουμένως μας είπατε ότι θα πληρώσετε τους τόκους του δανείου από τον κρατικό προϋπολογισμό. Από πού θα το πληρώσετε; Θα αξιοποιήσετε τον κανονισμό για να καλύψετε δαπάνη του προϋπολογισμού, με την οποία λέτε ότι θα πληρώσετε τα επιτόκια ή για να δώσετε ενίσχυση στους κτηνοτρόφους; Δεν μπορεί να είναι μονά ζυγά δικά σας. 
      Έχουμε, λοιπόν, πάρα πολύ συγκεκριμένες προτάσεις και είναι γνωστές. Υπάρχουν τα αιτήματα των κτηνοτρόφων όλης της Ελλάδας που διαμαρτύρονται, υπάρχουν τα αιτήματα της Γ.Ε.Σ.Α.Σ.Ε. που σας είναι γνωστά, υπάρχουν δικές μας προτάσεις. Εάν θέλετε να τις αξιοποιήσετε, έχετε όλη τη δυνατότητα, ως Κυβέρνηση, για να δώσετε και ένα δείγμα γραφής για τους κτηνοτρόφους. Γιατί φοβάμαι, κύριε Υπουργέ, ότι στο τέλος της θητείας σας, όποια και να είναι αυτή, θα είναι ακόμη μία χαμένη περίοδος για τους κτηνοτρόφους. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε σας παρακαλώ. 
      ΓΙΑΝΝΗΣ ΚΟΥΤΣΟΥΚΟΣ: Τελειώνω, κυρία Πρόεδρε. 
      Το ζήτημα δεν είναι αν στο τέλος αυτής της περιόδου εσείς θα χάσετε, το ζήτημα είναι να μη χάσει η ελληνική κτηνοτροφία. Αυτή είναι η αγωνία μας, αυτή εκφράσαμε και αυτή θέλαμε σήμερα να δείξουμε σαν μία μορφή πίεσης και σε σας έναντι αυτού του μεγάλου προβλήματος που αντιμετωπίζει η ελληνική κτηνοτροφία. Καταθέτω το ψήφισμα του Κτηνοτροφικού Συλλόγου Ηλείας στα Πρακτικά. 
       (Στο σημείο αυτό ο Βουλευτής κ. Γιάννης Κουτσούκος καταθέτει για τα Πρακτικά το προαναφερθέν ψήφισμα,  το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Στρατάκης έχει το λόγο για τέσσερα λεπτά. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
      Κύριε Υπουργέ, μιλήσατε εδώ για κακόπιστη κριτική δήθεν από την πλευρά της Αντιπολίτευσης. Μα, αν οι απόψεις των αγροτών και στη συγκεκριμένη περίπτωση των κτηνοτρόφων αποτελούν για εσάς κακόπιστη κριτική, τότε κατανοώ τη συνέχεια των συλλογισμών σας, το ότι δηλαδή αντί να απαντήσετε εδώ στα ερωτήματα που τίθενται –όχι μόνο από εμάς, αλλά από όλο τον κτηνοτροφικό κόσμο- για το τι πρόκειται να γίνει και τι μέτρα πρόκειται να πάρετε, έχετε την αίσθηση ότι εμείς μηδενίζουμε. Μα, δεν μηδενίζουμε εμείς, εσείς μηδενίζετε την κτηνοτροφική παραγωγή, τα προβλήματα, γιατί δεν μπορείτε ή δεν θέλετε –για να το πω σωστότερα- να τα λύσετε.
      Και αυτό είναι ένα πρόβλημα το οποίο δυστυχώς εντοπίζουμε εδώ σήμερα, διότι η τακτική σας να κάνετε εδώ, μετά από τέσσερα χρόνια, αντιπολίτευση στην αντιπολίτευση, αντί να έρθετε εδώ να πείτε συγκεκριμένα πράγματα μέσω των οποίων θα μπορούσαμε να αντιμετωπίσουμε το πρόβλημα επί της ουσίας, αυτό  νομίζω ότι από μόνο του τα λέει όλα και λέει πάρα πολλά, δυστυχώς.
      Μιλήσατε δήθεν για τη συρρίκνωση και είπατε ότι δεν γίνεται συρρίκνωση του αγροτικού εισοδήματος. Μα, πού ζούμε; Δεν ξέρετε ότι έχει γίνει συρρίκνωση, της τάξης του 23% τα τελευταία χρόνια; Είπατε για τις τιμές ότι ανακάμπτουν. Μα, ξέρετε ότι, όχι μόνο δεν ανακάμπτουν, αλλά και δεν μπορούν να πουλήσουν οι κτηνοτρόφοι και αγωνίζονται να βρουν ανθρώπους, για να διαθέσουν τα ζώα τους. Αυτό δεν το γνωρίζετε; Δεν σας το είπε ποτέ κανείς; Δεν γνωρίζετε για παράδειγμα ότι τα δήθεν μέτρα που πήρατε για την κτηνοτροφία είναι μέτρα που δεν αποδίδουν και ότι οι έμποροι που μεσολαβούν θέλουν να τα πάρουν ως κανονικά προϊόντα και όχι ως βιολογικά προϊόντα και άρα ότι καμμία ωφέλεια δεν έχουν, παρά τις επιπλέον δαπάνες που υφίστανται; Αυτά δεν τα γνωρίζετε, κύριε Υπουργέ; Αν δεν τα γνωρίζετε, εγώ σας υπενθυμίζω ότι έχω ακούσει εγώ ο ίδιος προσωπικά να σας τα λένε κατ’ ιδίαν, ο ένας απέναντι στον άλλον. Εκτός αν τα αγνοείτε και δεν θέλετε να τα δείτε.
      Μας λέτε για παράδειγμα εδώ ότι δώσατε τις επιδοτήσεις, όταν συνέβη για πρώτη φορά στα χρονικά να δώσετε τις επιδοτήσεις ως δανεικά; Το έχουμε ξαναδεί αυτό; Ή μας λέτε ότι ρυθμίσατε τα χρέη των αγροτών, όταν ρυθμίσατε μόνο το 1/3 των περιπτώσεων και οι άλλες περιπτώσεις, που πραγματικά θα έπρεπε να ωφεληθούν από τις ρυθμίσεις, δεν έχουν ωφεληθεί σε τίποτα; 
      Όλα αυτά είναι ζητήματα, που νομίζω, κύριε Υπουργέ, αν θέλετε, θα τα δείτε. Επειδή όμως δεν θέλετε να τα δείτε, προσπαθείτε να υπεκφύγετε και παίρνετε ελλειπή μέτρα, για να δείξετε ότι πήρατε μέτρα. Πήρατε δήθεν μέτρα παλαιότερα, δεν απέδωσαν τίποτα και έρχεστε εδώ τώρα να μας πείτε ότι θα πάρετε καινούρια μέτρα με το μειωμένο αυτό δάνειο που δίνετε, χωρίς την εγγύηση στο σύνολό του, του ελληνικού δημοσίου και όλα αυτά τα οποία αναφέρονται στην απόφασή σας, μια απόφαση, βέβαια, που στόχο και σκοπό έχει μόνο να κλείσει τα μάτια των κτηνοτρόφων και όχι να αντιμετωπίσει το πρόβλημα επί της ουσίας. 
      Διότι, αν θέλατε, κύριε Υπουργέ –και εδώ θα έρθω στις προτάσεις του ΠΑ.ΣΟ.Κ.- να λύσετε τα προβλήματα, θα ακούγατε τη φωνή των κτηνοτρόφων. Και τι λέει η φωνή των κτηνοτρόφων; Λέει ότι θα πρέπει να ενεργοποιήσετε τον Κανονισμό 1860 του 2004, να δώσετε τα 3.000 ευρώ ανά κτηνοτρόφο, ώστε να μπορούν να αντιμετωπίσουν τα προβλήματα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μα, τον ενεργοποιήσαμε, κύριε συνάδελφε. 
      ΕΜΜΑΝΟΥΗΛ ΣΤΡΑΤΑΚΗΣ: Να τον ενεργοποιήσετε, να μπορέσετε πράγματι να δώσετε χρήματα στους αγρότες, αν θέλετε να αντιμετωπίσουν τα προβλήματα αυτά που προέκυψαν από την αύξηση των τιμών των ζωοτροφών κ.λπ..
      Επίσης, θα μπορούσατε να προχωρήσετε στην επιστροφή του Φ.Π.Α. για τις ζωοτροφές, να προχωρήσετε στις επιδοτήσεις των μεταφορών, να προχωρήσετε στις επιδοτήσεις των καυσίμων. Γιατί, για τις επιδοτήσεις των μεταφορών, κύριε Υπουργέ, ιδιαίτερα για τις νησιωτικές περιοχές, υπάρχει ένα μείζον πρόβλημα, που η Κυβέρνηση αγνόησε. Ενώ είχαν γίνει προσπάθειες σε ευρωπαϊκό επίπεδο να θεωρούνται και οι θαλάσσιες μεταφορές ως μεταφορές που θα μπορούσαν να επιδοτηθούν, όπως ακριβώς επιδοτούνται και οι άλλες μεταφορές είτε με την ενίσχυση είτε με τη δημιουργία υποδομών κ.ο.κ., εσείς αυτήν την προσπάθεια την εγκαταλείψατε. Και σήμερα δεν μπορείτε να δώσετε ενδεχομένως καμμία επιδότηση, γιατί δεν παλέψατε προς την κατεύθυνση αυτή, όπου έπρεπε να αγωνιστείτε, ώστε να έχουμε τη δυνατότητα ως νησιωτική χώρα να δίνουμε επιδοτήσεις και στον τομέα αυτό. Αυτό είναι το άλλο μεγάλο πρόβλημα, που το βιώνουν κυρίως όλες οι νησιωτικές περιοχές, που στις περισσότερες των περιπτώσεων ένα από τα εισοδήματα που είχαν μέχρι σήμερα ήταν και αυτό  της αιγοπροβατοτροφίας. Δυστυχώς, έτσι όπως πάτε, θα την εγκαταλείψουν και αυτήν, διότι δεν υπάρχει η δυνατότητα να συνεχίσουν. Και αυτό είναι το πρόβλημα το οποίο πρέπει να καταλάβετε. Και όσο δεν το καταλαβαίνετε, όποιες προτάσεις και να σας κάνουμε εμείς, θα πέφτουν στο κενό, γιατί δεν έχετε τη βούληση να τις υλοποιήσετε και γι’ αυτό δεν υπάρχει αποτέλεσμα επί της ουσίας. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Δριβελέγκα, έχετε το λόγο για σαράντα πέντε δευτερόλεπτα. 
      ΙΩΑΝΝΗΣ ΔΡΙΒΕΛΕΓΚΑΣ:  Ένα λεπτό και να δείξετε μια ανοχή. Δεν θέλω παραπάνω.
      Κύριε Υπουργέ, είχαμε μια ελπίδα ότι θα ακούσουμε κάποια μέτρα για την κτηνοτροφία και ότι μέσω ημών θα ακούσουν και οι κτηνοτρόφοι την πολιτική της Κυβέρνησης. Δυστυχώς, η ελπίδα αυτή αποδείχθηκε φρούδα. Εσείς κάνατε μια ανάγνωση των μέτρων που πήρατε και ήσασταν ευτυχής. Όμως, δυστυχείς είναι οι κτηνοτρόφοι, με τα μέτρα που παίρνετε. 
      Έκανα δύο βασικά ερωτήματα. Θα μας πείτε για τη Βιομηχανία Ζάχαρης; 

Θα  μας πείτε για την ΕΛ.ΒΙ.Ζ.; Είχατε  είκοσι πέντε λεπτά. Δικές σας εταιρείες. Θα βοηθήσουν τους κτηνοτρόφους, ναι ή όχι; Για να μιλάμε πρακτικά.
      Δεύτερον, σας είπα για τους πυρόπληκτους της Κασσάνδρας της Χαλκιδικής, τους κτηνοτρόφους, τους μελισσοτρόφους, τους γεωργούς, όλους τους παραγωγούς. Θα τύχουν των ανάλογων μέτρων, ναι ή όχι; 
      Επιτέλους, μετά από ενάμιση χρόνο, οφείλετε, κύριε Υπουργέ, να δώσετε μία απάντηση σ’ αυτούς τους ανθρώπους. Φτάνει πια η κοροϊδία.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ.
      Το λόγο έχει η κ. Μερεντίτη για δυόμισi λεπτά.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ.
      Κύριε Υπουργέ, παρακολούθησα με προσοχή την ομιλία σας και λυπάμαι, διαπίστωσα ότι ακόμη μια φορά η Κυβέρνηση δια του στόματός σας απαντάει στα μεγάλα προβλήματα με «θα», με αόριστα «θα», με ενεστώτα χρόνο, γιατί είναι ο προσφιλής χρόνος της Κυβέρνησης: «εξετάζουμε, μελετάμε”, χωρίς όμως να λέμε τι κάνουμε, ενώ θα έπρεπε να μας απαντήσετε, αφού φέρατε σε εξαθλίωση αυτόν τον κλάδο των κτηνοτρόφων, τι μέτρα λαμβάνετε.
      Αναφερθήκατε στην εικοσαετία του ΠΑ.ΣΟ.Κ.. Κατ’ αρχήν, έχω να πω ότι όσα χρόνια κυβερνήσαμε, κυβερνήσαμε με την εντολή του ελληνικού λαού. Δεν μπαίνω στη λογική πόσα ήταν. Όμως πρέπει να συνειδητοποιήσετε ότι τώρα πλέον έχετε παρελθόν και παρόν. Πρέπει, όταν μιλάτε, να θυμάστε τι κάνατε τα τριάμισι χρόνια και τέλος πάντων, κάποια στιγμή να μας πείτε και τι σκέφτεστε να κάνετε τα επόμενα χρόνια. Πρέπει να μας απαντήσετε εδώ γιατί δεν φροντίσατε, ως οφείλατε, να υπάρχει οργανική σύνδεση της ζωικής και φυτικής παραγωγής, για να έχουμε εξασφαλίσει τις αναγκαίες ζωοτροφές. 
      Ο κύριος Υπουργός μας προέτρεψε να αφουγκραστούμε τους κτηνοτρόφους. Και εγώ ρωτώ: Εμείς έχουμε αποδείξει πώς τους αφουγκραζόμαστε. Εσείς, κύριε Υπουργέ, κύριοι της Κυβέρνησης, τους γνωρίζετε; Τους έχετε καταγραμμένους; Θυμάστε, αναλογίζεστε ποια είναι τα προβλήματά τους; Διότι, όσες φορές έχω ακούσει τον κύριο Υπουργό, μιλάει για ευτυχισμένους αγρότες και κτηνοτρόφους. Εγώ στα Τρίκαλα δεν έχω συναντήσει κανένα. Εσείς, κύριε Κιλτίδη, ήρθατε στα Τρίκαλα. Συναντήσατε κανένα ευτυχισμένο κτηνοτρόφο; Τέλος πάντων. Και αναφέρομαι στα Τρίκαλα, γιατί στο νομό υπάρχουν τριακόσιες τριάντα χιλιάδες αιγοπρόβατα, δεκαπέντε χιλιάδες αγελάδες ελευθέρας βοσκής, απασχολείται το 25% του ενεργού πληθυσμού και οι απαντήσεις σας για να έρθουμε τώρα και στη βιολογική κτηνοτροφία…
      ΠΡΟΕΔΡΕΥΟΥΣΑ (Έλσα Παπαδημητρίου): Μπαίνουμε σε άλλη επερώτηση τώρα, κυρία συνάδελφε. Είχατε δυόμισι λεπτά, έχετε μιλήσει τέσσερα. 
      ΑΘΑΝΑΣΙΑ ΜΕΡΕΝΤΙΤΗ: Να τελειώσω με αυτό μόνο;
      ΠΡΟΕΔΡΕΥΟΥΣΑ (Έλσα Παπαδημητρίου): Αφουγκραζόμαστε με προσοχή. Κάντε μου τη χάρη. 
      ΑΘΑΝΑΣΙΑ ΜΕΡΕΝΤΙΤΗ: Να πω μόνο αυτό, κυρία Πρόεδρε, αν μου επιτρέπετε. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ορίστε.
      ΑΘΑΝΑΣΙΑ ΜΕΡΕΝΤΙΤΗ:  Επειδή μιλήσατε και για τη βιολογική γεωργία και επειδή όλοι λέμε και εσείς το έχετε πει πολλές φορές ότι είναι η λύση στα ποιοτικά και υγιεινά τρόφιμα, μπορεί να δώσει διέξοδο, έχω κάνει ερώτηση και η απάντηση του κυρίου Υπουργού, που όλους τους βλέπει ευτυχείς και για όλα είναι ευχαριστημένος, είναι ότι δόθηκαν μέσα σε ένα χρόνο στα Τρίκαλα -με όλα αυτά τα δεδομένα που σας είπα- 92.000 ευρώ για όλο το Νομό. 
      Τι κάνετε, λοιπόν; Είπατε ότι προσπαθείτε. Τι κάνατε με τους γεωργικούς συμβούλους;  Πρέπει να μας πείτε τι κάνατε, όχι πάλι το παρελθόν, το μακρινό πλέον παρελθόν και σβήνετε το δικό σας, γιατί δεν θέλετε να το βλέπετε.
      Ευχαριστώ και ευχαριστώ και για την ανοχή σας, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε.
      Κύριε Υπουργέ, έχετε έντεκα λεπτά για να δευτερολογήσετε, με δύο-τρία λεπτά ανοχή, που έχω δείξει σε όλους. 
      ΙΩΑΝΝΗΣ ΔΡΙΒΕΛΕΓΚΑΣ: Στην κ. Μερεντίτη δικαιολογημένα, κυρία Πρόεδρε! 
      ΠΡΟΕΔΡΕΥΟΥΣΑ (Έλσα Παπαδημητρίου): Μία γυναίκα συνάδελφος υπήρχε σήμερα.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων):  Ευχαριστώ την κυρία Πρόεδρο. 
      Είναι και η πρώτη μου ομιλία σήμερα με την ιδιότητα του Υφυπουργού Αγροτικής Ανάπτυξης και Τροφίμων, πέραν των όσων άλλων απαντήσεων από επίκαιρες ερωτήσεις είχαμε. Ευχαριστώ το Ελληνικό Κοινοβούλιο για την  όμορφη δημοκρατική διαδικασία που έχει καθιερώσει. 
      Αγαπητοί συνάδελφοι, έτσι κατά την πρώτη μου ομιλία, ας μου επιτραπεί να δηλώσω ότι κατά την αρχέγονη πίστη μου στη ζωή και στην πολιτική, πίστεψα και πιστεύω στην ύπαιθρο ως αυτονόητο για να υπάρχει πατρίδα και για να υπάρχει αυτό είναι δεδομένο ότι χρειάζονται γεωργοί και κτηνοτρόφοι, χρειάζεται να υπάρχουν χωριά. Εκείνο το οποίο θέλω να καταθέσω, συμμετέχοντας στην πολιτική ηγεσία του συγκεκριμένου Υπουργείου, αλλά και ως μία κατάθεση ευρύτερη πολιτική, είναι ότι η πλέον ευαίσθητη κοινωνική ομάδα σε παγκόσμιο επίπεδο, αλλά ιδιαίτερα στην πατρίδα μας, είναι η ομάδα των κτηνοτρόφων.
     Οι κτηνοτρόφοι δεν έχουν μόνο το πρόβλημα, όπως λένε παροιμίες άλλων λαών, του ουρανού που είναι απρόβλεπτος, αλλά έχουν και το θέμα του παράγοντα των ζωντανών, όπως λένε στη πατρίδα μας. Επομένως, εξ αντικειμένου μιλάμε για κοινωνική ομάδα, για μία διαδικασία η οποία είναι η πλέον δύσκολη στη πατρίδα μας, όπου οι απρόβλεπτοι παράγοντες και οι συντεταγμένες είναι πάντοτε υπαρκτές. Σ' αυτό το σημείο θα ήθελα να καλέσω τους αγαπημένους κτηνοτρόφους της πατρίδας μας να αυτοοργανωθούν, κάτι που έγινε σε άλλες ομάδες, οι οποίες είχαν μικρότερα προβλήματα. Θα έχουν τη στήριξη του Υπουργείου σε αυτή τη διαδικασία, γιατί σ’ αυτούς είναι πολλαπλάσια η ανάγκη να γίνει αυτή η διαδικασία ως υπερασπιστική για τους ίδιους. 
     Αγαπητοί συνάδελφοι, νομίζω ότι δεν αντιληφθήκατε, στο διάβα των δεκαετιών και των ετών που εσείς κυβερνήσατε, ότι ο κοινωνικός μετασχηματισμός στην πατρίδα μας, δηλαδή του πληθυσμού της υπαίθρου, τον κατ’ εξοχήν γεωργοκτηνοτροφικού, σε κατοίκους αστικών κέντρων έχει γίνει. Και μάλιστα, δεν παρακολουθήσατε και δεν παρακολουθήσαμε, αν το θέλετε ως πολιτικός κόσμος και μία άλλη αντίστροφη διαδικασία που γινόταν όταν λάμβανε χώρα αυτός ο κοινωνικός μετασχηματισμός, για να φθάσουμε από το 40%, 45% στο 12%, 14% σήμερα, που ασχολείται με τη γεωργοκτηνοτροφία. Δεν προσέξαμε ότι άλλαζε και η διάσταση της κτηνοτροφίας. Παλαιότερα δεν ήταν τυχαίος ο όρος γεωργοκτηνοτροφία που εμάς μας μεγάλωσε σ’ αυτές τις δεκαετίες. Ορθώς βεβαίως έγινε αυτή η αλλαγή, αλλά δεν αντιληφθήκαμε ότι η κτηνοτροφία απέκτησε την αυτόνομη παρουσία της, όπως και η γεωργία τη δική της σε μεγάλο βαθμό. Κατά το παρελθόν κάθε κτηνοτρόφος είχε στο σπίτι του και πενήντα στρέμματα χωράφι και δέκα γελάδια και εκατό πρόβατα. Αυτή τη πραγματικότητα δεν την έχετε αντιληφθεί. 
      Θέλω να σας πω και κάτι άλλο πιο απλό ακόμη που είναι η ουσία της πολιτικής και ιδιαίτερα της κοινοβουλευτικής δημοκρατίας. Η πολιτική είναι ένα μέγεθος συγκριτικό. Δεν είναι δυνατόν να συγκρίνετε μία κυβέρνηση, όσα χρόνια και αν έχει πίσω της, με το απόλυτο πουθενά του μέλλοντος και να μη συγκρίνετε με το παρελθόν ή να μη συγκρίνετε με παράπλευρες διαδικασίες άλλων εταίρων με τους οποίους έχουμε αποφασίσει να πορευθούμε μαζί μέσα στην Ευρωπαϊκή Ένωση. Αυτοί οι κανόνες είναι ανελέητοι και πρέπει να τους δεχθούμε. Δεν γίνεται να πορευθούμε σε κοινοβουλευτικό δημοκρατικό πολίτευμα, χωρίς να κατανοήσουμε αυτή την αδήριτη ανάγκη και αλήθεια ταυτόχρονα, ότι η πολιτική και οι πράξεις των πολιτικών είναι συγκριτικό μέγεθος. Και δεν πρέπει να ενοχλείται κανένας ούτε εμείς που ανήκουμε στην παράταξη της Νέας Δημοκρατίας ούτε εσείς, σε όποια παράταξη και αν ανήκετε και να αναλαμβάνουμε τις ευθύνες μας και να αναμετριόμαστε με τους διπλανούς μας. Πιστεύω ότι σ’ αυτό η Κυβέρνηση της Νέας Δημοκρατίας αναμφίβολα και για τα τριάμισι χρόνια, που αναφέρατε, στο θέμα της κτηνοτροφίας, που συζητάμε σήμερα, έκανε συγκεκριμένα βήματα προόδου. Και ακολούθησε όσο μπορούσε την Ευρωπαϊκή Ένωση, με τις φροντίδες της τότε πολιτικής ηγεσίας, του τότε Υφυπουργού και νυν Υπουργού, που είχε και την αρμοδιότητα της κτηνοτροφίας. 
      Έτσι, λυπάμαι αγαπητοί συνάδελφοι που γίνατε τυμβωρύχοι του παρελθόντος. Δεν φταίμε εμείς που αν, έτσι όπως τοποθετείτε τα πράγματα, σας θυμίζουμε απλές διαδικασίες. Πείτε μας πότε εφαρμόστηκε κανόνας ελέγχου στην παραγωγή του γάλακτος. 
      Επειδή βλέπω αγαπητούς κατά τα λοιπά συναδέλφους απέναντί μου, θυμάστε την αγωνία των συναδέλφων και του ομιλούντος για την εφαρμογή του ισοζυγίου; Μήπως ακούστηκαν φωνές από την πλευρά της τότε και νυν Αντιπολιτεύσεως για να εμφανιστεί η διαδικασία του ισοζυγίου; Και ναι, τόλμησε η Κυβέρνηση και έφερε τη διαδικασία του ισοζυγίου στο γάλα και έχει αυτά τα θετικά αποτελέσματα, που σας κατέθεσε ο Υπουργός. 
      Ήδη τα ευεργετήματα σάς τα καταθέτω και εγώ, υπάρχουν. Και αυτό είναι μια ενημέρωση για τη χώρα. Πρέπει να πληροφορηθούν οι κτηνοτρόφοι - όπου δεν είναι πληροφορημένοι- ότι στη Θεσσαλία, στο Βόλο και στη Λάρισα, που είχα την τύχη να επικοινωνήσω και να βρεθώ δια ζώσης -και όχι να πω αυτά τα οποία πριν από λίγο κατέθεσε ο κ. Ροντούλης- η τιμή του πρόβειου γάλακτος ήδη βρίσκεται στο 1 ευρώ, θεσμοθετημένο, κατοχυρωμένο και ακόμη οι διαπραγματεύσεις συνεχίζονται. Αυτό είναι και ένα μήνυμα στους κτηνοτρόφους της υπόλοιπης Ελλάδος, για να έχουν τα μάτια και τ’ αυτιά τους ανοιχτά και στην αυτοοργάνωσή τους να διεκδικήσουν ό,τι καλύτερο.
      Αγαπητοί συνάδελφοι, κάποτε θυμίζετε το παρελθόν και εμείς αναλαμβάνουμε την ευθύνη του παρελθόντος. Να σας θυμίσω ότι αν υπήρξε και νέα πολιτική για την κτηνοτροφία, αυτή εμφανίστηκε το 1990-1993. Το ξέρουν καλά οι κτηνοτρόφοι και της ιδιαίτερής μου πατρίδος, αλλά και της χώρας ολάκερης.
      Εσείς αφήσατε τους κτηνοτρόφους στην αγχόνη των πανωτοκίων. Σιγά-σιγά οδηγούνταν με το σφίξιμο της θηλειάς των πανωτοκίων, στον αργό θάνατο οι κτηνοτρόφοι και οι γεωργοκτηνοτρόφοι γενικότερα, αγαπητοί συνάδελφοι και εάν δεν υπήρχε εκείνη η ατυχής συγκυρία της πτώσεως, θα είχαν εισπράξει τα περισσότερα ευεργετήματα που ήδη είχαν ανακοινωθεί και είχαν διακηρυχθεί. 
      Εμείς δώσαμε λύση. Δεν είμαστε απολύτως ικανοποιημένοι και δια στόματος Πρωθυπουργού ήδη διερευνούμε –και είναι δεδηλωμένη η θέληση και του Πρωθυπουργού και της Κυβερνήσεως- το να δοθεί περαιτέρω λύση ολοκληρώσεως στη διαδικασία των πανωτοκίων. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       Πάντως, πετύχαμε πράγματα τα οποία ήταν αδιανόητα σαν αυτά που συζητούσαμε σ’ αυτή την Αίθουσα εκείνη την εποχή.
      ΑΣΤΕΡΙΟΣ ΡΟΝΤΟΥΛΗΣ: Οι κτηνοτρόφοι περιμένουν για τα πανωτόκια.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ακόμη, αγαπητοί συνάδελφοι και τη νομιμοποίηση των κτηνοτροφικών εγκαταστάσεων την αφήσατε να φτάσει «στο κόκκινο», να τη διαχειριστεί πάλι η συγκεκριμένη ηγεσία του Υπουργείου Αγροτικής Ανάπτυξης και Τροφίμων, για να επιδείξει βεβαίως –και θα την επιδεικνύουμε- την αλληλεγγύη προς τους γεωργοκτηνοτρόφους όσον αφορά την παράταση που δώσαμε. 
      Αν το θέλετε, περιοδεύοντας σε όλη την Ελλάδα, να δίνουμε και δια ζώσης οδηγίες, να προστρέξουν οι νομαρχιακές αυτοδιοικήσεις και οι δασικές υπηρεσίες και να βοηθήσουν. Όπου χρειάζεται να παρέμβουμε εμείς, θα παρέμβουμε, για να σταματήσει η ντροπή αυτής της πατρίδας, που από υπάρξεως νεοελληνικού κράτους νομιμοποιεί τώρα κτηνοτροφικές εγκαταστάσεις, αγαπητοί συνάδελφοι. Και ζητούμε να είμαστε ευνομούμενη κοινωνία και πολιτεία έναντι της Ευρωπαϊκής Ενώσεως. 
      Στην ιδιαίτερη πατρίδα μου, στο Κιλκίς και σε πολλά άλλα μέρη αναζητώντας κατά την ενημέρωσή μου πράγματα, είδα ότι από το 1982-1985 ιδρύατε κέντρα, χτίζατε κτήρια. Έμειναν έτσι. Όταν πήγα να τα επισκεφθώ, τα βρήκα αραχνιασμένα. Τα βρήκα «με τα βάτα», όπως λέμε εμείς που μεγαλώσαμε στα χωριά, να έχουν κλείσει τις πόρτες και προσπαθούσαμε να βρούμε κλειδιά για να τα ανοίξουμε.
      Ξέρετε που στεγάζονται τα εργαστήρια στη Βόρεια Ελλάδα; Σε τρώγλες. Εκεί είναι τα κτηνιατρικά εργαστήρια, αγαπητοί συνάδελφοι. Ελάτε μία ημέρα σ’ επαφή με αυτούς τους συναδέλφους. Επισκεφθείτε στη Θεσσαλονίκη τα μέρη που στεγάζονται τα εργαστήρια και τότε ελάτε να το συζητήσουμε. 
      Όσον αφορά τη βιολογική κτηνοτροφία είναι δεδομένο ότι είχε ξεχαστεί. Εμείς τη στηρίξαμε και με την εξισωτική, στην οποία αναφέρθηκε ο Υπουργός και με το άτοκο δάνειο και τις επιδοτήσεις που θα δοθούν στην ώρα τους, αλλά και με την ένταξη στον αναπτυξιακό νόμο, που θα είναι ευεργετικότερος και θα επικαιροποιεί τις τιμές κατά την κατασκευή των εγκαταστάσεων, γιατί πολλές από αυτές αφήνονταν. 
      Γιατί ξεκινούσε η διαδικασία πριν τρία χρόνια και όταν ολοκληρωνόταν δεν γινόταν αυτό που γινόταν για οποιαδήποτε άλλη βιομηχανική εγκατάσταση, με τις τιμές της έγκρισης εκείνης της εποχής. Αυτό το ευεργέτημα θα υπάρχει, πλην των άλλων που θα έχουν οι κτηνοτροφικές εγκαταστάσεις.
      Εμείς είμαστε υπερήφανοι που, με εντολή του Πρωθυπουργού, ο ΕΛ.Γ.Α. έγινε ταμείο –στην κυριολεξία- στήριξης των αγροτών. 
Και όχι τέσσερα δισεκατομμύρια! Κάποτε πρέπει σ’ αυτό τον τόπο να μάθουμε ότι πρέπει να μοιράζεται ακόμη και το χρέος δίκαια! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Δυο-τρία λεπτά ακόμη θα ήθελα, κυρία Πρόεδρε. 
      Όπως προσέχει η ελληνική πολιτεία και τον ταπεινό εργάτη και τον οποιονδήποτε άλλον, έτσι λοιπόν πρέπει να συντρέχει και να βοηθά και τον αγρότη. Το πρόβλημα είναι ότι «άνοιξε» η υποχρέωση του ΕΛ.Γ.Α.; Δεν μας ενοχλεί αυτό. Και βεβαίως θα είμαστε νοικοκυρεμένοι. Αλλά για ό,τι γίνεται ισομερώς κατανεμημένο για όλους τους πολίτες, εμείς θα νιώθουμε υπερηφάνεια.
      Και για το άτοκο δάνειο, αγαπητοί συνάδελφοι, δεν είπε η ηγεσία του Υπουργείου ότι λύνει το πρόβλημα. Θα ήμασταν αφελείς, έως γραφικοί. Ούτε είπαμε ότι το δίνουμε για πέντε χρόνια. Είπαμε να στηρίξουμε φέτος, στη σύγχρονη συγκυρία, άντε βία και του χρόνου, που προσδοκούμε ότι θα είναι καλύτερες οι μέρες. Αλίμονό μας αν η ελληνική κτηνοτροφία, με όποιες διεθνείς συγκυρίες, συνεχίσει για πέντε χρόνια να βρίσκεται σ’ αυτή τη δοκιμασία. Θελήσαμε να δώσουμε ανάσα, φιλί ζωής, για να στηριχθούν και βεβαίως, όταν θα εξομαλυνθούν οι καταστάσεις, να κερδίσουν αυτά που κέρδιζαν. 
Βεβαίως και τα Κέντρα Αγροτικής Στήριξης θα λειτουργήσουν και τα Κέντρα Αγροτικής Ανάπτυξης και οι γεωτεχνικοί θα πάνε εκεί που πρέπει. Η φτωχή Ελλάδα προ του 1981 –και δεν το λέω με κομματικά κριτήρια, λόγω εισόδου στην Ευρωπαϊκή Ένωση- βήμα-βήμα έστελνε τον κτηνίατρο και τον γεωπόνο στο στάβλο και στο χωράφι. Η «πλούσια» Ελλάς,  εντός Ευρωπαϊκής Ένωσης, τους έστειλε εκεί στις επιδοτήσεις, στη γραφειοκρατία. Ε, λοιπόν, η Νέα Δημοκρατία θα τους ξαναστείλει εκεί που πρέπει, στο χωράφι και στο στάβλο. 
      ΑΘΑΝΑΣΙΑ ΜΕΡΕΝΤΙΤΗ: Πότε;
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Εντός των προσεχών ημερών, κυρία Μερεντίτη, θα αρχίσει να υλοποιείται, γιατί υπήρχε και η διαδικασία –που δεν μπορεί κανένας να παρανομήσει- του Α.Σ.Ε.Π. για την πρόσληψη, που έχει επικυρωθεί κι έχει τελειώσει. 
      Λέτε κι άλλα πολλά. Εκατόν πενήντα παραλάβαμε στο κρατικό κανάλι, αυτό το οποίο καλά κάνει και υπάρχει για να ενημερώνει τον αγροτικό κόσμο και τους κτηνοτρόφους, και το φθάσαμε στους σαράντα πέντε εμείς. Εξυγιαίνουμε αυτή την κατάσταση. Τι θέλετε να κάνουμε; Να το κλείσουμε; Αυτή είναι η προσδοκία σας; Εναντίον των αγροτών και των κτηνοτρόφων είστε; Θα το συνεχίσουμε εξυγιαίνοντας όσο μπορούμε αυτή τη διαδικασία, αγαπητοί συνάδελφοι. Και η αξιοπιστία της χώρας ξέρετε καλά πότε τρώθηκε.
      ΠΡΟΕΔΡΕΥΟΥΣΑ ('Ελσα Παπαδημητρίου): Ολοκληρώστε, κύριε Υπουργέ. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Θέλω όμως να δώσω μια απάντηση και στον φίλτατο κ. Στρατάκη, ο οποίος λείπει. Γιατί ορισμένα πράγματα πρέπει να λέγονται με το όνομά τους. 
      Χθες ήρθα από το Ηράκλειο. Για πρώτη φορά οι άνθρωποι αυτοί είδαν πολιτική ηγεσία να συζητάει για τα βιολογικά τους προϊόντα, για τα ΠΟΠ, τα ΠΓΕ και τους γυναικείους συνεταιρισμούς. Για πρώτη φορά έγινε αυτή η συνάντηση. 
      Και όσον αφορά στο θέμα του σφαγείου στο Ασήμι -να πω και την κωμόπολη- όταν το πληροφορήθηκα, πήγα πάνω στο πρόβλημα, αλλάζοντας το πρόγραμμα και εκεί ανακάλυψα τη διαστρέβλωση της αληθείας. Δεν είναι απόσπαση, αγαπητέ συνάδελφε κύριε Στρατάκη. Είναι διορισμός του κτηνιάτρου αυτού που υπηρετούσε εκεί σ’ έναν άλλο Οργανισμό, γιατί του ήρθε ο δεύτερος διορισμός κι εξαντλήθηκε η διετία που προβλέπεται στον πίνακα του Α.Σ.Ε.Π. κι έμεινε κενή η θέση. Δόθηκε λύση αμέσως, αγαπητοί συνάδελφοι. Αυτή είναι η αλήθεια. Να μην δημιουργούνται λανθασμένες εντυπώσεις. 
      Κι επειδή κατατέθηκαν και χρήσιμες αναφορές από πολλούς συναδέλφους και από το βορρά και απ’ όλη την επικράτεια, με αφορμή την παρθενική μου ομιλία, ως πολιτική ηγεσία αυτού του Υπουργείου στέλνουμε ένα μήνυμα, όχι απλώς συμπαράστασης στους κτηνοτρόφους, αλλά να ξέρουν όσον αφορά τις ελλειμματικές πολιτικές όσων εμπλέκονται στην αλυσίδα αυτής της υποστήριξης και διευκόλυνσης των κτηνοτρόφων, ότι αν δεν σταθούν στο ύψος των περιστάσεων θα μας βρουν αμείλικτους μπροστά τους είτε όσον αφορά στις ελλείψεις είτε -δεν θέλω να το πιστεύω- τις παρανομίες. Όμως κι εκεί η σύγκρουση θα είναι απαρέγκλιτη, κατά την εντολή του Πρωθυπουργού. Δεν είμαστε αποφασισμένοι πλέον απλώς να πορευθούμε το δρόμο της προόδου. Θα συγκρουστούμε. Κι εκείνοι που έπρεπε να υποστηρίξουν και δεν υποστήριξαν τους κτηνοτρόφους θα οδηγηθούν σ’ αυτά τα μονοπάτια της στήριξης της κτηνοτροφίας.
      Σας ευχαριστώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., του επερωτώντος κόμματος, κ. Αργύρης.
      ΕΥΑΓΓΕΛΟΣ ΑΡΓΥΡΗΣ: Αγαπητέ κύριε Υφυπουργέ, σε προσωπικό επίπεδο έχετε και την ανοχή και την συμπαράσταση της πρώτης σας παρέμβασης αλλά δεν μπορεί να έχετε σε καμία περίπτωση την ανοχή της κυβερνητικής σας πολιτικής. Και δεν μπορείτε να την έχετε και θα σας εξηγήσω κάνοντάς σας μια παρατήρηση. Μη θυμίζετε στους κτηνοτρόφους την περίοδο 1990-1993. Ήταν η χειρότερη, αν δεν υπήρχε η τωρινή. 
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κάτι ξέρω, γιατί μέχρι τότε καλλιεργούσα. 
    ΕΥΑΓΓΕΛΟΣ ΑΡΓΥΡΗΣ: Επαναλαμβάνω: ήταν η χειρότερη αν δεν υπήρχε η τωρινή. Και επειδή μιλήσατε για πανωτόκια, θα πρέπει να σας πω ότι οι κτηνοτρόφοι κοιμήθηκαν ένα βράδυ στις 14 Μαρτίου με χρεωμένους τους λογαριασμούς τους στην τράπεζα με 15,6% επιτόκιο και ξύπνησαν την άλλη μέρα το πρωί με το επιπλέον τρίμηνο που έβαλε η Αγροτική Τράπεζα και το επιτόκιο να φτάνει στο 26,5%. Μπήκε και η υπερημερία και έφτασε στο 33%. Στο 1.000.000, λοιπόν, που έπαιρναν έπρεπε να βρουν επιπλέον 33% τόκο για να δώσουν. Δηλαδή 330.000 δραχμές τότε –για να θυμηθούμε τη δραχμή- έπρεπε να βρίσκουν για να δίνουν, μόνο και μόνο για τόκους. Ήταν η περίοδος 1990-1993.
    Ήταν η περίοδος 1990-1993 που κατήργησε τότε και διέλυσε ολόκληρους οργανισμούς η κυβέρνηση, Κ.Υ.Δ.Ε.Π. κ.ο.κ.. Και επίσης, αν θέλετε να λύσετε τα εσωτερικά, τα κομματικά σας προβλήματα και θυμίζετε το 1993 τι ακριβώς συνέβη στον κ. Μητσοτάκη με τον κ. Σαμαρά, δεν θα βγάλετε άκρη. Και επειδή ακούστηκε ότι ο κ. Σαμαράς θα μπορούσε να γίνει και Υπουργός Γεωργίας θέλουμε να πούμε ότι καλύτερα που ανέλαβε ο κ. Κοντός, γιατί είναι πιο προσβάσιμος, με την έννοια της γνώσης στο αντικείμενο. Έτσι, όμως, δεν έχει άλλοθι, γιατί γνωρίζει το αντικείμενο και δεν έχει περιθώρια να δικαιολογείται. 
    Ας δούμε όμως λίγο τα ζητήματα: Θα πρέπει να σας πω ότι όλη η Ελλάδα, βρίσκεται σε μεγάλη αναστάτωση. Και ξέρετε, οι κτηνοτρόφοι ενεργοποιούνται πολύ αργά, γιατί δεν έχουν πού να αφήσουν τα κοπάδια τους. Για να φτάσουν στο σημείο να πηγαίνουν σε  συλλαλητήρια σημαίνει ότι βρίσκονται σε απόγνωση. Και ξέρετε ότι βρίσκονται σε απόγνωση γιατί κατάγεστε και οι δυο από την περιφέρεια. Άρα, λοιπόν, συζητάμε για ένα ζήτημα πάρα πολύ σοβαρό. Η αιτία είναι το μεγάλο κόστος παραγωγής. Ζωοτροφές: Δεν ακούσαμε καμμία κουβέντα. Όχι αφορισμούς, όχι γενικολογίες. Έχετε ευθύνη, γιατί σήμερα το κόστος παραγωγής είναι τόσο υψηλό. 
    Πρώτον, γιατί αθετήσατε ακριβώς αυτό που υποσχεθήκατε. Και εμείς αυτή τη στιγμή είμαστε εδώ για να σας ελέγχουμε και σας ελέγχουμε με βάση τον προγραμματισμό σας, αυτά που υποσχεθήκατε στους Έλληνες αγρότες και κτηνοτρόφους. Εσείς ανακυκλώσατε το ζήτημα των βιοκαυσίμων, της βιοαιθανόλης και έτρεξε ο κόσμος για να δει ότι η προοπτική τους δεν είναι στο να παντρευτεί η φυτική με τη ζωική παραγωγή, να αναδείξουμε το συγκριτικό μας πλεονέκτημα, που είναι τα προϊόντα. Η απόδειξη είναι ότι έχουμε μείωση της τιμής του κρέατος –σας το είπα και πριν με τους πίνακες- άρα, λοιπόν, πολύ μεγαλύτερη επιδείνωση του ισοζυγίου, που έχουμε και είναι τεράστιο το πρόβλημα. Άρα, η κτηνοτροφία βρίσκεται σε πολύ μεγάλο κίνδυνο.
    Δεύτερον, γνωρίζετε και οι δυο ότι για να γίνει μια κτηνοτροφική εκμετάλλευση θέλει από δώδεκα μέχρι δεκαπέντε χρόνια περίπου για να ομογενοποιηθεί, να είναι δηλαδή μια σωστή κτηνοτροφική εκμετάλλευση. Από την άλλη φθάνουν έξι μήνες έως ένας χρόνος για να καταστραφεί και αυτό γίνεται τώρα. Πρέπει να παρθούν άμεσα μέτρα. 
      Και συνεχίζω: Πηγαίνετε στην Ευρώπη, γυρνάτε, μιλάτε για τον κανονισμό, αλλά ποιον κανονισμό εφαρμόσατε; Φτιάξατε τίποτε εσείς, που μιλήσατε εδώ προηγουμένως –σας άκουσα να λέτε, για πρώτη φορά- στα κτηνοτροφικά; Κάνατε ένα νέο πρωτόκολλο για την βιολογική κτηνοτροφία; Κάνατε ένα νέο πρωτόκολλο για τη βιολογική γεωργία; Δεν είναι όλα πρωτόκολλα που τα παραλάβατε από την προηγούμενη κυβέρνηση, έτοιμα για να μπορείτε να τα εφαρμόζετε σήμερα; Μπορείτε να μου πείτε, λοιπόν, αυτός ο Οργανισμός ο Ο.Π.Ε.Γ.Ε.Π. που είχε την ευθύνη να δημιουργεί αυτά τα πρωτόκολλα, δηλαδή να δημιουργεί προϊόντα, τα οποία θα είναι ταυτοποιημένα, αν έχει κάνει ένα; Όλα είναι προγράμματα, τα οποία υπήρχαν από την προηγούμενη περίοδο. Όμως, η προηγούμενη περίοδος που μιλούσατε για τη δική μας κυβέρνηση, πέρασε. Τώρα προηγούμενη κυβέρνηση είναι πάλι η δική σας. Και σας ρωτάω: Μιλήσατε για τα σχέδια βελτίωσης. Τρεισήμισι χιλιάδες σχέδια βελτίωσης της τρίτης περιόδους δεν έχουν κάνει συμβάσεις. Επίσης, από τις τρεις προηγούμενες περιόδου έχετε απορρόφηση μόνο 33%. Αυτή είναι η μεγάλη σας πολιτική στα ζητήματα των υποδομών και της βελτίωσης που υπάρχουν! 
      Κέντρα Αγροτικής Ανάπτυξης: Αν δείχνατε τον ίδιο ζήλο που δείξατε για τους αγροφύλακες, θα είχαν σήμερα και στο Ινστιτούτο στα Γιαννιτσά και στο Ινστιτούτο στη Λάρισα από έναν άνθρωπο, που δεν έχουν. Όμως, αγροφύλακες βρήκατε γρήγορα. Τους πήρατε άρον άρον προεκλογικά και δώσατε υποσχέσεις, αλλά γι’ αυτούς δεν είχατε τίποτα να πείτε.
      Για πρώτη φορά έχουμε αρχίσει εδώ να συζητάμε –σας το είπε ο εισηγητής σας το είπαν και οι άλλοι συνάδελφοι- και μας λέτε, τι πρόταση έχετε; Κύριε Υπουργέ,  γιατί δεν έρχεστε στην Επιτροπή Παραγωγής και Εμπορίου να ασκήσετε την υποχρέωσή σας στα κοινοβουλευτικά καθήκοντα που σας έχουμε καλέσει; Ελάτε στην Επιτροπή…
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Πότε; 
      ΕΥΑΓΓΕΛΟΣ ΑΡΓΥΡΗΣ: Έχετε αίτηση, που σας έχουμε καλέσει. Γιατί δεν έρχεστε; 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής  Ανάπτυξης και Τροφίμων): Ποτέ. 
      ΕΥΑΓΓΕΛΟΣ ΑΡΓΥΡΗΣ: Έχετε αίτηση εδώ και είκοσι πέντε μέρες.
      Ελάτε στην Επιτροπή Παραγωγής και Εμπορίου να μας πείτε τις απόψεις σας, να ανταλλάξουμε απόψεις. Εκεί είναι ο διάλογος, εκεί είναι η συζήτηση. Εδώ είναι Κοινοβουλευτικός Έλεγχος και πρέπει να απαντήσετε σε αυτά που σας ρωτάμε. Δεν απαντήσατε, δεν είπατε τίποτα. 
      Πάμε τώρα στο θέμα του ελέγχου της παραγωγής γάλακτος. Φτιάξατε εσείς κανέναν ΕΛ.Ο.Γ., κύριοι Υπουργοί; Εσείς τον φτιάξατε τον ΕΛ.Ο.Γ.; Εσείς δημιουργήσατε τις υποδομές, για να γίνεται ο έλεγχος στο γάλα; Ξέρετε πότε δημιουργήθηκε αυτός ο έλεγχος; Για ποια πράγματα, λοιπόν, μιλάτε και λέτε «για πρώτη φορά»; Και βέβαια, έπρεπε να γίνεται ο έλεγχος. Έχουμε εμείς καμμία συμμετοχή στις διατροφικές κρίσεις; Ποτέ δεν είχαμε. Η καταστροφή, όμως, είναι μεγάλη. Η γρίπη των πτηνών άφησε 90.000.000 ευρώ ζημιά. Εσείς το αναγνωρίσατε και πήγατε στην Ευρωπαϊκή Ένωση. Φέρατε μόνο 16.000.000 ευρώ και αυτά δεν τα εκταμιεύσατε, δεν τα δώσατε στους ανθρώπους. Για ποια πράγματα, λοιπόν, μιλάτε; Οι ζημιές είναι τεράστιες.
      Σας είπα κάτι για τη «ΔΩΔΩΝΗ» και θα δω αν θα απαντήσετε. Θα πω δύο πράγματα. Το πρώτο έχει να κάνει με το εξής: Έχετε την ίδια άποψη, κύριε Υπουργέ, με τον κ. Μηλιάκο; Ο κ. Μηλιάκος έκανε ανακοίνωση ότι η «ΔΩΔΩΝΗ» θα πάει στο Χρηματιστήριο. Έχετε την ίδια άποψη; Να το πείτε. 
      Δεύτερον, πείτε στους ανθρώπους της «ΔΩΔΩΝΗΣ», δηλαδή της Αγροτικής Τράπεζας και κατ’ επέκταση του κράτους, να παίρνουν το γάλα στους παραγωγούς, στους κτηνοτρόφους και να μην τους περνάνε μέσα από τα γραφεία. Έχω καταγγελία σήμερα ότι κόβουν κτηνοτρόφους. Τους περνάνε από γραφεία και δεν τους παίρνουν το γάλα. Είναι μια πολύ μεγάλη ιστορία με τη «ΔΩΔΩΝΗ». Προσέξτε πάρα πολύ, πρέπει να απαντήσετε.
      Πάμε τώρα στα άτοκα δάνεια. Κύριε Υπουργέ, τους καταστρέφετε. Μέσα στην αγωνία τους -γιατί δεν έχουν να ζήσουν τα Χριστούγεννα- τρέχουν στην τράπεζα να πάρουν άτοκο δάνειο. Πώς θα το αποπληρώσουν; Με μια αγροτική, κτηνοτροφική εκμετάλλευση η οποία μπαίνει μέσα κάθε μέρα, χρεώνεται κάθε μέρα, πού θα βρουν τα χρήματα; Ρευστοποιείτε, λοιπόν, και ό,τι υπόλοιπο περιουσιακό στοιχείο υπάρχει, για να τα εγγράψει η Αγροτική Τράπεζα και να δείχνει κέρδη. Πώς είναι δυνατόν, λοιπόν, σήμερα να συμβαίνει αυτό το πράγμα; Και λέτε: «Έχει ξαναγίνει; Είναι πρώτη φορά». 
      Θα πρέπει να σας πω, κύριε Υπουργέ, ότι δύο φορές πληρώσαμε από εθνικούς πόρους -τη μία φορά 33.000.000.000 δραχμές και την άλλη 28.000.000.000 δραχμές- για να ενισχύσουμε τους παραγωγούς, όταν είχαν μειωμένο εισόδημα.
      Επίσης, γιατί δώσατε επιστροφή στο Φ.Π.Α. «κάτω από το τραπέζι» στο βαμβάκι -που καλά κάνατε και το δώσατε, αλλά έπρεπε να το δώσετε πάνω από το τραπέζι- και δεν βρίσκετε τη λύση για να μειωθεί το κόστος παραγωγής, να δώσετε τη δυνατότητα μεγαλύτερου συντελεστή επιστροφής του Φ.Π.Α. και μου απαντάτε περί Κανονισμών της Ευρωπαϊκής Ένωσης;  Εγώ δεν σας είπα αν μπορείτε να δώσετε. Σας είπα απλώς να αυξήσετε το συντελεστή. Γιατί δεν τον αυξάνετε το συντελεστή, από 7% που είναι, για να δώσετε κίνητρο και στον παραγωγό του καλαμποκιού και του σιταριού στη Θεσσαλία και παντού να μειώσει το κόστος παραγωγής, και να παράγει ζωοτροφές; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αργύρη, παρακαλώ τελειώστε.
      ΕΥΑΓΓΕΛΟΣ ΑΡΓΥΡΗΣ: Κλείνω με το ισοζύγιο. 
      Κύριε Υπουργέ, ξέρετε πολύ καλά ότι ήμασταν μαζί σε μια εκπομπή στη «ΝΕΤ». Εκεί μου είπατε «τι να κάνουμε;» και σας είπα να ελέγξετε το εισαγόμενο γάλα. Και μου είπατε «πώς να το κάνουμε;» και σας είπα να κάνετε ισοζύγιο. 
      Σας ερωτώ, τώρα, που κάνατε ισοζύγιο, τι έχετε βγάλει για τον παραγωγό; Καταναλώνουμε ένα εκατομμύριο διακόσιες πενήντα χιλιάδες τόνους αγελαδινό γάλα και το δικό μας είναι οκτακόσιες πενήντα χιλιάδες. Τόσο παράγουμε, μπορεί και λιγότερο. Το υπόλοιπο, δηλαδή περίπου τετρακόσιες πενήντα χιλιάδες, που είναι στην αγορά, έχετε δει να γράφει σε καμμιά πινακίδα ότι είναι εισαγόμενο γάλα; Το έχετε δει πουθενά αυτό το πράγμα; Τώρα λέτε «θα το κάνουμε και στα εισαγόμενα».
      Τι κάνατε με τα εισαγόμενα; Το λέω, γιατί έχουμε τα αρνιά τώρα τα Χριστούγεννα. Δώσατε χρήματα στους καιροσκόπους και στους κερδοσκόπους και στους εισαγωγείς των αρνιών. Τι έλεγαν, λοιπόν; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αργύρη, σας παρακαλώ.
      ΕΥΑΓΓΕΛΟΣ ΑΡΓΥΡΗΣ: Τελειώνω με μία τελευταία φράση. 
      ΠΡΟΕΔΡΕΥΟΥΣΑ (Έλσα Παπαδημητρίου): Μα, έχετε υπερβεί το χρόνο κατά τέσσερα λεπτά.
      ΕΥΑΓΓΕΛΟΣ ΑΡΓΥΡΗΣ: Θα τα πάρω από την τριτολογία μου. Τελευταία μου φράση.
      Έδωσαν, λοιπόν, προς τα έξω τη γραμμή ότι θα είναι ακριβό το ντόπιο αρνί, θα έχει 12 ευρώ, οπότε έλεγαν «μα, θα δώσουμε 12 ευρώ για το ντόπιο αρνί, αφού υπάρχει εισαγόμενο με 6 και 7 ευρώ;». Ανεβάσατε πολύ ψηλά τον πήχη για να περνάνε από κάτω τα εισαγόμενα. Κάνατε, λοιπόν, μια πολιτική υπέρ των καιροσκόπων και υπέρ των κερδοσκόπων.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Κύριε Υπουργέ, θα απαντήσετε;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Βεβαίως, κυρία Πρόεδρε, αλλά θα μου δώσετε κι εμένα περισσότερο χρόνο.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο για πέντε λεπτά.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Προφανώς, από αυτά που ακούστηκαν αποδεικνύεται ότι δεν υπάρχει καμμιά επαφή με την πραγματικότητα. Μέχρι τις απαιτήσεις των παραγωγών, των κτηνοτρόφων το προηγούμενο Πάσχα, τις έκαναν θέσεις δικές μας. Ουδέποτε είπαμε για 12 ή 13 ή 15 ευρώ. Προσπαθούσαμε, όμως, να πάρουν την καλύτερη τιμή οι κτηνοτρόφοι. Και πρέπει να σας πω ότι επί των ημερών των Κυβερνήσεων της Νέας Δημοκρατίας, για πρώτη φορά το ελληνικό αρνί πουλήθηκε για 10 ευρώ και το εισαγόμενο για 5 ευρώ.
Επί των ημερών των κυβερνήσεων του ΠΑ.ΣΟ.Κ. το αρνί -ήταν μόνο ελληνικό, δεν υπήρχαν ελληνοποιήσεις- είτε εισαγόμενο είτε ελληνικό είχε τιμή 10 ευρώ. 
      Πέρα απ’ αυτό, οι προτάσεις που αναφέρατε τελικά -διότι ο κ. Κουτσούκος προηγουμένως είπε «έχουμε προτάσεις» και είπε «η ΓΕ.Σ.Α.Σ.Ε.»- είναι οι εξής τρεις: 
      Πρώτον, «δώστε de minimis». Κάναμε χρήση de minimis, κύριε  Κουτσούκο, αλλά δεν ξέρετε προφανώς τι είναι το de minimis. Το de minimis δεν είναι χρήματα, είναι η δυνατότητα που έχει το κράτος-μέλος στην Ευρωπαϊκή Ένωση να δικαιολογήσει κάποια χρήματα, τα οποία έχει δώσει χωρίς δικαιολογητικά. Σας λέω, λοιπόν, ότι η χρήση de minimis έγινε, διότι οι τόκοι των 300.000.000 ευρώ που δίνονται τα άτοκα δάνεια, είναι πάνω από 50.000.000 ευρώ. Με de minimis δικαιολογούνται αυτά. Άρα, έγινε χρήση de minimis. 
      Δεύτερον, λέτε «ξέρετε κάτι, ο Φ.Π.Α…». Μα, για να αλλάξει ο Φ.Π.Α., είναι θέμα καθαρά Ευρωπαϊκής Ένωσης και το ξέρετε αυτό.
      Και τρίτον -ανέφερε ο συνάδελφος από την Κρήτη: «ξέρετε κάτι, δεν κάνετε τίποτα για τα νησιά». Σας διαβάζω, λοιπόν, αυτά τα οποία κατέθεσα στην Ευρωπαϊκή Ένωση στο τελευταίο και προηγούμενο συμβούλιο, όπου ζητούσα -και θα το καταθέσω στα Πρακτικά- επιδότηση των μεταφορικών. Όμως, δεν δημιουργήθηκε η πλειοψηφία εκείνη που απαιτείτο, έτσι ώστε να μπορέσουμε να δώσουμε ενίσχυση στα μεταφορικά των ζωοτροφών. Όχι ότι δεν γίνεται προσπάθεια. Και θέλω να ξέρετε το ότι η Ευρωπαϊκή Ένωση πήρε μέτρα για να ενισχύσει  το χοίρειο κρέας, οφείλεται στην πολύ καλή συνεργασία που είχαμε με το Γάλλο Υπουργό Γεωργίας και με τις άλλες αντιπροσωπείες που είχαν το ίδιο αίτημα.
      Αναφερθήκατε στα τοπικά κέντρα Αγροτικής Ανάπτυξης. Θέλω να σας ρωτήσω: Ποιος έβαλε τους γεωπόνους και τους κτηνίατρους μέσα στα γραφεία; Ποιος τους πήρε από την ελληνική περιφέρεια; Ποιος τους πήρε από τους γεωργούς και τους κτηνοτρόφους; Οι Κυβερνήσεις της Νέας Δημοκρατίας;  Βρήκαμε τριακόσιες πενήντα κενές οργανικές θέσεις. Γιατί δεν κάνατε προσλήψεις; Γιατί αφήνατε κενές τις υπηρεσίες; Δεν μπορείτε να απαντήσετε. Όμως, εμείς προσλάβαμε ήδη τριακόσιους κτηνίατρους -και αυτό είναι σημαντικό- και συνεχίζουμε να προσλαμβάνουμε επιστήμονες. 
      Λέτε «δεν ανοίξατε ακόμη τα τοπικά κέντρα». Δεν τα ανοίξαμε, όχι για κανένα άλλο λόγο, αλλά διότι ήταν οι γραφειοκρατικές διαδικασίες του Α.Σ.Ε.Π.. Ξεπεράστηκαν τον Οκτώβρη, προσλάβαμε διακόσιους έξι, τοποθετούνται οι γεωπόνοι και οι κτηνίατροι και σε λίγες μέρες ξεκινάει η λειτουργία τους. Οι γεωπόνοι και οι κτηνίατροι  θα είναι δίπλα στο γεωργό και δίπλα στον κτηνοτρόφο. Γιατί όμως τόσα χρόνια δεν τα κάνατε αυτά εσείς; Αυτό είναι το ερώτημα. Εμείς προχωρούμε και μάλιστα με γρήγορα βήματα και σε πολλές περιπτώσεις φροντίζουμε να ξεπερνούμε τις όποιες γραφειοκρατικές διαδικασίες προκύπτουν. 
      Ε, όχι να μας πείτε ότι τα ισοζύγια έγιναν μετά από μία τηλεοπτική συζήτηση που είχαμε, που είχαν γίνει ήδη και μας είπατε «κάντε και τα ισοζύγια, ρε παιδιά». Πρώτον, γιατί δεν κάνατε εσείς τα ισοζύγια; Και δεύτερον, θέλω να σας πω ότι τα ισοζύγια απέδωσαν καρπούς. Σας είπα προηγουμένως ότι ελέγχονται όλες οι επιχειρήσεις, ότι πλέον έχει μηδενιστεί η εισαγωγή αιγοπρόβειου γάλακτος από τρίτες χώρες, ότι μειώθηκε η διακίνηση του γάλακτος από την Ευρωπαϊκή Ένωση, ότι πλέον ξέρουμε τι εισάγεται ως πρώτη ύλη στις βιομηχανίες, τι παράγεται και πώς διακινείται στην αγορά -και αυτό είναι πάρα πολύ σημαντικό- ότι η προσπάθειά μας αυτή χαιρετίστηκε από τους Έλληνες κτηνοτρόφους. Μόνο εσείς δεν μπορείτε να το καταλάβετε και δεν θέλετε να το αντιληφθείτε. 
      Και μη μας μιλάτε εμάς για καρτέλ, γιατί τα καρτέλ δημιουργήθηκαν επί των ημερών των Κυβερνήσεων του ΠΑ.ΣΟ.Κ. -και αυτό είναι ξεκάθαρο και το ξέρουν όλοι οι Έλληνες κτηνοτρόφοι- και δεν είχατε τη δύναμη και το σθένος, δεν είχατε την πολιτική βούληση να οδηγήσετε τέτοια θέματα στην Επιτροπή Ανταγωνισμού.
      Σήμερα ήρθατε εδώ και τι μας είπατε; «Μα, έβγαλε απόφαση η Επιτροπή Ανταγωνισμού. Γιατί έβγαλε την απόφαση»; Βγήκε απόφαση για 48.000.000 ευρώ πρόστιμο. Είναι μικρή υπόθεση;
      Όσον αφορά  τα μέτρα που πήραμε, πρέπει να σας πω ότι συμφωνούν με αυτά οι κτηνοτρόφοι. Ως νέος Υπουργός  επισκέφθηκα -γιατί υπήρχε πρόβλημα- τον Ελληνικό Οργανισμό Γάλακτος, κάναμε σύσκεψη στα γραφεία του με κτηνοτρόφους απ’ όλη τη χώρα και μου είπαν δύο πράγματα: «Να μας δώσετε προκαταβολικά» -και όχι δανεικά, όπως προηγουμένως ακούστηκε εδώ- «προκαταβολικά και χωρίς καμμία επιβάρυνση την εξισωτική αποζημίωση 155.000.000 ευρώ» -σοβαρότατη ενίσχυση- «και να μας δώσετε και ένα χαμηλότοκο δάνειο». Το χαμηλότοκο δάνειο έγινε άτοκο δάνειο, το οποίο δεν οδηγεί, όπως είπατε προηγουμένως, σε υπερδανεισμό ή σε χρεοκοπία ή σε οτιδήποτε άλλο. Άλλωστε, κανείς δεν είναι υποχρεωμένος να πάρει το δάνειο αυτό, αν δεν θέλει. Πρέπει όμως να πούμε ότι δίνει οξυγόνο, δίνει μια βοήθεια και συμφωνώ με τον κ. Ροντούλη που είπε προηγουμένως «είναι λίγα».
      Θα ήμουν, πραγματικά  ο πιο ευτυχής άνθρωπος του κόσμου, κύριε Ροντούλη και κύριοι συνάδελφοι, πραγματικά αν ήταν πέντε φορές περισσότερα. Όμως το πλαφόν είναι μέχρι 300.000.000 ευρώ, που είναι ένα πολύ υψηλό νούμερο για τις δυνατότητες που έχει η ελληνική οικονομία την περίοδο αυτήν. Παρά τα προβλήματα, είδατε ότι ανταποκριθήκαμε και τους δώσαμε το άτοκο δάνειο για να μπορέσουμε να τους βοηθήσουμε. Και αυτό το αναγνωρίζουν οι ‘Ελληνες κτηνοτρόφοι.
      Θέλω να σας πω, κυρίες και κύριοι συνάδελφοι, ότι η ελληνική κτηνοτροφία έχει προοπτικές και δυνατότητες και πρέπει να το αντιληφθούμε όλοι. Ελήφθησαν πολλά μέτρα τα προηγούμενα τριάμισι χρόνια και προγραμματίζουμε να πάρουμε και άλλα μέτρα. Θέλω να σας πω ότι έχουμε μία εξαιρετική συνεργασία με τους Έλληνες κτηνοτρόφους, με τους εκπροσώπους τους και έχουμε συνεχείς συναντήσεις. Γνωρίζουμε ότι υπάρχει πρόβλημα, το αναγνωρίζουμε αυτό. Το πρόβλημα δεν είναι πρόβλημα ελληνικό, αλλά είναι πρόβλημα που προήλθε από την ελληνική συγκυρία. Αυτό δεν το λέμε εμείς. Το λένε όλοι οι διεθνείς οργανισμοί. Δεν μπορούμε να λέμε τι έκανε η Ελλάδα, όταν σε όλον τον κόσμο η κτηνοτροφία έχει πρόβλημα.
      Εκείνο, λοιπόν, που διαβεβαιώνουμε τους Έλληνες κτηνοτρόφους είναι ότι συνεχίζουμε την προσπάθεια και ότι είμαστε κοντά τους. Ψυχολογικά θέλω να σας πω ότι κατορθώσαμε να δώσουμε μία τονωτική βοήθεια, ένεση. Χαρακτηριστικό είναι ότι από τα τετρακόσια σχέδια βελτίωσης της  περιόδου 2000-2003 πήγαμε σε τέσσερις χιλιάδες εγκρίσεις και αυτό είναι κάτι πάρα πολύ σημαντικό. Αυξάνεται η ζωική παραγωγή στη χώρα μας. Εμείς θέλουμε με πολύ πιο γρήγορους ρυθμούς να γίνει αυτό. Είναι δύσκολο να γίνει, όμως παίρνονται μέτρα ώστε να επιταχυνθούν οι ρυθμοί αυτοί. Πιστεύουμε ότι με τα μέτρα αυτά ξεπερνιούνται οι δυσκολίες και διαμορφώνεται ένα καλύτερο αύριο για τους Έλληνες κτηνοτρόφους. 
      Ευχαριστώ.
      ΙΩΑΝΝΗΣ ΔΡΙΒΕΛΕΓΚΑΣ: Για την ΕΛ.ΒΙ.Ζ. και τη ζάχαρη θα μας πείτε; Τρεις ώρες είμαστε εδώ και δύο ερωτήσεις κάναμε.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θα απαντήσω, κύρια Πρόεδρε, γιατί τέθηκε έτσι η ερώτηση.
      ΠΡΟΕΔΡΕΥΟΥΣΑ (‘Ελσα Παπαδημητρίου): Κύριε Υπουργέ, η διαδικασία τελείωσε. Έχετε ένα λεπτό περίσσευμα.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θα απαντήσω στον κύριο συνάδελφο λέγοντάς του ότι η ΕΛ.Β.Ι.Ζ. και η ζάχαρη, οι ζωοτροφές που διακινούν οι δύο εταιρείες είναι το 2% ή το 3% των συνολικών ζωοτροφών που διακινούνται στη χώρα. Εάν, λοιπόν, το μείζον θέμα της ελληνικής κτηνοτροφίας είναι οι ζωοτροφές από την ΕΛ.ΒΙ.Ζ. και την Ελληνική Βιομηχανία Ζάχαρης, προφανώς οι κύριοι συνάδελφοι έχασαν το στόχο, γι’ αυτό και τόσα χρόνια δεν έπαιρναν ούτε ένα μέτρο για τους Έλληνες κτηνοτρόφους. 
      ΠΡΟΕΔΡΕΥΟΥΣΑ (‘Ελσα Παπαδημητρίου): Κύριε Υπουργέ, θα κάνω μία επισήμανση. Δικαιούστε το λόγο, αλλά εάν απαντάτε σε ερωτήσεις που κακώς γίνονται, επιτείνετε το πρόβλημα. 
      Έχει, μόνο ο Κοινοβουλευτικός Εκπρόσωπος του ΠΑ.ΣΟ.Κ., ένα λεπτό.
       Παρακαλώ πολύ να το τηρήσετε, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Πηγή Υπουργείου Γεωργίας: Εξέλιξη εγχώριας  παραγωγής κρέατος, εκατό χιλιάδες τόνοι λιγότερο κρέας από το 2004 μέχρι σήμερα. Πηγή Υπουργείου Γεωργίας: Εγχώρια παραγωγή γάλακτος, από ένα εκατομμύριο οκτακόσιες ενενήντα πέντε χιλιάδες τόνους, που ήταν το 2004 φτάνει στο ένα εκατομμύριο τετρακόσιους τριάντα οκτώ χιλιάδες τόνους, πεντακόσιους χιλιάδες τόνους κάτω. 
      Είπατε προηγουμένως ότι κάνατε πολύ καλή πολιτική με το γάλα, για τα χοιρινά. Θα πρέπει να σας πω, ότι η αύξηση στην εισαγωγή των ζώντων ζώων το 2004 ήταν μόλις εννέα χιλιάδες ζώα και σήμερα είναι εκατόν τριάντα έξι χιλιάδες ζώα. Αυτή είναι η πολιτική σας. Αυτό είναι από πηγή του Υπουργείου Γεωργίας, για να μην πείτε ότι είναι μαγειρεμένα τα στοιχεία. Αυτή είναι λοιπόν η πολιτική σας των τεσσάρων χρόνων. 
      Τώρα θέλω απλά…
      ΠΡΟΕΔΡΕΥΟΥΣΑ (‘Ελσα Παπαδημητρίου): Δεν υπάρχει «τώρα», κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ: Μία λέξη μόνο.
      ΠΡΟΕΔΡΕΥΟΥΣΑ (‘Ελσα Παπαδημητρίου): Μία λέξη θα πω εγώ για τα παιδιά που περιμένουν δέκα λεπτά…
      ΕΥΑΓΓΕΛΟΣ ΑΡΓΥΡΗΣ: Μία λέξη, σας παρακαλώ πάρα πολύ.
      ΠΡΟΕΔΡΕΥΟΥΣΑ (‘Ελσα Παπαδημητρίου): Καμμία λέξη, κύριε συνάδελφε. Αφήστε με επιτέλους να προεδρεύσω.
      ΕΥΑΓΓΕΛΟΣ ΑΡΓΥΡΗΣ: Μα, γιατί; Εσείς δεν είστε δύστροπη, κυρία Πρόεδρε. Εσείς είστε ανοικτός άνθρωπος. Γιατί, λοιπόν, καταστρατηγείτε τη διαδικασία;
      ΠΡΟΕΔΡΕΥΟΥΣΑ (‘Ελσα Παπαδημητρίου): Ανοικτός άνθρωπος είμαι, αλλά σέβομαι τον τρόπο που λειτουργούν οι θεσμοί.
      ΕΥΑΓΓΕΛΟΣ ΑΡΓΥΡΗΣ: Μία λέξη, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά, 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι εννέα εξαιρετικά υπομονετικοί μαθητές και μαθήτριες και δύο συνοδοί καθηγητές από το Γενικό Λύκειο Λίμνης Ευβοίας.
      Η Βουλή τους καλωσορίζει. Τους ευχαριστούμε για την υπομονή τους.
      (Χειροκροτήματα από όλες τις πτέρυγες της Βουλής)
      ΕΥΑΓΓΕΛΟΣ ΑΡΓΥΡΗΣ:…την κυβέρνηση Μητσοτάκη.
      ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κύριε συνάδελφε.
      Κηρύσσεται περαιωμένη η συζήτηση της υπ’ αριθμ. 12/2/15-11-2007 επερώτησης , προς τον Υπουργό Αγροτικής Ανάπτυξης και Τροφίμων, σχετικά με την κτηνοτροφία.
      Έχουν διανεμηθεί τα Πρακτικά της συνεδρίασης της Τρίτης 20 Νοεμβρίου 2007 και ερωτάται το Σώμα αν τα επικυρώνει.
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά της συνεδρίασης της Τρίτης 20 Νοεμβρίου 2007 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.55΄ λύεται η συνεδρίαση για την προσεχή Δευτέρα 3 Δεκεμβρίου 2007 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί.
                    Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ                            
ΟΛΟΜΕΛΕΙΑ 30-11-07	ΣΕΛ. 3

