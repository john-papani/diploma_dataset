ΣΥΝΕΔΡΙΑΣΗ 11-1-2001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΠΕ'
Πέμπτη 11 Ιανουαρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. 'Αδεια απουσίας του Βουλευτή κ. Γ. Καρατζαφέρη, σελ.
2. Ανακοινώνεται ότι τη συνεδρίαση παρακολουθούν Βουλευτές από την Κορέα, μαθητές και καθηγητές από το 5ο Γυμνάσιο του Αγίου Δημητρίου και από το Λύκειο Γαστούνης Ηλείας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 12
Ιανουρίου 2001, σελ.
4. Συζήτηση επικαίρων ερωτήσεων: 
α) Προς τον Υπουργό Εμπορικής
Ναυτλίας, σχετικά με τη λήψη των αναγκαίων μέτρων για την προστασία του Αμβρακικού Κόλπου από την καταστροφή που προκαλούν οι παράνομοι αλιείς, σελ.
β) Προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων για την επαναλειτουργία της κλωστοϋφαντουργίας "Κρητικός Α.Ε." στο Νομό Αχαίας, τη διασφάλιση των θέσεων εργασίας κ.λπ., σελ.
γ) Προς τον Υπουργό Εθνικής 'Αμυνας, σχετικά με την κατάργηση του θεσμού της επίταξης των ναυτεργατών στα βοηθητικά πλοία του Πολεμικού Ναυτικού κ.λπ., σελ.
δ) Προς τον Υπουργό Γεωργίας, σχετικά με την καθυστέρηση χωροθέτησης και αδειοδότησης μονάδων οστρακοκαλλιέργειας στο Θερμαϊκό Κόλπο κ.λπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Εμπορικής Ναυτιλίας "Ρύθμιση Θεμάτων ανέλκυσης ναυαγίων και άλλες διατάξεις", σελ. 
ΟΜΙΛΗΤΕΣ
Α. Επί των επικαιρων ερωτήσεων:
ΑΠΟΣΤΟΛΑΚΗΣ Δ., σελ.
ΓΚΑΤΖΗΣ Ν., σελ.
ΚΟΣΙΩΝΗΣ Π., σελ. 
ΠΑΠΟΥΤΣΗΣ Χ., σελ. 
ΠΡΩΤΟΠΑΠΑΣ Χ., σελ. 
ΣΑΛΑΓΚΟΥΔΗΣ Γ., σελ. 
ΤΡΥΦΩΝΙΔΗΣ Γ., σελ. 
ΧΑΤΖΗΜΙΧΑΛΗΣ Φ., σελ. 
Β. Επί του σχεδίου νόμου του Υπουργείου Εμπορικής Ναυτιλίας
ΒΑΡΒΙΤΣΙΩΤΗΣ Μ., σελ.
ΒΑΡΙΝΟΣ Α., σελ.
ΛΕΒΟΓΙΑΝΝΗΣ Ν., σελ. 
ΜΑΓΚΡΙΩΤΗΣ Ι., σελ. 
ΞΗΡΟΤΥΡΗ Α., σελ. 
ΠΑΠΑΘΑΝΑΣΙΟΥ Ι., σελ. 
ΠΑΠΟΥΤΣΗΣ Χ., σελ. 
ΠΑΥΛΙΔΗΣ Α., σελ. 
ΣΚΟΠΕΛΙΤΗΣ Σ., σελ. 
ΣΠΥΡΟΥ Σ., σελ.
ΧΡΥΣΑΝΘΑΚΟΠΟΥΛΟΣ Α., σελ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΠΕ'
Πέμπτη 11 Ιανουαρίου 2001
---------------

Αθήνα, σήμερα στις 11 Ιανουαρίου 2001, ημέρα Πέμπτη και ώρα 10.41' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Τρυφωνίδη, Βουλευτή
Πρεβέζης, τα ακόλουθα:
(TO KEIMENO TΩΝ ΑΝΑΚΟΙΝΩΣΕΩΝ ΒΡΙΣΚΕΤΑΙ ΣΤΑ ΠΡΑΚΤΙΚΑ ΤΗΣ ΒΟΥΛΗΣ)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 12 Ιανουαρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ. 2 και 3, 130
παρ. 2 και 3 Καν. Βουλής)
1. Η με αριθμό 449/10.1.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Ανάπτυξης, σχετικώς με τον έλεγχο παρατυπιών στην εταιρεία τσιμέντων ΑΓΕΤ-ΗΡΑΚΛΗΣ.
2. Η με αριθμό 448/18/9.1.2001 επίκαιρη ερώτηση του Βουλευτή της Νέας Δημοκρατίας κ. Μιλτιάδη 'Εβερτ προς τον κύριο Πρωθυπουργό, σχετικώς με δημοσιεύματα του Τύπου αναφερόμενα στις διαφωνίες κυβερνητικών στελεχών σχετικά με την αποστολή ελληνικής στρατιωτικής δύναμης στο Κοσσυφοπέδιο. 
3. Η με αριθμό 459/10.1.2001 επίκαιρη ερώτηση της Βουλευτού του
Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για μεταγραφή των φοιτητών που σπουδάζουν σε πανεπιστήμια της Γιουγκοσλαβίας κλπ.
4. Η με αριθμό 438/17/8.1.2001 επίκαιρη ερώτηση του Προέδρου του
Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικώς με τις επιπτώσεις από τους βομβαρδισμούς του ΝΑΤΟ στη Γιουγκοσλαβία, τη λήψη μέτρων προστασίας των πληθυσμών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 και 3 Καν. Βουλής)
1. Η με αριθμό 450/10.1.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Γεωργίας, σχετικώς με τη λήψη των αναγκαίων μέτρων, ώστε οι δικαιούχοι αγρότες να τυγχάνουν απρόσκοπτα της έκπτωσης της ασφαλιστικής εισφοράς προς το 'Ιδρυμα Κοινωνικών Ασφαλίσεων για αγροτικές κατασκευές κλπ.
2. Η με αριθμό 458/10.1.2001 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Μεταφορών και Επικοινωνιών, σχετικώς με την επιχειρησιακή λειτουργία και εκμετάλλευση 
του νέου ραντάρ προσέγγισης στο αεροδρόμιο "ΜΑΚΕΔΟΝΙΑ" της Θεσσαλονίκης. 3. Η με αριθμό 460/10.1.2001 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Ιωάννη Πατάκη προς τους Υπουργούς Υγείας και Πρόνοιας, Οικονομικών, σχετικώς με τις προθέσεις του Υπουργείου να εγκρίνει τη λειτουργία τμήματος ακτινοθεραπείας στο Νοσοκομείο Λάρισας.
4. Η με αριθμό 455/10.1.2001 επίκαιρη ερώτηση του Ανεξάρτητου
Βουλευτή κ. Βασιλείου Κεδίκογλου προς τον Υπουργό Δικαιοσύνης, σχετικώς με την ίδρυση Εφετείου και Πρωτοδικείων στο Νομό Ευβοίας.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 447/8.1.2001 επίκαιρη ερώτηση του Βουλευτή
της Νέας Δημοκρατίας κ. Γεωργίου Τρυφωνίδη προς τον Υπουργό Εμπορικής Ναυτιλίας, σχετικώς με τη λήψη των αναγκαίων μέτρων για την προστασία του Αμβρακικού Κόλπου από την καταστροφή που προκαλούν οι παράνομοι αλιείς.
Η επίκαιρη ερώτηση είναι η ακόλουθη:
"Το τελευταίο διάστημα οι υπηρεσίες του ΥΕΝ αδυνατούν, στερούμενοι προφανώς των απαραίτητων μέσων, να προστατεύσουν τον Αμβρακικό Κόλπο και το οικοσύστημά του από τους παράνομους αλιείς οι οποίοι με τις ανεμότρατες (20 περίπου) "οργώνουν" κυριολεκτικά τον πυθμένα προκαλώντας τεράστια καταστροφή στο οικοσύστημα του προστατευόμενου Κόλπου.
Ερωτάται ο κύριος Υπουργός τι μέτρα θα πάρει και τι μέσα θα διαθέσει το Κράτος, ώστε να προστατευθεί ο Αμβρακικός Κόλπος από την καταστροφή που προκαλούν οι παράνομοι αλιείς;".
Ο Υπουργός Εμπορικής Ναυτιλίας κ. Παπουτσής έχει το λόγο για τρία
λεπτά για να πρωτολογήσει.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
Η προστασία του Αμβρακικού Κόλπου από την παράνομη αλιεία είναι ένα θέμα που έχει απασχολήσει πολλά χρόνια και απασχολεί ιδιαίτερα έντονα το Υπουργείο Εμπορικής Ναυτιλίας. Η αλιεία με μηχανότρατες σύμφωνα με το διάταγμα 917/66 περί κανονισμού της διά των μηχανοτρατών αλιείας, απαγορεύεται σε ολόκληρο τον Αμβρακικό, μέσα από τη γραμμή που ενώνει το φρούριο της εξόδου του διαύλου της Λευκάδας με το Ακρωτήριο Μύτικα της Πρέβεζας.
Οι λιμενικές αρχές Πρέβεζας και Λευκάδας έχουν εντατικοποιήσει τους
αλιευτικούς ελέγχους στην περιοχή. Θα σας αναφέρω απλώς ένα νούμερο. 'Εχουν βεβαιωθεί διακόσιες πενήντα εννιά παραβάσεις τα τελευταία τρία χρόνια που αφορούσαν την αλιευτική νομοθεσία. Απ'αυτές δύο αφορούσαν παράνομη αλιεία με μηχανότρατες και επτά παράνομη αλιεία με αυτοσχέδια συρόμενα αλιευτικά εργαλεία. Φυσικά, είναι προφανές ότι υπάρχουν και άλλες τέτοιες δραστηριότητες οι οποίες έχουν διαφύγει της προσοχής και του ελέγχου των δυνάμεων του Λιμενικού Σώματος στην περιοχή.
'Ομως, όπως σωστά ο κύριος συνάδελφος παρατηρεί με την ερώτησή του, υπάρχουν αδυναμίες όσον αφορά τα μέσα τα οποία διαθέτουμε. Γι'αυτόν το λόγο γίνεται μια μεγάλη προσπάθεια τον τελευταίο καιρό προκειμένου να αυξήσουμε τα μέσα αυτά. Μέχρι στιγμής, διαθέτουμε δύο περιπολικά σκάφη και τρία περιπολικά οχήματα στη λιμενική αρχή Πρέβεζας, ενώ στη λιμενική αρχή Λευκάδας, έχουν διατεθεί τέσσερα περιπολικά σκάφη και ένα περιπολικό όχημα. Λόγω της έκτασης όμως της περιοχής και λόγω του προβλήματος το οποίο πράγματι είναι οξύ, χρειάζονται περισσότερη ενίσχυση.
Γι'αυτόν το λόγο, στην προσπάθεια την οποία καταβάλουμε για την αύξηση του προσωπικού του Λιμενικού Σώματος το οποίο έτσι και αλλιώς πρόκειται
να αυξηθεί τον επόμενο χρόνο ιδιαίτερα σημαντικά, όπως επίσης και για την αύξηση των μέσων τα οποία διαθέτουμε, είμαι απόλυτα βέβαιος ότι οι λιμενικές αρχές Πρέβεζας και Λευκάδας θα ανταποκριθούν, κάτι που είναι εξάλλου και αίτημα όλων των κατοίκων της περιοχής το οποίο πολύ σωστά ο κύριος συνάδελφος έχει φέρει με την ερώτησή του στα πλαίσια του κοινοβουλευτικού ελέγχου.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο για
δύο λεπτά για να αναπτύξει την ερώτησή του.
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, είναι πολύ σωστά αυτά τα οποία είπατε, αλλά εδώ πρόκειται για ένα έγκλημα κατ'εξακολούθηση που συμβαίνει στην περιοχή του Αμβρακικού Κόλπου και αφορά τους νομοταγείς ψαράδες, επαγγελματίες και ερασιτέχνες, οι οποίοι είναι περίπου χίλιοι και των οποίων το εισόδημα ελαττώνεται καθημερινά από την παράνομη αλιεία των μηχανοτρατών. Αυτοί όμως καταστρέφουν και το περιβάλλον. Μέσα στο ευαίσθητο οικοσύστημα του Αμβρακικού Κόλπου, χρησιμοποιώντας αυτά τα μηχανήματα, ανακατεύουν όλο τον πυθμένα με αποτέλεσμα το πυκνό δίκτυ το οποίο σέρνουν να πιάνει ένα πολύ μεγάλο ποσοστό γόνων και έτσι καταστρέφεται όλη η παραγωγή του Αμβρακικού Κόλπου. 'Ηδη, υπάρχουν προβλήματα με την κουτσομούρα, τις σουπιές και πολλά άλλα αλιεύματα. 
Υπάρχει μια καταστροφή γιατί χαλάει όλη η αλυσίδα και το πρόβλημα
είναι ότι ενώ το Λιμενικό Σώμα κάνει όσο μπορεί το έργο του, από την άλλη πλευρά, επειδή το μεροκάματο από την παράνομη αλιεία είναι πολύ υψηλό, προσεγγίζει το μισό εκατομμύριο την ημέρα για κάθε σκάφος, έχουν μαζευτεί απ'όλη την περιοχή της βορειοδυτικής Ελλάδας και λυμαίνονται τον Αμβρακικό Κόλπο ουσιαστικά ανεξέλεγκτοι. 'Οταν καμιά φορά τους πιάνουν, έρχονται στο Υπουργείο όχι το δικό σας -εδώ υπάρχει ένα πρόβλημα με τη νομοθεσία- αλλά στο Υπουργείο Γεωργίας, κάνουν εφέσεις για τα πρόστιμα που επιβάλλει πρωτοβαθμίως το δικό σας Υπουργείο και το Λιμεναρχείο Πρεβέζης και βλέπουμε μια μείωση που μπορεί να φτάνει και το 70% σε κάθε πρόστιμο.
Aυτό αντί να συνετίσει τους παράνομους αλιείς, τους ενθαρρύνει, γιατί ξέρουν ότι το πολύ πολύ να πληρώσουν το 1/3 του εισοδήματος μιας παράνομης ημέρας.
Πιστεύω, επειδή το θέμα είναι σοβαρό, ότι θα πρέπει να πάρετε μια
νομοθετική πρωτοβουλία ειδικά για το οικοσύστημα του Αμβρακικού, το οποίο προστατεύεται και από τη Συνθήκη Ραμσάρ και να είναι το ελληνικό κράτος παρόν κάθε βράδυ στην περιοχή εκεί. Δεν αρκεί τυπικά να έχει παρουσία το
κράτος. Πρέπει να επιβάλει και τους νόμους.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Δύο λόγια μόνο θα
πω.
Συμμερίζομαι απόλυτα την ανησυχία του κυρίου συναδέλφου και γι' αυτόν το λόγο οι εντολές τις οποίες έχουν λάβει οι λιμενικές αρχές στην Πρέβεζα και στη Λευκάδα είναι απολύτως σαφείς. Πρέπει να συνεχίζουν το έργο τους και να εντατικοποιήσουν τους ελέγχους. Είμαι απόλυτα βέβαιος, ότι με την αύξηση της οργανικής σύνθεσης των λιμεναρχείων, όπως επίσης και με τα νέα μέσα τα οποία θα έχουμε στη διάθεσή μας τους επόμενους μήνες και τα επόμενα χρόνια, αυτοί οι έλεγχοι θα γίνουν ακόμη πιο αποδοτικοί. 
Συμμερίζομαι επίσης το γεγονός ότι πολλές φορές τα πρόστιμα που
επιβάλλονται μειώνονται με άλλες διαδικασίες. Δεν είναι ο μόνος τομέας. Υπάρχουν και άλλοι τομείς σήμερα, στην ελληνική διοίκηση, στους οποίους παρατηρείται το ίδιο φαινόμενο.
'Οσον αφορά όμως τον Αμβρακικό Κόλπο -ο οποίος προστατεύεται από τη
Συνθήκη Ραμσάρ- θα μελετήσω το θέμα και κρατώ την υπόδειξή σας, προκειμένου να διαπιστώσουμε αν πράγματι μπορούμε να αναλάβουμε μια νομοθετική πρωτοβουλία τέτοια που πράγματι να μας διασφαλίζει ακόμη περισσότερο την προστασία του περιβάλλοντος.
ΠΡΟΕΔΡΕΥΩΝ (Παναγιώτης Σγουρίδης): Πάντως, κύριε Υπουργέ, πρέπει να ξέρετε ότι υπάρχει έλλειψη μέσων. Στα περισσότερα λιμεναρχεία οι μηχανές των σκαφών είναι καμένες ή ακόμα δεν υπάρχουν και σκάφη.
ΓΕΩΡΓΙΟΣ ΤΡΥΦΩΝΙΔΗΣ: 'Η κάνουν τόσο θόρυβο που προλαβαίνουν να
κρυφτούν οι παράνομοι ψαράδες.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, έχετε απόλυτο δίκιο και χαίρομαι που αυτά επισημαίνονται απ' όλες τις πτέρυγες της Βουλής. Είμαι απόλυτα βέβαιος ότι όλες οι πρωτοβουλίες που θα αναλάβουμε έχουν ήδη προβλεφθεί στον κρατικό προϋπολογισμό. 'Εχουν προβλεφθεί σημαντικότατα κονδύλια για την ενίσχυση και των μέσων και του ανθρώπινου δυναμικού, του στελεχιακού δυναμικού του Λιμενικού Σώματος. Είμαι απόλυτα βέβαιος ότι και οι επόμενες πρωτοβουλίες, τις οποίες πρόκειται να αναλάβουμε, θα τύχουν της ίδιας υποστήριξης απ' όλα τα πολιτικά κόμματα.
ΠΡΟΕΔΡΕΥΩΝ (Παναγιώτης Σγουρίδης): Kύριοι συνάδελφοι, λόγω κωλύματος του Υφυπουργού Εργασίας και Κοινωνικών Ασφαλίσεων κ. Πρωτόπαπα, δέχεσθε να προηγηθεί η με αριθμό 443/8.1.2001 επίκαιρη ερώτηση δευτέρου κύκλου του Βουλευτή κ. Κοσιώνη;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Σώμα συμφώνησε.

Συνεπώς θα συζητηθεί η με αριθμό 443/8.1.2001 επίκαιρη ερώτηση
δευτέρου κύκλου του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Εργασίας και Κοινωνικών Ασφαλίσεων, σχετικώς με τη λήψη μέτρων για την επαναλειτουργία της κλωστοϋφαντουργίας "Κρητικός Α.Ε." στο Νομό Αχαϊας, τη διασφάλιση των θέσεων εργασίας κλπ.
Η ερώτηση του κ. Κοσιώνη έχει ως εξής:
"Παραμονή Πρωτοχρονιάς και ενώ οι εργαζόμενοι στην επιχείρηση κλωστοϋφαντουργίας "Κρητικός Α.Ε." στο Νομό Αχαϊας βρίσκονταν σε άδεια, ο ιδιοκτήτης προκλητικά ανακοίνωσε τη διακοπή της λειτουργίας του εργοστασίου, με αποτέλεσμα αυτήν τη στιγμή να βρίσκονται διακόσιες ογδόντα οικογένειες στο δρόμο.
Ο μεγαλοεπιχειρηματίας, προφασιζόμενος ότι η επιχείρηση βρίσκεται σε
οικονομική δυσχέρεια, προχώρησε στο κλείσιμο του εργοστασίου, ενώ είναι γνωστό ότι με τα χρήματα του ελληνικού λαού, μέσα από τα Μεσογειακά Ολοκληρωμένα Προγράμματα και τις κατά καιρούς επιδοτήσεις τόσο από τη σημερινή όσο και από τις παλιότερες κυβερνήσεις, έφτιαξε τα εργοστάσιά του.
Υπόλογη γι' αυτήν την απαράδεκτη και αντεργατική ενέργεια, που αποτελεί πλήγμα για το Νομό Αχαϊας όπου η ανεργία έχει φτάσει στα ύψη, είναι η Κυβέρνηση - Ευρωπαϊκή 'Ενωση, η οποία με τη φιλελεύθερη πολιτική της και στο χώρο της κλωστοϋφαντουργίας στηρίζει τα συμφέροντα του
μεγάλου κεφαλαίου αδιαφορώντας για την τύχη των εργαζομένων. Αυτό άλλωστε είναι το αποκρουστικό πρόσωπο της μετά-ΟΝΕ εποχής, που στηρίζεται στους νόμους της ελεύθερης καπιταλιστικής αγοράς και της ασυδοσίας του μεγάλου κεφαλαίου.
Ερωτάται ο κύριος Υπουργός:
Τι μέτρα θα πάρει η Κυβέρνηση ώστε να επαναλειτουργήσει το εργοστάσιο
τώρα και
Τι μέτρα θα πάρει για τη διασφάλιση των θέσεων εργασίας, του
μισθού και του συνόλου των ασφαλιστικών δικαιωμάτων των εργαζομένων."
Ο Υφυπουργός κ. Πρωτόπαπας έχει το λόγο για τρία λεπτά να πρωτολογήσει.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, ένας εργοδότης στο Νομό Αχαϊας φαίνεται ότι οδηγείται σε πτώχευση. Τουλάχιστον αυτές είναι οι πρώτες ενδείξεις τις οποίες έχουμε μέχρι αυτήν τη στιγμή. Αν και η οριστική απάντησή του, κατά δήλωση του ιδίου, θα δοθεί αύριο. Τουλάχιστον έτσι είπε στις τοπικές αρχές, στην Επιθεώρηση Εργασίας του Νομού Αχαϊας.
Θα επικοινωνήσουμε βέβαια και εμείς μαζί του, προκειμένου να
ζητήσουμε τις σχετικές διευκρινίσεις.
Εκείνο που θέλω να πω στον κύριο συνάδελφο είναι ότι θα περίμενα η ερώτηση που θα απευθύνει προς το Υπουργείο Εργασίας να είναι: Τι μπορούμε να κάνουμε για να δημιουργήσουμε, εάν τελικώς κλείσει η επιχείρηση, όρους επανένταξης των ανέργων. Σε αυτό το σημείο η ερώτησή σας θα ήταν ακριβής. Θα μπορούσα να πω ότι γι'αυτόν το σκοπό έχω ζητήσει να συναντηθώ μαζί τους τώρα -γι' αυτό εξάλλου παρακάλεσα να προταχθεί η ερώτηση- ακριβώς διότι και οι εργαζόμενοι αγωνιούν και είναι λογικό αυτό. 'Εχουν έρθει στην Αθήνα, τουλάχιστον κάποιοι απ' αυτούς ή μια αντιπροσωπεία τους, και σε πολύ λίγο χρονικό διάστημα, σε ένα τέταρτο περίπου, θα συναντηθώ μαζί τους.
Θα δούμε τι καλύτερο μπορούμε να κάνουμε και τι μέτρα επανένταξης για τους εργαζόμενους μπορούν να σχεδιαστούν μέσω του Υπουργείου Εργασίας και του ΟΑΕΔ και βεβαίως με την προώθηση υπουργικής απόφασης να ληφθούν. Θα
το συζητήσουμε αυτό μαζί τους με πρόθεση να τους προστατεύσουμε όσο μπορούμε και να συμβάλουμε όσο είναι δυνατόν στην επανένταξή τους στην αγορά εργασίας. Αυτό είναι το καθήκον μας και να είστε βέβαιος ότι με ακρίβεια θα το επιτελέσουμε.
Τώρα, όλα τα υπόλοιπα περί Ευρωπαϊκής 'Ενωσης, πολιτικής της Κυβέρνησης κλπ νομίζω ότι δεν έχουν θέση εδώ. Θα ήθελα να σας επισημάνω ότι υπάρχουν εργοδότες που προσπαθούν, ανεβαίνουν και εξελίσσονται και εργοδότες που δεν τα καταφέρνουν ή έχουν σκοπιμότητες. Δεν μπορώ να ξέρω στη συγκεκριμένη περίπτωση για τι ακριβώς πρόκειται και κλείνουν οι επιχειρήσεις τους.
Αναμφίβολα αυτό είναι ιδιαίτερα δυσάρεστο για τους εργαζόμενους. Το αναγνωρίζω και το καταλαβαίνουμε όλοι, αλλά νομίζω ότι δεν πρέπει να συγχέεται ούτε με την κυβερνητική πολιτική ούτε με κάτι που να αγγίζει αυτό.
'Οσον αφορά στα Μεσογειακά Ολοκληρωμένα Προγράμματα θέλω να σας υπενθυμίσω, κύριε συνάδελφε, ότι έγιναν πριν από δεκαπέντε ή δεκαέξι χρόνια περίπου. Ως γνωρίζετε, είχαν σημαντικά συμβάλλει στην ελληνική οικονομία. Αυτό δεν σημαίνει ότι κάποιος ο οποίος εντάχθηκε στα Μ.Ο.Π. το 1983 δεν θα έχει "ρίξει" έξω την επιχείρησή του το 2001. Είναι τελείως διαφορετικό το ένα από το άλλο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κοσιώνη, έχετε το
λόγο για δύο λεπτά για να αναπτύξετε την ερώτησή σας.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατ'αρχήν, όταν γίνεται μία επίκαιρη ερώτηση και απαντάει ένας Υφυπουργός ή Υπουργός, θεωρητικά πρέπει να απαντά και εκ μέρους της Κυβέρνησης. Δεν είναι περιορισμένο το θέμα μόνο στο Υπουργείο Εργασίας.
Ας πάρουμε, όμως, αυτήν τη συγκεκριμένη περίπτωση. Αυτό που είπατε για τα Μ.Ο.Π., κύριε Υφυπουργέ, δεν είναι μόνο για τα Μ.Ο.Π. Από τότε μέχρι πριν από λίγο καιρό οι χρηματοδοτήσεις από διάφορα χρηματοδοτικά προγράμματα ήταν τακτικές.
Να σας υπενθυμίσω ότι ακριβώς πριν από δύο χρόνια ο κύριος Πρωθυπουργός είχε ενεχειρίσει ο ίδιος βραβείο στον κ. Κρητικό για την καλή λειτουργία. Τώρα ξαφνικά επτώχευσε.
Σας υπενθυμίζω επίσης -γίνεται σε ολόκληρη την Ελλάδα, αλλά στην

Πάτρα είναι πάρα πολύ σημαντικό- ότι από όλους εκείνους που υποτίθεται ότι έχουν πτωχεύσει δεν είναι κανένας φτωχός.
Από την άλλη μεριά η γενικότερη πολιτική της Κυβέρνησης ευνοεί
τέτοιους εργοδότες να κλείνουν τα εργοστάσια, να πετάνε τους εργαζόμενους

έξω και να λένε ότι είναι φτωχοί και σε σχέση με τη λειτουργία του τραπεζικού συστήματος, αλλά για την κλωστοϋφαντουργία ακόμη ειδικότερα, από το βαμβάκι μέχρι το τελικό προϊόν και τις αγορές.
Η Κυβέρνηση και η Ευρωπαϊκή 'Ενωση κανονίζουν τον τρόπο λειτουργίας της αγοράς γενικότερα, όχι των βιομηχανιών. Είναι φανερό ότι υπάρχει εδώ και μια πίεση. Υπάρχει πίεση από τις τράπεζες οι οποίες στο χρονικό διάστημα από το 1997 έως το 1999 είχαν αύξηση των κερδών τους κατά 405%. Σε ποιο άλλο μέρος του κόσμου έχει γίνει αυτό; Ποιος καθορίζει την πολιτική των τραπεζών; Δεν την καθορίζει η κυβερνητική πολιτική;

Δεν είναι, λοιπόν, τώρα μόνο να δούμε τι θα κάνουμε με τους εργαζόμενους. Πρέπει να αναλάβετε κάποια ευθύνη και εσείς ως Υφυπουργός Εργασίας, έστω γι' αυτόν τον τομέα, και συνολικότερα η Κυβέρνηση γι' αυτό που γίνεται με τις πτωχεύσεις, οι οποίες δεν είναι πτωχεύσεις. 'Ολοι όσοι πτώχευσαν στην Πάτρα έχουν κάνει επενδύσεις στο εξωτερικό και τους χαρίστηκαν τα πάντα από την Κυβέρνηση. Επομένως, πρέπει να αναλάβετε πιο συγκεκριμένες ευθύνες απέναντι στους εργαζόμενους.
ΠΡΟΕΔΡΕΥΩΝ (Παναγιώτης Σγουρίδης): Κύριε Πρωτόπαπα, έχετε το λόγο για
δύο λεπτά για να δευτερολογήσετε.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Πρόεδρε, θα διαφωνήσω με τον κύριο συνάδελφο.
Θέλω να του υπενθυμίσω ότι είμαστε όχι μόνο σε μια ελληνική ανοιχτή αγορά, αλλά σε μια ευρωπαϊκή και παγκόσμια ανοιχτή αγορά. Ε, μέσα σε αυτήν την ανοιχτή αγορά κάθε επιχείρηση πρέπει να έχει τη δική της ανταγωνιστικότητα. Κάποιες επιχειρήσεις προχωρούν -αυτή είναι η πλειοψηφία- και βεβαίως πρέπει να τις ενισχύουμε μέσα στα πλαίσια του Γ' Κοινοτικού Πλαισίου Στήριξης για να προχωρούν, κάποιες άλλες δεν τα καταφέρνουν.
Για εκείνες τις επιχειρήσεις που δεν τα καταφέρνουν, βεβαίως, πρέπει να εξετάσουμε τι έχει κάνει ο εργοδότης. Βεβαίως, πρέπει να είναι συνεπής στις υποχρεώσεις του προς τους εργαζόμενους, ασφαλιστικές και εργασιακές. Ο συγκεκριμένος, απ' ό,τι φαίνεται από την 'Εκθεση Εργασίας, δεν

χρωστούσε και βεβαίως οφείλει να είναι συνεπής στα χρέη του προς το δημόσιο.
Από εκεί και πέρα όμως η Κυβέρνηση δεν μπορεί να παρέμβει ούτε μπορεί να αναγκάσει μία επιχείρηση που δεν πηγαίνει καλά να μην κλείσει ή να συνεχίσει τη λειτουργία της. Δεν ξέρω καμία χώρα του κόσμου αυτήν τη στιγμή που αυτό να είναι δυνατόν. Και δεν νομίζω ότι κάνω λάθος.
'Αρα, αυτό που θα περίμενα να ζητήσουμε από την Κυβέρνηση είναι
κατ'αρχήν να εξετάσει εάν ο συγκεκριμένος εργοδότης έχει εκπληρώσει τις υποχρεώσεις του -και το έχουμε εξετάσει ήδη, η Επιθεώρηση Εργασίας επισκέφθηκε το εργοστάσιο και έχει υποβάλει έκθεση, από την οποία φαίνεται ότι κάτι τέτοιο δεν υπάρχει μέχρι τώρα- δεύτερον, θα πρέπει να τον υποχρεώσουμε να τηρήσει τις ευρωπαϊκές οδηγίες και να κάνει τη σχετική διαβούλευση με τους εκπροσώπους των εργαζομένων, ώστε να εξαντληθούν τα περιθώρια επαναλειτουργίας του εργοστασίου και εις τούτο η Κυβέρνηση αναμφίβολα -και με προσωπική μου παρέμβαση- θα συμβάλει και τρίτον, αν αυτό δεν επιτευχθεί, να δει τι μέτρα κοινωνικής προστασίας και επανένταξης των εργαζομένων στην αγορά εργασίας θα μπορεί να πάρει. Και προς τούτο ήδη από την πρωτολογία μου δεσμεύθηκα ότι θα επεξεργαστούμε ένα σχετικό πλαίσιο που θα επενδυθεί με υπουργική απόφαση το συντομότερο δυνατόν.
Νομίζω, λοιπόν, ότι αυτό που μπορούμε να κάνουμε το κάνουμε, βεβαίως μέσα στο πλαίσιο που η σύγχρονη οικονομία επιβάλλει.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Επανερχόμαστε στη συζήτηση των επικαίρων ερωτήσεων πρώτου κύκλου. Δεύτερη είναι η με αριθμό 442/8.1.2001 επίκαιρη ερώτηση του Βουλευτή
του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εθνικής 'Αμυνας, σχετικώς με την κατάργηση του θεσμού της επίταξης των ναυτεργατών στα βοηθητικά πλοία του Πολεμικού Ναυτικού κλπ.
Η επίκαιρη ερώτηση του κ. Γκατζή είναι η ακόλουθη:
" Το πρόβλημα των επίτακτων ναυτεργατών που εργάζονται σε βοηθητικά (Υδρογραφικά-Ωκεανογραφικά) πλοία του Πολεμικού Ναυτικού είναι γνωστό και χρόνιο, αφού με ευθύνη της Κυβέρνησης διαιωνίζεται το απαράδεκτο καθεστώς ομηρίας αυτών των εργαζομένων.
Παρά το γεγονός ότι έχει αρθεί η γενική επιστράτευση παραμένει το καθεστώς των επιτάξεων και εξακολουθεί να χρησιμοποιείται έως και σήμερα

για τη στελέχωση, σε ναυτεργατικό προσωπικό, των βοηθητικών πλοίων του Πολεμικού Ναυτικού.
Επιπρόσθετα, παρατηρείται ένταση του αυταρχισμού σε βάρος επίτακτων ναυτεργατών που δραστηριοποιούνται και συμμετέχουν στη συντονιστική επιτροπή επιτάκτων για τη διεκδίκηση των δικαιωμάτων τους. Χαρακτηριστικό παράδειγμα αποτελούν οι πιέσεις που ασκούνται στον για πέντε συνεχή
χρόνια Υποναύκληρο του Ωκεανογραφικού ΝΑΥΤΙΛΟΣ, Κάλλη Βασίλειο, για τον οποίο, όπως καταγγέλλεται, με ποινολόγια στρατιωτικού τύπου επιδιώκεται η στοιχειοθέτηση κατηγοριών, που θα οδηγήσουν με διοικητικές μεθόδους στην απόλυσή του.
Ερωτάται ο κύριος Υπουργός τι μέτρα προτίθεται να πάρει:
1. Για την κατάργηση του θεσμού της επίταξης των ναυτεργατών, την κατοχύρωση των εργασιακών σχέσεων, την κατάταξή τους σε θέσεις εργασίας ιδιωτικού δικαίου αορίστου χρόνου.
2. Για την αντιμετώπιση του εντεινόμενου αυταρχισμού, γενικότερα των αντιδημοκρατικών φαινομένων, την προστασία του δικαιώματος εργασίας, των δημοκρατικών δικαιωμάτων και ελευθεριών."
Ο Υφυπουργός 'Αμυνας κ. Δημήτριος Αποστολάκης έχει το λόγο για τρία
λεπτά για να πρωτολογήσει.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, πρέπει να επισημάνω ότι είναι η δεύτερη φορά που καλούμαι να απαντήσω σε μία μεμονωμένη περίπτωση πειθαρχικού ελέγχου σε ένα άτομο, το οποίο εργάζεται σε ένα πλοίο του Ναυτικού. Διότι άλλο αυταρχισμός και άλλο πειθαρχία, η οποία -πειθαρχία- είναι απαραίτητη ιδίως στα πλοία και η οποία υπάρχει και πρέπει να υπάρχει σε όλα τα πλοία, είτε είναι πολεμικά είτε είναι εμπορικά.
Και λάβετε υπόψη σας βέβαια ότι οι επίτακτοι υπηρετούν στα πλοία

του Πολεμικού Ναυτικού που είναι πλοία, τα οποία πρέπει να έχουν μία επιχειρησιακή ετοιμότητα.
Δεύτερον, πρέπει να επισημάνω ότι όλοι οι επίτακτοι βρίσκονται σε αυτές τις θέσεις ύστερα από αίτησή τους και οι συνθήκες εργασίας είναι αρκετά καλές, τα πλοία είναι σχετικά μικρής ηλικίας, επομένως υπάρχουν όλες οι προϋποθέσεις για να θεωρούνται ότι είναι κανονικοί εργαζόμενοι και δεν θέλω βέβαια κατά κανένα τρόπο να πω ότι είναι υπό καθεστώς ιδιαίτερα ευνοϊκό.
Eπίσης θα πρέπει να σας πω, ότι οι αμοιβές τους καθορίζονται
περιοδικά, με συλλογικές συμβάσεις εργασίας. Πρέπει ακόμη να επισημάνω ότι όλοι προσλαμβάνονται με αίτησή τους, όπως είπαμε, ότι όλοι έχουν αμοιβές πολύ μεγαλύτερες από τις αμοιβές του μέσου όρου και έχει ζητηθεί από όλους να δηλώσουν κατά πόσον επιθυμούν να μετατραπεί η σχέση εργασίας τους με το Πολεμικό Ναυτικό.
Και εδώ υπάρχει το αξιοπερίεργο ότι επί ενενήντα εννέα ατόμων που εργάζονται στα πλοία, μόλις σαράντα πέντε ζήτησαν τη μετατροπή της σχέσης εργασίας τους σε σχέση αορίστου χρόνου.
'Ηδη το Υπουργείο έχει αρχίσει τις διαδικασίες, ούτως ώστε να
μεταπέσουν στην κατάσταση των εργαζομένων με σχέση εργασίας ιδιωτικού δικαίου αορίστου χρόνου όσοι το επιθυμούν.
Εδώ πρέπει επίσης, να επισημάνω ότι οι αμοιβές των επιτάκτων είναι πολύ ανώτερες από αυτές των τακτικών υπαλλήλων. Ο πλοίαρχος αμείβεται με περισσότερο από ένα εκατομμύριο, οι υπόλοιποι με παραπάνω από τετρακόσιες εβδομήντα χιλιάδες δραχμές και δεν ξέρω κατά πόσον και πως θα το ανταλλάξουν αυτό με τις αμοιβές των τακτικών υπαλλήλων, οι οποίες είναι κατά πολύ χαμηλότερες.
Επίσης, πρέπει να σας πω ότι με κανένα τρόπο δεν εφαρμόζεται σ'
αυτούς ο Στρατιωτικός Ποινικός Κώδικας. Το Ναυτοδικείο Αθηνών εκήρυξε εαυτόν αναρμόδιο να εκδικάσει ποινικά αδικήματα που αφορούν επιτάκτους. Το πλοίο αναμφίβολα είναι ένας χώρος όπου θα πρέπει να υπάρχει αυξημένη πειθαρχία, άλλως δεν μπορεί να είναι σε καμία ετοιμότητα και βέβαια θα υπάρχει πιο αυστηρή ιεραρχική σχέση με τους προϊσταμένους.
'Εχω πάρει επιστολή από τον συγκεκριμένο επίτακτο και έχω ζητήσει από το Ναυτικό να με ενημερώσουν και θα επιληφθώ προσωπικά. Να είστε βέβαιος ότι δεν θα αφήσουμε κανένα είδος αυταρχισμού να εμφιλοχωρήσει μέσα στις σχέσεις τους. 'Ομως δεν μπορούμε και να αφήσουμε να καταργηθεί εντελώς η πειθαρχία, διότι στην περίπτωση αυτή βέβαια δεν θα μπορεί να λειτουργεί ένα πλοίο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ο κ. Γκατζής έχει δύο λεπτά για να αναπτύξει την ερώτησή του.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριε Υπουργέ, το θέμα δεν είναι αν έχουν καταργηθεί τα Ναυτοδικεία ή όχι γι' αυτούς του εργαζόμενους. Δεν περνάνε από Nαυτοδικεία. 'Ομως υπάρχει ένας άλλος τρόπος τρομοκράτησής τους. Με βάση ουσιαστικά το στρατιωτικό καθεστώς που ισχύει στη λειτουργία και αυτών των εργαζομένων οποιαδήποτε παρατήρηση κλπ. γράφεται σε ποινολόγιο.
Το ποινολόγιο είναι ένα εργαλείο για να διώξουν οποιονδήποτε
ανεπιθύμητο και εν προκειμένω το συγκεκριμένο εργαζόμενο που αναφέρατε και εσείς, ο οποίος πρωτοστάτησε να γίνει μια συντονιστική επιτροπή διεκδίκησης των αιτημάτων τους.
Λοιπόν, θα γραφεί στο ποινολόγιο, γιατί; Γιατί -λέει- είχε αναμμένο τον ανεμιστήρα σε 40 βαθμούς θερμοκρασία μέσα στο πλοίο ή γιατί δεν είχε κλείσει μια αντλία για την οποία δεν ήταν καν αυτός αρμόδιος. 'Η γιατί τον ρώτησε "τέλειωσε το ματσακόνισμα, πού θα πάω;"
Αυτά γράφονται και μετά απολύονται και μάλιστα χωρίς αποζημιώσεις
εφόσον είναι σε αυτό το καθεστώς της επίταξης.
Επιπλέον, κύριε Υπουργέ, έπρεπε να τελειώσει και πρέπει να την τελειώσετε γρήγορα. Είναι παράνομη και κατά το Σύνταγμα και κατά τις διεθνείς συμβάσεις. Το άρθρο 22 παράγραφος 3 του Συντάγματος λέει ότι μόνο σε περιπτώσεις πολέμου κλπ. μπορεί να γίνει επίταξη.
Επίσης, η επίταξη αυτή συνεχίζεται χωρίς να έχουν όλα αυτά τα
εργασιακά δικαιώματα. Και η ΓΣΕΕ και η ΑΔΕΔΥ σας έχουν στείλει έγγραφα με τα οποία όλοι αυτοί οι εργαζόμενοι ζητούν να ενταχθούν στο καθεστώς της ελεύθερης εργασίας με σχέση εργασίας ιδιωτικού δικαίου αορίστου
χρόνου κλπ.
Επομένως, είναι δύο τα θέματα. Το ένα είναι να σταματήσει η δίωξη αυτού του εργαζόμενου που πάνε να τον απολύσουν. Και το κύριο και σοβαρότερο είναι οι εργαζόμενοι αυτοί να μη βρίσκονται κάτω από το καθεστώς της επίταξης και να μετατραπεί η σύμβαση εργασίας, όπως ζητάει η ίδια η ΑΔΕΔΥ, η ΓΣΕΕ και όλο το συνδικαλιστικό κίνημα.
Πιστεύω ότι αυτό είναι και δίκαιο και ώριμο, κύριε Υπουργέ. Δεν μπορεί σήμερα με αυτό το καθεστώς να έχουμε επιτάξεις. Για όνομα του Θεού!
Και κάτι άλλο ακόμα. Δεν είναι ενενήντα, αλλά διακόσιοι πενήντα οι
εργαζόμενοι, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για
δύο λεπτά για να δευτερολογήσετε.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε,
σχεδόν απήντησα σε όλα τα ερωτήματα, αλλά θα κάνω μια αναφορά επιγραμματική και γρήγορη.

Σε όλα τα πλοία σε όλο τον κόσμο ανεξάρτητα από την ειδικότητα υπάρχει μια πειθαρχία, η οποία απαιτείται, όπως υπάρχει και στα αεροπλάνα.
Θα πρέπει να σας πω ότι δεν είναι τόσο απαλά και απλά τα πειθαρχικά αδικήματα για τα οποία κατηγορείται ο συγκεκριμένος εργαζόμενος. 'Εχει φράσεις που τις είπε στον προϊστάμενό του ύπαρχο, όπως "εσύ δεν ξέρεις ρε τη δουλειά σου" ή "δεν σε ανέχομαι ως προϊστάμενο" κλπ.
Αυτά τα πράγματα, αν τα αφήσουμε να κυκλοφορήσουν, θα υπάρχει μια
παντελής ολοκληρωτική διάλυση όλου του συστήματος.
ΝΙΚΟΛΑΟΣ ΓΚΑΤΖΗΣ: Ο ίδιος ισχυρίζεται ότι δεν τα είπε αυτά, κύριε
Υπουργέ.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε συνάδελφε,
σας άκουσα με προσοχή.
Ασφαλώς θα πρέπει να παρατηρηθεί και ασφαλώς θα πρέπει να επιβληθούν
κάποιες ποινές.
ΝΙΚΟΛΑΟΣ ΓΚΑΤΖΗΣ: Λέει όμως ότι δεν τα είπε!
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν το δέχομαι. Αυτά μου αναφέρθηκαν. 'Εχω ζητήσει πλήρη ενημέρωση και να είσθε σίγουρος -το είπα και πριν- ότι δεν θα αφήσουμε καμία ατασθαλία να υπάρξει.
Το καθεστώς δεν είναι καθόλου παράνομο, αλλά είναι νομιμότατο και λειτουργεί σύμφωνα με το νόμο και το Σύνταγμα. Οι εργαζόμενοι έρχονται με αίτησή τους και δεν είναι καταναγκασμός. Σας είπα και πάλι ότι δεν θέλουν 
όλοι τη μετατροπή της σχέσης εργασίας τους. Παρόλα αυτά τους έχουμε δώσει το δικαίωμα, όσοι θέλουν και θα προχωρήσει νομοθετική ρύθμιση ή ό,τι άλλο χρειάζεται ούτως ώστε να μεταπέσουν σε μία

κανονική σχέση εργασίας, δηλαδή αορίστου χρόνου. Αλλά θα υπάρξει αντίρρηση και από τους ίδιους -θα είμαστε εδώ και θα το θυμηθείτε- οι οποίοι προτιμούν τις καλύτερες αμοιβές και το ιδιαίτερο σύστημα σχέσεων εργασίας με το Πολεμικό Ναυτικό.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι από τα ανατολικά θεωρεία παρακολουθούν τη συνεδρίασή μας τέσσερις Βουλευτές από την Κορέα μαζί με τον Πρέσβη της Κορέας εδώ στην Ελλάδα.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Παράλληλα θα ήθελα να επισημάνω ότι αυτήν τη
στιγμή έχουμε κοινοβουλευτικό έλεγχο και στην Αίθουσα βρίσκονται οι Βουλευτές που ερωτούν και οι Υπουργοί οι οποίοι απαντούν.
Η τρίτη επίκαιρη ερώτηση με αριθμό 440/8.1.2001 της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Υγείας και Πρόνοιας, σχετικά με τη δημιουργία ολοκληρωμένου προγράμματος απεξάρτησης και κοινωνικής επανένταξης εφήβων στη Θεσσαλονίκη, διαγράφεται λόγω κωλύματος του κυρίου Υπουργού.
Επίκαιρες ερωτήσεις δεύτερου κύκλου.
Πρώτη επίκαιρη ερώτηση είναι η με αριθμό 446/8.1.2001 του Βουλευτή
της Νέας Δημοκρατίας κ. Γεωργίου Σαλαγκούδη προς τον Υπουργό Γεωργίας, σχετικά με την καθυστέρηση χωροθέτησης και αδειοδότησης μονάδων οστρακοκαλλιέργειας στο Θερμαϊκό Κόλπο κλπ.
Η επίκαιρη ερώτηση του κ. Σαλαγκούδη σε περίληψη έχει ως εξής:
"Η Κυβέρνηση με την αβελτηρία, την αναβλητικότητα και τις αντιφατικές της αποφάσεις καταφέρνει θανάσιμα πλήγματα στην οικονομική ανάπτυξη της χώρας, επιδεινώνει το έλλειμμα του εμπορικού μας ισοζυγίου και εξοντώνει παραγωγούς εξαγώγιμων προϊόντων.
Xαρακτηριστικό παράδειγμα οι οστρακοκαλλιεργητές του Θερμαϊκού Κόλπου (Χαλάστρας, Κυμίνων κλπ.), οι οποίοι αφού επλήγησαν από τη φετινή απαγόρευση πώλησης της παραγωγής τους λόγω βιοτοξινών κατά τους μήνες αιχμής της εμπορίας, ενώ περίμεναν τις προεκλογικά υποσχεθείσες αποζημιώσεις, πήραν αντ' αυτών εντάλματα πληρωμής εξοντωτικών προστίμων για παράνομη καλλιέργεια συναλλαγματοφόρου προϊόντος.
Ο σχεδιασμός και η χωροθέτηση των καλλιεργειών αυτού του σημαντικού
για την οικονομία μας προϊόντος στο Θερμαϊκό Κόλπο με ευθύνη της πολιτείας καθυστερεί μία δεκαετία. Οι καλλιεργητές εδώ και δέκα χρόνια υπέβαλαν αιτήσεις για άδειες καλλιέργειας και δεν παίρνουν με το αιτιολογικό της εκπόνησης του σχεδίου χωροθέτησης πασαλωτών και πλωτών καλλιεργειών.
Αναρωτιούνται πόσα χρόνια πρέπει ακόμα να περιμένουν άπραγοι και πεινασμένοι, προκειμένου να μην τους τιμωρεί η πολιτεία γιατί φέρνουν στη χώρα μας πολύτιμο συνάλλαγμα και συντηρούν τις οικογένειές τους.
Κατόπιν αυτών ερωτάται ο κύριος Υπουργός:
1. Πότε επιτέλους θα εκπονηθεί το σχέδιο χωροθέτησης, θα προσδιοριστεί ο αριθμός των πασαλωτών και πλωτών καλλιεργειών και θα δοθούν οι άδειες καλλιέργειας μυδιού στους ενδιαφερόμενους του Θερμαϊκού Κόλπου;
2. Εάν προτίθεται να δώσει εντολή ώστε μέχρι να προετοιμαστεί η Κυβέρνηση για την αδειοδότηση να ανασταλεί η διαδικασία πληρωμής των επιβληθέντων προστίμων καθώς και η επιβολή από τις αρμόδιες αρχές νέων." 
Ο Υφυπουργός Γεωργίας κ. Χατζημιχάλης έχει το λόγο για τρία λεπτά να
πρωτολογήσει.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι η τρίτη φορά που απαντώ στην ίδια ερώτηση με το ίδιο περιεχόμενο. Θα επαναλάβω τα ίδια πράγματα, γιατί δεν θεωρώ ότι άλλαξε κάτι από όσα έχω πει μέχρι σήμερα. 
Είναι γνωστό ότι οι άδειες που παραχωρούνται σε οποιαδήποτε μονάδα
υδατοκαλλιέργειας είναι μια διαδικασία την οποία αναλαμβάνει η Νομαρχιακή Αυτοδιοίκηση, και η χωροθέτηση και η άδεια για οποιαδήποτε υδατοκαλλιέργεια επομένως και για τις οστρακοκαλλιέργειες.

Είναι γνωστό ότι υπάρχει ένα οξυμένο πρόβλημα στο Θερμαϊκό, πολλή
παραγωγή, πολύ παράνομη παραγωγή. Είναι ένα πρόβλημα, το οποίο δεν θα έλεγα ότι χρονίζει, αλλά χρειάζεται άμεση αντιμετώπιση. Βρίσκεται σε όξυνση το τελευταίο διάστημα, χρήζει άμεσης αντιμετώπισης.
Με ευθύνη της Νομαρχιακής Αυτοδιοίκησης έχουν γίνει οι απαραίτητες

ενέργειες. Δεν χρειάζεται να αναφέρω στοιχεία, που έχω αναφέρει και μπορείτε να βρείτε στα Πρακτικά, κύριοι συνάδελφοι, για το πόσες είναι οι παράνομες και πόσες είναι οι νόμιμες μονάδες που λειτουργούν εκεί.
'Εχω πει επανειλημμένα και επαναλαμβάνω ότι η μελέτη, η οποία έχει ανατεθεί στο Εθνικό Κέντρο Θαλασσίων Ερευνών, έχει συγκεκριμένο τίτλο: "Διαχειριστική μελέτη των ζωνών παραγωγής οστράκων των κόλπων
Θεσσαλονίκης και Θερμαϊκού και της παραγωγικής δυνατότητας των ζωνών
αυτών σε συνδυασμό με την ελαχιστοποίηση των περιβαλλοντικών επιπτώσεων". Αυτή είναι η μελέτη, η οποία εκτελείται αυτήν τη στιγμή. Αναμένουμε να ολοκληρωθεί στα τέλη Μαρτίου του 2001, δηλαδή, σε μικρό χρονικό διάστημα. 
Επομένως, με βάση αυτήν τη μελέτη, θα υπάρξει και η χωροθέτηση και οι
άδειες και ελπίζουμε ότι θα αντιμετωπισθεί πλήρως το πρόβλημα. Ως τότε υπάρχουν κάποιες ενέργειες της Νομαρχιακής Αυτοδιοίκησης, σε συνεργασία

με το Υπουργείο Εμπορικής Ναυτιλίας και το Λιμενικό Σώμα, για να διευκολυνθούν οι παραγωγοί εκεί. Σε αυτές τις προσπάθειες της Νομαρχιακής Αυτοδιοίκησης συμβάλλει με τη βοήθειά του και το Υπουργείο Γεωργίας, χωρίς να μπορεί όμως να αποφασίσει το ίδιο οτιδήποτε.
Θέλουμε να αντιμετωπίσουμε το πρόβλημα με ευαισθησία και για τη δημόσια υγεία και για το περιβάλλον, αλλά και για τους συγκεκριμένους παραγωγούς. Δεσμευτήκαμε σε αυτό και αυτό κάνουμε. Τα περιθώρια είναι ασφυκτικά, είναι ωστόσο δεδομένα. Στα τέλη Μαρτίου περιμένουμε την έκθεση. Μόλις ολοκληρωθεί η συγκεκριμένη μελέτη, ελπίζω ότι θα αντιμετωπισθεί και το πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο για δύο λεπτά, για να αναπτύξει την ερώτησή του.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, οφείλω να πω ότι αυτό είναι ένα χαρακτηριστικό παράδειγμα για το πώς λειτουργεί η πολιτεία διαχρονικά και γιατί δυστυχώς δεν πρόκειται να έχουμε και να βλέπουμε προόδους στην ανάπτυξη.
Είναι γεγονός ότι το Υπουργείο Γεωργίας παρακολουθεί την επιδείνωση
του εμπορικού ισοζυγίου μας στα αγροτικά προϊόντα, που τα τελευταία χρόνια γίνεται ολοένα και πιο ελλειμματικό. 'Ομως, ένα σημαντικό για τις εξαγωγές μας προϊόν, όπως είναι τα όστρακα, ιδιαίτερα η καλλιέργεια μυδιού, αφήνεται στο έλεος του Θεού.
Επί δέκα χρόνια οι παραγωγοί ζητούν άδειες για καλλιέργεια μυδιού και δεν τους δίνονται άδειες. Από τους εκατό και πλέον καλλιεργητές, είναι μόνο καμιά σαρανταριά εκείνοι, οι οποίοι έχουν άδειες και οι οποίες άδειες έληξαν στις 31 Δεκεμβρίου του περασμένου χρόνου. 'Ηδη πλησιάζει η περίοδος εμπορίας και κανένας πλέον από τους καλλιεργητές δεν έχει άδεια. 
Μιλάμε για τη μελέτη του Εθνικού Κέντρου Θαλασσίων Ερευνών, η οποία
θα τελειώσει το Μάρτιο. Από εκεί και πέρα, αρχίζει ένας σχεδιασμός, διότι η μελέτη δεν πρόκειται να καταλήξει σε συγκεκριμένα αποτελέσματα, σε χωροθέτηση και σε άδειες. Θα υπάρξει άλλη διαδικασία.
Και μέχρι τότε τι θα γίνει με τους παραγωγούς; Μέχρι τότε πώς θα γίνονται οι εξαγωγές των προϊόντων; Μέχρι τότε ποια νομιμοποίηση θα υπάρχει σε αυτήν τη διαδικασία της καλλιέργειας, που τόσο πολύ ενδιαφέρει την εθνική οικονομία;
Νομίζω ότι το Υπουργείο δεν μπορεί να μιλά για άλλοθι, για το ότι η Νομαρχιακή Αυτοδιοίκηση έχει αυτήν τη στιγμή την ευθύνη. Θα πρέπει να πιεστεί η Νομαρχιακή Αυτοδιοίκηση. Θα πρέπει εν πάση περιπτώσει το κράτος να λειτουργήσει. Δεν μπορεί να συμβαίνει εκεί μία τέτοια παρανομία σε ένα προϊόν, το οποίο μας ενδιαφέρει οικονομικά, το οποίο ενδιαφέρει την εθνική μας οικονομία και είναι σημαντικά συναλλαγματοφόρο.
Κύριε Υπουργέ, λυπάμαι που δεν αναφέρεται αυτό το χαρακτηριστικό, που για μένα είναι ένα από τα πρώτα σημεία, που θα έπρεπε να δείτε. Από εκεί και πέρα βεβαίως υπάρχει και η ταλαιπωρία όλων αυτών των οικογενειών. Δεν μου αναφέρατε τίποτα για το θέμα. Μιλήσατε τρεις φορές. Βεβαίως θα επανέλθουμε και πάλι, γιατί το πρόβλημα είναι οξύ και η πολιτεία, ενώ δεν δίνει άδειες, ενώ δεν προχωρεί στη χωροθέτηση, έρχεται και επιβάλλει πρόστιμα και μάλιστα πρόστιμα κατά οικογένειες, δηλαδή, ανάλογα με το πόσοι είναι και στα μέλη ακόμη των οικογενειών, που ασχολούνται με τέτοιες καλλιέργειες. Και τα πρόστιμα είναι εξοντωτικά.
Από την ταλαιπωρία που υπέστησαν από την απαγόρευση των πωλήσεων λόγω των βιοτοξινών τον περασμένο χρόνο, τους υπεσχέθη προεκλογικά η Κυβέρνηση
ότι θα τους δώσει αποζημιώσεις. Και αντί να τους αποζημιώσει, έρχεται τώρα και τους επιβάλλει πρόστιμα.
Κύριε Υπουργέ, νομίζω ότι μια τέτοια κατάσταση δεν πρέπει να
συνεχίζεται. Μας προσβάλλει σαν κράτος και φυσικά σας προσβάλλει αυτήν τη στιγμή σαν Kυβέρνηση. Πρέπει να δώσετε λύση.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε δυο
λεπτά να δευτερολογήσετε.
ΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε,
μπορεί να επανέλθετε με την ίδια ερώτηση, αλλά πριν επανέλθετε θα σας συνιστούσα να διαβάσετε τα Πρακτικά των προηγούμενων ερωτήσεων για να ενημερωθείτε καλύτερα για το θέμα και να ξέρετε γιατί ακριβώς συζητάμε σήμερα.
Υπάρχουν πεντακόσιες επτά μονάδες από τις οποίες εκατόν τριάντα επτά είναι νόμιμες. Οι τριακόσιες εβδομήντα είναι παράνομες. Στη Θεσσαλονίκη λειτουργούν διακόσιες ογδόντα δύο αυθαίρετες από τις τριακόσιες δεκαεννέα. 'Οχι εκατό και σαράντα. Οι νόμιμες είναι τριάντα επτά, οι παράνομες είναι διακόσιες ογδόντα δύο. Ζητάτε να συγκαλύψουμε ουσιαστικά αυτήν την παρανομία. Δεν μπορούμε να το κάνουμε και γιατί η διοικητική διάρθρωση και το σύστημα της χώρας είναι διαφορετικό απ' αυτό που έχετε πιθανόν στη σκέψη σας -είναι αρμοδιότητα της Νομαρχιακής Αυτοδιοίκησηςαλλά και γιατί το κράτος, η πολιτεία στην οποία αναφερθήκατε πρέπει να πάρει υπόψη της και τη δημόσια υγεία, αλλά και τους παραγωγούς, όπως επίσης και τους καταναλωτές.
Δεν χρονίζει η υπόθεση αυτή. 'Εχει εξελιχθεί και σας παραπέμπω στα Πρακτικά προηγούμενων ανάλογων ερωτήσεων. Σε όλη αυτήν τη διάρκεια των χρόνων που πέρασαν και όσο οξύνονταν το πρόβλημα, υπήρχαν και οι συγκεκριμένες προτάσεις για την αντιμετώπισή του και για τη χωροθέτηση και για την αδειοδότηση των παραγωγών και για την αντιμετώπιση του προβλήματος με τελική κατάληξη την ανάθεση της συγκεκριμένης μελέτης στην οποία αναφέρθηκα στην πρωτολογία μου και με βάση την οποία πιστεύουμε ότι θα λυθεί το πρόβλημα.
Οι ποινές, τα πρόστιμα που αναφέρετε, είναι μια διαδικασία που δεν επιβάλλεται, επαναλαμβάνω, από το Υπουργείο Γεωργίας, επιβάλλεται μέσα από μια συγκεκριμένη διαδικασία. Αλλά και γι' αυτό το θέμα ακόμη, όπως ανέφερα προηγουμένως, το Υπουργείο Γεωργίας σε συνεργασία με τη νομαρχία και αυτή με τη Νομαρχιακή Αυτοδιοίκηση αναζητά λύσεις, λύσεις που θα διευκολύνουν τους συγκεκριμένους παραγωγούς, νόμιμους και παράνομους αλλά και λύσεις που ταυτόχρονα θα διευθετούν οριστικά το πρόβλημα. Δεν θα προχωρήσουμε με μπαλώματα, με επιδερμικές προσπάθειες να αντιμετωπίσουμε το συγκεκριμένο πρόβλημα. Και η αντιμετώπισή του η πλήρης, η ουσιαστική, η αποτελεσματική, η σωστή είναι να περιμένουμε τα αποτελέσματα της μελέτης και με βάση αυτά να οριοθετηθούν οι χώροι και να δοθούν συγκεκριμένες άδειες με βάση τις δυνατότητες της συγκεκριμένης περιοχής, τις παραγωγικές δυνατότητες.
Είναι θέματα επαναλαμβάνω τα οποία έχω πει πολλές φορές σ' αυτήν την Αίθουσα και αν χρειαστεί θα τα επαναλάβω, αλλά ελπίζω ότι μέχρι το Μάρτιο να έχουν προχωρήσει οι πρωτοβουλίες της Νομαρχιακής Αυτοδιοίκησης και στη συνέχεια από εκεί και πέρα να λυθεί οριστικά το πρόβλημα, γιατί αυτός είναι ο στόχος μας. Επαναλαμβάνω, με ιδιαίτερη ευαισθησία και για τους παραγωγούς και για τους καταναλωτές, αλλά και για το περιβάλλον. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η

συζήτηση των επικαίρων ερωτήσεων και πριν εισέλθουμε στην ημερήσια διάταξη νομοθετικής εργασίας θα διακόψουμε επ' ολίγον.
(Δ Ι Α Κ Ο Π Η) (ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα
συνεδρίαση.
Κύριοι συνάδελφοι, πρέπει να ενημερώσω το Σώμα και να ζητήσω τη συγκατάθεσή σας για την προσεχή Τετάρτη το απόγευμα που θα έχουμε εμβόλιμη συνεδρίαση. Θα αρχίσουμε στην πρωινή συνεδρίαση και θα ολοκληρώσουμε στην απογευματινή την κατ'αρχήν συζήτηση επί των προτάσεων τροποποίησης του Συντάγματος, όπως έχουμε προγραμματίσει στη Διάσκεψη των Προέδρων.
Οι συνεδριάσεις για τη συζήτηση του Συντάγματος θα γίνονται δύο φορές

την εβδομάδα. Η μία θα γίνεται εις βάρος του νομοθετικού έργου και κάθε δεύτερη εβδομάδα θα είναι εις βάρος του κοινοβουλευτικού ελέγχου. Θα προστίθεται επίσης κάθε εβδομάδα μία εμβόλιμη συνεδρίαση.
Θα έχουμε, λοιπόν, δύο συνεδριάσεις, μία κανονική και μία εμβόλιμη,
κάθε εβδομάδα. Υπολογίζουμε ότι μέχρι το τέλος Μαρτίου θα έχουμε ολοκληρώσει με αυτό το πρόγραμμα τη συζήτηση.
Σε ό,τι αφορά στην εμβόλιμη συνεδρίαση της προσεχούς Τετάρτης ερωτάται το Σώμα εάν συμφωνεί.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Στο Σώμα συμφώνησε ομόφωνα.

Επίσης, αμέσως μετά τις εκλογές του Απριλίου του 2000 και λόγω της τριετούς θητείας των προϊσταμένων των διευθύνσεων των οργανικών μονάδων της Βουλής, έπρεπε κατά μήνα Ιούνιο να γίνουν οι επιλογές των νέων προϊσταμένων.
Σύμφωνα με το νόμο συνεχίζεται η θητεία των προϊσταμένων των οργανικών μονάδων μέχρις ότου επιλεγούν οι αντικαταστάτες τους.

Εδώ παρετάθη επί αρκετό χρόνο η θητεία αυτή, διότι επήλθε το θέρος,
οι κανονικές άδειες του προσωπικού και επομένως παρίσταται ανάγκη με απόφασή μας να παρατείνουμε τη θητεία των προϊσταμένων από τότε που έληξε μέχρι 31.1.2001, ώστε το Υπηρεσιακό Συμβούλιο να επιλέξει είτε τους ιδίους είτε άλλους στις οργανικές μονάδες.
Και επ'αυτού παρακαλώ να έχω τη σύμφωνη γνώμη σας. Για το θέμα αυτό έχουν ενημερωθεί και τα κόμματα.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε ομόφωνα και
αποφασίζει ότι η θητεία των προϊσταμένων των οργανικών μονάδων της Βουλής που συνεχίζουν να ασκούν τα καθήκοντά τους, παρατείνεται από τότε που έληξε μέχρι την 31.1.2001.
(Η απόφαση καταχωρίζεται στα Πρακτικά και έχει ως εξής:
"ΑΠΟΦΑΣΗ
ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΤΩΝ ΕΛΛΗΝΩΝ
Η ΒΟΥΛΗ ΤΩΝ ΕΛΛΗΝΩΝ
'Εχοντας υπόψη:
1. Το άρθρο 65 του Συντάγματος.
2. Το γεγονός ότι η θητεία των προϊσταμένων των οργανικών μονάδων της Βουλής, έληξε κατά τους θερινούς μήνες και δεν κατέστη δυνατή η εντός των νομίμων προθεσμιών επίλογή νέων προϊσταμένων.

Αποφασίζει
"Η θητεία των προϊσταμένων των οργανικών μονάδων της Βουλής, που συνεχίζουν να ασκούν τα καθήκοντά τους, παρατείνεται από τότε που έληξε μέχρι την 31.1.2001".
Ο ΠΡΟΕΔΡΟΣ ΤΗΣ ΒΟΥΛΗΣ ΑΠΟΣΤΟΛΟΣ ΧΡ. ΚΑΚΛΑΜΑΝΗΣ")

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Ρύθμιση θεμάτων ανέλκυσης ναυαγίων και άλλες διατάξεις".
Το νομοσχέδιο αυτό θα συζητηθεί σήμερα επί της αρχής και την επόμενη Τρίτη θα ολοκληρωθεί η συζήτησή του επί των άρθρων και θα συζητηθούν και οι τροπολογίες που έχουν ήδη διανεμηθεί.
Ο εισηγητής της Πλειοψηφίας κ. Αλέξανδρος Χρυσανθακόπουλος έχει το
λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριοι συνάδελφοι, έχω την τιμή να
εισηγούμαι στην Ολομέλεια ένα νομοσχέδιο ιδιαίτερης σημασίας που αφορά τη ρύθμιση των θεμάτων ανέλκυσης ναυαγίων και άλλες διατάξεις. Πρόκειται για ένα νομοθέτημα το οποίο λύνει μια χρονίζουσα κατάσταση, μια πληγή που υπάρχει σε πάρα πολλά λιμάνια της χώρας, σε διαύλους, διώρυγες και σε ακτές όπου υπάρχουν πλοία βυθισμένα, μισοβυθισμένα, σε κατάσταση ακυβερνησίας και που το ισχύον νομικό καθεστώς δεν επιτρέπει τη λήψη μέτρων για την απομάκρυνσή τους, τη διάλυσή τους, την απόσυρσή τους.
Δεν υπήρχε μέχρι σήμερα μια λύση στα πολύπλοκα ιδιοκτησιακά ζητήματα που προέκυπταν από συγκεχυμένες μορφές κυριότητας, όπου είχαμε πλοία που ήταν σε εγγύηση, που ήταν σε κατάσχεση, που ήταν με προνομιακά δικαιώματα κλπ. 'Ετσι δεν υπήρχε κανείς να πάρει την ευθύνη, παρ'ότι ήταν υποχρέωση
των ιδιοκτητών να απομακρύνουν τα ναυάγια από τις περιοχές που πραγματικά αποτελούν μέχρι σήμερα κίνδυνο.
Παρεμβαίνει, λοιπόν, η πολιτεία δίνοντας τη δικαιοδοσία να ενεργεί αντί του υπόχρεου να ενεργεί και να αναλαμβάνει όλες τις ευθύνες, χωρίς να αποποιείται τη μεταφορά του οικονομικού κόστους το οποίο έχουν οι κύριοι των ναυαγίων. Επεκτείνεται και η έννοια του ναυαγίου, όχι μόνο στα πλοία τα οποία βυθίζονται και είναι κάτω από τη θάλασσα, αλλά και που βρίσκονται όπως είπαμε σε ακυβερνησία και σε κατάσταση επικινδυνότητας γιατί δε λειτουργούν και έτσι έχουν καταλάβει σήμερα πάρα πολλές ακτές. 
Αν δούμε τι γίνεται στον Πειραιά, στο Πέραμα, τόσο για την ελεύθερη,
την άνετη αντιμετώπιση των κινδύνων της ναυσιπλοϊας, αλλά και όσον αφορά την κάλυψη των χώρων, δεν μπορεί κανείς να πει ότι αυτό το θέμα δεν είναι σημαντικό για να ληφθούν μέτρα και μάλιστα μέτρα που θίγουν συμφέροντα.
Εδώ έχουμε να κάνουμε με ένα νομοτέχνημα το οποίο είναι άρτιο, είναι συγκροτημένο και δεν έχει ψεγάδια, διότι στοχεύει ακριβώς στο να αναδείξει το δημόσιο συμφέρον υπεράνω του ιδιωτικού συμφέροντος. Αυτό είναι το κύριο θέμα πάνω στο οποίο πιστεύω ότι μπορεί να διαμορφωθεί και μία ευρεία συναίνεση, ώστε να ψηφίσουμε κατ'αρχήν ένα νομοσχέδιο το οποίο λύνει αυτό το μεγάλο πρόβλημα.
'Εχοντας διακόσια εξήντα ναυάγια στα αβαθή ή στα βαθιά, στα λιμάνια της χώρας μας, που έχουμε τετρακόσια πενήντα λιμάνια, καταλαβαίνετε τι σημαίνει αυτό, εκτός των πλοίων τα οποία όπως είπα καταλαμβάνουν τους χώρους γιατί έχουν κατασχεθεί ή είναι επικίνδυνο να βυθισθούν στη συνέχεια και τα οποία θα πρέπει και αυτά να απομακρυνθούν.
'Ετσι, λοιπόν, το νομοσχέδιο αυτό έρχεται να παρέμβει σε πολλά
επίπεδα.
Κατ'αρχήν στο να λύσει το μεγάλο αυτό θέμα της συμπλήρωσης μιας νομοθεσίας που μέχρι σήμερα δεν είχε την επάρκεια να αντιμετωπίσει το ζήτημα και δεύτερο στο να κατοχυρώσει τα δικαιώματα του δημοσίου, πώς δηλαδή οι υπάρχοντες οργανισμοί που είναι λιμενικές αρχές ή οργανισμοί λιμένων θα αποκτήσουν τη δικαιοδοσία να ενεργούν κατόπιν αποφάσεων οι λιμενάρχες ή τα διοικητικά συμβούλια των οργανισμών ή ακόμα και μετά από γνωμοδότηση κάποιων επιτροπών.
Η Τοπική Αυτοδιοίκηση -να μπω στο συγκεκριμένο ζήτημα- διά μέσου της ΚΕΔΚΕ έχει τοποθετηθεί θετικά και θα καταθέσω στα Πρακτικά και τη θέση της, ότι συμφωνεί με το γενικότερο πνεύμα του νομοσχεδίου "Ρύθμιση θεμάτων ανέλκυσης ναυαγίων και άλλες διατάξεις". Την υπογράφει ο κ. Δεκαβάλλας, ο Δήμαρχος Ερμούπολης που είναι και ο εκπρόσωπος της ΚΕΔΚΕ στο ΥΕΝ.
(Στο σημείο αυτό ο Βουλευτής κ. Α. Χρυσανθακόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτό είναι ιδιαίτερα σημαντικό, γιατί δείχνει ότι το νομοσχέδιο δεν
ήρθε στη Βουλή χωρίς να περάσει από τον κοινωνικό διάλογο και από τη γνωμοδότηση όλων αυτών των φορέων, οι οποίοι θα έπρεπε να συμβάλουν με τη γνώμη της στη διατύπωση, αλλά ήδη σε επίπεδο στο χώρο των φορέων που έχουν κάθε λόγο να τοποθετούνται υπάρχει αποδοχή και έχουν δώσει και προτάσεις που ενσωματώθηκαν στις διατάξεις του νομοσχεδίου.
'Ετσι, λοιπόν, έχουμε μια πλήρη δημοσιότητα σε διαδικασίες, υπάρχουν χρονικοί ορίζοντες στους οποίους πρέπει να γίνουν ενέργειες. 'Ενα τρίμηνο είναι επαρκές για να ληφθούν τα μέτρα, για να γίνουν οι απαραίτητες ενέργειες και στη συνέχεια εάν δεν τηρηθεί από τους κύριους του ναυαγίου, όπως είπαμε με την ευρεία έννοια η υποχρέωσή τους για την απομάκρυνση, αναλαμβάνει ο οργανισμός ο οποίος τους επιμερίζει το κόστος.
Κατ'αρχήν γίνεται επέκταση του όρου ναυαγίου και στο φορτίο του πλοίου, αλλά και σε άλλα πλωτά μέσα, μπορεί να είναι και υποθαλάσσια από τη στιγμή που είναι κατασκευές ερευνητικές. Πρέπει να πούμε ότι στη συνέχεια γίνεται ο πλειοδοτικός διαγωνισμός που βέβαια αυτό δεν μπορεί να συμβεί πολλές φορές, γιατί είναι ασύμφορη η συμμετοχή κάποιων σε πλειοδοτικό διαγωνισμό, αν όμως το φορτίο είναι σημαντικό, κάποιοι θα συμμετείχαν. Υπάρχουν εταιρείες του ιδιωτικού χώρου που θα μπορούσαν να πάρουν αυτό το ρίσκο γιατί έχουν και ιδιαίτερα τεχνικά προβλήματα. Αν ο πλειοδοτικός διαγωνισμός δεν ευδοκιμήσει, προχωρούμε σε μειοδοτικό διαγωνισμό που πλέον εμείς πληρώνουμε τις εταιρείες ανέλκυσης και στη
συνέχεια το κόστος επιμερίζεται στους ιδιοκτήτες. 'Ενα μέρος από αυτό μπαίνει και στο γαλάζιο ταμείο διαμορφώνεται, δηλαδή, και ένα αποθεματικό για την αντιμετώπιση τέτοιων ζητημάτων.
Πηγαίνουμε προς το 2004, είμαστε μπροστά στους Ολυμπιακούς Αγώνες. Η περιοχή ιδιαίτερα της Αττικής, τα λιμάνια μας θα πρέπει να ελευθερωθούν εντελώς για την τοποθέτηση εκεί των λεγόμενων πλωτών ξενοδοχείων. Πρέπει να λάβουμε σοβαρά μέτρα που θα επιταχύνουν αυτές τις ενέργειες και το νομοσχέδιο έρχεται έγκαιρα ακριβώς να αντιμετωπίσει ένα ώριμο πρόβλημα. 
Πρέπει να πούμε επίσης ότι η εξέλιξη που έχουν πάρει τα πράγματα σε
ό,τι αφορά τη λειτουργία των οργανισμών των λιμένων είναι ιδιαίτερα σημαντική, γιατί η Κυβέρνηση και ο Υπουργός δίνουν ιδιαίτερη βαρύτητα στην ανάδειξη ισχυρών οργανισμών, δηλαδή να υπάρχουν φορείς διαχείρισης των λιμένων που δεν θα είναι στατικοί υποδοχείς κάποιων πλοίων που θα έρθουν με εμπορική ή τουριστική κατεύθυνση αλλά που θα διαμορφώνονται οι υποδομές για τους αναπτυξιακούς στόχους των δικτύων και των κόμβων των μεταφορών. Και πρέπει αυτό να το λάβουμε υπόψη μας, γιατί αυτό το νομοσχέδιο αποτελεί μέρος μιας ευρύτερης προσπάθειας αναβάθμισης των λιμένων μας.
Επίσης, αποτελεί αυτή η πρόταση νόμου που έχει και ένα χώρο κίνησης
τα λεγόμενα χωρικά ύδατα της χώρας μας, γιατί δεν μπορούμε να νομοθετήσουμε εκτός χωρικών υδάτων. Παρεμβαίνει διαμορφώνοντας ένα πάρα πολύ σημαντικό πλαίσιο το οποίο μπορεί να είναι και χρήσιμο στη συνέχεια στη συζήτηση στην οποία πρωτοστατεί η Ελλάδα, που είναι η μεγαλύτερη ναυτιλιακή δύναμη της Ευρώπης. Πρωτοστατεί στο να διαμορφωθεί το διεθνές πλαίσιο των νόμων που αφορούν το δίκαιο της θάλασσας.
Δηλαδή ο Διεθνής Οργανισμός Θαλάσσης, με την Ελλάδα να συμμετέχει σε αυτόν με συγκεκριμένες προτάσεις, καλείται να επιταχύνει τη λήψη των αποφάσεων και ήδη επ' αυτών έχουμε τις πρώτες θετικές εξελίξεις στο ζήτημα των νομικών επιτροπών, που επεξεργάζονται το Διεθνές Δίκαιο. 'Ετσι, είμαστε μπροστά στη νομοθέτηση, που έχει ευρύτερη σημασία, μια και αρκετές από τις δικές μας διατυπώσεις, που έχουν το χαρακτήρα της αντιμετώπισης σύγχρονων προβλημάτων, μπορούν να αποτελέσουν και υποδομή σε μία παγκόσμια αντίληψη για το δίκαιο της θάλασσας.
Εμείς δεν έχουμε περιοριστεί στο τεχνικό μόνο ζήτημα, έχουμε να κάνουμε μπροστά μας και με άλλες πτυχές. Η μία έχει να κάνει με το ασφαλιστικό. Το νομοσχέδιο αυτό περιλαμβάνει συγκεκριμένη διάταξη. Δεν μπορεί να είναι ανασφάλιστα τα πλοία, πρέπει να υπάρχει -και εδώ έχει προσδιοριστεί και το ελάχιστο στα πλωτά μέσα- μία ρήτρα ασφαλιστική, ώστε να έχουμε εγγυήσεις στη συνέχεια ότι οι ασφαλιστικές εταιρείες θα αναλάβουν το κόστος σε περίπτωση που υπάρχει ατύχημα ή οποιαδήποτε άλλη εμπλοκή.
'Εχουμε επίσης το θέμα του περιβάλλοντος, που εδώ ακριβώς τα ναυάγια και τα υπάρχοντα και τα μισοεγκαταλελειμμένα πλοία αποτελούν κίνδυνο ρυπογόνων επιπτώσεων στη θάλασσα. Σκεφθείτε τι συνέπειες έχουν οι
τοξικές ουσίες στο βυθό της θάλασσας από τη διάβρωση, όταν έχουμε όλα αυτά τα ορυκτέλαια, όλα αυτά τα υπολείμματα των πλοίων. Είμαστε σε μία εποχή που σε όλη τη χώρα γίνεται μία τεράστια προσπάθεια με τους βιολογικούς καθαρισμούς, που σημαίνει στην ουσία λύτρωση της θάλασσας από τα αστικά λύμματα κυρίως, και γίνεται μία προσπάθεια καθαρισμού των ακτών. Σκεφθείτε τι θα συνέβαινε αν θα αφήναμε τα ναυάγια αυτά να διαβρωθούν και να αποσυντεθούν μέσα στη θάλασσα. Οι περιβαντολλογικοί κίνδυνοι είναι τεράστιοι και εδώ ποικίλουν και τα φορτία και πρέπει ακριβώς επ' αυτού να πούμε ότι τα μέτρα που λαμβάνονται είναι ιδιαίτερα σημαντικά.
Το καίριο ζήτημα του νομοσχεδίου είναι η απελευθέρωση από τα νομικά κωλύματα. Και εδώ υπάρχει μία κλιμάκωση στις κατ' άρθρον διατυπώσεις που ακριβώς οδηγεί στην επίλυση του προβλήματος αυτού, που έχει μία ιδιαίτερη πολυπλοκότητα στο ιδιοκτησιακό καθεστώς.
Οφείλουμε να πούμε ότι ένα νομοσχέδιο που έρχεται να αντιμετωπίσει και να επιλύσει καίριο και ώριμο ζήτημα, έχει πτυχές οι οποίες, όπως τόνισα, θίγουν συμφέροντα. Και βέβαια δεν θα μπορούσαμε να πούμε ότι είναι ευχαριστημένοι οι εφοπλιστές, οι ιδιοκτήτες των ναυαγίων, οι οποίοι θα ήθελαν να αποποιηθούν τις συνέπειες και τις ευθύνες. Μερικές φορές μάλιστα αν υπάρχει και φορτίο, δεν θα ήθελαν σε καμία περίπτωση να γίνει
ανέλκυση γιατί υπάρχει και μία διαμάχη στο ζήτημα της ιδιοκτησίας του φορτίου, μια και επ' αυτών έχουν γίνει πολλές παρεμβολές. Μπορεί να προβούν και σε κατασχέσεις. Καταλαβαίνετε ότι εμείς παίρνουμε το ρίσκο της αναμέτρησης με αυτούς που δεν θα ήθελαν ποτέ να λυθεί το ζήτημα, γιατί η δική τους η αντίληψη είναι εντελώς ιδιωτική. Το δημόσιο συμφέρον όμως μας επιβάλλει να έρθουμε σε μία κατά μέτωπο αναμέτρηση με όλους εκείνους οι οποίοι πολλές φορές χρησιμοποιούσαν τα ναυάγια ως τέχνασμα. Δηλαδή μέσα απ' αυτό λύτρωναν τις δικές τους εταιρικές καταστάσεις που ήταν, όπως είπα προηγούμενα, σε αλληλοαναίρεση.
Και εδώ ακριβώς η δικαιοσύνη έχει πλέον στα χέρια της τον τρόπο να αντιμετωπίσει αυτό το ζήτημα, γιατί σε όλες τις περιπτώσεις τα δικαιώματα του δημοσίου προηγούνται των ιδιωτικών συμφερόντων και αυτό καταγράφεται μέσα στο νόμο.
Ολοκληρώνοντας την εισήγηση για την κατ' αρχήν ψήφιση του νομοσχεδίου "Ρύθμιση θεμάτων ανέλκυσης ναυαγίων και άλλες διατάξεις", θέλω να τονίσω ότι από τη στιγμή που το δημόσιο παίρνει την ευθύνη να πραγματοποιήσει την ανέλκυση των ναυαγίων μετακυλίεται στη συνέχεια το κόστος και οι ευθύνες στους κύριους, λύνει ένα καίριο ζήτημα και ανοίγει το δρόμο σ' αυτό που λέμε εκσυγχρονισμό στη λειτουρία των λιμένων μας που σήμερα εξ αιτίας των υπαρχόντων ναυαγίων ένα μεγάλο μέρος απ' αυτούς έχει καταστεί ανενεργό, γιατί μερικά λιμάνια που είναι και μικρά αντιμετωπίζουν ιδιαίτερα προβλήματα.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της
Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Τέλος, κλείνοντας κάνω την εξής επισήμανση. 'Οταν παίρνονται αποφάσεις υπέρ του δημοσίου συμφέροντος και πέρα από κάθε αντίληψη πολιτικού κόστους δεν χωράει αμφιβολία ότι οι θιγόμενοι κύκλοι σαφώς θα ήθελαν να υπονομεύσουν κάτι τέτοιο. 'Ομως, ταυτόχρονα δίνουν και μια ευκαιρία στη Βουλή μέσα από την ευρεία συναίνεση να αναβαθμίζει το κύρος και το ρόλο της πολιτικής ως ευρύτερης αντίληψης και όχι μόνο ως ηγεσία κυβερνητική, δίνοντας αυτονομία στους πολιτικούς από τα ιδιωτικά συμφέροντα και ταυτόχρονα να πούμε επιτέλους ότι μπορούμε να νομοθετούμε ελεύθερα γιατί σ' αυτές τις περιπτώσεις δεν μπαίνουν στεγανά ζητήματα αντίληψης, της μονοκομματικής εκμετάλλευσης ή αντιπαράθεσης.
Ως εκ τούτου είμαστε μπροστά σε ένα νομοθέτημα του οποίου η συζήτηση μπορεί να είναι εποικοδομητική και να εμπλουτιστεί με τις παρατηρήσεις των συναδέλφων ώστε στο τέλος να νομοθετήσουμε κατά άριστο τρόπο και υπέρ των συμφερόντων του ελληνικού λαού.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι για τη συζήτηση επί της αρχής, των άρθρων και του συνόλου του σχεδίου νόμου: "Ρύθμιση θεμάτων ανέλκυσης ναυαγίων και άλλες διατάξεις", από τη Νέα Δημοκρατία ορίζεται Κοινοβουλευτικός Εκπρόσωπος, ο Βουλευτής Επικρατείας, κ. Ιωάννης Παπαθανασίου.
Ομοίως για τη σημερινή συζήτηση ορίζεται από το Κομμουνιστικό Κόμμα
Ελλάδος ως ειδικός αγορητής ο Βουλευτής κ. Σκοπελίτης και από το Συνασπισμό της Αριστεράς και της Προόδου ορίζεται Κοινοβουλευτική Εκπρόσωπος η συνάδελφος Βουλευτής κ. Ασημίνα Ξηροτύρη-Αικατερινάρη.

Ο εισηγητής της Νέας Δημοκρατίας κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, συζητάμε σήμερα ένα σημαντικό νομοσχέδιο που έρχεται να καλύψει ένα νομοθετικό κενό. 
Θα συμφωνήσω με το συνάδελφο κ. Χρυσανθακόπουλο -το είπα και στη
Διαρκή Επιτροπή- όταν επικαλείστε ότι πρέπει να υπάρχει σύμπλευση και συναίνεση σε θέματα εθνικού συμφέροντος και θέματα που ενδεχομένως 
απασχολούν και την κοινωνία -εκ των πρωτέρων λέμε ότι στηρίζουμε αυτό το νομοσχέδιο το οποίο έρχεται να καλύψει ένα νομοθετικό κενό- θέλουμε και εμείς να βλέπουμε την ίδια ευαισθησία σε θέματα που απασχολούν την κοινωνία και δείχνουν ιδιαίτερο ενδιαφέρον, όπως για το ναυάγιο του Σάμινα όπου καταθέσαμε πρόσφατα πρόταση για εξεταστική επιτροπή και δεν είδαμε την ίδια ευαισθησία. Το ίδιο συνέβη και με την Ολυμπιακή, που είναι ο εθνικός αερομεταφορέας, ο οποίος έχει καταρρεύσει οικονομικά και παρ' όλα αυτά δεν δεχθήκατε να γίνει διερεύνηση ενός πολύ σοβαρού θέματος που απασχολεί την κοινωνία και αυτό είναι ένα μειονέκτημα.
Κυρίες και κύριοι συνάδελφοι, συζητάμε σήμερα στην ελληνική Βουλή ένα
νομοσχέδιο που έρχεται από πολύ μακριά. Οι συνάδελφοι και πρώην Υπουργοί και ο κ. Παυλίδης και ο κ. Κατσιφάρας και ο κ. Σφυρίου και ο κ. Σουμάκης είχαν ασχοληθεί και είχαν συζητήσει με τους αρμόδιους φορείς ήδη από το 1990, αλλά ποτέ δεν έφτασε το θέμα αυτό στη Βουλή. Γιατί δεν έφτασε; Μας το είπε και ο ίδιος ο Υπουργός στη Διαρκή Επιτροπή. Υπήρχαν λέει και υπάρχουν συμφέροντα εφοπλιστών, νομικών, ασφαλιστών και δεν υπήρχαν οικονομικά κίνητρα. Με λίγα λόγια δεν συμφέρει πολλές φορές να γίνει ανάσυρση του ναυαγίου, γιατί υπάρχει κόστος και δεν υπάρχει ωφέλεια. 
'Ετσι το παρόν νομοσχέδιο έρχεται να καλύψει ένα νομοθετικό κενό που
εμπόδιζε μέχρι σήμερα να απομακρυνθούν ναυάγια από χώρους διέλευσης πλοίων σε εισόδους λιμένων, διωρύγων ή και σε διαύλους. Παράλληλα η ρύπανση του περιβάλλοντος και η απαράδεκτη εικόνα πολλών λιμένων και λιμενίσκων ανά την επικράτεια, υποβαθμίζουν το περιβάλλον, θαλάσσιο και παράκτιο και αποτελούν μόνιμη πηγή ρύπανσης από υπολείμματα καυσίμων και λιπαντικών, σκουριάς από το ίδιο το σκαρί του πλοίου, αλλά και συνεχή τροφοδότηση από το φορτίο που περιέχει το ναυάγιο.
Επίσης, ένα σημείο αναφοράς είναι η θέση του ναυαγίου. Τα ναυάγια αποτελούν κίνδυνο για τη αυσιπλοϊα όταν είναι κοντά σε λιμάνια ή διαύλους ή αγκυροβόλια. Επίσης αν βρίσκονται σε μεγάλα βάθη και εκεί αποτελούν κίνδυνο και δημιουργούν πρόβλημα για τα υποβρύχια, αλλά συχνά προκαλούν και ζημιές σε ποντισμένα καλώδια.
Το παρόν νομοσχέδιο ήρθε για έναν ακόμη πρόσθετο λόγο. Τελευταίως αυξήθηκαν τα ναυάγια, με αποκορύφωμα δυστυχώς το ναυάγιο της Πάρου που στοίχισε τη ζωή σε ογδόντα δύο (82) συνανθρώπους μας, γεγονός που έδωσε στη σημερινή Κυβέρνηση τον τίτλο "Κυβέρνηση ναυαγίων". Ελπίζουμε βέβαια ότι είναι το τελευταίο και δεν θα έχουμε αυτά τα δυσάρεστα γεγονότα που ζήσαμε τον τελευταίο καιρό.
Προ ημερών επικοινώνησα με το Δήμαρχο Πάρου αλλά και άλλους παράγοντες για να τους ευχηθώ το 2001 να είναι μια χρονιά καλύτερη χωρίς προβλήματα και γι' αυτά τα μέρη και παράλληλα αφορμή την επίσκεψη που είχαμε κάνει πρόσφατα να ενημερωθώ. Και το αίτημα παραμένει. Να απομακρυνθεί το "EXPRESS SAMINA" το οποίο είναι ορατό από την επιφάνεια της θάλασσας. Είναι σε βάθος όπως γνωρίζουμε όλοι, τριάντα πέντε περίπου μέτρων και το κόστος ανέλκυσης ξεπερνάει τα 2,5 δισεκατομμύρια. Επομένως το θέμα που έρχεται να αντιμετωπίσει το παρόν νομοσχέδιο είναι πολύ 
μεγάλο και τολμηρό. Αλλά από τη μελέτη και στη συζήτηση που έγινε στη Διαρκή Επιτροπή, φαίνεται ότι το νομοσχέδιο αυτό έχει στοιχεία προχειρότητος θα έλεγα, και υπεραισιοδοξίας. Γιατί δεν εξηγεί πολλά σημεία που θα
μπορούσαν να το κάνουν αποτελεσματικό. Βέβαια ένας νόμος κρίνεται στην πράξη, αλλά εκ των προτέρων λέμε ότι υπάρχουν ερωτηματικά από που θα εξασφαλίσει τους υψηλούς πόρους πού χρειάζεται. 'Οχι στις περιπτώσεις εκείνων των πλειοδοτικών διαγωνισμών που υπάρχει κάποιο όφελος από τη διαδικασία αλλά κυρίως στις περιπτώσεις που υπάρχουν οι μειοδοτικοί διαγωνισμοί. 'Οταν τα ναυάγια που πρέπει να αντιμετωπισθούν είναι πολύ

παλιά και οι ιδιοκτήτες τους δεν ανευρίσκονται και το οικονομικό ενδιαφέρον είναι πάρα πολύ μικρό. Επομένως δημιουργείται ένα κόστος το οποίο πρέπει να εξασφαλιστεί και δεν προβλέπεται στο νομοσχέδιο ποιες θα είναι αυτές οι πηγές εξασφάλισης. Τι κάνει, λοιπόν, το νομοσχέδιο που αποτελείται από 11 άρθρα; Δίνει κάποιους εννοιολογικούς προσδιορισμούς για το τι είναι ναυάγιο. Γιατί έχει τη νομική του σημασία. Λέγοντας ότι ναυάγιο είναι κάθε πλοίο ή πλωτό ναυπήγημα, αν παύσει να έχει πλευστότητα και παραμένει ολόκληρο ή κατά ένα μέρος υπό την επιφάνεια της θάλασσας. Ναυάγιο είναι επίσης και το φορτίο πλοίου ή πλωτού ναυπηγήματος, όπως και κάθε κατασκευή που παραμένει ολόκληρη ή κατά μέρος υπό την επιφάνεια της θάλασσας. Και οργανισμός είναι αρμόδιο νομικό πρόσωπο του δημοσίου τομέα ή δημόσια υπηρεσία που ασκεί τη διοίκηση και διαχείριση λιμένα διώρυγας ή διαύλου. Με το νομοσχέδιο ρυθμίζονται θέματα σχετικά με την υποχρέωση του κυρίου, του ιδιοκτήτη, θα έλεγε κανείς, πλοιοκτήτη ή εταιρείας ασφαλιστικής που έχει την υποχρέωση να ανελκύσει και να απομακρύνει εκτός λιμένα διώρυγα ή διαύλου, το ναυάγιο. Τη διαδικασία έγγραφης πρόσκλησης την κάνει ο οργανισμός προς τον κύριο του ναυαγίου ή τη λιμενική αρχή
και την ανάθεση ανέλκυσης με ανοικτό πλοιοδοτικό διαγωνισμό ή και μειοδοτικό διαγωνισμό σε περίπτωση που ο κύριος του ναυαγίου δεν παίρνει αυτήν την πρωτοβουλία και παρά την έγγραφη πρόσκληση από τον αρμόδιο οργανισμό.
Επίσης ρυθμίζονται θέματα σχετικά με πλοία που παραμένουν στην περιοχή λιμένα, διώρυγα ή διαύλου και που δημιουργούν κίνδυνο βύθισης ή κίνδυνο στη ναυσιπλοϊα ή απειλούν το περιβάλλον με ρύπανση, μόλυνση ή άλλη γενικότερη βλάβη. Το νομοσχέδιο επιλαμβάνεται θεμάτων που έχουν σχέση με την ασφάλιση των πλοίων και δεν είναι θέμα το οποίο είναι εύηχο, ακούγεται καλά, πρέπει να έχουν ασφάλεια τα πλοία και έχουν στο 95% μόνο ο τρόπος που τίθεται το θέμα και θα το συζητήσουμε στο άρθρο 7 που αναφέρεται, οι ασφαλιστικές εταιρείες οι μεγάλες δεν δέχονται αυτούς τους όρους, θα δημιουργήσουν ενδεχομένως κάποιες εμπλοκές. Είναι εύηχο, αλλά στην πράξη δημιουργεί ορισμένες εμπλοκές και θα το αναπτύξουμε καλύτερα όταν έρθουμε στην κατ' άρθρον συζήτηση.
Τα πρόστιμα και το ύψος για μια σειρά θεμάτων που ο Υπουργός με την
έκδοση υπουργικών αποφάσεων θα καθορίζει μέσω σειράς εξουσιοδοτήσεων που του δίνει το άρθρο 6 του νομοσχεδίου είναι θέματα τα οποία το νομοσχέδιο αυτό καλείται να επιλύσει και επιλαμβάνεται.
Κυρίες και κύριοι συνάδελφοι, κατά τη συζήτηση των άρθρων θα μας
δοθεί η δυνατότητα να διερευνήσουμε όλες τις παραμέτρους του εγχειρήματος που θέλει το νομοσχέδιο αυτό να υλοποιήσει. Θα ήθελα όμως να θέσω τους προβληματισμούς μας και να δικαιολογήσω γιατί το νομοσχέδιο το χαρακτήρισα πρόχειρο και υπεραισιόδοξο παρ' ότι θα το ψηφίσουμε, όπως τόνισα, επί της αρχής, γιατί είναι προς τη σωστή γενικά κατεύθυνση και έρχεται να καλύψει ένα νομικό κενό γύρω από τα ναυάγια. Γιατί ακόμη από τη συζήτηση ο κύριος Υπουργός δέχθηκε σχεδόν όλες τις προτάσεις μας να προκύψει ένα σωστό ολοκληρωμένο νομοθέτημα.
Βέβαια, στο τελικό κείμενο δεν βλέπουμε να έχουν ενσωματωθεί οι παρατηρήσεις και διάφορα θέματα τα οποία θέσαμε, τα οποία βεβαίως πάλι κατά τη συζήτηση των άρθρων θα δούμε εάν έχουν συμπεριληφθεί.
Αυτό που με απασχόλησε σαν εισηγητή στη Διαρκή Επιτροπή, είναι ποιος παίρνει την απόφαση για να κάνει ανέλκυση ενός ναυαγίου, με ποια προτεραιότητα, πότε θα θεωρήσουμε ότι ένα πλοίο είναι επικίνδυνο ή είναι έτοιμο να βυθιστεί ή πώς οι ενέργειες προς μια κατεύθυνση μπορεί να γίνουν πολύ γρηγορότερα ή σε άλλες μπορεί να δοθεί μια πίστωση χρόνου και τούτο, γιατί όλες αυτές οι διαδικασίες είναι δύσκολες, έχουν κόστος και έχουν και αρνητικές επιπτώσεις κυρίως στους ιδιοκτήτες αν ανευρεθούν. 
'Οπως γνωρίζετε, υπάρχουν πάνω από διακόσιες εξήντα (260) ναυάγια από
το 1915 και προκύπτει το ερώτημα προς τον κύριο Υπουργό, γιατί π.χ. ο ΟΛΠ δεν απομάκρυνε τα δικά του ναυάγια τα οποία ανήκουν στη δικαιοδοσία του και είναι ιδιοκτησία του. Επίσης, γιατί δεν έχει γίνει κάποια μελέτη για το κόστος ανέλκυσης των ναυαγίων, την προτεραιότητα αυτών, καθώς και τα μέσα που χρειάζονται για να απομακρυνθούν. Επίσης, πρέπει να προσδιοριστεί με σαφήνεια ο όρος "οργανισμός" ως κρατικός φορέας, ως ΝΠΔΔ, γιατί ο ΟΛΠ και ο ΟΛΘ είναι ανώνυμες εταιρείες. Το ερώτημα είναι αν μπορούν να θεωρηθούν ως οργανισμοί, αν λειτουργούν ως ΝΠΔΔ και εάν οι μέτοχοι θα δεχθούν να επιβαρυνθούν μεγάλο κόστος, προκειμένου να απομακρύνουν ναυάγια, τα οποία θα δημιουργήσουν κόστος στην ανώνυμη εταιρεία και δεν γίνονται μέσω πλειοδοτικού διαγωνισμού που θα έχουν κάποια οφέλη.
Σ'αυτό το ερώτημα και στη Διαρκή Επιτροπή ο Πρόεδρος του ΟΛΠ δεν
έδωσε σαφή απάντηση.
Επίσης, κάποια πλοία τα οποία είτε βρίσκονται στην περιοχή λιμένος που υπάρχει οργανισμός είτε βρίσκονται εκτός οργανισμού, κινδυνεύουν να γίνουν ναυάγια μερικώς ή ολικώς, δηλαδή να βουλιάξουν.
Το ερώτημα πάλι είναι: Ποιος χαρακτηρίζει ένα πλοίο ότι είναι
επικίνδυνο για να βουλιάξει; Πώς θα γίνει η αντικειμενική εκτίμηση αυτού του γεγονότος, για να σπεύσει κανείς και να προτιμήσει την έγκαιρη απομάκρυνση του τάδε πλοίου από το άλλο; Επομένως, χρειάζεται και στις περιπτώσεις όπου είτε λειτουργούν μικροί οργανισμοί είτε τα προβλήματα είναι εκτός οργανισμού και επιλαμβάνεται το Λιμεναρχείο, να λειτουργεί μια επιτροπή με τον Λιμενάρχη της περιοχής, τον πρόεδρο του οικείου λιμενικού ταμείου, την Τοπική Αυτοδιοίκηση, ενδεχομένως και κάποιον

περιβαλοντολόγο για να αποφασίσουν για κάποιο ναυάγιο και αν πρέπει να απομακρυνθεί από την περιοχή, αλλά και ποιο είναι το κόστος αυτής της επιχείρησης. Ιδιαίτερα για τα παλιά ναυάγια, τόσο από τον τόσο ΟΛΠ, όσο και από τον ΟΛΘ, όσο και για τα εκτός των περιοχών Πειραιώς και Θεσσαλονίκης μέρη, προκύπτει το ερώτημα αν υπάρχουν τα μέσα, το προσωπικό και τα χρήματα για να κάνουν όλη αυτήν την εργασία. Θέλουμε, λοιπόν, απαντήσεις και διευκρινήσεις επ' αυτών των θεμάτων από τον κύριο Υπουργό. Δηλαδή, ο ΟΛΠ και ο ΟΛΘ ως ανώνυμες εταιρείες, πώς θα αντιμετωπίσουν το κόστος αργότερα που αφορά το δημόσιο συμφέρον, για το οποίο συμφωνούμε όλοι. Εφόσον δε υπάρχει και δημόσιο συμφέρον, υπάρχει και η συνεργασία όλων των πτερύγων της Βουλής στην προσπάθειά μας να φτιαχτεί ένα νομοσχέδιο το οποίο θα μπορέσει να δώσει λύση σ' ένα πρόβλημα που ταλαιπωρεί και επιβαρύνει το περιβάλλον, έχει αρνητικές επιπτώσεις στην ανάπτυξη και στην οικονομία, αλλά και στην ανάπτυξη του τουρισμού.
Είναι γνωστό ότι από τον Πειραιά μέχρι το Πέραμα και τη Σαλαμίνα,
υπάρχουν 29 ναυάγια. Ορισμένα είναι μικρά και υπάρχουν 22 κατεστραμμένα μεγάλα πλοία και διάφορα πλωτά μέσα, που κανείς δεν ξέρει εάν τα έχουν εγκαταλείψει ή όχι και σε ποιον ανήκουν.
'Οταν, λοιπόν, μιλάμε για πρόχειρο και υπεραισιόδοξο αλλά στην πραγματικότητα ανεπαρκές σχέδιο νόμου, επιβεβαιώνεται από τους προβληματισμούς και την αναποτελεσματικότητα που ασφαλώς κρύβει στην πράξη.
Και τούτο γιατί μιλάμε για ένα κόστος που ενδεχομένως δεν έχει μελετηθεί και δεν έχει καθορισθεί, μιλάμε για ιδιοκτήτες οι οποίοι δεν υπάρχουν ή έχουν αναζητηθεί και μιλάμε για ναυάγια που ανήκαν στους ίδιους οργανισμούς που ήδη λειτουργούν, τον Οργανισμό Λιμένος Πειραιώς και Θεσσαλονίκης, και που είναι στην ιδιοκτησία τους, αλλά παρ'όλα αυτά παραμένουν ως ναυάγια.
Είναι θετικό πάντως το γεγονός ότι το νομικό πλαίσιο είναι πιο ευέλικτο και πιο αποτελεσματικό γιατί θα δώσει τη δυνατότητα να απομακρυνθούν τα άχρηστα πλοία ή ναυάγια και να αξιοποιηθούν χώροι που υπάρχουν ή τμήματα στις προβλήτες. Βέβαια το τι θεωρείται άχρηστο, στα πόσα χρόνια και με ποια μέθοδο, όπως και ποιοι θα το αποφασίσουν πρέπει να απαντηθεί με αντικειμενικότητα και διαφάνεια. Είναι ένα θέμα που μπορεί να δημιουργήσει συνεχείς τριβές.
Είναι επίσης θετικό το γεγονός ότι το νομοσχέδιο προβλέπει τη διάθεση από τον Οργανισμό Λιμένος Πειραιώς παλιού υλικού, κάτι που γινόταν πρώτα μέσω του Ο.Δ.Δ.Υ. με το ν. 251/1976, άρθρο 2. Τώρα όμως, σύμφωνα με το άρθρο 10 του παρόντος νομοσχεδίου, δίνεται η δυνατότητα απευθείας διάθεσης. Δεν υπάρχει αμφιβολία ότι εφόσον ξεπερασθούν τα νομικά προβλήματα θα αυξηθεί η απασχόληση, θα τονωθούν οι μικρές βιομηχανίες διάλυσης και θα τονωθεί η μεταλλοβιομηχανία σ' έναν τομέα όπου η ανεργία και ο μαρασμός είναι εμφανείς, ιδιαίτερα στην περιοχή του Περάματος και της Ελευσίνας.
Κυρίες και κύριοι συνάδελφοι, επειδή οι νόμοι κρίνονται στην πράξη θέλω να ελπίζω ότι θα υπάρξει και από την Κυβέρνηση η πολιτική βούληση να απαλλάξει τα λιμάνια και τους λιμενίσκους από μικρά και μεγαλύτερα ναυάγια εκεί που δεν θα υπάρχει όφελος και άμεσο κέρδος, αλλά αντίθετα θα υπάρχει δαπάνη. Και τους πόρους του Γαλάζιου Ταμείου, κύριε Υπουργέ, θέλω να πιστεύω ότι θα τους αξιοποιήσετε προς αυτήν την κατεύθυνση και όχι για εξοπλισμούς γραφείων του Υπουργείου σας. Δεν γνωρίζω αν αφορά και στο δικό σας γραφείο. Αναφέρθηκε και στη Διαρκή Επιτροπή.
Ψηφίζουμε το νομοσχέδιο επί της αρχής με τις επισημάνσεις που κάναμε. (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Ειδικός Αγορητής του Κομμουνιστικού Κόμματος Ελλάδας κ. Σκοπελίτης έχει το λόγο.

ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, κυρία και κύριοι συνάδελφοι,
σίγουρα πρέπει να παρθούν μέτρα για την ανέλκυση των ναυαγίων, την απομάκρυνση εγκαταλειμμένων πλοίων και πάσης φύσεως αντικειμένων που βρίσκονται βυθισμένα, εγκαταλειμμένα και που δημιουργούν τεράστια προβλήματα για την ναυσιπλοϊα, κινδύνους για την ανθρώπινη ζωή και μολύνουν και το ίδιο το θαλάσσιο περιβάλλον.
Και υπάρχει βέβαια μια τέτοια ανάγκη, όπως τονίστηκε και στην
επιτροπή, αφού οι διατάξεις του Κώδικα Δημόσιου Ναυτικού Δικαίου και του Γενικού και του Ειδικού Κανονισμού Λιμένος παραμένουν ανενεργές με τα

γνωστά σε όλους μας αποτελέσματα και τους κινδύνους που ενέχουν, επαναλαμβάνω, για τη ναυσιπλοϊα και για τη ζωή των ανθρώπων στη θάλασσα. 
Το ερώτημα όμως που γεννάται, κυρίες και κύριοι συνάδελφοι, είναι εάν
το συγκεκριμένο κενό που υπάρχει στη νομοθεσία μας, και που πρέπει να επισημάνω ότι το εκμεταλλεύονται -και επισημάνθηκε βέβαια κι εδώ στην Αίθουσα- οι πλοιοκτήτες και οι εφοπλιστές και αφήνουν ανέλκυστα τα σαπιοκάραβά τους ή τα εγκαταλείπουν όπου τους βολεύει, το καλύπτει το συγκεκριμένο νομοσχέδιο που συζητάμε.
Κατά τη δική μας άποψη, κατά την άποψη του Κομμουνιστικού Κόμματος Ελλάδας, δεν γίνεται κάτι τέτοιο. Και δεν γίνεται, γιατί όπως τονίσαμε και στην αρμόδια Eπιτροπή το νομοσχέδιο αυτό είναι πρόχειρο, ανεπαρκές -κι έτσι θα αποδειχθεί και στην περίπτωση που ψηφιστεί και γίνει νόμος του κράτους- και αναποτελεσματικό σε σχέση με το τεράστιο πρόβλημα που θέλει να αντιμετωπίσει.
Και αναφέρω ορισμένα στοιχεία για να τεκμηριώσω αυτήν την άποψή μας: Το πρώτο αφορά στον όρο "Οργανισμός", όπως αυτός ορίζεται από το νομοσχέδιο. Για μας με τον όρο "Οργανισμός" πρέπει να εννοείται ο κρατικός φορέας που θα κάνει τον έλεγχο στα λιμάνια, στους διαύλους, στις διώρυγες και στα χωρικά μας ύδατα.
Εδώ, κύριε Υπουργέ, βρίσκεται και η βασική αντίρρησή μας με το νομοσχέδιο, αφού δεν κατοχυρώνεται ότι αυτός ο Οργανισμός θα είναι κρατικός, θα ανήκει αποκλειστικά -το επαναλαμβάνω- στο κράτος και ότι αυτός θα είναι ο αποκλειστικός υπεύθυνος για να κάνει ό,τι δει και όχι να διαχέεται η ευθύνη σε επιμέρους, με αποτέλεσμα να έχουμε επικαλύψεις με τους κινδύνους που αυτές ενέχουν, στο να μην προχωρά το έργο που θα του ανατεθεί, δηλαδή, το έργο της ανέλκυσης, της απομάκρυνσης πλοίων κλπ. 
Δεύτερον, όσον αφορά την έννοια "ναυάγιο", κατά τη δική μας άποψη -το
τονίσαμε και στην επιτροπή- η έννοια αυτή πρέπει να διευρυνθεί και να συμπεριλάβει, πέρα από όσα αναφέρονται σωστά στο νομοσχέδιο, και ό,τι άλλο μπορεί να δημιουργήσει προβλήματα στη ναυσιπλοϊα και την ανθρώπινη ζωή. Και τονίσαμε ότι τέτοια επιβλαβή και επικίνδυνα αντικείμενα είναι τα βυθισμένα αεροπλάνα, οι βυθισμένες βόμβες που κατά χιλιάδες βρίσκονται σε όλα τα πελάγη μας κλπ. Ιδιαίτερα δε το τελευταίο θέμα που έχει σχέση με τις βόμβες, που είναι βυθισμένες στις θάλασσές μας, έρχεται σήμερα με δραματικό, θα έλεγα, τρόπο στην επικαιρότητα, αφού αυτές οι βόμβες και ιδιαίτερα αυτές οι απεμπλουτισμένες με το ουράνιο, με τη διάβρωση που θα υποστούν με το πέρασμα του χρόνου, θα προκαλέσουν τεράστια προβλήματα, ρύπανση του περιβάλλοντος και κινδύνους, μέσα από τη διατροφική αλυσίδα, για την ανθρώπινη ζωή.
Κύριε Πρόεδρε, τονίσαμε κατά τη συζήτηση στην επιτροπή ότι πρέπει να ενισχυθεί η παράγραφος 9 του άρθρου 2 -να προταθεί κιόλας- και ότι πρέπει να υπάρχουν ασφαλιστικές δικλείδες, οι οποίες και θα διασφαλίζουν την αμεσότητα παρέμβασης του Οργανισμού. Τέτοιες ασφαλιστικές δικλείδες μπορεί να είναι οι ποινικές ή αστικές ευθύνες, οι δικαστικές αποφάσεις κλπ., που πρέπει να προβλέπονται και να αναφέρονται μέσα στο ίδιο το νομοσχέδιο.
'Οσον αφορά την προθεσμία που δίνεται από το νομοσχέδιο για την
έναρξη των εργασιών ανέλκυσης ναυαγίων, θεωρούμε ότι αυτή δεν μπορεί και δεν πρέπει να ξεπερνά τον ένα μήνα. Θεωρούμε πάρα πολύ μεγάλο το χρονικό διάστημα, που αναφέρεται στο νομοσχέδιο. Ιδιαίτερα και απαρέγκλιτα αυτό πρέπει να ισχύει για τις περιπτώσεις που έχουμε να κάνουμε με επικίνδυνα και επιβλαβή πλοία σε λιμένες, διώρυγες και διαύλους, επικίνδυνα και επιβλαβή πλοία και ναυάγια εκτός λιμένων και διαύλων, καθώς και επιβλαβή πλοία λόγω ακινησίας.
Είμαστε, λοιπόν, αντίθετοι και ζητούμε να απαλειφθούν οι διατάξεις που προβλέπουν μεγαλύτερα χρονικά όρια για την έναρξη των εργασιών ανέλκυσης και αυτό γιατί υπάρχει, κατά την άποψή μας, βάσιμος κίνδυνος να πηγαίνουμε από παράταση σε παράταση, να μην προχωράει η ανέλκυση ή η απομάκρυνση των ναυαγίων και να συνεχίσουν να υπάρχουν οι συγκεκριμένοι κίνδυνοι και τα συγκεκριμένα προβλήματα.
Βέβαια εδώ υπάρχει και ένα άλλο πρόβλημα, κύριοι συνάδελφοι: Τι θα
γίνει στην περίπτωση που όλες οι ενέργειες, διαγωνισμοί κλπ., δεν αποδώσουν. Θα εξακολουθήσει να παραμένει το ναυάγιο με τους κινδύνους που αυτό ενέχει; Δεν πρέπει ο Οργανισμός να παρέμβει άμεσα και να προβεί στην
ανέλκυση ή απομάκρυνση ή καταστροφή του ναυαγίου ό,τι δει, δηλαδή, σε κάθε περίπτωση; Για μας αυτό πρέπει να γίνει. Για να γίνει, όμως, χρειάζεται να εξασφαλιστούν στον Οργανισμό τα ανάλογα κονδύλια, τα οποία βέβαια θα βγουν μέσα από τα πρόστιμα που θα επιβληθούν. Θα πρέπει, όμως, να έχει και τα ανάλογα μέσα για την ανέλκυση.
Να ένας ακόμα λόγος για τον οποίο ο Οργανισμός πρέπει να είναι
αποκλειστικά κρατικός, να ανήκει αποκλειστικά στο κράτος.
Διαφωνούμε επίσης -και το τονίσαμε κατά τη συζήτηση στην επιτροπή- με το εδάφιο της παραγράφου 5 του άρθρου 2, το οποίο ορίζει ότι "μετά την κατακύρωση του διαγωνισμού και την καταβολή του τιμήματος, ο πλειοδότης αναλαμβάνει το ναυάγιο ελεύθερο από βάρη".
Αυτό, επισημάναμε, μπορεί να οδηγήσει μέσα από διάφορες γνωστές σε όλους μας διαδικασίες και μεθοδεύσεις, οι εφοπλιστές να ξαναπάρουν στα 
χέρια τους το δικό τους πλοίο και μάλιστα απαλλαγμένο από χρέη που είχαν. Δεν είναι απίθανο αυτό να γίνει. Γίνεται στην πραγματικότητα σε άλλους βέβαια τομείς.
Ιδιαίτερα διαφωνούμε για τις οφειλές που έχουν οι εφοπλιστές στο ΝΑΤ. Μπορεί βέβαια ο κύριος Υπουργός να ισχυρίσθηκε στην επιτροπή ότι δεν πρόκειται να γίνει κάτι τέτοιο, δηλαδή, να έχουμε διαγραφή των οφειλών

των εφοπλιστών προς το ΝΑΤ, αλλά πρέπει να κατοχυρωθεί κάπως αυτό το ζήτημα.
Διαφωνούμε επίσης, κύριε Υπουργέ, και με το άρθρο 6 και με την ευρεία εξουσιοδότηση που αυτό παρέχει στον εκάστοτε Υπουργό Εμπορικής Ναυτιλίας να ρυθμίζει με υπουργικές αποφάσεις τις προϋποθέσεις εφαρμογής των διατάξεων. Νομίζουμε ότι αυτές, όπως τονίσαμε ήδη πρέπει να ρυθμιστούν από το ίδιο το νομοσχέδιο ή να αποτελέσουν αντικείμενο προεδρικών διαταγμάτων που πρέπει να έχει εκδοθεί σε πολύ σύντομο χρονικό διάστημα και να είναι ενιαίο για όλους τους οργανισμούς.
Τέλος, όσον αφορά την ασφάλεια των πλοίων, των πλωτών ναυπηγημάτων και των κατασκευών στη θάλασσα, που αναφέρονται στο άρθρο 7, έχουμε να τονίσουμε ότι είμαστε αντίθετοι με την παράγραφο που αναφέρεται στην εξαίρεση από την υποχρεωτική ασφάλιση της εγγύησης για πλοία που ανήκουν στο δημόσιο ή σε οργανισμούς. Είμαστε δε κατηγορηματικά αντίθετοι, όταν τα πλοία αυτά ανήκουν σε αλλοδαπό δημόσιο μέσα στα πλαίσια της αμοιβαιότητας. Τι σόι αμοιβαιότητα μπορεί να υπάρχει -το είπαμε και στην επιτροπή- για τα πλοία του ΝΑΤΟ και των ΗΠΑ; 'Εχουμε καράβια δικά μας που πηγαίνουν σε λιμένες των ΗΠΑ, ώστε να λειτουργεί το καθεστώς της αμοιβαιότητας;
Επίσης, έχουμε τονίσει ότι η ασφάλεια πρέπει να ισχύει από την ώρα που εισέρχονται τα πλοία στα χωρικά ύδατα και όχι όταν είναι στους λιμένες ή αποπλέουν από αυτούς.
'Οσον αφορά το ύψος της ασφάλειας ή εγγύησης το θεωρούμε τουλάχιστον χαμηλό, αστείο. Το ύψος αυτό πρέπει να καθοριστεί στη βάση της γνωστής 
πρότασης -κάπου τη δεχθήκατε κι εσείς, κύριε Υπουργέ- που κάνει η ΠΕΜΕΝ. Σας την έχει θέσει υπόψη και τη γνωρίζετε πάρα πολύ καλά. Δεν την επαναλαμβάνω σήμερα, απλά λέω ότι πρέπει να ορίζεται με βάση την

επιφάνεια του πλοίου και ανά τετραγωνικό μέτρο πρέπει να είναι διακόσιες πενήντα χιλιάδες δραχμές το κατώτερο.
Τέλος, πρέπει να υπάρχει λεπτομερής προσδιορισμός των παραβάσεων. Τα δε πρόστιμα που θα επιβάλλονται, να προσδιορίζονται χωριστά για την κάθε παράδοση και να είναι αυξημένα σε σχέση με αυτά που προβλέπονται.
Με αυτές τις παρατηρήσεις εμείς δεν μπορούμε να ψηφίσουμε το παρόν
νομοσχέδιο.
Κλείνω, λέγοντας ότι είναι ανάγκη το Υπουργείο Εμπορικής Ναυτιλίας, κύριε Υπουργέ, να πάρει πρωτοβουλία για την υπογραφή πρωτοκόλλου ανάμεσα στις μεσογειακές χώρες που αυτό θα αποσκοπεί στην ασφάλεια της ναυσιπλοϊας στη Μεσόγειο και την προστασία της από τη μόλυνση. 
Ευχαριστώ, κύριε Πρόεδρε.

ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη: Ογδόντα χρόνια από την ενσωμάτωση στην Ελλάδα", τριάντα εννέα μαθητές και μαθήτριες και τρεις συνοδοί καθηγητές από το 5ο Γυμνάσιο του Αγίου Δημητρίου.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Η Κοινοβουλευτική Εκπρόσωπος του Συνασπισμού της Αριστεράς και της
Προόδου κ. Ασημίνα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Υπάρχουν πράγματι κατά τη συζήτηση αυτού του νομοσχεδίου, όπως και
στην επιτροπή, κάποιες πολύ κακές συγκυρίες.
Τα στοιχεία που υπάρχουν για τις βόμβες που είναι και αυτές σαν τα ναυάγια στο Αιγαίο, θα μπορούσαν να συνδεθούν με αυτό το νομοσχέδιο. Θα μπορούσε να υπάρχει ένα τελευταίο άρθρο για το τι θα κάνουμε αν όντως αποδειχθεί ότι υπάρχει ένας μεγάλος αριθμός στις ελληνικές θάλασσες αυτού του τραγικού άλλου είδους "ναυαγίου" και με ποιον τρόπο θα μπορούσαμε να τις ανελκύσουμε και να σώσουμε τις θάλασσές μας. Αυτό σαν μια εισαγωγή στο μεγάλο πρόβλημα βέβαια, το οποίο υπάρχει και το διαπιστώνει και το νομοσχέδιο και οι υπόλοιποι συνάδελφοι για την ουσιαστική ανάγκη να δοθεί κάποια λύση στην ανέλκυση παλαιών ναυαγίων, στην απομάκρυνση εγκαταλελειμμένων πλοίων που είναι βυθισμένα ή παραμένουν στη θάλασσα και στις ακτές σε περιοχές λιμένων, σε διώρυγες ή διαύλους, εμπόδια πλοίων που παρεμποδίζουν την προσόρμιση, την αγκυροβολία, τη χρήση των κρηπιδωμάτων ή δημιουργούν κινδύνους και προσβάλλουν το περιβάλλον. Aυτά δηλαδή τα ναυάγια, τα εμπόδια, τα παροπλισμένα πλοία, είναι πάρα πολλά, ιδιαίτερα στους χώρους του Οργανισμού Λιμένος Πειραιά και στους χώρους του Οργανισμού Λιμένος Θεσσαλονίκης, αλλά και σε άλλα πολύ σημαντικά λιμάνια της χώρας μας είναι πολλά και δημιουργούν κινδύνους και προσβάλλουν το περιβάλλον.
Mε τις κείμενες διατάξεις του Κώδικα Δημοσίου Ναυτικού Δικαίου, του Γενικού και Ειδικού Κανονισμού Λιμένος και άλλες ειδικές διατάξεις της νομοθεσίας, έχουν ήδη θεσπιστεί υποχρεώσεις του πλοιοκτήτη και του εφοπλιστή για την ανέλκυση ή καταστροφή ναυαγίων ή την απομάκρυνση εγκαταλελειμμένων πλοίων.'Ομως όλες αυτές οι διατάξεις παρέμειναν μέχρι σήμερα ανενεργοί. Από τη διοίκηση ελάχιστα ή καθόλου δεν επιβλήθηκαν ποτέ αυτές οι διατάξεις. Δεν επιβλήθηκαν, δηλαδή, κυρώσεις και πρόστιμα, με αποτέλεσμα να συσσωρεύονται σήμερα όλα αυτά τα προβλήματα.
Το παρόν σχέδιο νόμου δεν διαφοροποιείται στα βασικά θέματα από τις
κείμενες αυτές διατάξεις, οι οποίες αποδεδειγμένα μέχρι σήμερα δεν απέδωσαν. Στην ουσιαστική ανάγκη να δοθεί λύση στο διττό πρόβλημα των παλαιών ναυαγίων και της εγκατάλειψης των πλοίων, το νέο σχέδιο νόμου εξακολουθεί να μην αποθαρρύνει αποτελεσματικά την εγκατάλειψη πλοίου ή ναυαγίου, που ουσιαστικά αποτελεί και τη βάση του προβλήματος. Ο νομοθέτης το επιδιώκει, εξειδικεύοντας τις περιπτώσεις και περιγράφοντας όντως περισσότερες ενέργειες που μπορεί να κάνει το δημόσιο ή ο σχετικός οργανισμός. Αλλά τελικά οι διατάξεις του σχεδίου νόμου δεν αποτελούν ένα ισχυρό μέσο πίεσης προς τους πλοιοκτήτες ούτε και υιοθετούν -και θα πρέπει να προσπαθήσουμε εδώ να το βελτιώσουμε όσο γίνεται περισσότεροεφαρμόσιμες διαδικασίες που θα επιτρέψουν την εξεύρεση λύσης.
Ιδιαίτερα στα παλαιά ναυάγια όλη αυτή η διαδικασία των μειοδοτικών διαγωνισμών και εν τέλει της εξεύρεσης πόρων είναι μία δύσκολη διαδικασία και διοικητικά να έλθει εις πέρας αλλά και να εξασφαλίσει ένα χρονοδιάγραμμα πόρων και ενεργειών, ούτως ώστε τουλάχιστον τα πιο επικίνδυνα ναυάγια να ανελκυστούν. Παρ'όλα αυτά πρέπει να δεχθούμε ότι μία επικαιροποίηση αλλά και κυρίως μία καλή ενιαιοποίηση των διαδικασιών επιχειρείται και ως ένα βαθμό επιτυγχάνεται με αυτό το νομοσχέδιο.
Το ζητούμενο και πάλι είναι ο τρόπος, τα μέσα και οι πόροι της
εφαρμογής του.
Η κύρια ρύθμιση του σχεδίου νόμου, που αφορά στο δικαίωμα του
δημοσίου και των φορέων διοίκησης και διαχείρισης των λιμένων να ενεργούν ως εντολοδόχοι του κυρίου της πράξης, εφόσον αυτός δεν συμμορφώνεται με τις υποχρεώσεις του, μεταφέρει μία σειρά υποχρεώσεων για ενέργειες, πράξεις και διάθεση σημαντικών πόρων στο δημόσιο -αφού το πρόβλημα συμφωνούμε όλοι ότι είναι πολύ σοβαρό και πρέπει να λυθεί- με αβέβαιο το καθεστώς της διεκδίκης των χρημάτων από τον κύριο αίτιο του ναυαγίου ή της εγκατάλειψης.
Παραλείπεται, τόσο στην ειδική έκθεση όσο και στην έκθεση του Γενικού Λογιστηρίου, οποιαδήποτε αναφορά σε θέματα κάλυψης του κόστους των μειοδοτικών διαγωνισμών. Δεν είναι μικρό αυτό το κόστος για την

ανέλκυση των ναυαγίων που θα αποτελέσουν πιθανότατα και την τελική οδό για την πλειοψηφία αυτών των ναυαγίων και ειδικότερα για τον πολύ σημαντικό αριθμό των διακοσίων εξήντα παλαιών ναυαγίων. Εν τέλει δεν υπάρχει αναφορά στην έκθεση για το ίδιο το κόστος, γιατί οι περισσότεροι από αυτούς τους διαγωνισμούς είναι σίγουρο ότι θα αποβούν άγονοι. 
Υπάρχει μόνο μια ασαφής αναφορά σε πόρους από το Γαλάζιο Ταμείο,
πόροι που σε καμία περίπτωση δεν επαρκούν για την κάλυψη των τεράστιων εξόδων ανέλκυσης πλοίου, αφού το σημερινό υπόλοιπο αυτού του ταμείου δεν επαρκεί να καλύψει ούτε μία ανέλκυση μικρού πλοίου. Το να καλύπτονται έξοδα ανέλκυσης από το "γαλάζιο ταμείο" θα δημιουργήσει διαχειριστικό πρόβλημα αντί να το επιλύσει.

'Ηδη το ιδιαίτερα κρίσιμο αυτό ταμείο δεν έχει επαρκείς πόρους για να καλύψει τις μεγάλες επιβαρύνσεις, πολλές φορές να ανακάμψει καταστροφές και ρυπάνσεις στο θαλάσσιο περιβάλλον και τις ακτές. 'Ενα ταμείο που και αυτό με τον ίδιον τρόπο δεν έχει μέχρι σήμερα εξασφαλίσει τους πόρους του, δεν έχει διεκδικήσει αυτά που του οφείλουν αυτοί οι οποίοι επιφέρουν τη μόλυνση και τις καταστροφές.
Από την άλλη πλευρά υπάρχουν σοβαρές καταγγελίες ότι αυτοί οι ελάχιστοι πόροι, που έχει το Γαλάζιο Ταμείο, χρησιμοποιήθηκαν για εκσυγχρονισμό γραφείων και όχι για αυτές τις παρεμβάσεις για τις οποίες συστάθηκε το Γαλάζιο Ταμείο.
Εδώ, ο κύριος Υπουργός θα πρέπει να μας δώσει μία απάντηση παράλληλα και γι' αυτό το ταμείο και για ένα ταμείο που εμείς προτείνουμε μέσα απ' αυτό το νομοσχέδιο να υπάρξει για τούτες εδώ τις περιπτώσεις. Πώς θα το διασφαλίσουμε ούτως ώστε οι έστω ελάχιστοι αυτοί πόροι σε ένδειξη ενδιαφέροντος όλων μας για το δημόσιο συμφέρον και το περιβάλλον θα πηγαίνουν εκεί που έχουν συσταθεί αυτά τα ταμεία.
Είναι γεγονός και κατά τη συζήτηση στην επιτροπή το διαπιστώσαμε όλοι ότι είναι πολύ δυσχερής ο εντοπισμός των πλοιοκτητών παλαιών ναυαγίων και φυσικά η διεκδίκηση χρημάτων από αυτούς. Το σχέδιο νόμου δεν φαίνεται να μπορεί να αντιμετωπίσει αυτό το θέμα. Είναι ανάγκη μέσα απ' αυτό το νομοσχέδιο να καθορίσουμε τελικά μία νέα πηγή, ένα νέο ταμείο. Να μη το συνδέσουμε δηλαδή με το Γαλάζιο Ταμείο, αλλά να έχουμε, όπως και οι άλλοι συνάδελφοι έχουν πει, μια αποφασιστική επιτροπή.
Δεν μιλώ για επιτροπές και παραεπιτροπές, οι οποίες τελικά περιπλέκουν ή κάνουν μεγαλύτερη τη γραφειοκρατία στην επίλυση αυτού του προβλήματος. Μιλώ για ένα προεδρικό διάταγμα που θα καθορίζει μια αποτελεσματική επιτροπή, όπως θα καθορίζει επ' ακριβώς τους όρους και τα κριτήρια για την κοστολόγηση της κάθε παρανομίας, για την επιβολή των προστίμων, για τον τρόπο με τον οποίον θα μπορέσουν τελικά να εισπραχθούν αυτά τα πρόστιμα.
'Εχω υπόψη μου τέτοιες διαδικασίες, οι οποίες έμειναν ατελείς από τα θέματα των παρανομιών στο περιβάλλον και άλλων καταστρατηγήσεων που γίνονται στα δημόσια έργα και στα υλικά που ουδέποτε τελικά εισπράχθηκαν τέτοια πρόστιμα, γιατί ακριβώς η περιγραφόμενη διαδικασία, οι επιτροπές, ο τρόπος επιβολής των προστίμων, δεν ήταν με τέτοιον τρόπο διατυπωμένες, ούτως ώστε να δώσουν τη δυνατότητα στη διοίκηση να μπορέσει να ειπράξει αυτά τα πρόστιμα.
Κριτήρια, όπως αναφέρεται στο νομοσχέδιο, για το πρόστιμο περί προσωπικότητας του παραβάτη και άλλα τέτοια, προφανώς δεν αποτελούν αντικειμενικά κριτήρια και κανένα δημόσιο υπάλληλο δεν μπορούν να διασφαλίσουν όταν θα πάει να καθορίσει αυτό το πρόστιμο.
Πολλές ερωτήσεις έγιναν τόσο στον Υπουργό όσο και στους ειδικούς που ήρθαν κατά τη συζήτηση του νομοσχεδίου στην επιτροπή για το σύνολο των ενεργειών που προκύπτουν, προκειμένου τουλάχιστον τα παλαιά ναυάγια σιγά-σιγά να ανελκυστούν και κυρίως για το κόστος που αφορά σε όλες αυτές τις ενέργειες.
Ο Πρόεδρος του Οργανισμού Λιμένος Πειραιώς μας απάντησε ότι είναι
πάρα πολύ σημαντικό αυτό το κόστος, είναι πάρα πολλά τα ναυάγια και τα παλιά, αλλά και τα εμπόδια που υπάρχουν σήμερα στην περιοχή του και δεν είναι δυνατόν να εκτιμήσει το κόστος αλλά και τις ενέργειες και όλα τα υπόλοιπα βάρη που θα προκύψουν για τον Οργανισμό, προκειμένου να φέρει σε πέρας αυτό το έργο.
Νομίζω πως από το ίδιο το νομοσχέδιο φαίνεται ότι μπορεί να δημιουργηθούν κάποιες θέσεις εργασίας στις επιχειρήσεις, αυτές που θα προσέλθουν στους διαγωνισμούς και θα απασχοληθούν ανέλκυσης των ναυαγίων,
εδώ πρέπει να προβλέψουμε και ειδικές υπηρεσίες στελεχωμένες από ειδικούς και με διοικητικούς και οικονομικούς υπαλλήλους, οι οποίοι θα φέρουν σε πέρας όλη αυτήν τη διαδικασία της αξιολόγησης, της σύνταξης των προσκλήσεων των διαγωνισμών και της διεκπεραίωσής τους. Είναι διαδικασίες οι οποίες μπορεί να μην ολοκληρωθούν ποτέ και να μας μείνει μόνο το νομοσχέδιο.
'Ετσι δημιουργείται μία σειρά ερωτημάτων, ότι στην περίπτωση της διενέργειας αυτών των μειοδοτικών διαγωνισμών, που όπως είπαμε και χρήματα θέλουν και προσωπικό, ποιες αρχές θα αναλάβουν όλη αυτήν την ιστορία;
Ο όρος "οργανισμός" μας απασχόλησε πάρα πολύ στην επιτροπή και έτσι όπως ορίζεται από το νομοσχέδιο νοείται το νομικό πρόσωπο του δημόσιου τομέα ή η δημόσια υπηρεσία. Τι θα γίνει, όμως, με την επικείμενη ιδιωτικοποίηση των οργανισμών λιμένων; Ο όρος οργανισμός αφορά τα δύο μεγάλα λιμάνια του Πειραιά και της Θεσσαλονίκης, όπου συναντάμαι και τα περισσότερα προβλήματα. Η μετοχοποίησή τους έχει αρχίσει. Κανείς δεν αποκλείει την άνω του 50% ιδιωτικοποίησή τους, ακόμα και στο άμεσο μέλλον.
Εμείς, ο Συνασπισμός, δεν μπορούμε να φανταστούμε ότι είναι δυνατόν
να φθάσουμε να αποφασίσουμε ότι οι Οργανισμοί Λιμένων Πειραιά και Θεσσαλονίκης να αποτελέσουν τελικά ιδιωτικές επιχειρήσεις ή ιδιωτικούς οργανισμούς. Αυτό το απευχόμαστε και νομίζω πως δεν θα το αποφασίσουμε ποτέ σε αυτήν την Αίθουσα.
Πρέπει να δούμε, γιατί έτσι όπως είναι διατυπωμένο το νομοσχέδιο, που παραπέμπει όλες αυτές τις ενέργειες και τα βάρη σε δημόσιο οργανισμό, εν τέλει αν αυτοί οι οργανισμοί ιδιωτικοποιηθούν, νομίζω ότι θα απαλλαγούν αυτών των χρεών και βαρών και το δημόσιο στο τέλος θα έχει όλα αυτά τα χρέη και τα βάρη και οι ιδιωτικοποιημένοι αυτοί οργανισμοί, αν προκύψουν στο μέλλον, θα έχουν μόνο τη χρήση αυτών των αξιόλογων λιμανιών της χώρας μας.
Υπάρχουν άλλα διάφορα θέματα και προβλήματα τα οποία θα πρέπει να διορθωθούν και για τα οποία έγινε μία πολύ καλή συζήτηση στην επιτροπή και νομίζω ότι και εδώ στην κατ'άρθρο συζήτηση θα μπορέσουμε να βελτιώσουμε το νομοσχέδιο αυτό.
Εκεί που υπάρχει μία ασάφεια, σωστά το νομοσχέδιο για τα καινούρια ναυάγια και παρανομίες και για τους μικρότερους πλοιοκτήτες βάζει το θέμα της ασφάλισης. 'Ομως ξέρουμε πολύ καλά ότι πολλοί ασφαλιστικοί οργανισμοί εφαρμόζουν μια άλλη αρχή για την πληρωμή της ασφάλισης. Δηλαδή όταν δημιουργείται η οφειλή του πλοίου, θα πρέπει να καλυφθεί από τον πλοιοκτήτη και στη συνέχεια θα πρέπει να γίνει η αποζημίωση από την ασφάλεια. Δεν ξέρω το άρθρο 7 πώς θα λειτουργήσει σε αυτήν την κατεύθυνση που θέλει το νομοσχέδιο να διαφυλάξει και να διασφαλίσει την ασφάλιση και τα πρόστιμα, προκειμένου να ολοκληρώσει τις διαδικασίες της απομάκρυνσης αυτών των εμποδίων.
Είπα και στην αρχή ότι το ύψος και η διαδικασία επιβολής των προστίμων και από τον τρόπο με τον οποίο διαρθρώνονται μέσα από το νομοσχέδιο δεν ανταποκρίνονται στο ύψος των αναγκών και στο ύψος μιας ουσιαστκής και αυστηρής ποινής γι' αυτές τις παράνομες πράξεις. Δεν δημιουργεί δηλαδή αυτό το νομοσχέδιο μία απόθεση και βαρύτατες υποχρεώσεις σε αυτούς που πρόκειται από εδώ και πέρα να παρανομήσουν. Κινδυνεύει και αυτό με αυτό το χαμηλό ύψος των προστίμων αλλά και με την ασαφή διαδικασία επιβολής τους να δημιουργήσει για το δημόσιο μια σειρά υποχρεώσεων και από την άλλη πλευρά να εξακολουθεί να είναι ανενεργό στην προστασία του περιβάλλοντος, στην προστασία της ασφάλειας στη ναυσιπλοϊα και στις επιπτώσεις που έχουν πολλές από αυτές τις ζημίες στον τουρισμό. 
Εμείς από την πλευρά μας, εφόσον από τη συζήτηση των άρθρων
επιτευχθούν και συμπληρωθούν ορισμένες τροποποιήσεις, κυρίως όσον αφορά τον όρο οργανισμός, δημόσια αρχή και πώς θα διασφαλισθεί όλη αυτή η διαδικασία, να μην επιβαρύνει το δημόσιο συμφέρον αλλά να το επιβαρύνει μόνο όταν πρέπει και δεν μπορεί να γίνει διαφορετικά, εφόσον συμπληρωθούν με τις τροποποιήσεις και τις ρυθμίσεις που θέλουμε, όσον αφορά την εξασφάλιση για τα νέα ναυάγια της λήψης των προστίμων και της ασφάλισης και των μικρών πλοιοκτητών, εφόσον διορθωθούν ως προς τα θέματα της οργάνωσης των υπηρεσιών, ούτως ώστε να μπορέσουν να ανταπεξέλθουν και σε όλες τις διαδικασίες για τα παλαιά ναυάγια και τις διαδικασίες για την εφαρμογή του νομοσχεδίου για τα νέα ναυάγια και τα άλλα εμπόδια στα

θαλάσσια λιμάνια και εφόσον τελικά υπάρξει ένα χρονοδιάγραμμα ή ο Υπουργός μας δώσει ορισμένα στοιχεία που σκέπτεται ο ίδιος για το πώς θα ξεκινήσουμε από τα σοβαρότερα ναυάγια και ποιοι θα είναι αυτοί οι πόροι και σε ποιο χρονικό διάστημα θα διατεθούν ούτως ώστε να έχουμε στοιχεία 
για την υλοποίηση αυτού του νομοσχεδίου, θα ψηφίσουμε αυτό το νομοσχέδιο. Μέχρι τότε κρατάμε τις επιφυλάξεις μας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εμπορικής Ναυτιλίας κ.
Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε,
κυρίες και κύριοι συνάδελφοι, χαίρομαι ιδιαίτερα που έρχεται σήμερα προς συζήτηση στην Εθνική Αντιπροσωπεία το σχέδιο νόμου για την ανέλκιση των ναυαγίων. Για πρώτη φορά θα μπορέσουμε να αντιμετωπίσουμε το πρόβλημα που χρονίζει δεκαετίες, ένα πρόβλημα που αφορά το θαλάσσιο περιβάλλον και την ασφάλεια της ναυσιπλοϊας.
Το νομοσχέδιο που έχετε ενώπιόν σας κατατέθηκε στην αρμόδια νομοπαρασκευαστική επιτροπή της Βουλής την 1η Αυγούστου 2000, η οποία ολοκλήρωσε τις εργασίες της στις 2 Οκτωβρίου. Στις 29 Νοεμβρίου ήρθε προς συζήτηση στην αρμόδια Επιτροπή Παραγωγής και Εμπορίου και σήμερα μετά από την επιτυχή ολοκλήρωση όλων των συζητήσεων και των διαδικασιών έρχεται

στην Ολομέλεια προς συζήτηση και ψήφιση.
Είναι αναγκαίο να προχωρήσουμε, είναι αναγκαίο να δώσουμε μια
οριστική λύση για τα υπάρχοντα ναυάγια και ταυτόχρονα να θεσπίσουμε τις διαδικασίες εκείνες που θα εφαρμόζονται στο μέλλον.
Η προώθηση ενός νόμου γύρω από την ανέλκυση των ναυαγίων δεν είναι
μία ιδέα του Υπουργού ή μια πρωτοβουλία του Υπουργείου Εμπορικής Ναυτιλίας αλλά είναι ένα επιτακτικό αίτημα εδώ και πολλά χρόνια της Τοπικής Αυτοδιοίκησης και των τοπικών κοινωνιών.
Σήμερα τα ναυάγια αριθμούν διακόσια εξήντα σε ολόκληρη τη χώρα, ναυάγια μέσα στα λιμάνια, στις εισόδους των λιμανιών, που επηρεάζουν αρνητικά την ασφάλεια της ναυσιπλοϊας αλλά και το περιβάλλον της ευρύτερης περιοχης. Και φυσικά δεν αναφερόμαστε μόνο στα πλοία που βρίσκονται στο βυθό της θάλασσας, αλλά και στα πλοία που έχουν εγκαταλειφθεί, στα παροπλισμένα πλοία ανεξαρτήτως μεγέθους, τα οποία επιβαρύνουν τα λιμάνια μας, τόσο περιβαλλοντικά όσο και χωροταξικά. 
Χαρακτηριστικό παράδειγμα είναι ολόκληρη η περιοχή από το Πέραμα
μέχρι την Ελευσίνα, η οποία θυμίζει ένα απέραντο νεκροταφείο πλοίων, μια κατάσταση που επιβαρύνει και αλλοιώνει σημαντικά το φυσικό περιβάλλον, καθώς τα ναυάγια και τα παροπλισμένα πλοία καθίστανται πηγή ρύπανσης. 
Δεν αρκεί για την προστασία του περιβάλλοντος η απάντληση των
καυσίμων και των λιπαντικών των ναυαγίων. Αυτό είναι το πρώτο στάδιο, το άμεσης προτεραιότητας στάδιο. Απαιτείται και η ανέλκυση του ναυαγίου, γιατί τόσο το σκαρί όσο και το τυχόν υπάρχον φορτίο διαβρώνονται σταδιακά μολύνοντας την ευρύτερη περιοχή.
Τα ναυάγια αποτελούν σημαντικό κίνδυνο για την ασφάλεια της ναυσιπλοϊας κυρίως όταν βρίσκονται σε λιμάνια, σε διώρυγες, σε διαύλους αλλά και στα αγκυροβόλια, διότι περιορίζουν σημαντικά τις διόδους διέλευσης των διερχομένων πλοίων. Τα προβλήματα αυτά οξύνονται ακόμη περισσότερο λαμβανομένων υπόψη των διαστάσεων των νέων σύγχρονων πλοίων που δραστηριοποιούνται στις θάλασσές μας εν όψει μάλιστα και της απελευθέρωσης των ακτοπλοϊκών συγκοινωνιών και της αύξησης του αριθμού των ακτοπλοϊκών πλοίων και των σκαφών αναψυχής.
Αναφέρομαι σε προβλήματα σχετικά με τον ελλιμενισμό αλλά και την

ασφαλή κίνησή τους. Απαιτείται χώρος ο οποίος θα εξασφαλιστεί μόνο με την ανέλκυση των ναυαγίων αλλά και με την απομάκρυνση των παροπλισμένων πλοίων. Φανταστείτε για λίγο μόνο να ήταν εκμεταλλεύσιμος όλος ο χώρος από τον Πειραιά μέχρι την Ελευσίνα.
Τα ναυάγια αυτά βέβαια δεν πρόκειται να μεταφερθούν σε κάποιο άλλο σημείο, γιατί αυτό θα είχε σαν αποτέλεσμα τη μετατόπιση των προβλημάτων που ανέφερα προηγουμένως σε κάποια άλλη περιοχή. Εμείς δεν θέλουμε να μεταφέρουμε τα προβλήματα σε μια άλλη περιοχή. Ο σκοπός του νομοσχεδίου είναι αυτά τα ναυάγια είτε να διαλυθούν είτε να μετακινηθούν.
Και εδώ μπαίνει μια πολύ σημαντική κοινωνική παράμετρος. Είναι η κοινωνική διάσταση του νομοσχεδίου αυτού, που έχει να κάνει σε μεγάλο βαθμό με την καταπολέμηση της ανεργίας και την αύξηση της απασχόλησης. 
Αναφέρομαι σε ένα ολόκληρο σύστημα επαγγελματιών που σχετίζονται με την ανέλκυση, με τη μετακίνηση και αργότερα με τη διάλυση των ναυαγίων. Αναφέρομαι στα καταδυτικά συνεργεία, στα διαλυτήρια των πλοίων και στα ναυπηγεία κυρίως τα μικρά και τα μεσαίας τάξεως ναυπηγεία.
Με τη θέσπιση του νόμου τα συνεργεία αυτά θα αποκτήσουν αντικείμενο εργασίας συμβάλλοντας παράλληλα στην προστασία του θαλάσσιου αλλά και του παράκτιου περιβάλλοντος.
Για όλους αυτούς τους λόγους κρίνουμε αναγκαία τη θέσπιση αυτού του νομοσχεδίου, το οποίο έρχεται σήμερα προς συζήτηση στην Ολομέλεια. Με το νομοσχέδιο αυτό δίνεται η δυνατότητα στους αρμόδιους φορείς ελέγχου και διαχείρισης των λιμανιών της χώρας μας να ανταποκριθούν στις απαιτήσεις της Τοπικής Αυτοδιοίκησης των τοπικών κοινωνιών για την ανέλκυση και την απομάκρυνση των παροπλισμένων πλοίων και φυσικά των ναυαγίων. Θεσπίζεται το νομοθετικό πλαίσιο που εξυπηρετεί το δημόσιο συμφέρον και την ασφάλεια του επιβατικού κοινού, συμβάλλοντας ταυτόχρονα και μάλιστα καθοριστικό στην προστασία του περιβάλλοντος. Αυτή η πρωτοβουλία αναλαμβάνεται σε μια στιγμή όπου το θέμα της ανέλκυσης των ναυαγίων βρίσκεται στην επικαιρότητα σε διεθνές επίπεδο. Στο διεθνή οργανισμό ναυτιλίας, τον I.M.O., γίνονται συζητήσεις αυτή την περίοδο στη νομική επιτροπή για τη θέσπιση μιας διεθνούς σύμβασης για την ανέλκυση των ναυαγίων. Αυτή όμως η σύμβαση λόγω διαφορετικών απόψεων που υπάρχουν ανάμεσα στα κράτη-μέλη του οργανισμού είναι δύσκολο να υιοθετηθεί πριν από το 2004.
Η χώρα μας όμως, που είναι και η μεγαλύτερη ναυτική δύναμη στην
Ευρώπη και η πέμπτη ναυτική δύναμη στον κόσμο πρέπει να βρίσκεται μπροστά σε όλες αυτές τις εξελίξεις. Πρέπει να τις προλαμβάνει και ταυτόχρονα να έχει αποφασιστικό ρόλο στη διαμόρφωση των διεθνών αποφάσεων. Η χώρα μας έτσι και αλλιώς είναι σήμερα στην πρώτη γραμμή της προσπάθειας για την υιοθέτηση πιο αυστηρών και πιο αποτελεσματικών μέτρων που βελτιώνει την ασφάλεια της ναυσιπλοίας και ενισχύουν την προστασία του θαλασσίου περιβάλλοντος όχι μόνο σε εθνικό, όχι μόνο σε ευρωπαϊκό αλλά σε παγκόσμιο επίπεδο.
Και για να προλάβω τυχόν προβληματισμούς σας σχετικά με τη λύση την
οποία προτείνουμε, δηλαδή με την υποχρεωτική ασφάλιση των πλοίων που δραστηριοποιούνται στις δικές μας θάλασσες σε περίπτωση ναυαγίου όπως επίσης και τον εφοδιασμό τους με το σχετικό πιστοποιητικό, θα ήθελα να σας πληροφορήσω ότι σήμερα το 96% των πλοίων με ελληνική σημαία διαθέτουν τέτοιο πιστοποιητικό, που αποδεικνύει ότι είναι ασφαλισμένα σε περίπτωση ναυαγίου.
Απλώς ζητάμε το πιστοποιητικό αυτό να το έχουν και οι άλλοι όταν δραστηριοποιούνται στις δικές μας θάλασσες. Αργά ή γρήγορα οδηγούμαστε σε μία διεθνή ρύθμιση των θεμάτων αυτών. Μέσα στα επόμενα χρόνια θα υποχρεωθούν όλα τα πλοία να φέρουν πιστοποιητικό ασφάλισης σε περίπτωση ναυαγίου και αυτό είναι κάτι για το οποίο πιστεύω ότι όλοι εδώ σ' αυτή την Αίθουσα και συμφωνούμε και θέλουμε να το αντιμετωπίσουμε.
Χρειάζεται όμως να κινηθούμε σε εθνικό επίπεδο άμεσα και να δώσουμε λύση σ' αυτό το πρόβλημα. Πιστεύω μάλιστα ότι έχουμε καθυστερήσει πολύ. Η καθυστέρηση αυτή οφείλεται στην απουσία ενός επαρκούς νομοθετικού πλασίου και ταυτόχρονα του εννοιολογικού προσδιορισμού της λέξης "ναυάγιο". Αυτή η δικαιολογία όμως δεν μπορεί για περισσότερες μέρες από σήμερα να συνεχίζει να εμφανίζεται από επίσημα χείλη.
Το κόστος ανέλκυσης, μεταφοράς και διάλυσης των ναυαγίων υπερέβαινε
πολλές φορές την πραγματική τους αξία και έτσι η ανέλκυσή τους δεν αποτελούσε κίνητρο για τους πλοιοκτήτες. Αυτός ήταν ο δεύτερος λόγος τον οποίο επικαλούνταν πολλοί, προκειμένου να μην προχωρήσουν στην ανέλκυση των ναυαγίων.
Στο σχέδιο νόμου που συζητάμε σήμερα έχουμε λάβει υπόψη τις απόψεις
όλων των εμπλεκομένων φορέων, του Ναυτικού Επιμελητηρίου Ελλάδος, του ΝΑΤ, του ΟΛΠ αλλά και των συνδικάτων των εργαζομένων. Το νομοσχέδιο αυτό καλύπτει όλα τα θέματα και όλες εκείνες τις περιπτώσεις όπου ο κύριος του πλοίου είτε είναι φυσικό είτε είναι νομικό πρόσωπο δεν προβαίνει στις απαραίτητες ενέργειες, στις ενέργειες που υποχρεούται για την εντός ορισμένης προθεσμίας ανέλκυση ή την απομάκρυνση του πλοίου από τα σημεία που θέτει σε κίνδυνο την ασφάλεια της ναυσιπλοίας ή αποδεδειγμένα μολύνει
το περιβάλλον.
Κατοχυρώνεται με το νομοσχέδιο το δικαίωμα του δημοσίου και των
φορέων διοίκησης και διαχείρισης των λιμένων να ενεργούν ως εντολοδόχοι του κυρίου του ναυαγίου, να μπορούν μετά την παρέλευση μιας προθεσμίας να απομακρύνουν το ναυάγιο εφόσον ο κύριος του πλοίου δεν συμμορφώνεται με την υποχρέωση απομάκρυνσης ή της ανέλκυσης ή εκποίησης του ναυαγίου με ανοιχτό πλειοδοτικό διαγωνισμό.
Πρόκειται για ένα πλέγμα διατάξεων που έχουν σκοπό να απομακρύνουν τα επιβλαβή για το περιβάλλον και την ασφάλεια πλοία χωρίς να θίγουν σε καμία περίπτωση τα δικαιώματα και τις απαιτήσεις τρίτων απέναντι στον πλοιοκτήτη το πλοίο του οποίου ανελκύεται ή εκποιείται.
Το νομοσχέδιο αυτό έτσι ξεπερνά όλα τα τυχόν προβλήματα ικανοποίησης εμπραγμάτων δικαιωμάτων επί των πλοίων. Ο εκάστοτε πιστωτής ή ο έχων δικαίωμα ικανοποιείται μετά τον οργανισμό που αναλαμβάνει την ανέλκυση και το Ναυτικό Απομαχικό Ταμείο. Και φυσικά αναφέρομαι στις απαιτήσεις που δεν έχουν παραγραφεί βάσει των διατάξεων του νόμου. Ο οργανισμός ο οποίος είναι υπεύθυνος για την ανέλκυση του ναυαγίου αποφασίζει τη διαδικασία που θα ακολουθηθεί εφαρμόζοντας το νόμο. Και όταν αναφέρομαι σε οργανισμό, εννοώ τους οργανισμούς των λιμένων ή τα λιμενικά ταμεία ή τις ανώνυμες εταιρείες στα λιμάνια εθνικής σημασίας, που θα δημιουργηθούν, ή την Τοπική Αυτοδιοίκηση, όπου τα λιμενικά ταμεία πλέον θα ανήκουν. Αυτοί θα αναλαμβάνουν να κάνουν το διαγωνισμό, αυτοί θα αναλαμβάνουν το κόστος αλλά και το κέρδος που θα προκύπτει από την εκποίηση ή την εν γένει διάθεση του ναυαγίου.
Ειδικότερα τώρα για τα ναυάγια τα οποία βρίσκονται εκτός των ορίων δικαιοδοσίας των οργανισμών, των πάσης φύσεως οργανισμών, αλλά κρίνεται ότι είναι επικίνδυνα για την ασφάλεια της ναυσιπλοίας ή για τη ρύπανση του θαλασσίου περιβάλλοντος, απομακρύνονται και αυτά με τις διαδικασίες που προβλέπονται από το παρόν νομοσχέδιο. Η διαδικασία ανέλκυσης ή απομάκρυνσης του ναυαγίου αναφέρεται λεπτομερώς στα άρθρα 2 έως 4 του νομοσχεδίου που έχετε μπροστά σας και έχουν σαν σκοπό την εισαγωγή μιας σύντομης διαδικασίας το κόστος της οποίας θα αναλαμβάνει ο οργανισμός. Στη συνέχεια ο οργανισμός από τα χρήματα που λαμβάνει με την εκποίηση του πλοίου μέσω πλειοδοτικού διαγωνισμού καλύπτει τα δικά του έξοδα, τα έξοδα που έκανε.
Φυσικά το κράτος αναλαμβάνει τα έξοδα για την ανέλκυση και τη διάλυση ή την εκποίηση των ναυαγίων, για τα οποία δεν ενδιαφέρεται κανείς. Και στην περίπτωση που δεν ενδιαφέρεται κανείς ούτε μέσα από τον πλειοδοτικό διαγωνισμό τότε το κράτος τα εκποιεί μέσω ενός μειοδοτικού διαγωνισμού που διεξάγει και πάλι ο οργανισμός.
Το κράτος, όπως ακούστηκε μέχρι στιγμής από ορισμένους, δεν μπορεί να αναλάβει το κόστος απομάκρυνσης των ναυαγίων, γιατί αυτό είναι ιδιαίτερα υψηλό ανάλογα με τα ναυάγια.
Και είναι απόλυτα βέβαιο ότι εδώ στη Βουλή θα υπήρχαν σοβαρότατες αντιδράσεις, εάν προτείνετο κάτι τέτοιο από την Κυβέρνηση, γιατί δεν μπορεί να καλυφθεί από τον κρατικό προϋπολογισμό, δεδομένου ότι μέχρι σήμερα είναι γνωστό ότι υπήρχε η απαίτηση από όλες τις πτέρυγες της Βουλής για την κάλυψη σημαντικών πολιτικών, που αφορούν τον πολίτη, που αφορούν το σύνολο της χώρας μέσα από τον κρατικό προϋπολογισμό. Η επιβάρυνση λοιπόν -και μάλιστα τόσο υψηλή- είναι αδύνατο να προβλεφθεί. 
Γι' αυτό προβλέπεται και η διαδικασία η οποία περιέχεται στις
διατάξεις του νομοσχεδίου, προκειμένου να δίνεται η δυνατότητα τα έξοδα αυτά να καλύπτονται έτσι κι αλλιώς από εκείνους που είναι υποχρεωμένοι να καλύπτουν τα έξοδα για την ανέλκυση ενός ναυαγίου.
Μετά από τη συζήτηση την οποία είχαμε στην Επιτροπή Παραγωγής και Εμπορίου -και εδώ, κύριε Πρόεδρε, επιτρέψτε μου να ευχαριστήσω όλους τους συναδέλφους, οι οποίοι έλαβαν το λόγο και συμμετείχαν δημιουργικά στη διαδικασία της επιτροπής- έγινε η σχετική τροπολογία του άρθρου του νομοσχεδίου, με την οποία προβλέπεται η σύσταση επιτροπών στα λιμάνια της χώρας με τη συμμετοχή του νομάρχη, του προέδρου της Τοπικής 'Ενωσης Δήμων και Κοινοτήτων, του εκπροσώπου του όποιου οργανισμού είναι στην περιοχή, βεβαίως ενός υπηρεσιακού παράγοντα του Υπουργείου Εμπορικής Ναυτιλίας, όπως επίσης και εκπροσώπου του επιμελητηρίου της περιοχής.
ΑΡΙΣΤΟΤΕΛΗΣ ΠΑΥΛΙΔΗΣ: Ποιου επιμελητηρίου;

ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Του Εμποροβιομηχανικού Επιμελητηρίου.
Αυτές οι επιτροπές θα έχουν συμβουλευτικό χαρακτήρα και θα εξετάζουν όλες τις περιπτώσεις ναυαγίων κρίνοντας εάν είναι απαραίτητη η ανέλκυσή τους και καθορίζοντας ποια ναυάγια θα ανελκύονται κατά προτεραιότητα. Θα παρακολουθούν, λοιπόν, όλες τις διατάξεις που προβλέπονται από το σχέδιο νόμου.
'Οσον αφορά τώρα τα πλοία τα οποία δραστηριοποιούνται στο χώρο μας, η
πρόταση νόμου τα υποχρεώνει να φέρουν πιστοποιητικό ασφάλισης για περίπτωση ναυαγίου, το οποίο πρέπει να επιδεικνύουν στις λιμενικές αρχές και στους επιθεωρητές. Με γνώμονα όμως την αποφυγή γραφειοκρατικών διαδικασιών και τη μη παρακώλυση των θαλάσσιων συγκοινωνιών προβλέπεται ότι η έλλειψη αυτού του πιστοποιητικού δεν θα συνιστά λόγο απαγόρευσης απόπλου αλλά λόγο επιβολής προστίμων, τα οποία μάλιστα θα θέλαμε να είναι και υψηλά.
Κύριε Πρόεδρε, κυρίες και κύριοι συνάδελφοι, ομολογώ και εγώ ότι
πράγματι είναι πολύ αυστηρές οι διατάξεις για την ανέλκυση των ναυαγίων. Είναι όμως απαίτηση των τοπικών κοινωνιών να είναι αυστηρές οι διατάξεις, για να μπορεί με αυτόν τον τρόπο να υπάρχει και η αντίστοιχη κίνηση και η εφαρμογή του νόμου να έχει αποτελέσματα.
Οι διατάξεις είναι αυστηρές, ιδίως όσον αφορά τη δυνατότητα απευθείας απαίτησής τους από τον πλοιοκτήτη και την υποχρεωτική ασφάλιση των πλοίων για τις περιπτώσεις των ναυαγίων. Ωστόσο αυτές οι διατάξεις έχουν ως

στόχο την καθιέρωση της αστικής ευθύνης του εφοπλιστή για τα έξοδα ανέλκυσης, ο οποίος θα πρέπει να επωμιστεί το μικρό επιπλέον κόστος για την ασφάλιση την οποία προβλέπουμε. Η υποχρέωση μάλιστα αυτή θα επεκτείνεται σε όλους τους αλληλοασφαλιστικούς οργανισμούς, στα "κλαμπς", που δραστηριοποιούνται στον ευρύτερο χώρο της Ευρωπαϊκής 'Ενωσης, στον Ενιαίο Ευρωπαϊκό Χώρο.
Με τον τρόπο αυτό διασφαλίζεται η αστική ευθύνη της πλοιοκτήτριας εταιρείας ή του πλοιοκτήτη στην περίπτωση που προκαλεί ναυάγιο, δίνοντας όμως το δικαίωμα στο κράτος να απαιτήσει απευθείας από τους ασφαλιστικούς οργανισμούς, αλλά και από τον πλοιοκτήτη τα ασφάλιστρα.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Κυρία Πρόεδρε, κυρίες και κύριοι συνάδελφοι, το σχέδιο νόμου που
συζητάμε σήμερα αφορά, όπως είπα προηγουμένως, την προστασία του θαλάσσιου περιβάλλοντος, την ασφάλεια της ναυσιπλοίας και πάνω απ' όλα την αναβάθμιση των λιμένων της χώρας μας.
Γι' αυτούς τους λόγους σας καλώ να το ψηφίσετε και με αυτόν τον τρόπο να δώσουμε λύση σε ένα πρόβλημα δεκαετιών, ενώ ταυτόχρονα να ικανοποιήσουμε ένα αίτημα πολλών χρόνων των τοπικών κοινωνιών σε πολλές περιοχές της χώρας μας.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΕΔΡΕΥΟΥΣΑ (Αννα Μπενάκη-Ψαρούδα): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ "ΘΡΑΚΗ 2000. 80 Χρόνια από την Ενσωμάτωση στην Ελλάδα", τριάντα οκτώ μαθητές και δύο συνοδοί-καθηγητές από το 5ο Γυμνάσιο Αγίου Δημητρίου του Νομού Αττικής. Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παπαθανασίου.
ΙΩΑΝΝΗΣ ΠΑΠΑΘΑΝΑΣΙΟΥ: Κυρίες και κύριοι συνάδελφοι, πράγματι το νομοσχέδιο που συζητάμε σήμερα λύνει ένα πραγματικό υπαρκτό και μακροχρόνιο πρόβλημα. Και εδώ μπορεί να ισχύσει το κάλλιο αργά παρά ποτέ παρ'όλο ότι πρέπει να τονίσω πως η αντιμετώπιση του προβλήματος είχε ξεκινήσει από το 1993. Τότε ήταν Υπουργός Εμπορικής Ναυτιλίας ο κ. Παυλίδης και νομίζω ότι ήταν ο πρώτος που είχε θέσει το θέμα και όλοι οι υπόλοιποι Υπουργοί ασχολήθηκαν με το ζήτημα. Δεν θα έπρεπε να καθυστερήσει τόσον καιρό αλλά ας μην μεμψιμοιρούμε. Σημασία έχει ότι έρχεται να επιλύσει ένα σοβαρό πρόβλημα.
Θα ήθελα να σας πω, κύριε Υπουργέ, ότι αυτές οι αλλαγές που έγιναν
και αυτή που αναφέρατε και εσείς τώρα δεν μας έχουν μοιρασθεί. Την είπατε αλλά θα έπρεπε να είχε μοιρασθεί, να έχει ενσωματωθεί. Δεν είναι μόνο
αυτή η αλλαγή που επιφέρατε στην επιτροπή είχαν γίνει και άλλες επί μέρους, μικρότερες ίσως, αλλά καμία από τις αλλαγές που είχατε δεχθεί στην επιτροπή δεν μας έχει μοιρασθεί.
'Οπως είπε και ο εισηγητής μας, επί της αρχής συμφωνούμε στο σχέδιο νόμου και η συμφωνία μας δείχνει κάτι εξαιρετικά σημαντικό, το οποίο θα ήταν καλό να το λάβετε υπόψη σας. Δείχνει ότι η Νέα Δημοκρατία δεν ασκεί αντιπολίτευση αρνητική και, όπου κάνετε σωστά πράγματα, δεν έχει κανένα πρόβλημα να συμφωνήσει. Και αυτό θα έπρεπε να σας κάνει να σκεφθείτε μήπως τελικά, αφού δεν υπάρχει καμία a priori εμπάθεια ή προκατάληψη, ό,τι λέτε εσείς εμείς να λέμε το αντίθετο, ο λόγος για τον οποίο δε συμφωνούμε σε περισσότερα δεν είναι άλλος από το γεγονός ότι όλα όσα φέρνετε εδώ δεν είναι τόσο σωστά ή δεν είναι αποτέλεσμα διαλόγου; Διότι αναφέρατε ότι γι'αυτό το ζήτημα έχει προϋπάρξει συζήτηση με τους αρμόδιους φορείς και πράγματι έχει γίνει αυτό. Αποτέλεσμα λοιπόν της αναλυτικής συζήτησης είναι ότι τελικά έρχεται κάποια σωστή λύση, στην οποία δεν έχουμε πρόβλημα επί της αρχής να συμφωνήσουμε. Αλλά μήπως αυτό το πράγμα δεν το κάνετε αλλού και γι'αυτό δεν βρίσκετε την αντίστοιχη συμφωνία τουλάχιστον από το δικό μας κόμμα που επαναλαμβάνω δεν έχει άλλη νοοτροπία από αυτή της εποικοδομητικής κριτικής και γι'αυτό δεν βρίσκετε περισσότερη συμφωνία;
Αν είχατε δεχθεί και σε άλλα ζητήματα και τις απόψεις της Αντιπολιτεύσεως και όχι μόνο βεβαίως της Νέας Δημοκρατίας, τότε έχω την αίσθηση ότι θα είχαμε αποφύγει πολύ περισσότερα προβλήματα, ειδικά στο χώρο της ευθύνης σας, που δυστυχώς τον τελευταίο καιρό αρνητικά γεγονότα έχει να επιδείξει.
Τώρα, ποιο είναι το σημαντικό μετά την ψήφιση -ας το πούμε έτσι- του νομοσχεδίου αυτού; Το σημαντικό είναι να μη μείνει άλλο ένα κείμενο στα χαρτιά και να γίνει πράξη. Γιατί εγώ θα συμφωνήσω με το χαρακτηρισμό του εισηγητού της Νέας Δημοκρατίας ότι είναι λίγο αισιόδοξο διότι πράγματι δεν περιλαμβάνει στοιχεία κόστους για την ανέλκυση όλων αυτών των παλιών ναυαγίων, διακόσια εξήντα μας είπατε, που όπως και εσείς έχετε παραδεχθεί τα περισσότερα εξ αυτών ανήκουν σε αγνώστους ή σε μη εντοπίσιμους ιδιοκτήτες. Αυτό είναι ένα πραγματικό πρόβλημα και πρέπει να δούμε πώς θα το αντιμετωπίσουμε. Διότι είχατε αναφέρει και στην Επιτροπή ένα χαρακτηριστικό παράδειγμα κάποιου ναυαγίου στην Κρήτη που με απαίτηση της τοπικής κοινωνίας απομακρύνθηκε. Αλλά σας θυμίζω ότι η απαίτηση της τοπικής κοινωνίας να αποσυρθεί ήταν μεν υπαρκτή, αλλά τα χρήματα δεν τα διέθεσε η τοπική κοινωνία, τα διέθεσε ο Προϋπολογισμός, ενώ στο συγκεκριμένο σχέδιο νόμου προβλέπεται ότι οι οργανισμοί θα είναι εκείνοι οι οποίοι και τελικά θα έχουν το κόστος της απόσυρσης των ναυαγίων με βεβαίως πιθανά εν συνεχεία οφέλη από την εκμετάλλευσή του ή οτιδήποτε άλλο. Και το βασικό πρόβλημα εδώ είναι αν θα είναι διατεθειμένοι οι οργανισμοί αυτοί να υποστούν αυτό το κόστος προκειμένου να αποσυρθούν τα συγκεκριμένα ναυάγια. Διότι έχουμε όπως αναφέρθηκε στην Αίθουσα αυτή και 
αναφέρθηκε και στην Επιτροπή και το είπε ο ίδιος ο πρόεδρος του ΟΛΠ, ο κ. Μανιατόπουλος, τον ΟΛΠ που είναι ο μεγαλύτερος απ'αυτούς τους
οργανισμούς, που ενώ έχει στο χώρο της δικής του δικαιοδοσίας δικά του ναυάγια, δεν τα έχει αποσύρει. Εκεί δεν ήταν ο νόμος που έλειπε, δεν ήταν

η δυνατότητα να εντοπισθεί ο ιδιοκτήτης του ναυαγίου, ήταν μια απόφαση του ίδιου του οργανισμού να ξοδέψει χρήματα, για να απομακρύνει τα ναυάγια. Και αυτό, όπως παραδέχθηκε εντίμως ο πρόεδρος του οργανισμού, δεν το έχει κάνει. 'Αρα αποδεικνύεται ότι δεν είναι μόνο θέμα ελλείψεως νόμου, αλλά και ελλείψεως απόφασης, βουλήσεως να το κάνει.
Και γι'αυτό ακριβώς -επειδή πράγματι όπως και σεις αναφέρατε πολλές
φορές, για να μην πω τις περισσότερες- η μη απομάκρυνση των ναυαγίων οφείλεται σε διάφορες πιέσεις διαφόρων συμφερόντων, γι'αυτό και επιμείναμε πάρα πολύ στο να υπάρξει αυτή η επιτροπή, την οποία εσείς τη δεχθήκατε μόνο ως γνωμοδοτική, ενώ θα έπρεπε να έχει αποφασιστική σημασία, διότι οι πιέσεις προς μία επιτροπή είναι ασφαλώς πολύ ολιγότερες από τις πιέσεις προς ένα άτομο. Διότι, ναι, μεν γνωμοδοτεί η επιτροπή ποια ναυάγια πρέπει να αποσυρθούν, αλλά σε τελευταία ανάλυση η απόφαση περί της απόσυρσης ή όχι του ναυαγίου παραμένει σε ένα άτομο, το οποίο
μπορεί παρά τη γνώμη της επιτροπής, εάν πιέζεται -εάν πιέζεται από συμφέροντα όπως είπατε σεις- να το καθυστερεί, να κωλυσιεργεί, να το αναβάλλει, να μην το κάνει. 'Οπως επίσης, είναι πιθανόν, αυτό το άτομο να μην πιέζεται, για να μην πάμε μόνο σ'αυτην την περιπτωση, αλλά να φοβάται. Δηλαδη να φοβάται να διαθέσει τα κονδύλια, τα οποία όλοι γνωριζουμε ότι είναι μεγάλα, από το ταμείο του οργανισμού τον οποίο διοικεί και να θέλει να αφήσει για άλλους αυτήν την απόφαση με το αιτιολογικό "δεν βαριέσαι, τόσα χρόνια ήταν το ναυάγιο εκεί, δεν μας πείραζε, τώρα εγώ θα βγάλω τα κάστανα από τη φωτιά;". Ενώ, όπως είπατε και συμφωνώ και εγώ, η ύπαρξη των ναυαγίων είναι και θέμα μόλυνσης του περιβάλλοντος. 'Αρα, πρέπει να φύγει. Και μείς ενώ θέλουμε όλοι να φύγουν τα ναυάγια το ταχυτερο δυνατόν, συνεχίζουμε να αφήνουμε την ευθύνη της τελικής απόφασης σε ένα άτομο, το οποίο επαναλαμβάνω και πιο επιρρεπές σε πιέσεις ασφαλώς είναι από μία συνολική επιτροπή και η ευθύνη ενός να διαθέσει τα απαραίτητα κονδύλια πάντοτε υπόκειται και σε κριτική αντιπάλων, τοπικών παραγόντων κ.ο.κ.
'Αρα, κύριε Υπουργέ, νομίζω ότι θα βοηθήσει το σκοπό για τον οποίο και σεις φέρνετε το νομοσχέδιο, το να μην έχει απλώς γνωμοδοτικό ρόλο αυτή η επιτροπή, αλλά να έχει αποφασιστικό ρόλο και η απόφαση της επιτροπής της τοπικής, όπως την έχετε συμπεριλάβει -άλλωστε ήταν πρόταση της Νέας Δημοκρατίας- να είναι και δεσμευτική και για το διοικητή του οργανισμού ή τον επικεφαλής του οργανισμού.
Μια μόνο παρατήρηση σ'αυτό που είπατε σχετικά με το άρθρο 7 και θα συζητήσουμε αναλυτικότερα, όταν φθάσουμε στο συγκεκριμένο σχετικά με την υποχρέωση ασφάλισης.
Επαναλαμβάνω ότι πράγματι ακούγεται πολύ θετικό και είναι θετικό το να είναι εξασφαλισμένοι οι πόροι. Είπατε ότι το 96% των ελληνικών πλοίων έχουν αυτή την ασφάλιση. Δεν είναι ακριβώς έτσι. 'Εχουν αυτή την ασφάλιση 
μεν, χωρίς όμως έναν όρο εξαιρετικά σημαντικό, αυτόν της ευθείας αγωγής. Και αυτό είναι το σημείο διαφωνίας. Διότι, ναι, μεν να είναι
ασφαλισμένοι, αλλά η δυνατότης ή υποχρέωση αυτή της ευθείας αγωγής είναι κάτι το οποίο δεν προβλέπεται από τα ασφαλιστικά συμβόλαια και από τα κλαμπ στο διεθνή χώρο και αυτό είναι που μπορεί να δημιουργήσει προβλήματα. Θα επανέλθουμε όταν συζητήσουμε το άρθρο αυτό αναλυτικότερα. 
Τέλος, κλείνω με την εξής παρατήρηση ότι το ευτυχέστερο για όλους
μας θα ήταν να μην έχουμε να αποσύρουμε ναυάγια, διότι τα ναυάγια συνήθως ή συχνά έχουν και ανθρώπινα θύματα και, εν πάση περιπτώσει, πάντοτε αποτελούν πηγή ρύπανσης, μόλυνσης του περιβάλλοντος κ.ο.κ. Και για να

μην έχουμε ναυάγια ο καλύτερος τρόπος είναι να έχουμε εξασφαλίσει τους ασφαλέστερους όρους για τα πλοία και τη ναυσιπλοϊα. Και για τους ασφαλέστερους όρους χρειάζονται καλύτεροι μηχανισμοί. Και αυτό το αναφέρω διότι διαβάζω σήμερα στον Τύπο -δεν έχω προλάβει να ενημερωθώ πλήρως-χθεσινές σας ανακοινώσεις για απόφαση μεταφοράς αρμοδιοτήτων στους νηογνώμονες, αρμοδιότητα που μέχρι τώρα είχε ή ασκούσε σε μεγαλύτερο βαθμό το Υπουργείο, η Επιθεώρηση Εμπορικών Πλοίων.
Δεν θέλω να μπω σε πολλές λεπτομέρειες, διότι επαναλαμβάνω τα

διαβάσαμε στα δημοσιεύματα και τις πλήρεις αποφάσεις σας δεν τις έχω δει. Αλλά θα ήθελα να κάνω δυο-τρεις παρατηρήσεις. Ενώ υπερηφανεύεστε ή το βάζετε στα θετικά και σωστά ότι το συγκεκριμένο σχέδιο νόμου που φέρνετε σήμερα είναι αποτέλεσμα ενδελεχούς διαλόγου μεταξύ όλων των φορέων, η συγκεκριμένη σας απόφαση που δημοσιεύεται σήμερα στην εφημερίδα και
δώσατε χθες στη δημοσιότητα είναι άγνωστη σε όλους τους φορείς. Εγώ τουλάχιστον επικοινώνησα με το Ναυτικό Επιμελητήριο, με την 'Ενωση Εφοπλιστών. Με όσους επικοινώνησα ουδείς εγνώριζε κάτι περί της αποφάσεως αυτής. 'Αρα νομίζω ότι το πρώτο σας επιχείρημα του διαλόγου προκειμένου να καταλήξετε σε μια λύση εδώ δεν υπάρχει. Και διερωτώμαι, πώς σε ένα τόσο σημαντικό ζήτημα, χωρίς να ερωτηθεί κανείς από τους φορείς, καταλήξατε σε αποφάσεις.
Δεύτερον, νομίζω ότι η συγκεκριμένη σας απόφαση ακούγεται φιλελεύθερη μεν, αλλά εδώ μιλάμε και για ασφάλεια ναυσιπλοίας που προϋποθέτει να έχουν εξασφαλιστεί οι όροι με τους οποίους να γίνει αυτό όπως ποιότης νηογνωμώνων, έρευνα και έλεγχος των αποφάσεων των νηογνωμόνων κλπ.

Αυτά είναι θέματα προς συζήτηση, όπως ξέρετε, στην Ευρωπαϊκή 'Ενωση
και υπάρχει μια διεθνή τάση αυστηρότερων κανόνων στους νηογνώμονες και όχι μεγαλύτερη ελευθερία.
Απλώς θα ήθελα να επισημάνω ότι μάλλον πρόχειρη ήταν αυτή η ανακοίνωση -δεν ξέρω αν έχει σχέση με τη σημερινή συζήτηση, δεν το φαντάζομαι, τουλάχιστον δεν βλέπω τι σχέση μπορεί να έχει- και η προχειρότητα αποδεικνύεται από το γεγονός ότι κάπου αναφέρεται ότι ο Κλάδος Επιχειρήσεων του Υπουργείου Εμπορικής Ναυτιλίας έχει ορισμένες αρμοδιότητες, τη στιγμή κατά την οποία τέτοιος κλάδος επιχειρήσεων δεν υπάρχει στο οργανόγραμμα του Υπουργείου Εμπορικής Ναυτιλίας.
Λέει κάπου -νομίζω ότι είναι το τρίτο σημείο- πως με απόφαση του
Κλάδου Επιχειρήσεων του Υπουργείου Εμπορικής Ναυτιλίας ρυθμίζονται αυτά τα θέματα. Τέτοιος κλάδος δεν υπάρχει. Μπορεί να είναι αίτημα ενός τμήματος ή κάποιου συνδικαλιστικού οργάνου, αλλά δεν υπάρχει και δεν σας έχω ακούσει τουλάχιστον να αναφέρετε ότι έχετε κάτι τέτοιο κατά νου. 
Κλείνοντας θέλω να τονίσω το γεγονός ότι η Νέα Δημοκρατία ασκώντας
εποικοδομητική αντιπολίτευση, ό,τι είναι καλό θα το ψηφίζει. Και αυτό να το λάβετε υπόψη σας για να φέρετε περισσότερα καλά νομοσχέδια για να έχετε και μεγαλύτερη συναίνεση στη Βουλή.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κυρία Πρόεδρε,
παρακαλώ το λόγο.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Μια μικρή παρέμβαση θα κάνετε
κύριε Υπουργέ;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μάλιστα κυρία
Πρόεδρε. Δύο σχόλια μόνο θέλω να κάνω.
Πρώτα απ' όλα όσον αφορά την παρατήρηση ότι δεν έχουν μοιραστεί οι
τροπολογίες, έχω εδώ μπροστά μου το επίσημο κείμενο το οποίο έχουν μοιράσει οι υπηρεσίες της Βουλής, το επίσημο πρακτικό, όπου περιλαμβάνονται όλες οι τροποποιήσεις. Δεν γνωρίζω για ποιο λόγο ο κύριος συνάδελφος, ο οποίος είναι εξαιρετικά επιμελής απ' ό,τι φαίνεται, δεν πρόλαβε να το διαβάσει ενδεχομένως ή να το παραλάβει.
ΙΩΑΝΝΗΣ ΠΑΠΑΘΑΝΑΣΙΟΥ: Δεν υπάρχει.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μα, οι υπηρεσίες της Βουλής με διαβεβαιώνουν ότι έχει μοιραστεί αυτό το κείμενο, το οποίο σας επιδεικνύει ο κύριος συνάδελφος
ΑΘΑΝΑΣΙΟΣ ΒΑΡΙΝΟΣ: Δεν το διαβάσαμε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Λυπάμαι πάρα πολύ
που δεν προλάβατε να τις διαβάσετε. Οι δικές μου αλλαγές, τις οποίες πρότεινα στην επιτροπή και έγιναν αποδεκτές περιλαμβάνονται ... 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Κύριε Υπουργέ, με συγχωρείτε.
Αναφέρεσθε στο πρακτικό της επιτροπής;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Βεβαίως. ΠΡΟΕΔΡΕΥΟΥΣΑ ('Αννα Μπενάκη Ψαρούδα): Κύριε Παπαθανασίου, δείτε το
πρακτικό της επιτροπής ενδεχομένως να είναι μέσα.
ΙΩΑΝΝΗΣ ΠΑΠΑΘΑΝΑΣΙΟΥ: Το κοιτάζω, κυρία Πρόεδρε, και δεν υπάρχουν. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μα, απ' ό,τι με
διαβεβαιώνει η υπηρεσία της Βουλής ...
ΙΩΑΝΝΗΣ ΠΑΠΑΘΑΝΑΣΙΟΥ: Θα το δούμε μετά, κύριε Υπουργέ, αλλά δεν
υπάρχουν.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Οσον αφορά τα
μέτρα τα οποία εξαγγέλθησαν χθες για την επιθεώρηση πλοίων, λυπάμαι που ο κ. Παπαθανασίου επέλεξε τη σημερινή συζήτηση για να κάνει αναφορά σε κάτι τέτοιο.
Επανειλημμένως και αυτήν τη φορά επιδεικνύετε μια ιδιαίτερη προχειρότητα -σας ανταποδίδω το χαρακτηρισμό, κύριε Παπαθανασίου- διότι και πάλι αντιφάσκετε.
Υπέδειξε η Νέα Δημοκρατία, ναι ή όχι, τη βελτίωση της λειτουργίας του Κλάδου Επιθεώρησης Εμπορικών Πλοίων; Υπέδειξε, ναι ή όχι, η Νέα Δημοκρατία να μεταφερθούν αρμοδιότητες στους νηογνώμονες αμέσως μετά το ναυάγιο, με δική σας έγγραφη προσωπική δήλωση; Υποδεικνύετε ή δεν υποδεικνύετε διαρκώς ότι είναι πολλές οι αρμοδιότητες που έχει αναλάβει το Υπουργείο Εμπορικής Ναυτιλίας και πρέπει να μεταφερθούν στους νηογνώμονες; Αυτό πράξαμε χθες. Αποσυμφορήσαμε τη λειτουργία του Κλάδου Επιθεώρησης Εμπορικών Πλοίων, που όπως γνωρίζετε υπάρχει με επικεφαλής αρχιπλοίαρχο, ο οποίος είναι ο κλαδάρχης. Λυπάμαι που δεν έχετε ακόμη
αναγνωρίσει πώς λειτουργεί το Υπουργείο Εμπορικής Ναυτιλίας, για το οποίο είσαστε υπεύθυνος από την πλευρά της Αξιωματικής Αντιπολίτευσης για να μας κρίνετε. Και πέραν αυτού όλες οι χθεσινές ανακοινώσεις εντάσσοσνται σε μια πολίτική, η οποία είναι αποδεκτή από όλους και από την Κυβέρνηση και από τη Συμπολίτευση και από την Αντιπολίτευση και από πολλούς φορείς, με πρώτους και καλύτερους τα συνδικάτα.
Με ορισμένους εφοπλιστές πράγματι αυτή η πολιτική δεν είναι σύμφωνη σ' αυτή την κατεύθυνση. Η κατεύθυνσή μας όμως είναι μια και ενιαία. Είναι η ασφάλεια της ναυσιπλοϊας, η ενίσχυση των ελέγχων, η αξιοπλοϊα των ελληνικών πλοίων, η αναγνώριση της αξιοπλοϊας από όλους και από τη διεθνή κοινότητα πρώτα απ' όλα.
Επιπλέον οι νηογνώμονες στους οποίους αναφέρεσθε είναι οι νηογνώμονες που αναγνωρίζει η Ευρωπαϊκή 'Ενωση. Προσωπικά εσείς, με δικές σας δηλώσεις, αναφερθήκατε στην ανάγκη να μεταφερθούν αρμοδιότητες στα "κλαμπς" -σας θυμίζω και τον όρο σας- τα ευρωπαϊκά και τα διεθνή. Αυτό ακριβώς πράττουμε λοιπόν.
Επιπλέον δίνουμε τη δυνατότητα στην Επιθεώρηση Εμπορικών Πλοίων, δηλαδή στις κρατικές αρχές ελέγχου, να ενισχύσουν τους ελέγχους τους. Επιπλέον δημιουργήσαμε μια νέα επιτροπή ελέγχου για τις καταγγελίες που αφορούν στη λειτουργία του Υπουργείου, στην οποία συμμετέχουν εκπρόσωποι του Επιμελητηρίου, της Πανελλήνιας Ναυτικής Ομοσπονδίας, με πάγιο αίτημα εδώ και πολλά χρόνια, όπως επίσης και του Ναυτικού Επιμελητηρίου, προκειμένου να επιλαμβάνονται και αυτών των καταγγελιών.
Η Ελλάδα, κύριε Παπαθανασίου, κυρίες και κύριοι συνάδελφοι, είναι η
χώρα που έχει τους πιο αυστηρούς κανόνες για την ασφάλεια της ναυσιπλοϊας. Επιτέλους αποφασίστε. Θέλετε να ενισχύσετε αυτήν την προσπάθεια για την ενίσχυση της αξιοπιστίας της ελληνικής ναυτιλίας ή θα παραμείνετε σ'αυτό το οποίο κάνετε εδώ και αρκετό καιρό, στην απαξίωση της ναυτιλίας μας;
Εμείς, η Κυβέρνηση και σας διαβεβαιώ ολόκληρος ο κόσμος της ναυτοσύνης, ολόκληρος ο κόσμος του ναυτιλιακού τομέα, είναι σταθερά προσανατολισμένος στην πρώτη κατεύθυνση, στην αξίωση, όχι στην απαξίωση της ελληνικής ναυτιλίας, στην ενίσχυση των ελέγχων και κυρίως στην ενίσχυση του κύρους της, γιατί το κύρος της ναυτιλίας μας, η ισχυρή ναυτιλία μας, σημαίνει ισχυρή Ελλάδα. Σ'αυτή την επιλογή εμείς επιμένουμε. Εσείς επιλέξτε τη μικροκομματική. Τη μικροπολιτική και κυρίως την ανευθυνότητα.
ΙΩΑΝΝΗΣ ΠΑΠΑΘΑΝΑΣΙΟΥ: Κυρία Πρόεδρε, το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θέλετε να δευτερολογήσετε, κύριε Παπαθανασίου, ή θέλετε να παρέμβετε για ένα λεπτό σε απάντηση του κυρίου Υπουργού;
ΙΩΑΝΝΗΣ ΠΑΠΑΘΑΝΑΣΙΟΥ: Το ίδιο πράγμα είναι. Δεν θα μιλήσω πολύ, ούτως ή άλλως.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Παπαθανασίου. ΙΩΑΝΝΗΣ ΠΑΠΑΘΑΝΑΣΙΟΥ: Ο κύριος Υπουργός έχει μια έμμονη τάση, όποτε
του γίνεται μια κριτική και δη καλοπροαίρετη, να καταφεύγει στην ένταση και σε προσωπικούς χαρακτηρισμούς. Μου απαντήσατε περί προχειρότητας.
Θα σας πω λοιπόν, επειδή γνωρίζω πολύ καλά αυτά τα οποία λέω, ότι
εμείς δεν είπαμε να μεταφερθούν αρμοδιότητες στους νηογνώμονες. Είπαμε απλώς να δεχθείτε οι νηογνώμονες, οι οποίοι παρακολουθούν την ελληνική ακτοπλοϊα, να είναι νηογνώμονες αναγνωρισμένοι από τον 'Αγιαξ. Εσείς αυτό το δέχεσθε; Δεν το κάνετε αυτό τώρα. Και μην αλλάζετε αυτά τα οποία λέμε εμείς. Αν δεν καταλαβαίνετε εσείς αυτά τα οποία προτείνουμε, εσείς έχετε πρόβλημα. Δεν το έχουμε εμείς.
Εμείς προτείναμε, και αυτά έχω γράψει και εγώ που λέτε, ότι σχετικά
με τους νηογνώμονες -και υπάρχει ένα θέμα για την ποιότητα του ελληνικού νηογνώμονα, αν θέλετε να λέμε τα πράγματα με τ'όνομά τους- για να μπορείτε να έχετε τους νηογνώμονες της πρώτης κατηγορίας, να υποχρεωθούν οι νηογνώμονες, οι οποίοι παρακολουθούν, να είναι νηογνώμονες αναγνωρισμένοι από τον 'Αγιαξ.
Το δεύτερο, που σας είπα εδώ, είναι ότι δεν προηγήθηκε κανένας
διάλογος. Και τι μου απαντάτε; Μου απαντάτε λαϊκίστικα, θα μου επιτρέψετε να πω ότι δεν μιλήσατε με συγκεκριμένους εφοπλιστές. Το Ναυτικό Επιμελητήριο είναι συγκεκριμένος εφοπλιστής; Είναι ο θεσμοθετημένος σύμβουλός σας.
Εσείς είστε αυτός, ο οποίος έχετε κλειστεί στο καβούκι σας στο
Υπουργείο και είναι γνωστό ότι δεν συναντάτε κανέναν, δεν βλέπετε κανέναν, δεν συζητάτε με κανέναν και αποφασίζετε μόνος σας ως νέος σωτήρας της ελληνικής ναυτιλίας.
Και, εν πάση περιπτώσει, αν κάποιος νομίζω ότι δεν δικαιούται εδώ να είναι τιμητής των αντιπάλων για τα θέματα και την κατάντια της ελληνικής ναυτιλίας, αυτό είναι κυρίως το κόμμα σας και σεις που είστε υπεύθυνος του συγκεκριμένου τομέα.
Σας παρακαλώ, λοιπόν, δείξτε εσείς λίγο ως υπεύθυνος Υπουργός λίγο μεγαλύτερη σοβαρότητα και τουλάχιστον δεχθείτε την καλοπροαίρετη κριτική, που αποδεικνύεται από τη στάση μας. Και αφήστε τους προσωπικούς υπαινιγμούς, διότι αυτό δεν σας βγάζει ούτε από τη δύσκολη θέση ούτε σας απαλλάσσει των ευθυνών σας.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κυρία Πρόεδρε, το
λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, έχετε το λόγο. Παρακαλώ να κλείσει αυτός ο διάλογος, γιατί περιμένουν πολλοί συνάδελφοι να μιλήσουν.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μια διευκρίνιση,
κυρία Πρόεδρε, απλώς και μόνο για να μην υπάρχουν παρερμηνείες.
'Οσον αφορά τους νηογνώμονες...
ΙΩΑΝΝΗΣ ΠΑΠΑΘΑΝΑΣΙΟΥ: Για τον κλάδο επιχειρήσεων δεν μου απαντάτε. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Για τον 'Αγιαξ,
στον οποίο αναφέρεται ο κ. Παπαθανασίου, πρόκειται περί ενός ιδιωτικού κλαμπ, το οποίο πράγματι είναι αναβαθμισμένο, είναι το πιο γνωστό διεθνές κλαμπ, αλλά ιδιωτικό κλαμπ.
Εγώ αναφέρομαι στην Ευρωπαϊκή Επιτροπή, δηλαδή σ'ένα από τα θεσμικά όργανα της Ευρωπαϊκής 'Ενωσης, τα οποία εγκρίνουν τους νηογνώμονες που δραστηριοποιούνται στο χώρο του ευρωπαϊκού οικονομικού χώρου, δηλαδή στα δεκαπέντε κράτη-μέλη της Ευρωπαϊκής 'Ενωσης συν τα υπόλοιπα, τα οποία αποτελούν τον Ευρωπαϊκό Oικονομικό Xώρο.
Και εξ αυτών των νηογνωμόνων που αναγνωρίζονται από την Ευρωπαϊκή Επιτροπή, στην Ελλάδα, η ελληνική Kυβέρνηση έχει δώσει την έγκριση μόνο σε εννέα. Σε τρεις δεν έχουμε δώσει ακόμη την έγκριση, στο νηογνώμονα της Ρωσίας, της Κίνας και της Κορέας. Στους υπόλοιπους εννέα συμπεριλαμβάνεται και ο ελληνικός νηογνώμονας, ο οποίος αναγνωρίζεται από την Ευρωπαϊκή Επιτροπή -παρά τις απέλπιδες προσπάθειες της Νέας Δημοκρατίας και δραστηριοποιείται στην Ελλάδα. Αυτοί πληρούν όλα τα διεθνή στάνταρ.
'Οσον αφορά τα υπόλοιπα, στα οποία αναφέρεσθε, κύριε Παπαθανασίου,
δεν ξέρω ποιοι είναι αυτοί, οι οποίοι επικοινώνησαν διαμαρτυρόμενοι γιατί δεν ερωτήθηκαν. Εκείνο το οποίο έχω πει εδώ και πάρα πολύ καιρό -και αναφέρομαι προς όλες τις κατευθύνσεις- είναι ότι η Κυβέρνηση δεν συγκυβερνά με κανέναν. Κυβερνά με βάση το πρόγραμμά της, με βάση τη δύναμη την οποία της δίνει η κοινοβουλευτική πλειοψηφία και επιπλέον η εντολή του ελληνικού λαού. Και επιπλέον η εντολή του ελληνικού λαού είναι απολύτως καθαρή και σαφής, όσον αφορά τον τομέα της ναυτιλίας. Ισχυρή ναυτιλία, αξιόπιστη ναυτιλία, ισχυρή Ελλάδα. Τίποτε άλλο.

ΣΠΥΡΙΔΩΝ ΣΠΥΡΟΥ: Τα ίδια λέγατε και πριν το "ΣΑΜΙΝΑ".
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Βουλευτής Β' Αθηνών κ.
Γεώργιος Καρατζαφέρης ζητεί ολιγοήμερη άδεια απουσίας του στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε.
Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ κ. Μαγκριώτης. ΑΡΙΣΤΟΤΕΛΗΣ ΠΑΥΛΙΔΗΣ: Πού θα πάει αυτό το παιχνίδι με τους
Κοινοβουλευτικούς Εκπροσώπους, κυρία Πρόεδρε;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Είστε παλαιός κοινοβουλευτικός,
κύριε Παυλίδη, και ξέρετε τουλάχιστον όσο κι εγώ πώς είναι οι κοινοβουλευτικές διαδικασίες.
ΑΡΙΣΤΟΤΕΛΗΣ ΠΑΥΛΙΔΗΣ: Είμαι περίεργος τι θα πει τώρα ο
Κοινοβουλευτικός Εκπρόσωπος του κυβερνώντος κόμματος με κοτζάμ Υπουργό πάνω.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Παυλίδη, σας παρακαλώ!
Ορίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Θα ήσασταν πιο κοντά στην αντικειμενικότητα αν
την παρατήρησή σας την κάνατε μετά τη διπλή παρέμβαση του δικού σας

Κοινοβουλευτικού Εκπροσώπου, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Είπα τι θα γίνει με τους Κοινοβουλευτικούς
Εκπροσώπους.
ΙΩΑΝΝΗΣ ΜΑΓΚΡΙΩΤΗΣ: Κι εγώ είπα ότι θα ήσασταν πιο κοντά στην
αλήθεια και την πραγματικότητα, αν αυτή την παρατήρηση την κάνατε πριν ή ενδιαμέσως των παρεμβάσεων του δικού σας Κοινοβουλευτικού Εκπροσώπου. Κατανοώ όμως τους λόγους γιατί δεν την κάνατε τότε και την κάνετε τώρα. Ευπρόσδεκτη πάντως η παρατήρησή σας. Θα προσπαθήσω να είμαι ουσιαστικός. 
ΑΡΙΣΤΟΤΕΛΗΣ ΠΑΥΛΙΔΗΣ: Αγωνιώ να ακούσω.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ.
Θέλω λοιπόν να πω πάρα πολύ γρήγορα ότι για κάποια στιγμή ακούγοντας τον Κοινοβουλευτικό Εκπρόσωπο της Αξιωματικής Αντιπολίτευσης πίστεψα πως μπήκαμε σε ήρεμα νερά.
ΙΩΑΝΝΗΣ ΠΑΠΑΘΑΝΑΣΙΟΥ: Ποιος τα χάλασε;
ΙΩΑΝΝΗΣ ΜΑΓΚΡΙΩΤΗΣ: Φαίνεται όμως ότι πολλές από τις ευγενικώς,
βεβαίως, διατυπωθείσες παρατηρήσεις σας δεν ήταν στο συναινετικό πνεύμα με το οποίο ξεκινήσατε την αγόρευσή σας, αλλά είχαν ιδιαίτερα αιχμηρούς χαρακτηρισμούς προς την ηγεσία του Υπουργείου Εμπορικής Ναυτιλίας και βεβαίως και ασάφειες, στις οποίες δεν ήταν δυνατόν να μη σας απαντήσει ο Υπουργός Εμπορικής Ναυτιλίας.
Κύριε Παπαθανασίου, δεν είχατε λόγο να μην είστε συναινετικοί στη συζήτηση αυτού του νομοσχεδίου. Πρώτα-πρώτα είναι ένα νομοσχέδιο, το οποίο ομιλεί για ναυάγια από τις αρχές του αιώνα.
Δεύτερον, είναι ένα νομοσχέδιο που δεν έχει πολιτικές προεκτάσεις
ούτε κοινωνικές αναγωγές.
Τρίτον, είναι ένα νομοσχέδιο που ρυθμίζει τεχνικά και νομοθετικά περισσότερο θέματα. Και, τέλος, ο κόσμος, ιδιαίτερα στα μεγάλα λιμάνια, είναι ενοχλημένος με την παραμονή εκεί των ναυαγίων για πολλά πολλά χρόνια, ιδιαίτερα τώρα που θέλουμε την ανάπτυξη της ελληνικής ακτοπλοϊας αλλά και γενικότερα της ελληνικής ναυτιλίας- και οιονεί είναι η καλύτερη. 
Θέλω να σας πω όμως πως όταν η κουβέντα μπήκε σε πιο συγκεκριμένα
θέματα -και εκεί υπάρχουν κοινωνικές αναγωγές-, παραδείγματος χάρη τα αιτήματα ενός κύκλου εφοπλιστών, τότε ήσασταν θετικός αποδέκτης αυτών των αιτημάτων και τα μεταφέρατε στην Αίθουσα της Βουλής και βεβαίως δημιουργήσατε και το κλίμα έντασης σπάζοντας το συναινετικό σας κλίμα και την ανάλογη εισαγωγή της αγόρευσής σας.
Κύριε Παπαθανασίου, είναι γεγονός ότι τα ναυάγια δεν έχουν διεκδικητές, όπως και οι ήττες δεν έχουν πατέρες.
Είναι γεγονός ότι τα ναυάγια δεν ψηφίζουν, είναι γεγονός ότι δεν χωρίζονται και σε συντεχνίες, ανεξάρτητα αν είναι παλιά ή νεότερα ναυάγια. Γι' αυτό λοιπόν είχατε κάθε λόγο να είστε συναινετικός όταν αναφέρεστε σ' αυτά τα γενικά και καθολικά αποδεκτά θέματα. 'Οταν όμως αναφερθήκατε σε ειδικότερα θέματα της ναυτιλιακής πολιτικής και των φορέων που ασκούν αυτή την πολιτική, τότε η ένταση ήρθε και πάλι από το λόγο σας και από τις απόψεις σας στην Αίθουσα του Κοινοβουλίου.
Για την ουσία του νομοσχεδίου θα ήθελα να πω πως πράγματι το παρόν
νομοθέτημα έρχεται μετά από πολύ καιρό και ίσως θα έπρεπε από τα προηγούμενα χρόνια να έχει ολοκληρωθεί αυτή η προπαρασκευή και αυτή η προετοιμασία. Πρέπει όμως να πούμε ότι υπάρχουν δυσχέρειες στο διεθνή χώρο, γιατί υπάρχουν οι διαφορές και οι διαφωνίες ανάμεσα στις ανεπτυγμένες και στις μη ανεπτυγμένες χώρες αλλά και διαφωνίες στους κόλπους της Ευρωπαϊκής 'Ενωσης.
Η Ελλάδα προσπάθησε όλα αυτά τα τελευταία χρόνια και συνεχίζει να προσπαθεί και πρωταγωνιστεί στις πρωτοβουλίες της Ευρωπαϊκής 'Ενωσης, γιατί έχει έναν ξεχωριστό, ιδιαίτερα αυξημένο ρόλο και θέση μέσα στη ναυτιλία της Ευρωπαϊκής 'Ενωσης αλλά και την παγκόσμια, λόγω της κατάταξής της στις πρώτες ή στις υψηλές αντίστοιχα κλίμακες της διεθνούς εμπορικής ναυτιλίας. Και είμαι βέβαιος πως το νομοθέτημα αυτό καλύπτει το νομοθετικό κενό, καλύπτει όλα τα τεχνικά κενά που υπάρχουν μέχρι σήμερα και απαντά στις ανάγκες της εποχής. Θα είναι ένας οδηγός δε, για τις πρωτοβουλίες της χώρας μας αλλά και της Ευρωπαϊκής 'Ενωσης για την εναρμόνιση της διεθνούς νομοθεσίας.
Οι λόγοι είναι προφανείς αυτού του νομοθετήματος και δεν χρειάζονται περαιτέρω υποστήριξη. Από τους οικολογικούς και λειτουργικούς λόγους των μικρών και μεγάλων λιμανιών, από τους αισθητικούς λόγους μέχρι τα έννομα δικαιώματα που έχουν διάφορες κατηγορίες πολιτών.
Εδώ θα ήθελα να πω πως δεν μπορεί επι μέρους επιφυλάξεις ή διαφωνίες από τα κόμματα της Αντιπολίτευσης και ιδιαίτερα της Ησσονος Αντιπολίτευσης, να τα οδηγούν σε αυτή την απορριπτική στάση για το νομοσχέδιο που συζητούμε, είτε στην τελική τους επιφύλαξη για την υπερψήφισή του.
Θέλω, λοιπόν, να πω πως είναι πολύ σαφείς οι διατάξεις του νομοσχεδίου. Απαντούν σε υπαρκτά προβλήματα, καθολικά αποδεκτά και δεν μπορεί να υπάρξουν διαφορετικές λύσεις.
Τα παλιά ναυάγια είναι σε ένα άλλο καθεστώς και θα πρέπει να αντιμετωπιστούν με ειδικές διατάξεις και αυτές περιλαμβάνονται στο νομοσχέδιο αυτό. Τα νέα ναυάγια -τα οποία αν υπάρξουν, θα υπάρξουν με το νέο νομοθετικό καθεστώς σε λειτουργία- θα αντιμετωπίζονται πλήρως και καθολικά πλέον με την ψήφιση αυτού του νομοσχεδίου.
Πρώτα-πρώτα, η θέσπιση του ειδικού ασφάλιστρου για την περίπτωση ναυαγίου είναι μία διάταξη που πρέπει να τύχει της υποστήριξης όλων, γιατί ακριβώς επιβάλλει στους ιδιοκτήτες ή στους κυρίους ή στους διαχειριστές ενός ναυπηγήματος, ενός πλοίου, ενός καραβιού να ασφαλίζουν έναντι της περίπτωσης του ναυαγίου τα πλοία τους, τα καράβια ή όποια ναυπηγήματά τους, για να μην υπάρχει το μεγάλο κενό στη συνέχεια, το οικονομικό κυρίως κόστος για την ανέλκυση των ναυαγίων. Να υπάρχει, δηλαδή, το αποθεματικό εκείνο από το οποίο είτε ο κύριος, ο κάτοχος του πλοίου και του ναυαγίου στη συνέχεια, είτε το δημόσιο θα μπορεί να χρηματοδοτεί όλες τις προσπάθειες και τις ενέργειες για την ανέλκυση και την απομάκρυνση του ναυαγίου.
Νομίζω ότι είναι εύλογο το κόστος αυτού του ασφαλίστρου. Δεν είναι ούτε υπερβολικό ούτε βεβαίως και μηδαμινό. Μπορεί να ανταποκριθεί στην αποστολή για την οποία επιβάλλεται.
Από την άλλη πλευρά θέλω να πω ότι οι διαδικασίες είναι δημόσιες,
είναι διαφανείς, είτε πλειοδοτικές είτε μειοδοτικές, ανάλογα με το περιεχόμενο του διακανονισμού. Κανείς εδώ δεν μπορεί να διατυπώσει επιφυλάξεις όσον αφορά στη διαφάνεια και την αποτελεσματικότητα αυτών των διαδικασιών.
Ακόμη θα πρέπει να πω πως το δημόσιο για πρώτη φορά παρεμβαίνει αυτεπάγγελτα, όταν ο κύριος του πλοίου ή στη συνέχεια του ναυαγίου, είτε ως ιδιοκτήτης είτε ως διαχειριστής είτε ως φυσικό πρόσωπο είτε ως νομικό πρόσωπο, δεν αναλαμβάνει μέσα σε συγκεκριμένο και ορισμένο χρονικό διάστημα να μετακινήσει, να ανελκύσει το ναυάγιο. Και αυτό γιατί γνωρίζουμε πως υπήρχαν μέχρι τώρα πάρα πολλά νομοθετικά κενά ή ακόμη και νομοθετικά "παράθυρα", πολλές διεκδικήσεις-διαφωνίες μεταξύ των εταίρων μιας επιχείρησης, ή ακόμα περιμένοντας την τελεσίδικη απόφαση του δικαστηρίου για να καταλογίσει ευθύνες ή να προσδιορίσει τα αίτια του ναυαγίου, άφηναν το ναυάγιο αυτό για πολλά χρόνια σε μία περιοχή με όλα τα επιβαρυντικά που μπορεί να προσφέρει στην περιοχή αυτή το ναυάγιο. 
Και, βεβαίως, μετά την παρέλευση χρόνου, κανείς δεν συζητούσε για το
ναυάγιο αυτό.
Μ' αυτήν λοιπόν την έννοια αυτή η διάταξη είναι πολύ κρίσιμη και πολύ σημαντική. Παρακάμπει, θα έλεγα σαρώνει, όλα αυτά τα νομοθετικά τερτίπια και τα δικαστικά τερτίπια πολλές φορές που μηχανεύονταν οι ιδιοκτήτες για να μη βοηθήσουν στην ανέλκυση, στη μετακίνηση του ναυαγίου, για να απεμπλακούν από την ευθύνη αυτή, είτε τη διοικητική, διαχειριστική, είτε την οικονομική είτε και τη νομική, ποινική, αστική, που μπορεί να είχαν στη συνέχεια.
Ακόμη πρέπει να πω ότι με πολλή σαφήνεια προσδιορίζεται πώς πραγματοποιούνται αυτές οι διαδικασίες και ποιοι είναι οι εντολοδόχοι, το δημόσιο με την ευρύτερη έννοια, οι Οργανισμοί Λιμένων ή τα Λιμενικά Ταμεία με τη στενότερη έννοια. Νομίζω ότι υπάρχει και μία πρόβλεψη με ένα χρονικό ορίζοντα για όποιον δημόσιο οργανισμό προκύψει στη συνέχεια, που θα έχει τις ευθύνες διαχείρισης των λιμένων -μικρών και μεγάλων- της χώρας μας.
Βεβαίως εκτιμώ πως πρέπει να θεωρηθεί ιδιαιτέρως σωστή η πρόβλεψη του άρθρου εκείνου που λέει ότι πρώτα αποζημιώνεται το δημόσιο. Το δημόσιο εκφράζει το ευρύτερο κοινωνικό συμφέρον, το συμφέρον όλων των πολιτών και από τη στιγμή που το δημόσιο καταβάλλει το κόστος της μετακίνησης, της ανέλκυσης, πρέπει να είναι αυτό που πρώτο θα αποζημιώνεται...
ΑΡΙΣΤΟΤΕΛΗΣ ΠΑΥΛΙΔΗΣ: Παγία αρχή πάντοτε αυτό.
ΙΩΑΝΝΗΣ ΜΑΓΚΡΙΩΤΗΣ: ... και, βεβαίως, στη συνέχεια το ΝΑΤ και όλοι οι
άλλοι δικαιούχοι.
Νομίζω ότι αυτή την ιεράρχηση δεν πρέπει να την αρνηθούμε. Είναι μία ορθή ιεράρχηση που ισχύει παγίως, θα έλεγα, σε όλες τις ανάλογες περιπτώσεις.
Θα τελειώσω λέγοντας πως χρειάζεται σε τέτοια νομοθετήματα που δεν υπάρχουν ούτε ιδεολογικές ούτε πολιτικές αναγωγές, πολύ περισσότερο δεν υπάρχουν κοινωνικές ομάδες και συντεχνίες που να διεκδικούν διαφορετικές λύσεις και απαντήσεις, η Βουλή να στείλει ένα μήνυμα συναίνεσης, ουσιαστικής όμως συναίνεσης, καθολικής και απόλυτης, όχι μόνο ρητορικής, όπως εν πολλοίς αποδείχθηκε και προηγουμένως από τους αγορητές της Νέας Δημοκρατίας, που πιστεύω μετά την προσωρινή θαλασσοταραχή να ξαναγυρίσουμε στα ήρεμα νερά και να δούμε πάλι με την ίδια συναινετική και νηφάλια στάση όλοι μας το νομοθέτημα που συζητούμε.
Τελειώνοντας προσθέτω πως θεωρώ πολύ σημαντική την τροπολογία που κατέθεσε ο Υπουργός Εμπορικής Ναυτιλίας και συνυπογράφεται από τον Υπουργό Εθνικής Οικονομίας και αναφέρεται στις υλικές και ηθικές αμοιβές και αποζημιώσεις των ψαράδων της Πάρου.
Επιτελεί ένα χρέος η πολιτεία, η Βουλή, απέναντι στους ψαράδες της Πάρου, που με ιδιαίτερη αυταπάρνηση και αυτοθυσία εκείνο το κρύο βράδυ της τραγωδίας προσπάθησαν και προσέφεραν πολλά στη διάσωση των ναυαγών του "ΣΑΜΙΝΑ".
Θέλω να πω και να τονίσω ότι οι Παριανοί ψαράδες και όλοι οι άλλοι
που προσπάθησαν, είτε διατεταγμένοι υπάλληλοι του κράτους είτε ιδιώτες, δεν είχαν στο μυαλό τους υλικές αποζημιώσεις και αμοιβές, ούτε καν την ηθική ανταμοιβή. 'Ηταν το αίσθημα του χρέους και της ανθρώπινης αλληλεγγύης που χαρακτηρίζει και τους Παριανούς ψαράδες, που χαρακτηρίζει κάθε 'Ελληνα. Αυτό σήμερα δικαιώνουμε πρωτίστως, και δευτερευόντως βεβαίως, την υλική αποκατάσταση των ζημιών που μπορεί να έχουν υποστεί τα δικά τους μικρά και μεγαλύτερα σκάφη στην προσπάθεια εκείνης της τραγικής νύχτας.
ΙΩΑΝΝΗΣ ΠΑΠΑΘΑΝΑΣΙΟΥ: Μια παρέμβαση για μισό λεπτό παρακαλώ, κυρία
Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Παπαθανασίου, θα
δευτερολογήσετε πολύ σύντομα. Είναι ελάχιστοι συνάδελφοι εγγεγραμμένοι. ΙΩΑΝΝΗΣ ΠΑΠΑΘΑΝΑΣΙΟΥ: Μια διευκρίνιση ήθελα να κάνω, διότι υπάρχει η
τροποποίηση αυτή, η σύνθεση της επιτροπής, αλλά έχει μπει στο άρθρο 9, ενώ είχαμε συζητήσει για το άρθρο 6, γι' αυτό και δεν το είδα. 'Ηθελα να κάνω τη διευκρίνιση αυτή, για να μη θεωρηθεί ότι είχα κακή προαίρεση. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εντάξει, κύριε Παπαθανασίου,
τακτοποιήθηκε το θέμα.
Ο συνάδελφος κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κυρία Πρόεδρε, και ευχαριστώ και τον κ. Βαρίνο, ο οποίος μου παρεχώρησε τη σειρά του, προκειμένου να προλάβουμε, κύριε Υπουργέ, τα αεροπλάνα, γιατί τα καράβια τα χάσαμε. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πηγαίνετε με τα
καράβια εσείς;
ΑΡΙΣΤΟΤΕΛΗΣ ΠΑΥΛΙΔΗΣ: Για πολλούς λόγους. Κάποιον εξ αυτών θα σας τον πω. Παλαιός Βουλευτής και μάλιστα ο μακαρίτης Αλιμπράντης όταν πρωτοεξελέγη, στο ερώτημα πώς πηγαίνεις στην εκλογική σου περιφέρεια, εγώ του απάντησα υπερηφάνως: αεροπορικώς! Του είπα "μια φορά στην Κω, Σαββατοκύριακο και απο εκεί στα πέριξ". "Να πηγαίνεις με καράβι", μου υπέδειξε. Του είπα, "κύριε Υπουργέ, -νεαροί Βουλευτές ακόμα λέγαμε το "κύριε Υπουργέ" με δέος- είναι πολλές ώρες! "Καλύτερα" μου λέει. Γιατί, κύριε Υπουργέ, τον ρώτησα. Μου είπε, "κόσμος πολύς, έχουν να επιλέξουν μεταξύ δύο προοπτικών, ή να πέσουν στη θάλασσα για να σε αποφύγουν ή να σε ακούσουν καθ' όλη τη διάρκεια του ταξιδίου. Το πρώτο λίγο δύσκολο να γίνει. Λοιπόν με καράβι να πηγαίνεις". Συνταγή Αλιμπράντη!
Πάμε τώρα στην ουσία του πράγματος. Επιμένω, κυρία Πρόεδρε, πως πρέπει να καθορίσουμε το ρόλο των Κοινοβουλευτικών Εκπροσώπων μας. Τα whips όπως τα λέτε εσείς οι αγγλοσπουδασμένες, από "μαστίγια" καταντούν μερικές φορές "μάστιγες" σ' αυτή την Αίθουσα. Κλείνει και αυτή η παρένθεση.
Ομιλώ από της θέσεώς μου αυτής, για να βλέπω εσάς, κύριε Υπουργέ. Λένε στα νησιά μας "άξιος ο μισθός σας", γιατί φέρνετε στο Κοινοβούλιο αυτό το νομοσχέδιο. Ούτε μεγιστοποιώ την αξία του ούτε την υποβαθμίζω. Επιχειρείτε να δώσετε μία πρακτική λύση σε ένα παλαιό προβλημα. Ανέφερε ο
κ. Παπαθανασίου μία παλαιοτέρα προσπάθεια δική μου, όταν είχα την τιμή να είμαι στη θέση που είσθε σήμερα εσείς.
Υποθέτω ότι το πρόβλημα από τότε μέχρι σήμερα έγινε μεγαλύτερο. Θέλω να πιστεύω ότι η λύση που δίδεται στην εφαρμογή θα αποδειχθεί εάν είναι αποδοτική. 'Εχω ορισμένες επιφυλάξεις, γιατί γνωρίζω πως δεν υπάρχει υποδομή. Ποια υποδομή; 'Εγινε η ανέλκυση του ναυαγίου, με το όποιο κόστος για όποιον το επιβαρυνθεί, με την όποια κατανομή των δαπανών για όσους κληθούν να σηκώσουν στους ώμους τους τις δαπάνες αυτές και μετέπειτα τι γίνεται;
Επεχείρησε η χώρα μας να κάμει "διαλυτήρια". Είκοσι χρόνια είσθε κυβέρνηση. Τίποτε. Διελύθη το κράτος, δεν καταφέραμε να διαλύσουμε τα ναυάγια που θα ανασύρουμε στην επιφάνεια ή αυτά που θα απομακρύνουμε από εμφανή σημεία.
Την υπόθεση τη ΝΑΒΙΠΕ την έχετε παρακολουθήσει; Στον Αστακό είναι ένα εντυπωσιακής υποδομής λιμάνι με προοπτική να γίνει εκεί και κάποιο διαλυτήριο. Τριάντα χρόνια ιστορία ή κάτι λιγότερο. Τώρα κάποιοι δειλά δειλά επιχειρούν "ακροβατικώς" να κάμουν κάποια επέμβαση.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Το υπογράφουμε.
ΑΡΙΣΤΟΤΕΛΗΣ ΠΑΥΛΙΔΗΣ: Να προσέχετε τι υπογράφετε.
Διαλυτήρια, λοιπόν, δεν έχουμε. Θέτω ερώτημα στο οποίο πρέπει να απαντήσετε. Από τον Πειραιά στον οποίο επί των ημερών μου ήταν τριάντα οκτώ τα ναυάγια, υποθέτω ότι θα ανελκύσετε τα είκοσι, σε μια πρώτη προσπάθεια, μεγάλη, γενναία και μετά τι θα γίνει; 'Εχετε επισημάνει περιοχές επί του χάρτου; 'Εχετε ρωτήσει τον κόσμο;
Θέμα δεύτερο. Με το προηγούμενο καθεστώς κάποιοι κατέφυγαν στα
δικαστήρια. Οι υπεύθυνοι για το ναυάγιο βρέθηκαν, τα δικαστήρια απεφάσισαν, το κόστος ανελκύσεως απεφασίσθη να αναληφθή από τον τάδε. Με το νόμο τι γίνεται; Μεταβατικές διατάξεις ή άλλο τι που να μη μεταβάλλει την μέχρι σήμερα κατάσταση.
Φεύγω απο το νομοσχέδιο. Καλή η προσπάθεια. Στην πράξη θα δείξει. Εδώ όμως, κύριε Υπουργε, είμεθα πολιτικό Σώμα γι'αυτό και ερωτώ. Είναι η υποδομή μας η κατάλληλη ή αυτή που θα έπρεπε να είναι, ώστε το όλο σύστημα να λειτουργήσει έτσι όπως εσείς περιγράψατε κατά την ομιλία σας, την οποία παρακολούθησα με πολλή προσοχή; Λιμενική υποδομή. Είσθε ικανοποιημένος από αυτή;
Μετά μάλιστα από τόσα τρισεκατομμύρια που έχουν εισρεύσει στα
ελληνικά ταμεία από τα κοινοτικά, τα οποία γνωρίζετε καλύτερα εμού λόγω της προηγουμένης θητείας σας στην Κοινότητα, είσθε ικανοποιημένος;
Κάθε φορά αναγκάζομαι να αναφερθώ σε ό,ι γνωρίζω. Και γνωρίζω πάρα
πολύ καλά την εκλογική μου περιφέρεια.
Κάσος! Επί δεκαπέντε χρόνια, κατασκευάζεται λιμάνι. Επί ημερών σας. 'Εχετε υπογράψει, μου λένε οι Κασιώτες, μία άδεια σκοπιμότητος για τη ναυαρχίδα του ακτοπλοϊκού στόλου, αν δεν κάνω λάθος το "ΕΛΕΥΘΕΡΙΟΣ ΒΕΝΙΖΕΛΟΣ" να προσεγγίζει στην Κάσο. Με ανύπαρκτο λιμάνι, κυρία Πρόεδρε! 
Πάμε παραπέρα στα νησάκια μας. Ρόδος. 'Εχει λιμάνι η Ρόδος; Δεκαπέντε
χρόνια γίνεται το λιμάνι.
Η τραγική Πάρος, που σημαδεύθηκε με το "ΣΑΜΙΝΑ" ούτε dock έχει, για
να πέσουν πάνω τέσσερα καράβια ταυτοχρόνου περίπου αφίξεως.
ΝΙΚΟΛΑΟΣ ΛΕΒΟΓΙΑΝΝΗΣ: Κατασκευάζεται τώρα.
ΑΡΙΣΤΟΤΕΛΗΣ ΠΑΥΛΙΔΗΣ: Κατασκευάζεται τώρα, μου λέγει ο συνάδελφος από τις Κυκλάδες, μεγάλο λιμάνι.
Μετά από πόσα χρόνια, κύριε συνάδελφε; Σας θυμάμαι να φωνάζετε γι'
αυτό, κύριε Λεβογιάννη, και εγώ δεν ξέρω πόσα χρόνια.
Αναφέρομαι σε μία γενική υπόθεση, στη λιμενική υποδομή. Αναφέρομαι στο σύστημα παρακολουθήσεως του αριθμού των επιβατών επί των πλοίων. Απλά, απλούστατα πράγματα. Να ξέρουμε πόσοι ταξιδεύουν. Είναι στοιχείο της υποδομής της ακτοπλοϊας.
Αναφέρομαι σε κάτι άλλο, που το ξέρουν οι θαλασσινοί μας, το ξέρει
και το Υπουργείο σας. 'Ενα Υπουργείο άριστα οργανωμένο, κύριοι συνάδελφοι. 'Οποιος το οργάνωσε ήταν άνθρωπος σοφός και με πρακτική αντίληψη διοικήσεως. Για σας, κύριε καθηγητά (απευθύνεται στον κ. Λοβέρδο) καθετοποιημένο Υπουργείο. 'Ο,τι πρέπει για να αντιμετωπίσει τα προβλήματα της θάλασσας. Με συγκροτημένη διοικητική δομή, με εκπαίδευση δική του, με αστυνομία δική του, με δικαστήρια δικά του, με προξενικά λιμεναρχεία, δηλαδή, πρεσβείες δικές του. Λύει τα πάντα εάν θέλει ο Υπουργός σε μία μέρα μέσα. Και με επιθεώρηση εμπορικών πλοίων, η οποία
δεν έγινε για να εξυπηρετεί αυτούς που λέγουν "καρχαρίες" και άλλα παρόμοια. 'Ε, στη θάλασσα είμαστε, θα έχουμε και καρχαρίες. Από μας εξαρτάται να μην πέσουμε στο στόμα των καρχαριών.
Αυτή την ώρα, λοιπόν, μεταβιβάζετε αρμοδιότητες σε νηογνώμονες. Διατηρείτε όμως την Επιθεώρηση Εμπορικών Πλοίων ως ήτο; Γιατί ο σοφός που το οργάνωσε το ΥΕΝ, μερίμνησε, κύριε Υπουργέ, στο να παράσχει το κράτος υπηρεσίες, όχι στους "καρχαρίες" αλλά στη "μαριδούλα" της θάλασσας, στους βαρκάρηδες κάτω στα νησιά μας, στους μικροκαϊκτζήδες, που με την Επιθεώρηση Εμπορικών Πλοίων, με κάποιο κόστος που το αντιμετώπιζαν, έβγαζαν τα πιστοποιητικά.
Ξέρετε τι θα πει τώρα νηογνώμων, ιδιωτική επιχείρηση που θα στείλει επιθεωρητή στην Κάλυμνο; 'Ηδη έχετε κάμει κάτι. Το πρώτο βήμα το κάματε και ξεσηκώσατε τον κόσμο.
Κυρία Πρόεδρε, είναι πανάκριβα. Είναι επιχειρήσεις οι νηογνώμονες και 
ζητάνε. Και όταν έχουν και τη νομοθετική ισχύ, ζητάνε ακόμα περισσότερα. Σου λένε, πού θα πάει, σε εμένα θα έλθει.
Παρακαλώ θερμώς, κύριε Υπουργέ, αυτή τη μεταβίβαση αρμοδιοτήτων να
την ξεκαθαρίσετε με λεπτομέρειες. Ποίοι είναι αυτοί που θα παρακολουθουν
και ποιά πλοία, πλοιάρια, όχι πλοία, από αυτούς τους νηογνώμονες θα παρακολουθούνται και θα ελέγχονται.
Για μια ακόμα φορά σας λέγω ότι εγώ δεν συμφωνώ με τις ανακοινώσεις

του κόμματος στο οποίο έχω την τιμή να ανήκω επί χρόνια, από της ιδρύσεώς του, καθόσον αφορά στο συγκεκριμένο ζήτημα. 'Οπως επίσης δεν συμφωνώ και μαζί σας, όσον αφορά την πρεμούρα σας να αρθεί το καμποτάζ, που μάλλον δεν αίρεται προ της ώρας του.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Σεις το λέτε αυτό. ΑΡΙΣΤΟΤΕΛΗΣ ΠΑΥΛΙΔΗΣ: Μάλλον δεν αίρεται. Δεν είναι τόσο απλή υπόθεση
η άρση. Δηλαδή έκανα εγώ τα σχέδιά μου να αγοράσω καράβι για την ακτοπλοϊα, έδωσα κάμποσα δισεκατομμύρια με την προοπτική να είμαι εδώ στο Αιγαίο υπό καθεστώς τάδε και στα καλά καθούμενα επειδή εσείς τα κάνατε θάλασσα σε ένα ναυάγιο, θα μου αλλάξετε το οικονομικό περιβάλλον; Τα γνωρίζετε, υποθέτω, γιατί εσείς είσαστε παλιός "κοινοτικός". Θα τα δούμε όμως αυτά.
Τελειώνω με μια άλλη πρόταση. Κοιτάξτε, κύριε Υπουργέ, καθόσον αφορά το θέμα των υποδομών, πώς θα φορμάρετε ένα σύστημα, να παρακολουθούμε το "μικροκαιρό". Το Υπουργείο μας, όλων των θαλασσινών, εκδίδει βάσει στοιχείων της ΕΜΥ "απαγορευτικό" από το θάλαμο επιχειρήσεων. Και όταν πάμε κάτω στη Λέρο η θάλασσα είναι λάδι. Και λέγει ο κοσμάκης, για όνομα του Θεού!
Αυτά αν συνέβαιναν προ ετών τα χωνεύαμε. Τώρα; Υπάρχουν πάμπολλα συστήματα. Ασχοληθείτε και με αυτά. Και γενικότερα ασχοληθείτε με το θέμα της ακτοπλοϊας μας, το οποίο βέβαια βγήκε στην επιφάνεια μετά από ναυάγιο.
Περιμένουμε ακόμη να δούμε τι έχετε σχεδιάσει για το νέο σύστημα,
πότε και πώς θα ισχύσει.

Χθες πήγαμε μαζί στην "πίτα" που έκοψε το Ναυτικό Επιμελητήριο. Ερωτούσα εκεί τους ακτοπλόους τι γίνεται με το νομοσχέδιο. Βαθύ
μεσονύκτιο. Απόρρητα δεν υπάρχουν, γι'αυτό φέρτε το γρήγορα να το συζητήσουμε, αν θέλετε κάτι να γίνει και να τύχει γενικής αποδοχής. 
Για τα υπόλοιπα έχω την αίσθηση ότι με το νομοσχέδιο, που θα ψηφίσει
απ'ό,τι αντιλαμβάνομαι η Βουλή κατά τη μεγάλη της πλειοψηφία, καλό βήμα γίνεται. Απομένει η πράξη, για να αποδείξει εάν η λύση είναι και αποδοτική λύση.
Παρακαλώ, όμως, τοποθετηθείτε επί του ερωτήματος: 'Οπου υπάρχουν δικαστικές αποφάσεις τι θα γίνει καθ'όσον αφορά στο σύστημα που εφεξής θα λειτουργήσει;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο συνάδελφος κ. Μιλτιάδης
Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, κανείς δεν μπορεί να είναι αντίθετος με το συζητούμενο σχέδιο νόμου, που πραγματικά προσπαθεί να καλύψει ένα νομικό κενό και να εξασφαλίσει τη δράση και την ασφάλεια της ακτοπλοϊας μας. Βέβαια, η προσωπική μου κρίση και εκτίμηση είναι ότι η εφαρμογή του συγκεκριμένου νομοσχεδίου δεν θα ανταποκριθεί στην αισιοδοξία με την οποία περιβάλλεται η κατάθεσή του και η μέχρι τώρα συζήτησή του.
Τα ναυάγια είναι γνωστό ότι πολλές φορές αποτελούν κίνδυνο για την
ναυσιπλοϊα. 'Αλλες φορές, όμως, μπορούν να αποτελέσουν και πόλο έλξης τουρισμού, διότι υπάρχουν και οι ναυαγιοδύτες, αυτοί οι αυτοδύτες που κατεβαίνουν στα ναυάγια και θέλουν να τα χαρούν. Είναι ένας καινούριος τρόπος τουρισμού και νομίζω ότι σε πάρα πολλές περιπτώσεις θα πρέπει να εκμεταλλευθούμε αυτήν τη δυνατότητα που μας δίνει το Αιγαίο Πέλαγος. 
Είναι δεδομένο ότι η αναστάτωση που προκάλεσε στην κοινή γνώμη και
στο πανελλήνιο το ναυάγιο του "ΕΞΠΡΕΣ ΣΑΜΙΝΑ", έχει φορτίσει με ιδιαίτερο συναισθηματικό βάρος τη λέξη "ναυάγιο" και ίσως είναι δυνατόν τα ναυάγια να προβάλλονται πολύ περισσότερο και πολύ πιο εύκολα, αλλά τα προβλήματα της ελληνικής ναυτιλίας και ακτοπλοϊας παραμένουν ουσιαστικά στην αφάνεια. Θα ήθελα να επισημάνω ότι αυτά τα μόνιμα προβλήματα της ελληνικής ακτοπλοϊας και ναυτιλίας δεν επιλύονται με την ταχύτητα και με τον τρόπο με τον οποίο τους αρμόζει.
Βασικά θέματα που έχουν να κάνουν με τη λειτουργία και τη διαχείριση των λιμένων: Ανεφέρθη σε αυτά ο κ. Παυλίδης πριν από λίγο, ανεφέρθησαν και άλλοι συνάδελφοι. Είναι θέματα τα οποία θα έπρεπε να αντιμετωπισθούν, κύριε Υπουργέ, με την πρέπουσα ταχύτητα και αποτελεσματικότητα. Χρονίζουν. Χρονίζει το πρόβλημα επίλυσης της διαχείρισης των ελληνικών λιμανιών, γιατί τα λιμάνια πέρα από την εξυπηρέτηση του κοινωνικού οφέλους είναι και ένας πόλος οικονομικής ανάπτυξης και ως εκ τούτου θα πρέπει να τα αντιμετωπίσουμε με πολύ μεγαλύτερη σοβαρότητα.
Το δεύτερο είναι το πολυδιαφημισμένο νομοσχέδιο για την απελευθέρωση της ακτοπλοϊας. 'Εχουν περάσει ήδη τρεις μήνες από την κατάθεση των προτάσεων της επιτροπής Σαραντίτη, της επιτροπής εμπειρογνωμόνων, και της απόφασης της κυβερνητικής επιτροπής. Ακόμα δεν έχουμε δει κανένα σχέδιο αυτού του νομοσχεδίου, κανένα προσχέδιο. Ακόμα περιμένουμε σαν Νέα Δημοκρατία μία επίσημη πρόσκληση να συζητήσουμε τις διατάξεις του νομοσχεδίου πριν έλθει στη Βουλή, ώστε να αποκτήσουμε το μέγιστο βαθμό συναίνεσης σε ένα τόσο κρίσιμο θέμα. Πολύ φοβούμαι ότι αυτή η καθυστέρηση θα αναβάλει και την έναρξη εφαρμογής του απελευθερωμένου καθεστώτος. 
Τέλος, τα θέματα που αφορούν στους ναυτεργάτες, το ναυτεργατικό
προσωπικό, όπως η ασφάλιση, η εκπαίδευση, οι συνθέσεις, δεν αντιμετωπίζονται ανάλογα με την κρισιμότητα η οποία τα χαρακτηρίζει. 
'Οσον αφορά το παρόν νομοσχέδιο, θα έλεγα ότι κατ'αρχάς είναι ένα
ορθό νομοθέτημα, που επιλύει θέματα. 'Ενσταση -και δικαιολογημένη νομίζωυπάρχει στις διατάξεις που αφορούν την ασφάλιση των πλοίων που βρίσκονται στο Αιγαίο, που καταπλέουν στα ελληνικά λιμάνια.
Πρέπει να γνωρίζουμε ότι ένας από τους βασικούς παράγοντες ανάπτυξης της ελληνικής ναυτιλίας υπήρξε το χαμηλό της κόστος. Αυτό το χαμηλό της κόστος σε καμία περίπτωση, ιδιαίτερα στους χαλεπούς καιρούς που περνάμε σήμερα, δεν θα πρέπει να το διακινδυνεύσουμε.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Φοβάμαι ότι το κόστος αυξάνεται με τις διατάξεις που αυθαίρετα σαν χώρα υιοθετούμε. Επιβάλλουμε στους εφοπλιστές, τους πλοιοκτήτες, και όλους τους ναυτιλιακούς παράγοντες να επιβάλουν ένα επιπλέον κόστος στα καράβια τους. Φοβάμαι ότι πάρα πολλές χώρες θα αντιδράσουν απέναντι στις δικές μας μονομερείς ενέργειες και θα έρθουν να επιβάλουν σκληρότερες διατάξεις για τα δικά μας καράβια που διαπλέουν όλους τους ωκεανούς και βρίσκονται σε όλες τις θάλασσες και τα λιμάνια του κόσμου. Υπάρχει όμως και ένα θέμα ως προς τους πόρους, κύριε Υπουργέ, που διατίθενται για την ανέλκυση των ναυαγίων. Το σημαντικό κόστος της ανέλκυσης σε καμία περίπτωση δεν καλύπτεται από την μεταβίβαση της κυριότητας του ναυαγίου και απο την αξία που το ναυάγιο ως scrap πλεον θα έχει στην αγορά. 'Ετσι, λοιπόν, υπάρχει ένα πολιτικό θέμα ανάληψης της ευθύνης του κράτους για την επίλυση αυτού του θέματος και την ανάληψη του κόστους. Είναι μια πολιτική απόφαση που θέλει χρήμα. Δεν πιστεύω ότι μπορεί και δεν πρέπει να μετακυλισθεί προς τους πολύπαθους οργανισμούς λιμένων,οι οποίοι λόγω της κακοδιαχείρισης πολλών ετών βρίσκονται αν όχι σε δεινή, πάντως σε μια πενιχρή οικονομικη θέση.
Ο πρόεδρος του ΟΛΠ άλλωστε μας δήλωσε στην επιτροπή ότι σε καμία
περίπτωση ο ΟΛΠ δεν μπορεί να αναλάβει ένα τέτοιο κόστος. Θα πρέπει
λοιπόν να αναλάβετε μια πρωτοβουλία, να βρεθούν αυτοί οι πόροι, είτε από το γαλάζιο ταμείο είτε απο τα έσοδα της Λιμενικής Αστυνομίας, που δεν καλύπτουν τις ανάγκες για τις οποίες υπάρχουν, ώστε να ανελκυσθούν τουλάχιστον αυτά τα ναυάγια που θεωρούνται κρίσιμα και επιβλαβή και για την ασφάλεια της ακτοπλοϊας αλλά και για το περιβάλλον
Ακουσα απο τα χείλη σας, το άκουσα και στην επιτροπή, συζητήθηκε
σήμερα για λίγο εδώ, ότι το νομοσχέδιο προωθεί την αύξηση της παραγωγικότητας και της απασχόλησης. Θα έλεγα, κύριε Υπουργέ, ότι οι τιμές του scrap δεν είναι αυτές που καθορίζουν το μέγεθος και την έκταση της ναυπηγικής δραστηριότητας μιας χώρας. H ναυπηγική μας δραστηριότητα υστερεί πάρα πολύ σε σχέση με τους Eυρωπαίους εταίρους αλλά και με αυτά που συμβαίνουν παγκοσμίως. Yστερούμε στη τεχνολογική εξέλιξη και στις εφαρμογές. Επίσης η ταχύτητα παράδοσης βρίσκεται σε τραγικά επίπεδα στα ελληνικά ναυπηγεία. Ας μην ξεχνάμε ότι τρείς φρεγάτες του Πολεμικού Ναυτικού δεν έχουν παραδοθεί. Πρόκειται για μια σύμβαση που θα έπρεπε να έχει εκτελεσθεί εδώ και χρόνια απο τα ελληνικά ναυπηγεία, και καθυστερεί λόγω της δημοσιοϋπαλληλικής νοοτροπίας που επικρατεί στα ναυπηγεία μας. 
Τέλος, οι συνθήκες ευνοϊκής χρηματοδότησης και προσφοράς κινήτρων,
πολλές φορές και με κρατική παρέμβαση, προς τους εφοπλιστές που θέλουν να χτίσουν νέα καράβια, είναι από τα βασικά μέτρα που σηματοδοτούν την ανάπτυξη της ναυπηγικής δραστηριότητας.
Τέλος, θα ήθελα να αναφερθώ στην τροπολογία που κατατέθηκε και
έρχεται να δικαιώσει και να αποζημιώσει τους ψαράδες της Πάρου. Θέλω να σημειώσω πρώτα από όλα τη μεγάλη καθυστέρηση. Είναι ένα θέμα το οποίο χρονίζει απο τον Οκτώβριο. Υπάρχουν Παριανοί των οποίων τα καϊκια έχουν καταστεί αναξιόπλοα εδώ και πάρα πολύ καιρό, μας το είχαν καταγγείλει οι ίδιοι όταν τους επισκεφθήκαμε και οι οποίοι εδώ και τρεις μήνες έχουν απωλέσει το εισόδημά τους και ελπίζω τουλάχιστον άμεσα να κινηθούν οι διαδικασίες αποζημίωσης από την ψήφιση του νομοσχεδίου και μετά.
Νομίζω ότι θα μπορούσε να είχε επιδειχθεί μια μεγαλύτερη ευαισθησία προς αυτούς τους ανθρώπους που πρόσφεραν, με κίνδυνο της ζωής τους αλλά και της περιουσίας τους, τις υπηρεσίες τους στη διάσωση αυτών των ναυαγών, καλύπτοντας ένα τεράστιο κενό του κράτους στις επιχειρήσεις έρευνας και διάσωσης ναυαγών στο Αιγαίο.
Το δεύτερο που θέλω να επισημάνω είναι ότι ήταν ευθύνη της εταιρείας και των αντασφαλιστικών οργανισμών της η κάλυψη όλων αυτών των φθορών. Νομίζω ότι θα έπρεπε ήδη να είχε ασκηθεί μια μεγαλύτερη πίεση προς αυτές τις εταιρείες, ώστε να καλυφθούν και να αποζημιωθούν οι άνθρωποι αυτοί. Διότι ούτως ή άλλως οι αντασφαλιστικές εταιρείες γλίτωσαν από πάρα πολύ μεγάλο κόστος, λόγω της διάσωσης τόσων πολλών ανθρώπων.
Τέλος, νομίζω ότι είναι λάθος να περιορίζεται η διάταξη αυτή μόνο

στους ψαράδες της Πάρου, που προσέτρεξαν στο ναυάγιο του "ΕΞΠΡΕΣ ΣΑΜΙΝΑ". Θα πρέπει να αποκαταστήσουμε το δημόσιο αίσθημα ασφάλειας απέναντι σε
όλους όσους και στο μέλλον προστρέξουν σε μια τέτοια κρίσιμη περίσταση, με το να καλύψουμε ένα τέτοιο νομοθετικό κενό και να το καλύψουμε από εδώ και στο διηνεκές, ώστε να μπορέσουμε να εξασφαλίσουμε και άλλες τέτοιες περιπτώσεις και να μη χρειασθεί στο μέλλον να έλθουμε με μια νομοθετική διάταξη να καλύψουμε ένα τέτοιο κενό.
Κύριε Υπουργέ, η ελληνική ναυτιλία -το γνωρίζετε καλύτερα και το
γνωρίζουν και όλοι οι συνάδελφοι- αποτελούσε μια τεράστια πλουτοπαραγωγική πηγή της χώρας. Είναι καιρός μετά από χρόνια εγκατάλειψης να αποκτήσει για την Κυβέρνηση τη σημασία -και νομίζω ότι το κάνει- που θα έπρεπε να έχει. Και να γνωρίζετε ότι θα μας βρείτε,
εμάς της Αξιωματικής Αντιπολίτευσης, αρωγούς σε κάθε προσπάθεια για την επίλυση των χρονίων προβλημάτων της. Τολμήστε κι εμείς θα βρεθούμε συμπαραστάτες.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την ενσωμάτωσή της στην Ελλάδα", σαράντα ένας μαθητές και τέσσερις συνοδοί-καθηγητές από το Λύκειο Γαστούνης του Νομού Ηλείας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Νικόλαος Λεβογιάννης.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, νομίζω ότι συζητάμε ένα νομοσχέδιο, το οποίο είναι πολύ σημαντικό. 'Ερχεται να καλύψει ένα νομοθετικό κενό που υπήρχε μέχρι τώρα στη σχετική νομοθεσία και να συμβάλει στην άμεση, θα έλεγα, αντιμετώπιση ενός προβλήματος που πλήττει τις θάλασσές μας, τα νησιά μας, κλπ.
Θέλω επίσης να σημειώσω ότι το νομοσχέδιο αυτό ήλθε στη Βουλή, στα πλαίσια της πολιτικής, που ακολουθεί εδώ και πολύ καιρό το Υπουργείο Εμπορικής Ναυτιλίας αντιμετώπισης των χρόνιων προβλημάτων που υπήρχαν στον τομέα της ακτοπλοϊας. Πρέπει να επισημάνουμε -έκαναν αρκετές παρατηρήσεις στα ζητήματα της ακτοπλοϊας και οι προλαλήσαντες συνάδελφοιότι το Υπουργείο Εμπορικής Ναυτιλίας, η πολιτική του ηγεσία, έχει χαράξει μια πολιτική ύστερα από μια πολύμηνη συζήτηση που έκανε με όλους τους συναρμόδιους φορείς και ιδιαίτερα τους φορείς των νησιών. Μια πολιτική που την έχουν αποδεχθεί οι φορείς των νησιών -ουσιαστικά ήταν αυτό που επεδίωκαν αρκετά χρόνια τώρα- μια πολιτική που είχε ξεκινήσει πολλούς μήνες πριν από το ναυάγιο του "ΣΑΜΙΝΑ" στην Πάρο και δεν έχει καμία σχέση μ' εκείνη την τραγωδία. Εννοώ ότι δεν προκάλεσε την πολιτική αυτή εκείνη η τραγωδία.
Η πολιτική αυτή έχει ήδη αρχίσει να αποδίδει. Και οφείλω να σημειώσω ότι αυτόν τον καιρό, στο χειμώνα που διανύουμε, οι ακτοπλοϊκές συγκοινωνίες των νησιών, ιδιαίτερα στις Κυκλάδες, όπου ήταν πάντοτε οξυμένο το πρόβλημα των ακτοπλοϊκών συγκοινωνιών, βρίσκονται σε πολύ ικανοποιητική κατάσταση. Μπορώ να πω ότι δεν υπάρχουν ιδιαίτερα προβλήματα. Βέβαια πάντα θα υπάρχουν προβλήματα, αλλά είναι αλήθεια ότι και σ'αυτά που προκύπτουν οι υπηρεσίες του Υπουργείου Εμπορικής Ναυτιλίας είναι πολύ ευαίσθητες και συμβάλλουν στην άμεση αντιμετώπισή τους.
Σε ό,τι αφορά στο νομοσχέδιο πρέπει να πω ότι είναι πολύ μεγάλης
σημασίας, γιατί και πολλά και πολλών δεκαετιών είναι τα ναυάγια, τα οποία υπάρχουν στις θάλασσές μας και στο Αιγαίο -ανέφερε έναν αριθμό ο Υπουργός διακοσίων εξήντα τέτοιων ναυαγίων- με πολλούς και ποικίλους και μεγάλους κινδύνους που έχουν να κάνουν και με την πρόκληση νέων ναυαγίων και με τη ρύπανση του περιβάλλοντος και με αρνητικές επιπτώσεις στον τουρισμό και από τη θέα τους και από πολλά άλλα φαινόμενα.
Και βέβαια είναι ένα πολύπλευρο πρόβλημα γιατί έχουμε όχι μόνο ναυάγια, αλλά και εγκαταλειμμένα πλοία, έχουμε τα τελευταία χρόνια φαινόμενα πλοίων που μεταφέρουν λαθρομετανάστες, που προσαράζουν σε εύκολες ακτές, άρα και τουριστικής δυνατότητας και προϋποθέσεων, όπου τα εγκαταλείπουν και όπου πολλές φορές στο παρελθόν και μέχρι τώρα χρειαζόταν πολύς καιρός, όχι μήνες αλλά χρόνια, για να μπορέσουν να αποσυρθούν αυτά και να απελευθερωθούν οι ακτές. 'Αρα ήταν ένα πρόβλημα με πολύ μεγάλες επιπτώσεις σε όλα τα επίπεδα ανάπτυξης αλλά και προστασίας του περιβάλλοντος και προστασίας της ζωής των πολιτών στα νησιά κλπ. 
Πέραν αυτού, πρέπει να σημειώσουμε βέβαια ότι σε πολλές περιπτώσεις
αυτά τα ναυάγια γίνονταν και γίνονται ενδεχομένως βορά διαφόρων ιδιωτών, προκειμένου να προσποριστούν κάποια οφέλη, που χωρίς όμως κανέναν έλεγχο προξενούσαν μεγαλύτερη καταστροφή.
Και διασκόρπιζαν το ναυάγιο και εγκατέλειπαν κομμάτια του στις κοντινές ακτές και πολλές φορές δημιουργούσαν καταστάσεις που δεν ήταν εύκολο από να επισημανθεί εκεί όπου είχε προσδιοριστεί από τις αρμόδιες αρχές.
Επομένως, πιστεύω ότι ήταν αναγκαίο να έρθει στη Βουλή με αυτό το νομοσχέδιο η αντιμετώπιση αυτών των προβλημάτων. Πιστεύω ότι το νομοσχέδιο είναι πλήρες. Θα γίνουν βέβαια και παρατηρήσεις στα άρθρα. Προβλέπει αυστηρές διαδικασίες και πολύ καλά κάνει. Ιδιαίτερα θέλω να σημειώσω το χρόνο στο οποίο πρέπει να ανασυρθεί ένα ναυάγιο από την ώρα που θα γίνει. Πράγματι, πρέπει να ανασύρεται όσο γίνεται γρηγορότερα. Επομένως, προβλέπει τις διαδικασίες, τα όργανα, τους πόρους αντιμετώπισης αυτών των προβλημάτων και πιστεύω ότι είναι σημαντικό το γεγονός ότι στις διαδικασίες αυτές συμμετέχουν και τοπικοί φορείς, μέσα από τις επιτροπές, τα Λιμενικά Ταμεία κλπ.
Πρέπει να πω ότι μέχρι τώρα δεν υπήρχαν ούτε κατά τόπους μηχανισμοί
άμεσης αντιμετώπισης αυτών των προβλημάτων στα νησιά, πέραν των λιμεναρχείων, των οποίων όμως οι αρμοδιότητες και οι δυνατότητες ήταν
τέτοιες που δεν μπορούσαν ούτε και αν ήθελαν να αντιμετωπίσουν αυτά τα προβλήματα.
Πιστεύω ότι για τα Λιμενικά Ταμεία με τη νέα τους δομή και διάρθρωση ολοκληρώνονται οι σχετικές διαδικασίες, κύριε Υπουργέ, πρέπει να τελειώσει αυτή η υπόθεση, με την ουσιαστική συμμετοχή σ' αυτά πλέον και της Τοπικής Αυτοδιοίκησης, που θα έλεγα ότι είναι καθοριστική, αλλά και με τη βοήθεια των λιμενικών αρχών, θα μπορέσουμε να έχουμε γρήγορη και αποτελεσματική εφαρμογή αυτού του νέου θεσμικού πλαισίου, γιατί σημασία έχει να εφαρμόζονται και οι νόμοι τους οποίους ψηφίζουμε.
Βέβαια πρέπει να πω ότι οι λιμενικές αρχές στα νησιά δεν είναι στην κατάσταση που θα θέλαμε και δεν έχουν την υποδομή που είναι απαραίτητη για να αντιμετωπίσουν και αυτά τα προβλήματα, αλλά και όλα τα άλλα προβλήματα. Πιστεύω βέβαια ότι η πολιτική του Υπουργείου όπως είπα και στην αρχή, θα συμβάλει στην επίλυση και αυτών των προβλημάτων.
Θα σημειώσω ότι η σημερινή δομή και οργανωτική και από πλευράς διεύρυνσης των λιμενικών αρχών στα νησιά είναι της εποχής ίσως πριν από το 1980. Επομένως, δεν μπορούν να ανταποκριθούν οι λιμενικές αρχές στις απαιτήσεις που έχει δημιουργήσει και δημιουργεί καθημερινά η γρήγορη -οφείλουμε να το πούμε- ανάπτυξη των νησιών.
Πρέπει να σημειώσω ότι δεν υπάρχουν πια μεγάλα και μικρά νησιά σε
ό,τι αφορά την ανάπτυξη. Υπάρχει ανάπτυξη σε όλα, ανεξαρτήτως της έκτασής τους. Δεν υπάρχουν νησιά της άγονης γραμμής ή νησιά της ξεχασμένης Ελλάδας. Σε όλα υπάρχει ανάπτυξη η οποία είναι γρηγορότερη από τις υποδομές που δημιουργούνται.
Πρέπει να πούμε ότι οι λιμενικές αρχές είναι η πρώτη υπηρεσία που συναντάει ο πολίτης, είτε είναι 'Ελληνας είτε είναι ξένος είτε είναι μόνιμος κάτοικος είτε είναι επισκέπτης, όταν θα βγει σε ένα νησί. Σ' αυτήν θα καταφύγει, αυτή αναζητεί, αυτή θα του δώσει όλες τις πληροφορίες και επομένως αυτή πρέπει να έχει όλη την υποδομή και όλη την κατάλληλη στελέχωση, οργάνωση και τεχνική υποστήριξη, για να μπορέσει να ανταποκριθεί σ' αυτές τις απαιτήσεις.
Το Λιμεναρχείο είναι η βιτρίνα του νησιού, η είσοδος του νησιού, αυτό που συναντάει πρώτα ο κάθε πολίτης γι' αυτό πρέπει να είναι σε τέτοια κατάσταση, ώστε να μπορεί να ανταποκριθεί και να μπορεί να αντιμετωπίζει όλα αυτά τα προβλήματα. Και τα ναυάγια και οι ναυαγοί και όσοι έχουν σχέση με τα ναυάγια σ' αυτές τις αρχές απευθύνονται.
Πρέπει να σημειώσω ότι σήμερα σε πάνω από δέκα νησιά των Κυκλάδων δεν υπάρχουν λιμενικές αρχές, στα μικρά βέβαια. Πιστεύω όμως ότι πρέπει να υπάρξουν, έστω τους καλοκαιρινούς μήνες.
Το πρόβλημα με το ναυάγιο του ΣΑΜΙΝΑ, που είναι σε εκκρεμότητα πλέον, πέραν των ερευνών των δικαστικών αρχών, είναι η ανάσυρσή του. Είναι αίτημα των τοπικών φορέων, έχει θετικά ανταποκριθεί το Υπουργείο, έχει υποσχεθεί, ας το πω έτσι, ότι θα συμβάλει στην ανάσυρσή του. Δεν είναι βέβαια εύκολη υπόθεση, γιατί μιλάμε για ένα πολύ μεγάλο πλοίο, που βρίσκεται σε αρκετά μεγάλο βάθος. Η αλήθεια όμως είναι ότι βρίσκεται σε μία καίρια για τη ναυτιλία θέση, στην είσοδο ουσιαστικά του λιμανιού της Πάρου και οι πολλαπλές επιπτώσεις από την παραμονή του εκεί ενδεχομένως να είναι μεγάλες.
Επομένως θα πρέπει να καταβληθεί κάθε προσπάθεια και πιστεύω ότι καταβάλλεται, για να ανασυρθεί αυτό το ναυάγιο. Εγώ θα έλεγα και για συναισθηματικούς λόγους γιατί είναι στη ρότα σχεδόν των πλοίων, πεντακόσια μέτρα από το πέρασμα καθημερινά δεκάδων πλοίων. Το να υποχρεώνουμε τους επιβάτες των πλοίων να θυμούνται εκείνη την τραγωδία, μάλλον είναι αρνητικό.
Κύριε Πρόεδρε, θέλω να σημειώσω με ιδιαίτερη ικανοποίηση την ευαισθησία του Υπουργείου Εμπορικής Ναυτιλίας -δεν νομίζω ότι υπήρξε καθυστέρηση- να αναγνωρίσει νομοθετικά, όχι μόνο ηθικά αλλά και υλικά, τις ενέργειες των ψαράδων εκείνο το βράδυ. Και ως πράξη είναι σημαντική, γιατί μέσα από τη Βουλή ρυθμίζεται το θέμα αυτό -παρά το ότι δεν το ζήτησαν οι ίδιοι- δηλαδή της τεράστιας προσπάθειας που έκαναν πράγματι οι ψαράδες της Πάρου και της Αντιπάρου εκείνη την πολύ άγρια βραδιά όχι μόνο από πλευράς γεγονότων, αλλά και από πλευράς καιρικών συνθήκων, που με κίνδυνο της ζωής τους όρμησαν στην κυριολεξία στα καϊκια τους, για να σπεύσουν στον τόπο του ναυαγίου και να σώσουν τους εκατοντάδες συμπολίτες μας, που κινδύευαν στα τριών και τεσσάρων μέτρων ύψους κύματα εκείνης της
βραδιάς. Υπέστησαν ζημιές, αυτό είναι αλήθεια, σοβαρότατες φθορές και στις μηχανές τους και στα εξαρτήματα των καϊκιών τους. Κι εγώ θέλω να συγχαρώ τον Υπουργό Εμπορικής Ναυτιλίας, που ο ίδιος έφερε τροπολογία στη Βουλή, για να ρυθμίσει αυτό το ζήτημα. Είναι μια μικρή δαπάνη, δεν θα ξεπεράσει τα είκοσι με τριάντα εκατομμύρια, αλλά ήταν υποχρέωση της ελληνικής πολιτείας και της ελληνικής Βουλής να προβεί σε αυτήν την πράξη.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αθανάσιος Βαρίνος έχει το
λόγο.
Καπετάνιε, ορίστε.
ΑΘΑΝΑΣΙΟΣ ΒΑΡΙΝΟΣ: Ευχαριστώ, κύριε Πρόεδρε.
Το σχέδιο νόμου που συζητούμε σήμερα έρχεται να καλύψει ένα νομοθετικό κενό. 'Ομως ενώ η Κυβέρνηση και ιδιαίτερα το Υπουργείο Εμπορικής Ναυτιλίας δεν τολμούσε να νομοθετήσει, για να λύσει αυτό το πρόβλημα, που είναι έντονο την τελευταία δεκαετία, έρχεται τώρα που ωρίμασαν οι συνθήκες μετά το ναυάγιο του "ΣΑΜΙΝΑ" βιαστικά να καλύψει το κενό με αυτό το νομοσχέδιο.
Συμφωνούμε με το ότι το πρόβλημα πρέπει να αντιμετωπιστεί άμεσα. Συμφωνούμε έτσι ακριβώς όπως το είπατε, κύριε Υπουργέ, ότι δηλαδή "υπάρχει ανάγκη" -χρησιμοποιώ τη δική σας έκφραση- να αντιμετωπιστεί το πρόβλημα, γιατί έτσι θα καθαρίσουμε τα λιμάνια μας από τα εκατοντάδες μικρά και μεγάλα ναυάγια.
Επί τη ευκαιρία θέλω για λίγο να φύγω από το θέμα και να αναφερθώ σε κάτι πολύ σχετικό με τα ναυάγια. Υπάρχει ανάγκη να καθαρίσουμε και τις θαλάσσιες περιοχές, όπου το Πολεμικό Ναυτικό έχει ρίξει ύποπτα βλήματα. 
Κύριε Υπουργέ, πρώτα απ' όλα θα πρέπει εσείς σε συνεργασία με τα
Υπουργεία Εθνικής 'Αμυνας και Γεωργίας να απαγορεύσετε την αλιεία σε αυτές τις περιοχές. Είναι ένα πρώτο βήμα. Είναι ένα σημαντικό θέμα, γιατί ξέρετε πολύ καλά ότι οι λιμενικές αρχές παρακολουθούν το ψάρεμα που γίνεται με δυναμίτες. Υπάρχουν ψαράδες -ας πούμε ότι είναι ψαράδες, είναι ευκαιριακοί- οι οποίοι μετά τις βολές πάνε και μαζεύουν τα ψάρια. Αν ρωτήσετε οποιαδήποτε λιμενική αρχή, θα σας το πει αυτό. Εσείς τι μέτρα έχετε λάβει γι' αυτήν την υπόθεση; Δεν πρέπει να λάβετε μέτρα; Πρέπει να το σταματήσετε αυτό, πρέπει να βγάλετε notice to mariness, πρέπει να κάνετε και άλλες ενέργειες. Το πρώτο σας βήμα είναι να απαγορεύσετε την αλιεία σε αυτές τις περιοχές. Ξέρετε ποιες περιοχές είναι -ας μην πούμε ονόματα, για να μη δημιουργήσουμε πανικό- και πού γίνονται οι βολές αυτές.
Σε δεύτερο στάδιο θα πρέπει να προγραμματίσετε με τις υπηρεσίες σας πώς θα σηκώσετε αυτά τα βλήματα, τα οποία είναι στο βυθό της θάλασσας και είναι συγκεντρωμένα στις περιοχές που γίνονται οι βολές. Πρέπει επίσης να δείτε αν αυτά τα βλήματα δημιουργούν πρόβλημα στη θάλασσα.
ΠΡΟΕΔΡΕΥΩΝ (Κωνσταντίνος Βεττός): Κύριε συνάδελφε, δεν παρακάμπτουμε ελαφρώς το θέμα;
ΑΘΑΝΑΣΙΟΣ ΒΑΡΙΝΟΣ: Τελείωσα, κύριε Πρόεδρε.
Στην επιτροπή είχαμε καταθέσει συγκεκριμένες προτάσεις επί των άρθρων του νομοσχεδίου. 'Ομως τελικά μία μόνο από αυτές που προτείναμε έχει ενσωματωθεί στο νομοσχέδιο.
Σας το λέω, γιατί προηγουμένως μας είπατε ότι δεν διαβάσαμε το νομοσχέδιο. Το νομοσχέδιο το διαβάζουμε, αλλά δεν βλέπουμε μέσα τις προτάσεις μας, κύριε Υπουργέ. Δεν γνωρίζω εάν τελικά θα κάνετε κάποια από τις προτάσεις μας αποδεκτή. Είχαμε συνηθίσει την άρνηση αυτή από τη συμπεριφορά του προκατόχου σας, του τότε Υπουργού Εμπορικής Ναυτιλίας του κ. Σουμάκη. Ελπίζω να μην συμβεί το ίδιο και με αυτό το νομοσχέδιο, όπου εσείς επιδιώκετε ευρεία συναίνεση.
Εξάλλου το αποτέλεσμα το βλέπουμε στη συνέχεια, όταν στην εφαρμογή του νόμου δημιουργούνται προβλήματα. Ανάλογες προτάσεις είχαμε κάνει και για τους νόμους του Υπουργείου Εμπορικής Ναυτιλίας για τα σκάφη αναψυχής και για τον Οργανισμό Λιμένος Πειραιώς και Θεσσαλονίκης. 'Οπως βλέπετε σήμερα στις τροπολογίες που έχετε καταθέσει, σε αυτά τα θέματα αναφέρεστε. Εγώ προσωπικά ζητούσα σαν εισηγητής της Αντιπολίτευσης αυτά ακριβώς τα οποία εσείς τώρα φέρνετε με τροπολογίες για αυτό το νομοσχέδιο. Δυστυχώς ο Υπουργός δεν έκανε δεκτές τις προτάσεις μας. 
Παραδείγματος χάριν, θέλω να πω ότι για το σημερινό νομοσχέδιο δεν
είναι αλήθεια αυτό που είπατε, ότι δηλαδή το 96% των πλοίων μας είναι
καλυμμένα με το νόμο αυτό. 'Ετσι είπατε. Δεν είναι αλήθεια. Η αλήθεια είναι ότι το 96% των πλοίων μας είναι καλυμμένα, σύμφωνα με αυτά που ζητάει η διεθνής σύμβαση για τα ναυάγια. Η διεθνής συμβαση έχει κυρωθεί με το ν. 1923/91. Με αυτήν τη διεθνή σύμβαση συμφωνούν τα πιστοποιητικά που έχουν τα πλοία μας.
Εσείς, όμως, έρχεσθε εδώ και φέρνετε έναν άλλο νόμο. Είπατε εσείς από μόνος σας ότι προπορεύεται της Ευρωπαϊκής 'Ενωσης. Καλά κάνετε, αλλά πρέπει να αλλάξετε και το άρθρο 7. 'Οταν σας το λέμε αυτό εμείς, δεν σας το λέμε για να σας κάνουμε αντιπολιτευση, αλλά για να σας βοηθήσουμε, διότι ας είμαστε πρακτικοί άνθρωποι στην προκειμένη περίπτωση.
Εσείς έχετε την εντύπωση -δεν ξέρω αν είσθε νομικός, εγώ δεν είμαι νομικός, αλλά είμαι πλοίαρχος- ότι κάποιος εφοπλιστής θα πληρώσει επειδή βγάλατε εσείς αυτόν το νόμο, ενώ η διεθνής σύμβαση λέει άλλα; Η
διεθνής σύμβαση υπερισχύει ή ο νόμος που φέρατε σήμερα στη Βουλή; Εγώ σας λέω, που δεν είμαι νομικός, ότι υπερισχύει η διεθνής σύμβαση. Δεν πρόκειται να πάρετε φράγκο από κανένα εφοπλιστή που θα έχει ναυάγιο στην Ελλάδα.
Αυτή είναι η πραγματικότητα, κύριε Υπουργέ. Εμείς δεν σας κάνουμε
αντιπολίτευση για την αντιπολίτευση, όπως είπε προηγουμένως ο 
Κοινοβουλευτικός Εκπρόσωπος του ΠΑ.ΣΟ.Κ, ο οποίος δεν ήξερε το θέμα. 'Ισα-ίσα προσπαθούμε να σας βοηθήσουμε για να μην γίνονται ανενεργοί οι νόμοι.
Εσείς φέρνετε σήμερα μια τροπολογία για τα σκάφη αναψυχής και λέτε: "Παράταση έξι μηνών μέχρι να τελειώσουν". Είχε μαλλιάσει η γλώσσα μου να

το λέω στη Βουλή από αυτά τα έδρανα. Παρακαλούσα τον Υπουργό Εμπορικής Ναυτιλίας να δώσει μια παράταση έξι μηνών και εκείνος έλεγε: "'Οχι, δεν χρειάζεται".
'Ερχεται σήμερα η Κυβέρνηση και τροποποιεί το νόμο που είχε φέρει στη
Βουλή πριν από ένα χρόνο. Αυτή είναι η πραγματικότητα. Δεν δούλεψε ο νόμος. Και δεν δούλεψε, γιατί δεν ήταν λειτουργικός, γιατί δεν ακούτε και τις δικές μας προτάσεις.
Αυτό δείχνει ότι είσαστε βιαστικοί να κλείσετε ένα σοβαρό θέμα. Εγώ το αντιλαμβάνομαι αυτό. Καλά κάνετε και φέρνετε αυτό το νομοσχέδιο στη Βουλή, όμως ακούστε και την Αντιπολίτευση, όταν σας λέει αυτά τα
πράγματα, διότι έτσι αποδεικνύεται ότι όταν ζητάτε συναίνεση πρέπει να ακούτε και την Αντιπολίτευση τι σας λέει.
Εγώ, όμως, νομίζω ότι αυτή η συμπεριφορά αποδεικνύει ότι στο
Υπουργείο Εμπορικής Ναυτιλίας δεν εφαρμόζεται μια συγκεκριμένη πολιτική, κύριε Υπουργέ, μια πολιτική της Κυβέρνησης του ΠΑ.ΣΟ.Κ. Ανάλογα με το ποιος είναι Υπουργός Εμπορικής Ναυτιλίας εφαρμόζεται η δική του πολιτική. Παρακολουθώ το Υπουργείο Εμπορικής Ναυτιλίας σαράντα χρονια και σαν ναυτικός και σαν συνδικαλιστής στο ναυτικό χώρο, αλλά και σαν Βουλευτής στη συνέχεια. Σας πληροφορώ ότι στην ουσία αυτό που γίνεται στο Υπουργείο Εμπορικής Ναυτιλίας, είναι αυτό ακριβώς που σας είπα: Βλέποντας και κάνοντας και ο Υπουργός Εμπορικής Ναυτιλίας έχει την εντύπωση ότι όλα τα έλυσε.
Σας θυμίζω ότι όταν παραλαμβάνατε το Υπουργείο Εμπορικής Ναυτιλίας στην τελετή παράδοσης-παραλαβής, ο Υπουργός ο κ. Σουμάκης σας είπε: "Δεν έχετε να κάνετε τίποτα. 'Ολα είναι εντάξει. 'Ολα τα προβλήματα έχουν λυθεί". Τώρα εσείς γνωρίζετε καλύτερα από μένα και εμείς βέβαια που ζούμε σε αυτό το χώρο που λέγεται Εμπορική Ναυτιλία το ξέρουμε καλύτερα, ότι

δεν έχει λυθεί τίποτα.
Αυτήν τη στιγμή, κύριε Υπουργέ, περιμένουμε όλοι να δούμε τα μέτρα που θα πάρετε για τη ποντοπόρο ναυτιλία, να δούμε τα μέτρα που θα πάρετε για την ακτοπλοϊα, να δούμε τα μέτρα που θα πάρετε για το ΝΑΤ. Δεν αντέχει ο κρατικός προϋπολογισμός να δίνει εκατόν πενήντα δύο δισεκατομμύρια (152.000.000.000) δραχμές για να στηρίζει το ΝΑΤ. Καλά κάνετε και τα δίνετε, αλλά πρέπει να πάρετε αποφάσεις. Πρέπει να σταματήσετε τις χαριστικές διατάξεις. Πρέπει να δώσετε χρήματα και συντάξεις ανάλογες με αυτές που πρέπει στους χαμηλοσυνταξιούχους.

Λύστε τα προβλήματα του Οίκου του Ναύτη. Πού να πιάσουμε και πού να σταματήσουμε! 'Οσο θυμάμαι αυτήν τη φράση του κ. Σουμάκη, ότι εσείς δεν έχετε να κάνετε τίποτα, ήταν έξω από κάθε λογική αυτή η υπόθεση.
Εν πάση περιπτώσει, εμείς, κύριε Υπουργέ σας έχουμε καταθέσει τις
προτάσεις επί όλων των θεμάτων. Κι εγώ προσωπικά αλλά και το κόμμα μου. Κάθε φορά που κάνετε κάτι καλό, δεν έχουμε κανένα πρόβλημα να σας το
πούμε. Αυτό σας είπε προηγουμένως και ο κ. Παναθανασίου. Λάθος εκτιμήσατε αυτά που είπατε.
Εσείς θα κάνετε τις ανακοινώσεις για την επιθεώρηση εμπορικών πλοίων 
αν δεν ήταν το ναυάγιο του "ΣΑΜΙΝΑ"; Πείτε μου στη δευτερολογία σας. Χρειαζόταν πολλά δηλαδή για να καταλάβει κάποιος που είναι στο Υπουργείο

Εμπορικής Ναυτιλίας, ότι η επιθεώρηση εμπορικών πλοίων δεν δούλευε; Δεν πήγαινε καλά και το λέγαμε χίλιες φορές εμείς σε επερωτήσεις. Αν δε ήταν το "ΣΑΜΙΝΑ", δεν θα κάνατε αυτές τις ανακοινώσεις πι κάνατε χθες. 
Επομένως, θα πρέπει να αφήσουμε αυτό το θέμα και να μην λέτε ότι
εμείς η Αντιπολίτευση κάνουμε στείρα κριτική. Απεναντίας εμείς έχουμε θέσεις, προτάσεις. Σας το είπαν και οι συνομιλητές μου, ότι είμαστε έτοιμοι να σας βοηθήσουμε. Εμείς στηρίζουμε τις προσπάθειες που γίνονται, ούτως ώστε η Εμπορική μας Ναυτιλία να είναι πρώτη στο κόσμο. Στηρίζουμε τις προσπάθειες που γίνονται τα πλοία μας να είναι αξιόπλοα. Στηρίζουμε τις πρσπάθειες που κάνατε ούτως ώστε ο ναυτεργάτης να απολαμβάνει αυτά που δικαιούται τουλάχιστον. Για να μην πω για ιδιαίτερη μεταχείριση. Σε αυτές τις προσπάθειες που θα κάνετε θα ήθελα για άλλη μια φορά να σας πω, ότι θα είμαστε αρωγοί, θα είμαστε κοντά σας και θα σας βοηθήσουμε.
Θέλω να πω και μία λέξη για τις τροπολογίες. Καλά κάνατε κα φέρατε την τροπολογία κα για τους ψαράδες της Πάρου, αλλά επίσης και αυτό που κάνατε για τους πλοιάρχους, που φέρατε την τροπολογία για να τους απαλλάξετε από το βραχνά του προστίμου από τους υπεράριθμους επιβάτες. Θα τα πούμε όμως στη συνέχεια, όταν μιλήσουμε για τις τροπολογίες.
'Ηθελα όμως να συμφωνήσω με αυτό που σας είπε ο κ. Βαρβιτσιώτης, ότι εντάξει θα το κάνουμε αυτό για τους ψαράδες της Πάρου, αλλά θα πρέπει η τροπολογία να προβλέπει και για τους άλλους στο μέλλον. Διότι ξέρετε πολύ καλά ότι αυτή η χώρα δεν έχει ναυαγοσώστες, δεν έχει εθελοντές. 'Ολο το σύστημα της διάσωσης και της έρευνας βασίζεται μέχρι στιγμής πάνω σ'αυτούς τους ανθρώπους, τους ψαράδες. Γι' αυτό έχετε υποχρέωση να αλλάξετε την διατύπωση της τροπολογίας κατά τέτοιο τρόπο, ούτως ώστε στο μέλλον όσοι ψαράδες βοηθούν στα ναυάγια να απολαμβάνουν αυτής της αποζημίωσης που προβλέπεται από τη τροπολογία.
ΠΡΟΕΔΡΕΥΩΝ (Κωνσταντινος Βρεττός): Κύριοι συνάδελφοι, θα ξεκινήσουμε τον κύκλο των δευτερολογιών.
Το λόγο έχει ζητήσει ο κύριος Υπουργός.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θέλω με πολύ μεγάλη χαρά και ικανοποίηση να κρατήσω αυτό το οποίο μόλις προηγουμένως είπε ο κ. Βαρίνος και είχε προηγηθεί και ο κ. Βαρβιτσιώτης, ότι η Αντιπολίτευση είναι έτοιμη να συνδράμει και να σταθεί δίπλα στις αποφάσεις οι οποίες θα στοχεύουν στην ενίσχυση της Εμπορικής Ναυτιλίας, στην ασφάλεια της ναυσιπλοίας και στην προστασία του θαλάσσιου περιβάλλοντος.
Θα είμαι ιδιαίτερα ικανοποιημένος από τη στιγμή που θα διαπιστώσω ότι αυτός ο λόγος δεν παραμένει λόγος, αλλά γίνεται πράξη. Μέχρι στιγμής όμως δεν έχω διαπιστώσει και λυπάμαι γι'α υτό, γιατί έχω τις καλύτερες των προθέσεων για να το δω, να το αναγνωρίσω και να προχωρήσουμε μαζί με όλα τα κόμματα που εκφράζονται στην Ελληνική Βουλή, στο Κοινοβούλιο, προκειμένου να διαμορφώσουμε το καλύτερο δυνατό πλαίσιο το οποίο όχι απλώς το έχει ανάγκη η Ελληνική Ναυτιλία, αλλά και η χώρα μας για τη ναυτιλία.
Κύριε Πρόεδρε, εγώ δεν ήμουν προετοιμασμένος να κάνουμε μια γενική πολιτική συζήτηση σήμερα, γι'αυτό και στην ομιλία μου αναφέρθηκα μόνο σε αυτά που αφορούν στο νομοσχέδιο. 'Ενα νομοσχέδιο το οποίο θεωρώ σημαντικό, το οποίο πέρασε από πολλές δυσκολίες και προβλήματα γιατί οι αντιστάσεις ήταν πάρα πολλές και πολύ ισχυρές στα προηγούμενα χρόνια, γιατί με το νομοσχέδιο αυτό θίγονται συμφέροντα από εκείνους οι οποίοι είχαν μάθει για πολλά χρόνια να προσπαθούν να επηρεάζουν τις αποφάσεις οι οποίες λαμβάνονται.
Σήμερα όμως και χαίρομαι ιδιαίτερα γιατί υπάρχει μία ευρεία συναίνεση τουλάχιστον επί της αρχής, αυτό το νομοσχέδιο συγκεντρώνει τη συμφωνία μιας μεγάλης πλειοψηφίας στο Κοινοβούλιο, λυπάμαι που δεν έχουμε την ομοφωνία, γιατί ακριβώς ανταποκρίνεται όπως είπα σε ένα αίτημα πολλών χρόνων και πολλών περιοχών της χώρας, ενός μεγάλου αριθμού πολιτών που λειτουργούν στις τοπικές κοινωνίες.
Επειδή όμως η συζήτηση πήγε αλλού, γενικότερα για τη ναυτιλία θα
ήθελα, κύριε Πρόεδρε, να μου επιτρέψετε να αναφερθώ σε ορισμένα από αυτά τα στοιχεία που ακούσθηκαν σήμερα μια και τα περισσότερα από αυτά κινούνται στη σφαίρα της ανακρίβειας. Δεν θέλω να αφήνουμε τίποτα αναπάντητο μια και δεν είναι σωστό τις μέρες που περνάμε και ιδιαίτερα τώρα που η κοινή γνώμη είναι ευαισθητοποιημένη για τα θέματα της ναυτιλίας όχι γιατί περάσαμε μια πολύ μεγάλη κρίση λόγω ενός τραγικού ατυχήματος, ενός τραγικού ναυαγίου, αλλά για έναν άλλον επιπρόσθετο λόγο γιατί όλοι αναγνωρίζουν ολοένα και περισσότερο τη σημασία που έχει η ναυτιλία για τη χώρα μας, η ποντοπόρος αλλά και η ακτοπλοϊα για την ισχύ της χώρας, για την εικόνα και κυρίως για τις οικονομικές δραστηριότητες στην οικονομία της χώρας και ιδιαίτερα στον τουρισμό. Γι'αυτό το λόγο δεν έχω χάσει καμία ευκαιρία να τονίζω ότι θα πρέπει όλοι να επιδεικνύουμε αυτοσυγκράτηση, μια και είναι πολλοί εκείνοι που ενδιαφέρονται για την απαξίωση της ναυτιλίας.
Είναι πάρα πολλοί εκείνοι εκτός της χώρας και των συνόρων μας, οι ανταγωνιστές μας που ενδιαφέρονται και επιδιώκουν την απαξίωση της ναυτιλίας. Μη ρίχνουμε λοιπόν λάδι στη φωτιά όπου υπάρχει φωτιά, γιατί υπάρχει και είναι αλήθεια. Δεν είναι ένας παράδεισος η ναυτιλία, υπαρχουν προβλήματα που όλοι ξέρουμε ότι υπάρχουν αλλά αυτά δεν είναι στο μέγεθος που παρουσιάζονται μέσα από τη δίνη της δημόσιας συζήτησης που πολλές φορές πυροδοτείται από τις αντιπολιτευτικές διαθέσεις ορισμένων συναδέλφων είτε εδώ στην Αίθουσα είτε στα Μέσα Μαζικής Ενημέρωσης.
Δεν είναι έτσι και γι'αυτό το λόγο επειδή όλοι γνωρίζουμε ότι η
προσπάθεια είναι μακρόχρονη, χρειάζεται χρόνος για να διορθωθούν τα προβλήματα και να αναβαθμίσουμε τη ναυτιλία μας γι'αυτό κράτησα αυτό που είπαν οι συνάδελφοι της Αξιωματικής Αντιπολίτευσης, ότι είναι έτοιμοι να σταθούν στις καλές προσπάθειες και στις πρωτοβουλίες που θα αναληφθούν και θα χαρώ ακόμα περισσότερο όταν δω ότι τα λόγια τους θα γίνουν πράξη. 
Ωστόσο, υπήρξαν ορισμένες αναφορές σε συγκεκριμένα θέματα. Πρώτα
απ'όλα στο θέμα των ψαράδων της Πάρου αλλά και των ιδιωτών που με δικά τους σκάφη συνέδραμαν στην προσπαθεια όλων και ήταν πολλοί εκείνοι που προσπάθησαν για τη διάσωση.
Γι'αυτό το λόγο η πολιτεία, η Κυβέρνηση, αποφάσισε να τιμήσει όλους
αυτούς που συνέδραμαν εκείνη την ώρα για να έχουμε τη διάσωση των τετρακοσίων ογδόντα πολιτών από το ναυάγιο. Γι'αυτό με ειδική τελετή θα τιμηθούν όλοι.
'Οσον αφορά τις ζημιές των σκαφών που υπέστησαν από τις προσπάθειες
που έκαναν οι ψαράδες και οι ιδιώτες καθυστερήσαμε να το κάναμε αυτό γιατί προσπαθούσαμε να βρούμε μία νομική βάση που θα επέτρεπε τη μικρή αυτή αποζημίωση αλλά συμβολική. Δυστυχώς, δεν υπήρχε μια τέτοια βάση και γι'αυτό ερχόμαστε σήμερα με την προσθήκη που κάνουμε στο νομοσχέδιο προκειμένου να δημιουργηθεί μια τέτοια νομική βάση. Μου λέτε να καλύψουμε και το μέλλον. Δεν έχω αντίρρηση. Εκείνο όμως που θέλω να καλύψουμε για το μέλλον είναι περισσότερη προσπάθεια σε όλα τα επίπεδα για να ενισχύσουμε τους κανόνες ασφάλειας και να δώσουμε τη δυνατότητα στις ελεγκτικές αρχές να κάνουν καλύτερα τη δουλειά τους.
Αυτήν την έννοια είχαν οι ανακοινώσεις που έκανα χθες, σχετικά με τις αποφάσεις μας για τη διεύρυνση των εξουσιοδοτήσεων που παρέχονται στους νηογνώμονες που δραστηριοποιούνται στην Ελλάδα, προκειμένου να αποσυμφορηθεί η δουλειά της επιθεώρησης εμπορικών πλοίων και ταυτόχρονα με την αποκέντρωση που κάναμε για τα μικρά σκάφη, αλιευτικά και ιδιωτικά, προς τα λιμεναρχεία μας όπου εκεί επί τόπου μπορούν να γίνονται οι έλεγχοι, να κρατήσουμε το κέντρο εκεί που πρέπει να επιδείξουμε τη μεγαλύτερη προσπάθεια για την ενίσχυση της ασφάλειας, στην επιθεώρηση εμπορικών πλοίων.
Αυτός ακριβώς είναι ο στόχος. Γνωρίζω ότι είναι αίτημα πολλών συνδικάτων, φορέων. Πολλές μελέτες έχουν γίνει επ'αυτού του θέματος και σ'αυτήν την κατεύθυνση κινηθήκαμε. Γνωρίζω επίσης ότι ορισμένοι θίγονται γιατί είχαν μάθει με ελάχιστα χρήματα ή με καθόλου χρήματα να επιχειρούν ελέγχους που αλλού κοστίζουν ακριβότερα. Τι να κάνουμε όμως; 'Οταν μιλάμε για ανταγωνισμό και για ελεύθερη αγορά, θα πρέπει να το λέμε και να το 
εννοούμε παντού. Ε, λοιπόν, εδώ αυτό κάνουμε, ανταγωνισμό κάνουμε. Ενισχύουμε τον ανταγωνισμό των νηογνωμόνων και δίνουμε τη δυνατότητα στο

κράτος, στις ελεγκτικές αρχές που λειτουργούν με την ευθύνη του κράτους να είναι αυστηρότερες και προς τους νηογνώμονες και τους πλοιοκτήτες και προς όλους εκείνους οι οποίοι δραστηριοποιούνται στον τομέα της ναυτιλίας.
Επιπλέον θα ήθελα να πω, κύριε Πρόεδρε, ότι χαίρομαι όταν ακούω πως είναι όλοι έτοιμοι να συνδράμουν στην προσπάθεια. Αλλά ο καλός λόγος πέρα 
από την πράξη που πρέπει να εφαρμόζεται, πρέπει να είναι και σαφής. Κυρίως να είναι καλός, αλλά να μην είναι υποκριτικός λόγος. Και εδώ δεν
είμαστε απόλυτα σαφείς.
Δεν είμαστε απόλυτα σαφείς, γιατί πολλές φορές και εκ καθήκοντος,

αλλά και από προσωπικό ενδιαφέρον παρακολουθώ με μεγάλη προσοχή το τι λένε τα κόμματα της Αντιπολίτευσης. Διαβάζω και την τελεία και τα κόμματα και διαπιστώνω πως δεν υπάρχει σαφής θέση.
'Ακουσα για παράδειγμα προηγουμένως ότι περιμένουμε να υπάρξουν οι συγκεκριμένες προτάσεις στο νομοσχέδιο για την απελευθέρωση για να εκφραστούμε. Μα, από πότε γνωρίζουμε ότι υπάρχει ο Κανονισμός της Ευρωπαϊκής 'Ενωσης; Επτά χρόνια πριν, το 1993. Και γνωρίζουμε, γιατί προφανώς γνωρίζουμε τι σημαίνει κανονισμός, τι σημαίνει υποχρέωση να ενσωματώσουμε στην εθνική νομοθεσία τον κανονισμό ο οποίος δεν είναι οδηγία. Ο κανονισμός όπως γνωρίζετε, κύριοι συνάδελφοι, προβλέπει ανελαστικότερο νομικό πλαίσιο από εκείνο το οποίο προβλέπει η οδηγία. Και επομένως, είναι λίγα εκείνα τα περιθώρια τα οποία αφήνονται για μας, προκειμένου να επιλέξουμε. Και ταυτόχρονα έχουμε την πρόταση την οποία έκανε η επιτροπή η οποία λειτούργησε με την εκπροσώπιση όλων μα όλων των ενδιαφερομένων φορέων επί δύο μήνες και οι οποίοι παρουσίασαν ορισμένες προτάσεις. Ούτε λέξη δεν άκουσα όμως από τα κόμματα της Αντιπολίτευσης εκτός από ένα κόμμα. Μόνο το ΚΚΕ εξέφρασε τις απόψεις του σαφώς και είπε δεν συμφωνώ εκεί και έκανε μια συγκεκριμένη πρόταση. Κανένα άλλο κόμμα όμως δεν ανταποκρίθηκε,δεν αντέδρασε, δεν είπε ναι ή όχι, συμφωνώ ή διαφωνώ ή προτείνω κάτι άλλο. Τιποτα απολύτως, περιμένουμε το νομοσχέδιο. 
Θα το έχετε το νομοσχέδιο. Και όχι μόνο αυτό, αλλά προτίθεμαι από τον
Πρόεδρο της Επιτροπής Εμπορίου και Παραγωγής της Βουλής να ζητήσω να γίνει αμέσως, την επόμενη εβδομάδα αν είναι δυνατόν μια συζήτηση προσανατολισμού ούτως ώστε όλα τα κόμματα αμέσως να μάθουν τις σκέψεις μας και τις συγκεκριμένες προτάσεις μας όσον αφορά το νομοσχέδιο για την απελευθέρωση για να μην επιβεβαιωθεί ο κ. Παυλίδης ο οποίος έλεγε ότι δεν θα προχωρήσει η απελευθέρωση. Μα ο κ.Παυλίδης είναι Εκπρόσωπος της Νέας Δημοκρατίας, είναι Βουλευτής της Νέας Δημοκρατίας. Συνεχώς επαναλαμβάνει ότι είναι εναντίον της απελευθέρωσης και κυρίως εναντίον της σύντμησης του χρόνου που μας απομένει μέχρι το 2004.
Κύριε Πρόεδρε, δεν έχω ακούσει μια επίσημη θέση από τη Νέα Δημοκρατία ότι έχει διαφορετική θέση από τον κ.Παυλίδη. Δεν έχω ακούσει τους αξιότιμους Εκπροσώπους της Νέας Δημοκρατίας να λένε πως συμφωνούν ότι πράγματι πρέπει να γίνει απελευθέρωση το 2002 γιατί το 2004 υπάρχουν οι Ολυμπιακοί Αγώνες ότι η πρώτη εφαρμογή της απελευθέρωσης στους αγώνες, θα λειτουργήσει εις βάρος της εθνικής οικονομίας, εις βάρος του τουρισμού μας, που το έχουν τόσο ανάγκη τα νησιά μας σε όλο το Αιγαίο, παντού και όλη η παράκτια Ελλάδα. Θα χαρώ, λοιπόν, πάρα πολύ, όταν ακούσω τις τεκμηριωμένες προτάσεις.
Είχα την ευκαιρία και στη συζήτηση που έγινε εδώ για την Εξεταστική επιτροπή την οποία ζήτησε η Αξιωματική Αντιπολίτευση, να πω παρουσία του Προέδρου της Νέας Δημοκρατίας ότι πριν από τις εκλογές στις προεκλογικές αναφορές δεν υπήρξε ούτε μια λέξη στο πρόγραμμα που πρότεινε η Νέα Δημοκρατία στον ελληνικό λαό,περί απελευθερώσεως, περί ανασφάλειας της 
ακτοπλοϊας και γενικότερα όλα αυτά τα οποία ακούστηκαν μετά το ναυάγιο. Την ακτοπλοϊα, κύριοι συναδελφοι της Νέας Δημοκρατίας, την ανακαλύψατε
μετά το ναυάγιο του "ΣΑΜΙΝΑ".
Η Κυβέρνηση του ΠΑΣΟΚ την ακτοπλοϊα την έχει ανακαλύψει εδώ και πολλά
χρόνια και προσπαθεί με τον καλύτερο δυνατό τρόπο να εξυπηρετήσει τα
νησιά μας, τους πολίτες των νησιών μας.
Γιατί η δική μας κατεύθυνση, η δική μας δέσμευση δεν είναι τα
συμφέροντα της ολιγαρχίας και ορισμένων συγκεκριμένων επιχειρηματικών

συμφερόντων. 'Οχι! Τα συμφέροντα τα δικά μας, είναι τα συμφέροντα του ελληνικού λαού -αυτά εξυπηρετούμε- των πολιτών, της παράκτιας Ελλάδας,
της περιφερειακής ανάπτυξης και κυρίως της ενίσχυσης του τουρισμού και της εθνικής οικονομίας.
Αυτή είναι άλλωστε και η διαφορά μας. Γι' αυτό το λόγο ο ελληνικός λαός προτιμάει το ΠΑ.ΣΟ.Κ. επί τόσα χρόνια και το ΠΑ.ΣΟ.Κ. βρίσκεται στην Κυβέρνηση. Αυτή είναι η συλλογιστική στην οποία κινείται η Κυβέρνηση του ΠΑ.ΣΟ.Κ. στη ναυτιλία όλα τα προηγούμενα χρόνια. Υπάρχουν διαφορετικές συνθήκες, διαφορετικά δεδομένα στην αγορά, διότι και η ακτοπλοϊα είναι μια ειδική οικονομική δραστηριότητα και κάθε φορά με βάση αυτήν την επιδίωξη επιλέγουμε το καλύτερο.
Τώρα όμως έχουμε μπροστά την υποχρέωση της χώρας να ενσωματώσουμε
στην εθνική νομοθεσία ένα κανονισμό, ένα ανελαστικό νομοθετικό πλαίσιο. Και πρέπει να μεταφέρουμε το ταχύτερο δυνατό ένα νομοθετικό πλαίσιο που να εγγυάται την επόμενη μέρα με τους καλύτερους όρους για την Ελλάδα, για τα νησιά, για την ακτοπλοϊα και από εκεί και πέρα να διασφαλίσουμε με το δημόσιο συμφέρον.
Και αυτό θα πράξουμε -είμαι απόλυτα βέβαιος- με τη συναίνεση της Νέας Δημοκρατίας. Γιατί η Νέα Δημοκρατία είναι ένα μεγάλο κόμμα, όπως και όλα τα υπόλοιπα κόμματα, και είμαι απόλυτα βέβαιος, ότι θα αναλογιστεί τις ευθύνες τις οποίες έχει αναλάβει προς τον ελληνικό λαό. Επομένως θα λειτουργήσει η συζήτηση υπέρ της ακτοπλοϊας και της απελευθέρωσης. Βέβαια μέχρι τότε θα ήθελα να ξέρω και ποια είναι η ακριβής θέση του κ. Παυλίδη και του κ. Παπαθανασίου.
'Οσον αφορά τώρα τα υπόλοιπα τα οποία ακούστηκαν: 'Ακουσα τον κ. Παυλίδη να αναφέρεται στην Κάσο. Εγώ δεν θέλω να θεωρήσουν οι κάτοικοι και οι πολίτες της Κάσου ότι κάτι γίνεται πίσω από τις πλάτες τους ή ότι κοροϊδεύουμε κανέναν. Μας είπε ο κ. Παυλίδης ότι δώσαμε μία άδεια σκοπιμότητας στο "ΕΛΕΥΘΕΡΙΟΣ ΒΕΝΙΖΕΛΟΣ", ένα μεγάλο και καινούριο πλοίο, και προβλέψαμε να πηγαίνει στην Κάσο. Βέβαια, είναι γνωστό ότι υπήρξε συγκεκριμένη αντίδραση από τη Νέα Δημοκρατία εκείνη την ημέρα. Το πρόβλημα δεν ήταν ότι δώσαμε την άδεια στο "ΕΛΕΥΘΕΡΙΟΣ ΒΕΝΙΖΕΛΟΣ" για να πάει στην Κάσο. Το πρόβλημα ήταν ότι δώσαμε πολλές νέες άδειες σκοπιμότητας.
Πέρα από τα ωραία λόγια τα μεγάλα, είναι προφανές ποιοι υποστηρίζουν τις μονοπωλιακές εκμεταλλεύσεις στα λιμάνια της χώρας. Είναι προφανές ότι η Νέα Δημοκρατία ενδιαφέρεται σταθερά και αποκλειστικά για τη μονοπωλιακή μεταχείριση ορισμένων λιμανιών της χώρας και ορισμένων γραμμών. Ο κ. Παυλίδης λοιπόν, εάν ενδιαφερόταν πράγματι να δει το τι γίνεται με το λιμάνι της Κάσου και αν θα φθάσει το "Ελευθέριος Βενιζέλος", θα είχε προσέξει ότι η άδεια σκοπιμότητας υποχρεώνει την εταιρεία να πάει στην Κάσο.
Αυτό κάναμε εμείς και δεν το έκανε κανένας άλλος: Εμείς βάλαμε υποχρεωτικά την Κάσο σύμφωνα με το περιθώριο που μας δίνει ο νόμος, αλλά με το αυτό ή άλλο πλοίο, για να υπάρχει η δυνατότητα της σύνδεσης και η 
εγγύηση της σύνδεσης, όχι μόνο με την Κάσο, αλλά και με όλα τα νησιά. Γιατί η πολιτική μας είναι πολιτική ανάπτυξης της ακτοπλοϊας και των ακτοπλοϊκών γραμμών. Δεν είναι πολιτική η οποία θα οδηγήσει σε άγονες

γραμμές. Κανένα άγονο νησί και καμία άγονη γραμμή στο Αιγαίο. Αυτή είναι η πολιτική μας και σε αυτήν την πολιτική κινούμαστε.
'Οσον αφορά, κύριε Πρόεδρε, τα υπόλοιπα θέματα τα οποία ακούστηκαν και κυρίως αυτά τα οποία ακούστηκαν για τις βόμβες στο Αιγαίο, εγώ θα ήθελα να πω ότι πέραν του ότι αυτό το θέμα είναι αρμοδιότητος άλλων Υπουργείων, εχθές έγινε μία διεξοδική συζήτηση στην αρμόδια επιτροπή της Βουλής. Υπήρξαν συζητήσεις, υπήρξαν υπεύθυνες τοποθετήσεις από την πλευρά όλων των κομμάτων.
Εκείνο το οποίο θα ήθελα εγώ να πω σήμερα είναι ότι θα πρέπει να σταματήσει η Νέα Δημοκρατία να αξιοποιεί τον πόνο του ανθρώπου, τα ατυχήματα και κυρίως τα φυσικά φαινόμενα, τα οποιαδήποτε ατυχήματα γενικότερα συμβαίνουν σε όλη την επικράτεια της χώρας για μικροκομματικούς και μικροπολιτικούς λόγους. Θα ήθελα να πω ότι σε ένα τέτοιο θέμα, που δεν είναι μόνο ελληνικό αλλά ευρωπαϊκό θέμα, θα πρέπει να επιδείξουμε μεγαλύτερη υπευθυνότητα, μεγαλύτερη αυτοσυγκράτηση και κυρίως να σταθούμε με ευθύνη απέναντι σε αυτό που απαιτεί όλος ο κόσμος: περισσότερους ελέγχους, περισσότερη διαφάνεια. Αλλά να μην επιλέγουμε την κινδυνολογία ως σημαία της πολιτικής μας διότι κάνουμε μόνο κακό στον τόπο και τίποτε περισσότερο.
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη-Αικατερινάρη έχει
ζητήσει το λόγο, για να δευτερολογήσει.
Ορίστε, κυρία Αικατερινάρη.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Πραγματικά ξεκινήσαμε διαφορετικά τη συζήτησή μας για ένα νομοσχέδιο το οποίο έχει έναν τεχνικό χαρακτήρα και πρέπει να διορθώσει κάποια πράγματα που εδώ και πάρα πολλά χρόνια δεν έχουν διορθωθεί ή δεν έχουν εφαρμοστεί διατάξεις. Και φθάσαμε στο σημείο μέσα από μια διαμάχη της Κυβέρνησης και της Αξιωματικής Αντιπολίτευσης, να δούμε εδώ τον παράδεισο ή την κόλαση της ελληνικής ναυσιπλοϊας.
Κύριοι συνάδελφοι της Νέας Δημοκρατίας, ούτε παράδεισος ούτε κόλαση υπάρχει και αυτά τα θέματα τα ξέρετε πάρα πολύ καλά γιατί και εσείς πριν και η Κυβέρνηση τώρα του ΠΑ.ΣΟ.Κ. επί πενήντα χρόνια έχετε την ευθύνη αυτού του τόπου. 'Εχετε την ευθύνη γιατί συσσωρεύθηκαν διακόσια εξήντα παλαιά ναυάγια και γιατί όσες διατάξεις είχατε κάνει μέχρι τώρα και όσες νομοθεσίες επιβολής προστίμων είναι ανενεργές. Και έτσι έχουμε την ευθύνη όλοι μας να δούμε εδώ πως με τούτο το νομοσχέδιο θα μπορέσουμε τουλάχιστον κάτι απ' αυτά να κινητοποιήσουμε, δηλαδή να κάνουμε κάτι, να λειτουργήσει κάτι. Δεν αισιοδοξώ ότι θα λύσουμε αυτό το τεράστιο πρόβλημα, αλλά εν πάση περιπτώσει να δείξουμε αυτήν τη συναίνεση που λέτε και σεις όλοι για να βελτιωθούν ορισμένα θέματα.
Τα θέματα ασφάλειας στη ναυσιπλοϊα -που εδώ τα ναυάγια και τα διάφορα εμπόδια και αυτά συμβάλλουν στη μη ασφάλεια- είναι γεγονός και αποδείχθηκαν από το τραγικό ναυάγιο ότι είναι περισσότερο γεγονός απ' ό,τι σκεφτόμασταν, ότι δεν υπάρχουν. Τα προβλήματα στην νηολόγηση και στην αξιοπιστία αυτών των εκθέσεων αποδείχθηκαν ότι υπάρχουν και μάλιστα ότι υπάρχουν σε τεράστιο βαθμό. Το ότι απεδείχθη ότι δεν υπάρχει πολιτική της Κυβέρνησης στο θέμα της ναυσιπλοϊας και ότι και αυτή οδηγήθηκε τα τελευταία χρόνια από τα μεγάλα συμφέροντα και αυτό αποδείχθηκε. Και κάποια στιγμή με την έκφραση του ο Πρωθυπουργός εδώ "Αυτή είναι η Ελλάδα" την οποία κατακεραυνώσαμε εμείς, λίγο πολύ αυτό ήθελε να πει δηλαδή ότι υπάρχουν τεράστια προβλήματα και τα οποία δεν επιλύονται από τη μια στιγμή στην άλλη.
Επομένως μη μας παρουσιάζετε εδώ σ' αυτό το νομοσχέδιο και σ' αυτήν την καλή θέληση που έχουμε όλοι, κύριε Υπουργέ, ότι εδώ τα πράγματα πάνε πάρα πολύ καλά και θα πάνε πολύ καλύτερα. Εγώ θέλω να ευχηθώ να πάνε ακόμη καλύτερα και θέλω να συμβάλω σε αυτό -το κόμμα μου και εγώ προσωπικά- ώστε να διασφαλίσουμε από εδώ και πέρα οι διατάξεις, τα νομοσχέδια τα οποία ψηφίζουμε ότι θα είναι λειτουργικά, θα είναι αποτελεσματικά και πρώτα και κύρια θα διασφαλίζουν το δημόσιο συμφέρον και την ασφάλεια των πολιτών. Από εκεί και πέρα βέβαια θα παρέχουν και σύγχρονες υπηρεσίες και θα λύνουν τα προβλήματα και της διακίνησης αλλά και βεβαίως και τα υπόλοιπα προβλήματα και θα προάγουν και την οικονομία της χώρας. 'Ολα αυτά μπορούν να γίνουν. Και οι κανονισμοί οι οποίοι μας επιβάλλονται από την Ευρωπαϊκή 'Ενωση για την απελευθέρωση είτε της αγοράς στα γενικότερα θέματα είτε στα ειδικότερα θέματα στη ναυσιπλοϊα δεν οδηγούν οπωσδήποτε στη φιλελευθεροποίηση του κράτους. Οδηγούν στο ότι και το ίδιο το κράτος μπορεί να έχει δημόσιους οργανισμούς, ανταγωνιστικούς σ' αυτήν την απελευθέρωση και να τους κάνει και ακόμη καλύτερους και για το δημόσιο συμφέρον και για τη λειτουργία τους.
Και δεν μπορείτε να μας λέτε ότι δεν τοποθετήθηκαν τα κόμματα εδώ και δεν είπαν τις απόψεις τους. Ο Συνασπισμός επανειλημμένα έχει πει τις απόψεις του, το πως εκλαμβάνει εκείνος τα θέματα της απελευθέρωσης και πως μπορεί να γίνει αυτή η απελευθέρωση της αγοράς και από την άλλη πλευρά η Ελλάδα να διατηρήσει τους οργανισμούς της, να διατηρήσει αυτές τις επιχειρήσεις που αφορούν και διασφαλίζουν το δημόσιο συμφέρον.

Για το νομοσχέδιο ειδικότερα: Δεν πήρα μια σαφή απάντηση, κύριε
Υπουργέ, και νομίζω στην κατ' άρθρον συζήτηση θα πρέπει αυτό να το ξεκαθαρίσουμε, για το τι σημαίνει οργανισμός. Εδώ είπαμε ότι απ' αυτό το νομοσχέδιο επιχειρείται μια εννοιοποίηση των διατάξεων. Και αυτό χρειάζεται σε όλη τη Δημόσια Διοίκηση και σε όλες τις διατάξεις για να μπορέσουμε να είμαστε αποτελεσματικοί.
Στο θέμα του πώς η κάθε λιμενική αρχή ή οι Οργανισμοί Λιμένων
Πειραιώς ή Θεσσαλονίκης ενεργούν από μόνοι τους στην αρχή τους διαγωνισμούς: Υπάρχει η λεγόμενη διαδικασία των προστίμων, των επιτροπών

και όλα αυτά. Εδώ υπάρχει μία ατέλεια στο νομοσχέδιο. Θα μπορούσε κανείς να πάει σε μια σκέψη να υπάρχει ένας φορέας, μια ειδική υπηρεσία στο δικό σας Υπουργείο, που να καθορίζει όλα αυτά τα θέματα, να εξειδικεύει δηλαδή, είτε με επιμέρους διατάξεις είτε με υπουργικές αποφάσεις δικές σας το πλαίσιο αυτού του νόμου και μετά να καθοδηγεί όλες αυτές τις επιμέρους υπηρεσίες, που θα είναι υπεύθυνες κατά τόπους για να εφαρμόσουν αυτό το νομοσχέδιο και να προβούν σε όλες αυτές τις ενέργειες που είναι πάρα πολλές και σαν ενέργειες και σαν κόστος.
Θα πρέπει, όμως, να δούμε και να διασφαλίσουμε πως ό,τι και να γίνει με τους μεγάλους τουλάχιστον οργανισμούς, αυτοί θα κουβαλούν, θα έχουν τις υποχρεώσεις και ενεργειών και του χρέους και του κόστους που απορρέουν από αυτό το νομοσχέδιο. Ο Οργανισμός είναι νομικό πρόσωπο ή δημόσια υπηρεσία. Σας είπα και πριν, αν ιδιωτικοποιηθούν αυτοί οι οργανισμοί, θα μπορούν να σας πουν ότι "εμείς αυτό εδώ το μερτικό δεν το έχουμε, ο ίδιος νόμος μας το λέει, θα είναι όλο το μερτικό αυτό στις δημόσιες υπηρεσίες, στις όποιες υπηρεσίες θα κρίνουν ότι μπορούν να χειριστούν αυτά τα θέματα".
Επομένως, θα πρέπει να προσθέσετε την εν λόγω επιτροπή στο άρθρο 9. Κι εγώ τώρα είδα ότι έχετε προσθέσει μια επιτροπή που θα μπορεί με μεγαλύτερο κύρος να επεξεργάζεται τον τρόπο με τον οποίο θα αξιολογεί και στο τέλος θα προχωράει στην επιβολή των κυρώσεων και των προστίμων. Νομίζω ότι αυτό δεν φτάνει και στη συνέχεια στην κατ' άρθρον συζήτηση θα εκθέσουμε αναλυτικότερα τις προτάσεις μας, ούτως ώστε να υπάρχει μια ειδική επιτροπή ή ένας φορέας στο Υπουργείο σας, ο οποίος θα καθοδηγεί τις υπόλοιπες επι τόπου και επιμέρους επιτροπές. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Λυπάμαι, κύριε Προέδρε, που ο Υπουργός Εμπορικής Ναυτιλίας διάλεξε τη σημερινή συνεδρίαση για να κάνει μια τέτοια τοποθέτηση, ιδίως στο τέλος, και μια τέτοια επίθεση στα κόμματα της Αντιπολίτευσης και ιδίως στην Αξιωματική Αντιπολίτευση. Αλλά νομίζω ότι δεν αποκλείεται να το κάνει και επίτηδες, για να μειώσει ακριβώς την αξία της έμπρακτης απόδειξης ότι η Νέα Δημοκρατία αυτά που λέει, περί ουσιαστικής κριτικής και στήριξης των σωστών μέτρων τα εννοεί. Γιατί μεγαλύτερη απόδειξη από τη σημερινή που υπερψηφίζουμε ένα νομοσχέδιο -αν δεν κάνω λάθος είναι το πρώτο που υπερψηφίζεται τουλάχιστον του Υπουργείου Εμπορικής Ναυτιλίας από το 1993 και μετά- δεν υπάρχει. Μπορεί να θέλετε να υποβαθμίσετε αυτή τη στάση της Νέας Δημοκρατίας, για να περνάτε μονίμως τη λαϊκίστικη άποψη προς τα έξω ότι η Νέα Δημοκρατία κάνει αντιπολίτευση για την αντιπολίτευση, μικροπολιτική. Είναι δικαίωμά σας, αλλά δεν μπορείτε να αλλάξετε αυτό το πραγματικό γεγονός. Προκαλεί και το δημόσιο αίσθημα η τοποθέτηση του Υπουργού, μια ομιλία κήρυγμα περί 
θέσεων σταθερής πολιτικής του ΠΑΣΟΚ, περί μη θέσεως της Νέας Δημοκρατίας. Κι εδώ πραγματικά φτάνει να δούμε ποια ήταν η πολιτική του ΠΑΣΟΚ στον τομέα του Υπουργείου Ναυτιλίας πριν τις εκλογές και μετά τις εκλογές. Είναι τελείως διαφορετική. 'Οπως είπε πολύ σωστά ο κ. Βαρίνος, ο κ. Σουμάκης σας είχε λύσει όλα τα προβλήματα. Εσείς σχεδόν αργόσχολος Υπουργός θα ήσασταν κατά τον κ. Σουμάκη και σεις τώρα δεν προλαβαίνετε

να λύνετε προβλήματα. Εσείς είπατε ότι δεν θα έρθετε να διαχειριστείτε το τέλμα. Ποιο τέλμα; Της προηγούμενης Κυβέρνησης του κ. Σημίτη και του ΠΑΣΟΚ; Εσείς είπατε ότι "με αφορμή το ναυάγιο να αλλάξουμε πολιτική, να πάρουμε μέτρα για την ασφάλεια, να πάρουμε μέτρα για τη ναυτιλία, να πάρουμε μέτρα για την ακτοπλοία, ήρθε η ώρα να κάνουμε την τομή". Είναι δικά σας λόγια. Εσείς ο ίδιος έχετε δηλώσει ότι αλλάζετε την πολιτική και ο κύριος Πρωθυπουργός είπε εδώ ότι προσαρμόζεται στα νέα δεδομένα. 'Ομως, αυτά δεν τα είπατε πει πριν τις εκλογές και δεν ήταν αυτή η πολιτική σας πριν τις εκλογές, ούτε ήταν διακηρυγμένη η πολιτική σας, αυτήν την οποία μετά σωστά αλλάξατε, διότι ήρθατε σε αυτά που λέμε εμείς. Και δεν είναι αλήθεια ότι δεν τα λέγαμε.
Θα σας υπενθυμίσω δύο επερωτήσεις. Και είναι λάθος να λέτε συνέχεια ότι οι επερωτήσεις είναι προσωπικές απόψεις ενός Βουλευτού. Δεν είναι. Εσείς τα ξέρετε καλύτερα. Οι επερωτήσεις είναι απόψεις του κόμματος. Οι

ερωτήσεις, πάρα πολλές, οι αναφορές είναι απόψεις Βουλευτών. Αλλά είχατε και δικών σας Βουλευτών απόψεις περί μονοπωλίου, όπως του κ. Μπεντενιώτη. Αν δεν έχετε διαβάσει τη δική του ερώτηση τότε προς τον κ. Σουμάκη, να
σας στείλω τα Πρακτικά να τα διαβάσετε, για να δείτε ότι μάλλον το ΠΑΣΟΚ είναι αυτό το οποίο ανακάλυψε την ακτοπλοία καθυστερημένα. Και γιατί την ανακάλυψε; Την ανακάλυψε για να κτίσει ένα μονοπώλιο.
'Ετσι εμείς δεν την ανακαλύπτουμε και δεν θέλουμε να την
ανακαλύψουμε. 'Ερχεστε τώρα να αλλάξετε μία λανθασμένη πολιτική. Σας το έχω ξαναπεί, πάρτε το θάρρος και πείτε ότι αυτά που γίνονταν μέχρι τώρα ήταν λάθος. Είσαστε σε μία άχαρη θέση, εφαρμόζοντας μία τελείως διαφορετική πολιτική, αλλά μην προσπαθείτε να κατηγορήσετε τους άλλους
ότι δεν έχουν άποψη και ότι δεν έχουν θέση.
Eπειδή λέτε ότι δεν έχουμε θέση θα σας πω κάτι άλλο. Εσείς δεν
αντιγράψατε εν πολλοίς τις προτάσεις της Νέας Δημοκρατίας στο περιβόητο εκείνο Υπουργικό Συμβούλιο μετά τα ναυάγιο; Και αν λέτε ότι δεν είναι έτσι, πάρτε τις θέσεις που ανακοινώσατε ως Υπουργικό Συμβούλιο και πάρτε τις θέσεις της Νέας Δημοκρατίας πριν από το Υπουργικό Συμβούλιο για να δείτε αν είχαμε συγκεκριμένες θέσεις και αν ήταν σωστές. Και χαίρομαι που αντιγράψατε τις περισσότερες απ' αυτές, ορισμένες μάλιστα και κατά λέξη. Μη λέτε λοιπόν, ότι δεν έχουμε θέση. 'Εχουμε τοποθετηθεί πολύ συγκεκριμένα.
Δεν συμφωνώ επίσης με αυτό που λέτε ότι διαβάσατε μέχρι και τις τελείες και τα κόμματα των όσων λέει η Αντιπολίτευση. Αν διαβάζατε θα είχατε διαπιστώσει ποια είναι η άποψη μας που ρητώς και επανειλημμένως έχει γίνει γνωστή, περί της απελευθέρωσης. Είμαστε υπέρ της
απελευθέρωσης, κύριε Υπουργέ και το έχουμε γράψει.
Το ότι ο κ. Παυλίδης είναι προσωπικά αντίθετος δεν σημαίνει τίποτε. 
Με ρωτήσατε ποια είναι η άποψη της Νέας Δημοκρατίας. Η άποψη της Νέας Δημοκρατίας είναι αυτή η οποία εκφράζει ο Πρόεδρος και ο τομέας του κόμματος. Είμαστε υπέρ της απελευθέρωσης. Δικαιούται ο κ. Παυλίδης να

έχει διαφορετική άποψη και δεν φαντάζομαι να σας κάνει εσάς εντύπωση, ως Βουλευτή του ΠΑ.ΣΟ.Κ., μία διαφορετική άποψη. Συγκρίνετε απόψεις Αρσένη-Ευθυμίου, Πάγκαλου-Παπανδρέου ή Σουμάκη-Παπουτσή. Μη μου λέτε, λοιπόν, ότι σας ενοχλεί μία διαφορετική άποψη του κ. Παυλίδη υπέρ του καμποτάζ και το έχετε κάνει σημαία.
Το ξακαθαρίζω μία για πάντα. Η Νέα Δημοκρατία είναι υπέρ της απελευθέρωσης. Ο κάθε Βουλευτής δικαιούται να έχει επιμέρους άποψη. Εντάξει. Τουλάχιστον εμείς ως κόμμα έχουμε μία άποψη. Το κόμμα το δικό σας είναι που έχει κάθε φορά διαφορετικές απόψεις και πολιτικές.
Κλείνω λέγοντας ότι περίμενα, επειδή ήταν πραγματικά ουσιαστική και ειλικρινής η τοποθέτηση όλων των ομιλητών της Νέας Δημοκρατίας πως ό,τι καλό φέρνετε θα το στηρίζουμε και ότι θα στηρίζουμε και όλες τις προσπάθειες που κάνετε σε ένα δύσκολο τομέα -το έχουμε πει πολλές φορές-να προχωρήσουμε μπροστά και να διορθώσουμε τα λάθη του παρελθόντος, διότι η κριτική γίνεται για το παρελθόν, αλλά δεν είμαστε προσκολημμένοι σε αυτό. Κοιτάμε μπροστά, χωρίς όμως να διαστρεβλώνουμε το παρελθόν. Κοιτάμε μπροστά χωρίς να ξεχνάμε τι έχει γίνει, χωρίς να μην αναγνωρίζουμε τις ευθύνες, όχι για τίποτε άλλο αλλά για να μην επαναλάβουμε τα ίδια λάθη.
Μην ξεκινάτε λοιπόν, ειδικώς σε μία συνεδρίαση που η Νέα Δημοκρατία ευθαρσώς δήλωσε ότι στηρίζει το νομοσχέδιο και ο Συνασπισμός επεφυλάχθη με συγκεκριμένους όρους να εμφανίζεστε εσείς σε αυτήν τη συνεδρίαση να χαλάτε ένα συναινετικό κλίμα -δεν με ενδιαφέρει εμένα το κλίμα, ο αυτοσκοπός δεν είναι η δημιουργία ενός κλίματος- και να δυναμιτίζετε εσείς την ειλικρινή προσπάθεια, τουλάχιστον της Νέας Δημοκρατίας, να αποδείξει ότι δεν ασκεί αντιπολίτευση για την αντιπολίτευση, ότι δεν υπάρχει μόνο άσπρο και μαύρο και ότι είμαστε διατεθειμένοι να στηρίξουμε -το λέμε, το εννοούμε και το αποδεικνύουμε σήμερα- κάθε προσπάθεια που κινείται προς τη σωστή κατεύθυνση.
Είτε διαφωνείτε εσείς είτε θέλετε να σαμποτάρετε ή να αμαυρώσετε αυτήν την εικόνα, η Νέα Δημοκρατία δεν θα την αλλάξει. Θα την τηρήσει, θα την τιμήσει και θα το διαπιστώσετε και στο μέλλον.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το ζητούμενο κάθε φορά σε αυτή την
Αίθουσα είναι η συναίνεση στα μεγάλα και σημαντικά, αυτά που τα χαρακτηρίζουμε όλοι ως θέματα εθνικών διαστάσεων και εκεί βεβαίως η Νέα Δημοκρατία τη συναίνεση την ξεχνά και οι απόψεις που εκφράζει είναι απολύτως αντιφατικές και σε καμία περίπτωση δεν τη χαρακτηρίζει το αίσθημα της πολιτικής ευθύνης και το συναινετικό πνεύμα που τόσο έντονα θέλει να αναδείξει σήμερα ο κ. Παπαθανασίου.
Εμείς και ο Υπουργός και ο εισηγητής μας, χαιρετίσαμε την πρόθεση της Νέας Δημοκρατίας να ψηφίσει επί της αρχής το νομοσχέδιο. Αν όμως παρατηρήσουμε τους χαρακτηρισμούς και τους σχολιασμούς των αγορητών της Νέας Δημοκρατίας -και δεν αναφέρομαι στον κ. Παυλίδη, τον οποίο βεβαίως κατακεραύνωσε και απομόνωσε ως πολιτική άποψη ο κ. Παπαθανασίου, υπεύθυνος τομεάρχης της Νέας Δημοκρατίας, στους χαρακτηρισμούς που και ο ίδιος έδωσε στο νομοσχέδιο και σε συγκεκριμένες διατυπώσεις του νομοσχεδίου, αλλά και στην πρακτική του Υπουργού, όταν ήταν πολύ πρόχειρη, η έκφραση αυτή δεν είναι δική μου, ήταν του κ. Παπαθανασίουτότε νομίζω ότι η διάθεση για την εκδήλωση συναινετικού πνεύματος θρυματίζεται, διότι ή είναι συστιματικό και ολοκληρωμένο ένα νομοσχέδιο και το στηρίζουμε ή είναι πρόχειρο και ζητούμε να ανακλειθεί ή τουλάχιστον να διoρθωθεί στα βασικά σημεία του.
IΩΑΝΝΗΣ ΠΑΠΑΘΑΝΑΣΙΟΥ: Δεν είπα για το νομοσχέδιο, κύριε Μαγκριώτη. ΙΩΑΝΝΗΣ ΜΑΓΚΡΙΩΤΗΣ: Θέλω λοιπόν να πω, κύριε Παπαθανασίου, πως ένα
νομοθέτημα το οποίο είναι καθολικά αποδεκτό, περιέχει τα αυτονόητα γύρω από την ανέλκυση των ναυαγίων και τη μετακίνησή τους, δεν μπορεί να συναντήσει διαφωνίες.
Και η μόνη διαφωνία και ένσταση που έχω ακούσει από την πλευρά του Κομμουνιστικού Κόμματος Ελλάδος, είναι ότι πρέπει να προηγείται το ΝΑΤ των αποζημιώσεων και όχι το δημόσιο, κάτι το οποίο βεβαίως έχει μια λογική βάση, αλλά εκείνο που κυρίως είναι λογικό, είναι να προηγείται το δημόσιο.
Και αυτό συμβαίνει σε όλες τις ανάλογες περιπτώσεις, γιατί το δημόσιο εκφράζει το ευρύτερο συμφέρον της ελληνικής κοινωνίας, των Ελλήνων πολιτών. Και βεβαίως ακολουθεί το ΝΑΤ, όπως και τα ασφαλιστικά ταμεία σε κάθε ανάλογη περίπτωση, όπως γνωρίζουμε όλοι και ισχύει στο Ελληνικό Δίκαιο και είναι καθολικά αποδεκτό.
Γι' αυτό ακριβώς δεν μπορώ να κατανοήσω αυτήν την ένταση και το πάθος του κ. Παπαθανασίου. Αν υπήρχε έστω και μία κοινωνική ομάδα, η οποία θα διαφωνούσε με το συζητούμενο νομοσχέδιο, τότε πολύ φοβάμαι ότι θα έβρισκε πολλά "ναι μεν, αλλά" η Νέα Δημοκρατία, ο εισηγητής και ο Κοινοβουλευτικός της Εκπρόσωπος κατά τη συζήτηση του νομοσχεδίου.
Και ανακάλυψε μερίδα εφοπλιστών, οι οποίοι έχουν διαφορετικές απόψεις και δεν εκλήθησαν σ' αυτόν το διάλογο. Μάλιστα, χαρακτήρισε τον Υπουργό κλεισμένο στους τέσσερις τοίχους του γραφείου του, μη δεχόμενο για διάλογο κανένα φορέα, κανέναν εταίρο, ενώ είναι γνωστό σε όλους ότι το νομοσχέδιο αυτό έχει την υποστήριξη όλων των οργανωμένων φορέων της ναυτιλίας.
Γι' αυτό λοιπόν θα τονίσω και πάλι πως, αν υπήρχε μία κοινωνική
ομάδα, αν υπήρχαν δηλαδή ψήφοι στα ναυάγια, τότε είμαι βέβαιος πως η Νέα Δημοκρατία θα ακολουθούσε τη γνωστή επωδό, το γνωστό δρόμο των αντιφατικών θέσεων, μια στο καρφί και μια στο πέταλο. 'Αλλωστε αυτήν την πολιτική της Νέας Δημοκρατίας την έχουμε γνωρίσει σε όλα τα μεγάλα και τα σημαντικά θέματα.
Ο Αρχηγός της, όταν ομιλεί για τις ιδιωτικοποιήσεις και τις διαρθρωτικές αλλαγές, πουλάει τα πάντα, και την Εθνική Τράπεζα και την Αγροτική Τράπεζα. Και όταν συζητούμε νομοσχέδια για τις διαρθρωτικές αλλαγές, τότε η Κοινοβουλευτική Ομάδα της Νέας Δημοκρατίας κατακεραυνώνει κάθε πρωτοβουλία της Κυβέρνησης για την ελάχιστη των ελαχίστων των διαρθρωτικών αλλαγών, πολύ περισσότερο η κοινωνική της εκπροσώπηση στους αντίστοιχους χώρους καταγγέλλει την Κυβέρνηση για νεοφιλελεύθερη πολιτική και ξεπούλημα του δημόσιου πλούτου. Γι' αυτό λοιπόν βρίθει αντιφάσεων η Νέα Δημοκρατία και δεν είναι επινόηση του ΠΑ.ΣΟ.Κ. η αντιφατική της πολιτική.
'Οσο για τις αντιθέσεις στους κόλπους του ΠΑ.ΣΟ.Κ. ή στους κόλπους

της Νέας Δημοκρατίας, έχω ξαναπεί απαντώντας με άλλη ευκαιρία και στον κ. Παυλόπουλο, ότι έχουμε διαφωνίες και αντιθέσεις, κύριε Παπαθανασίου, στο ΠΑ.ΣΟ.Κ. και δεν θα είμαι εγώ αυτός ο οποίος θα τις ισοπεδώσει ή θα τις αναιρέσει, ούτε θα τις ανελκύσει. Είναι υπαρκτές, τις συζητούμε και είμαι
βέβαιος μέσα απ' αυτόν το διάλογο ότι βρίσκουμε και την κοινή πορεία και τους κοινούς στόχους. Γι' αυτό άλλωστε και ο ελληνικός λαός αναγνωρίζει και την ενότητά μας και το έργο μας και μας υπερψηφίζει.
Οι δικές σας οι αντιθέσεις όμως είναι τόσο έντονες, τόσο καθημερινές,
που πραγματικά δεν προλαβαίνουμε να σας παρακολουθούμε κι εμείς και τα Μέσα Μαζικής Ενημέρωσης. Η προχθεσινή συνεδρίαση της Κοινοβουλευτικής σας Ομάδας είναι ένα χαρακτηριστικό παράδειγμα. Χαρακτηρίσθηκε από σας ως ήρεμη η συνεδρίαση της Κοινοβουλευτικής σας Ομάδας, αλλά είχαμε μία σειρά από παραιτήσεις πάλι από υπεύθυνες θέσεις κοινοβουλευτικών σας στελεχών. Και δεν μιλάω βεβαίως για το δίμηνο που προηγήθηκε, για την αιματοχυσία και την ταραχή στον πολιτικό σας φορέα.
Γι' αυτό λοιπόν είναι καλύτερο, όταν συζητούμε τέτοια νομοσχέδια, τα οποία έχουν για τους λόγους που περιέγραψα την καθολική αποδοχή, να μην αναζητούμε την απάντηση στην αντιφατική μας πολιτική στάση στα εσωτερικά των άλλων κομμάτων.
Τελειώνοντας, θα ήθελα να πω ότι το ΠΑ.ΣΟ.Κ. δεν άλλαξε καμία

πολιτική όσον αφορά την ακτοπλοϊα, πολύ περισσότερο την ποντοπόρο ναυτιλία. Επισπεύδει την απελευθέρωσή της, γιατί εντείνεται ο διεθνής ανταγωνισμός και θέλει να βελτιώσει ακόμη περισσότερο τις συνθήκες, γιατί θέλει να υπηρετήσει πρώτα-πρώτα τον 'Ελληνα πολίτη καταναλωτή, θέλει να υπηρετήσει τον ελληνικό τουρισμό, θέλει να υπηρετήσει τα νησιά μας, θέλει να υπηρετήσει την ελληνική ακτοπλοϊα.
Αυτά τα συμφέροντα υπηρετούμε και γι' αυτό ακριβώς, συνεκτιμώντας όλα τα δεδομένα, επισπεύδουμε την απελευθέρωση, για την οποία επιτέλους με σαφήνεια σήμερα τοποθετηθήκατε, ότι είστε υπέρ της απελευθέρωσης, λύνοντας και το πρόβλημα που ταλαιπωρούσε τη Βουλή από τις διαφορετικές εκφράσεις και θέσεις κοινοβουλευτικών στελεχών της Νέας Δημοκρατίας, αλλά και τοπικών και περιφερειακών δυνάμεων, κομματικών και κοινωνικών εκπροσωπήσεων της Νέας Δημοκρατίας, που τις βλέπουμε κάθε φορά που μια νέα γραμμή ανοίγει, κάθε φορά που απελευθερώνεται ένα λιμάνι, να έρχεται αρωγός της συντήρησης και του χθες.
ΠΡΟΕΔΡΕΥΩΝ (Κωνσταντίνος Βρεττός): 'Εχουν ζητήσει το λόγο κατά σειρά ο κ. Σπύρου, ο κ. Σκοπελίτης, ο κ. Βαρβιτσιώτης και ο κ. Χρυσανθακόπουλος. Θέλετε να ακολουθήσουμε τη σειρά, να μιλήσει ο κ. Σπύρου τώρα και μετά εσείς, να έχουμε μία εναλλαγή;
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Δεν έχουμε αντίρρηση κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Σπύρου.
ΣΠΥΡΙΔΩΝ ΣΠΥΡΟΥ: Κύριε Πρόεδρε, εφάνη από τη συζήτηση του
νομοσχεδίου -και μιλώ ως εισηγητής από την πλευρά της Νέας Δημοκρατίας- η πρόθεση και η διάθεση συναίνεσης σε ένα σημαντικό νομοθέτημα, το οποίο ήλθε να καλύψει ένα νομοθετικό κενό, για το οποίο πάλι φταίνε οι κυβερνήσεις του ΠΑΣΟΚ που κυβερνούν τα τελευταία δεκαεπτά χρόνια.
Και αυτό δείχνει μια αδυναμία σας. 'Ερχεται όμως να καλύψει ένα κενό, παρά τα προβλήματα. Και τόνισα ότι το νομοθέτημα αυτό, κύριε Υπουργέ, αυτοπροβάλλεται ότι έχει μιά δυνατότητα επίλυσης των προβλημάτων που έχουν δημιουργήσει τα ναυάγια από το 1915. Δεν δίνει όμως πολλες διευκρινίσεις για το πού θα βρεθούν τα χρήματα, πού θα πάνε τα πλοία, τα οποία πρέπει να διαλυθούν, καθώς και για άλλα θέματα που έχουν σχέση με την απόφαση της ανέλκυσης των ναυαγίων και κατά προτεραιότητα ποια ναυάγια θεωρούνται ότι είναι άχρηστα ή όχι.
Διαπιστώνω όμως εδώ -παρά την πρόθεση για συναίνεση, η οποία δεν
είναι απαραίτητο να είναι και αυτοσκοπός, γιατί η παρουσία μας εδώ μέσα δεν είναι απλώς η συναίνεση, αλλά είναι να ελέγχουμε την Κυβέρνηση και να κάνουμε προτάσεις- τόση πρόκληση από την πλευρά της Κυβέρνησης που δεν την περιμέναμε, γιατί με αφορμή το νομοσχέδιο προσπαθείτε να μάς υποχρεώσετε να ξεχάσουμε τις τεράστιες ευθύνες που έχετε για την πορεία της ακτοπλοϊας. Φαίνεται ότι απουσιάζατε από την Αίθουσα αυτή και δεν ξερετε ούτε τις ερωτήσεις ούτε τις επερωτήσεις που έχουν γίνει για το θέμα γενικότερα της ακτοπλοϊας μας και χρειάστηκε -και είναι λόγια των ίδιων των Παριανών και του δημάρχου- να σπάσει το απόστημα της ελληνικής ακτοπλοϊας στο Αιγαίο με το χειρότερο τρόπο στην Πάρο και από εκεί να αναδειχθούν τα τεράστια προβλήματα.
Γιατί τα ίδια λόγια ακούγαμε και πριν από το "ΣΑΜΙΝΑ" στην Αίθουσα αυτή και από την προηγούμενη Κυβέρνηση ότι όλα πορεύονται ωραία και
χρειάστηκε να γίνει αυτή η αποκάλυψη, την οποία αρνηθήκατε, να ερευνηθεί δηλαδή σε βάθος σ' αυτήν την Αίθουσα το θέμα, όταν βουϊζει η κοινωνία με ογδόντα δύο νεκρούς, με τεράστια προβλήματα, με αυτοκτονίες, με χίλια δύο. Και δεν θέλησε η Βουλή που είναι και αρμόδιο όργανο να δώσει την πλειοψηφία για να ερευνηθεί ένα θέμα που είναι αυτονόητο, όταν κατατέθηκε η πρόταση για εξεταστική των πραγμάτων επιτροπή.
Aνάλογη άρνηση δείξατε και όταν θελήσαμε να ερευνήσουμε το θέμα της Ολυμπιακής. Και το λέω αυτό γιατί η κοινωνία έχει ιδιαίτερη ευαισθησία και δεν μπορεί να κατανοήσει ο ελληνικός λαός γιατί μια αεροπορική εταιρεία πρέπει να πουληθεί. Λέτε ότι χρεοκόπησε, δεν φταίει κανένας;μετά από ένα τρισεκατομμύριο, χρημάτα του ελληνικού λαού για την εξυγίανσή της, η οποία δεν έγινε.
'Ολα λοιπον είναι αλυσίδα και φαίνεται ότι ξεχνιέστε. Νομίζετε ότι ήλθατε από παρθενογένεση; Τώρα αναλάβατε τη διακυβέρνηση της χώρας; Την κυβερνάτε δεκαεπτά χρόνια. Από το 1993 χρησιμοποιήθηκαν ενενήντα τρία τρισεκατομμύρια και το έργο το οποίο έχετε κάνει είναι πολύ μικρό και κακό έργο, με πολύ μεγάλα κοινωνικά προβλήματα.
Λυπάμαι που εκτρέπεται η συζήτηση προς αυτήν την κατεύθυνση, αλλά υπάρχει η ανεργία, υπάρχει το δημογραφικό, υπάρχει η Δημόσια Διοίκηση, οι υποδομές, οι απορροφήσεις που είναι τεράστια θέματα. 'Οταν λοιπόν βουϊζει η κοινωνία για την κατάσταση που βρισκόταν η ναυτιλία, δεν μπορείτε να έρχεστε σήμερα και να μου λέτε ότι όλα πηγαίνουν καλά και ότι η Αντιπολίτευση σας κάνει έλεγχο. Και λίγα κάνουμε, όταν υπάρχουν προβλήματα τεράστια και παντού.
Σχετικά με την κοινοτική οδηγία στην οποία αναφέρεστε, δεν νομίζω ότι κυβερνάει η Νέα Δημοκρατία από το 1993. Μπορούσατε να εφαρμόσετε οτιδήποτε και δεν χρειάζεται η απελευθέρωση της ελληνικής ακτοπλοϊας για να εφαρμόσετε τον υγιή ανταγωνισμό, τον οποίο δεν επιτρέψατε, με αποτέλεσμα να δημιουργηθεί το φαινόμενο στην ακτοπλοϊα του Αιγαίου. Το να υπάρχει υγιής ανταγωνισμός και κανόνες και έλεγχος στην ασφάλεια, είναι αυτονόητο και δεν τα επιτρέψατε.
Και δεν είναι μόνο η ακτοπλοϊα. Μήπως δεν είναι -και έχουμε υποβάλει επερώτηση- και το θέμα του λιμενικού; Το θέμα του λιμενικού, το οποίο λειτουργεί με παλιά νομοθεσία και όπου υπάρχουν τεράστια προβλήματα, είναι μικρό θέμα;
Εγώ επισκέφθηκα και το Λιμενικό του Πειραιά και της Θεσσαλονίκης και της Θεσπρωτίας και της Κέρκυρας και υπάρχουν τεράστιες ελλείψεις. Υπάρχει άλλο σώμα με τόσους κινδύνους και τόσα προβλήματα, που δεν λειτουργεί σαν αστυνομία και δεν έχει πλωτά μέσα τουλάχιστον που να αντέχουν σε δύσκολες καιρικές συνθήκες; Υπάρχει πλοίο του Λιμενικού που να μπορεί να βγει πάνω από τα 6 μποφόρ; Για να αποφύγουμε τα ναυάγια χρειάζεται να υπάρχει ναυαγοσωστική μονάδα στο Βόρειο Ιόνιο, σε ολόκληρη τη διαδρομή εκεί; 'Οπως και στο Αιγαίο πιστεύω, εκτός από τη Σύρο, δεν υπάρχει σκάφος που να μπορεί να βγει πάνω από τα 6 και 7 μποφόρ.
Επομένως, υπάρχουν τεράστιες ελλείψεις και αν θέλετε πραγματικά να
προσφέρετε και να συμβάλετε από τον τομέα που υπηρετείτε, να μην αντιδράτε σε ελέγχους, γιατί αυτός είναι ο σκοπός όλων. Να συμβάλουμε για να βελτιωθούν τα πράγματα και να αναδείξουμε τις παραλείψεις, οι οποίες είναι πάρα πολλές.
Αυτά είναι κουβέντες όχι απλώς από τον κόσμο, αλλά από τους ίδιους τους υπαλλήλους του Υπουργείου σας, τους ανθρώπους που υπηρετούν στο Λιμενικό Σώμα, τους εργαζόμενους στην ακτοπλοϊα ή τους ναυτικούς μας. 
Υπάρχουν θέματα, λοιπόν, τα οποία πρέπει να σκύψετε να τα
αντιμετωπίσετε, γιατί τελευταίως προκειμένου να προστατευθείτε έχετε κλεισθεί στον εαυτό σας.
Βλέπετε ότι σταμάτησε η γραμμή Κέρκυρα-Ηγουμενίτσα επειδή ήταν σκισμένο το κάθισμα των επιβατών. Σταματήσατε, λοιπόν, το πλοίο πέντε ημέρες, ώσπου να το φτιάξουν. Τέτοιος φόβος και ευαισθησία!
Η ουσία είναι αλλού. Να ελεγχθεί το αξιόπλοο του σκάφους, αν
λειτουργούν κανονικά τα ναυαγοσωστικά του και ό,τι άλλο προβλέπεται και να μην αποφεύγετε να επικοινωνείτε με τους υπεύθυνους και να δείχνετε ότι κρατιέστε μακρυά μήπως συμβεί κάτι.
Νομίζω ότι μέσα τον πραγματικό διάλογο και την ειλικρινή προσπάθεια μπορεί να ξεπεραστούν τα θέματα. Εξάλλου το Υπουργείο σας είχε μετατραπεί σε ταμείο του κόμματός σας. Δεν είναι κάτι που πρέπει να σας φοβίζει εσάς τουλάχιστον να λειτουργήσετε ανοικτά, ώστε με διάλογο και προσπάθεια και
η ακτοπλοϊα να ενισχυθεί. Γιατί διαπιστώνω ότι υπάρχει και μια προκατάληψη, ένα κόμπλεξ προς τους εφοπλιστές. Και επειδή δεν είμαι εφοπλιστής δεν λειτουργώ...
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε το
λόγο.
ΠΡΟΕΔΡΕΥΩΝ (Κωνσταντίνος Βρεττός): Υπάρχει πρόβλημα, κύριε συνάδελφε. Πετάτε βόμβες την τελευταία στιγμή. Δεν είναι σοβαρά πράγματα αυτά, με συγχωρείτε πάρα πολύ.
ΣΠΥΡΙΔΩΝ ΣΠΥΡΟΥ: Βόμβες Βαλκανίων;
ΠΡΟΕΔΡΕΥΩΝ (Κωνσταντίνος Βρεττός): Βέβαια.
ΣΠΥΡΙΔΩΝ ΣΠΥΡΟΥ: Δεν είναι κακό να μιλήσουμε, εκτός και αν ...
ΠΡΟΕΔΡΕΥΩΝ (Κωνσταντίνος Βρεττός): Λοιπόν, σας παρακαλώ πάρα πολύ να προσέχουμε τα λόγια μας.
ΣΠΥΡΙΔΩΝ ΣΠΥΡΟΥ: Θα προσέξουμε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε το
λόγο.
ΠΡΟΕΔΡΕΥΩΝ (Κωνσταντίνος Βρεττός): Θα πάρετε το λόγο, κύριε Υπουργέ
αμέσως μετά.
ΣΠΥΡΙΔΩΝ ΣΠΥΡΟΥ: Πως μπορούμε να τα προσέξουμε, κύριε Πρόεδρε ; Μήπως πρέπει να μπω σε κάποιο καθεστώς ελέγχου...
ΠΡΟΕΔΡΕΥΩΝ (Κωνσταντίνος βρεττός):'Οχι, δεν είπα να μπείτε σε
καθεστώς, ούτε σας ελέγχω. Αλλά σας παρακαλώ πάρα πολύ να προσέχουμε τα λόγια μας.
ΣΠΥΡΙΔΩΝ ΣΠΥΡΟΥ: Νομίζω ότι ο κύριος Υπουργός ξεκίνησε με αφορμή ένα νομοσχέδιο -που θέλουμε όλοι να βγεί ένα σωστό νομοθέτημα- να προσπαθεί να ξεχάσουμε ο,τιδήποτε έχει συμβεί στην ακτοπλοϊα. Ακόμα οι ογδόντα δύο νεκροί δεν έχουν δικαιωθεί και δεν έχουμε δείξει την υπευθυνότητα σαν Βουλή.
ΠΡΟΕΔΡΕΥΩΝ (Κωνσταντίνος βρεττός): Ο κύριος Υπουργός έχει το λόγο. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
Πριν αλέκτωρ λαλήσει τρεις ξαναφάνηκε η υποκρισία της Νέας Δημοκρατίας. Μόλις προηγουμένως λέγαμε για το κλίμα συναίνεσης, δάκρυα πολλά γιατί ο Υπουργός προκάλεσε τη συζήτηση και την έντονη αντιπαράθεση και την ένταση, κριτική ξανά στον Υπουργό γιατί αποπροσανατολίζει τη συζήτηση και ξανά από την αρχή, με μοιρασμένους ρόλους προφανώς.
Ο κ. Παπαθανασίου επέλεξε να συναινέσει για το νομοσχέδιο το οποίο συζητάμε σήμερα -και με τον οποίο συμφωνώ απόλυτα και ευχαριστώ πάρα πολύ για τη δημιουργική συμμετοχή, την οποία είχε κατά τη διάρκεια της επεξεργασίας του νομοσχεδίου στην επιτροπή- αλλά εκτός θέματος να προκαλέσουμε την ένταση.
Ο κ. Σπύρου με εξαιρετική προσπάθεια για να συμβάλει στη διαμόρφωση
του νομοσχεδίου ως αρμόδιος εισηγητής, αλλά εκτός θέματος για άλλα θέματα να συμβάλουμε ξανά στην ένταση.
Που όμως; Ο κ. Παπαθανασίου να συμβάλει στην απαξίωση της ναυτιλίας και ο κ. Σπύρου στην απαξίωση του Λιμενικού Σώματος και του Υπουργείου. 
Τι μας είπε μόλις τώρα, κύριε Πρόεδρε; Μας είπε για το Υπουργείο
Εμπορικής Ναυτιλίας για το οποίο εκόπτετο μόλις προηγουμένως και για το Λιμενικό Σώμα.
Βεβαίως έχει προβλήματα, κύριε Σπύρου, το Λιμενικό Σώμα και είναι ένα τιμημένο σώμα, ένα σώμα, το οποίο υπηρετεί την πατρίδα, υπηρετεί τον πολίτη δεκαετίες ολόκληρες χωρίς ένα σαφές νομοθετικό πλαίσιο. Και γι' αυτό το λόγο είμαστε έτοιμοι να παρουσιάσουμε το νομοθετικό πλαίσιο.
Και μη μου πείτε ότι ξανά κάνουμε νομοθετικό πλαίσιο για το Λιμενικό Σώμα, το οποίο απο τον Ελευθέριο Βενιζέλο έχει διαμορφωθεί ως νομοθετικό πλαίσιο. Τα λέω αυτά με αφορμή την επερώτηση των Βουλευτών της Νέας Δημοκρατίας.
Μη μου το πείτε αυτό ξανά. Μήνες ολόκληρους, χρόνια πριν υπάρχει
επεξεργασία, έχει ολοκληρωθεί, είναι έτοιμο, κατατίθεται.
ΣΠΥΡΙΔΩΝ ΣΠΥΡΟΥ: Εφτά χρόνια, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Ενα λεπτό, κύριε
συνάδελφε.
Την ίδια στιγμή όπου εκόπτετο για τη λειτουργία του Υπουργείου Εμπορικής Ναυτιλίας και του Λιμενικού Σώματος, να και η ωραία κατάληξη. "Είναι γνωστό ότι είναι ταμείο του ΠΑ.ΣΟ.Κ. το Υπουργείο Εμπορικής Ναυτιλίας". Τι μεγαλύτερη προσβολή για το Λιμενικό Σώμα και το Υπουργείο
Εμπορικής Ναυτιλίας;
ΣΠΥΡΙΔΩΝ ΣΠΥΡΟΥ: Τι δουλειά έχει το Λιμενικό Σώμα; Πολιτικό είναι το θέμα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επιλέξτε, κύριοι συνάδελφοι, της Νέας Δημοκρατίας. Είστε με την απαξίωση του Υπουργείου Εμπορικής Ναυτιλίας ή με την αξιοσύνη των υπαλλήλων και του Λιμενικού Σώματος; Επιλέξτε επιτέλους. Κάντε επιτέλους αυτήν την επιλογή. Είναι καλύτερο και για το σώμα και για την Εθνική Αντιπροσωπεία, αλλά και για σας, για το κόμμα σας και τον καθένα προσωπικά.
ΠΡΟΕΔΡΕΥΩΝ (Κωνσταντίνος Βρεττός): Ο εισηγητής του ΠΑ.ΣΟ.Κ. κ.
Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: 'Εχω την εντύπωση ότι συμμετέχω σε μια συζήτηση για ένα νομοσχέδιο και όχι σε μία γενικευμένη επερώτηση. Νομίζω ότι αν θέλουμε να προσφέρουμε στην αναβάθμιση του Κοινοβουλίου και της πολιτικής, πρέπει να στεκόμαστε εδώ με περισσότερο σεβασμό στην ευθύνη μας. Ο κοινοβουλευτικός έλεγχος είναι διαφορετική υπόθεση από τη νομοθετική επεξεργασία. Αν καταφέρουμε να συμφωνήσουμε σ' ένα ζήτημα δεν είναι υποχρεωτικό να μετακυλίσουμε το ζήτημα πέρα από τη συμφωνία και να πούμε "άστο αυτό συμφωνούμε" και από εκεί και πέρα να ψάξουμε τα σημεία στα οποία διαφωνούμε, που είναι εκτός νομοσχεδίου και που δεν έχουν καμία πρακτική σημασία στη συνέχεια.
Πολύ περισσότερο θα ήθελα να επισημάνω και στο Προεδρείο της Βουλής να κάνει τις απαραίτητες συστάσεις στους Κοινοβουλευτικούς Εκπροσώπους, οι οποίοι επειδή μιλούν επί παντός επιστητού, πολλές φορές οξύνουν τα πνεύματα και αποπροσανατολίζουν τη συζήτηση που πρέπει να είναι επί του συγκεκριμένου νομοσχεδίου και επί των συγκεκριμένων διατάξεων.
Αυτό το λέω γενικά. Δεν απευθύνομαι σε κάποιον μεμονωμένα, για να μη θεωρηθεί ότι μεροληπτώ.
Το νομοσχέδιο αυτό πριν κατατεθεί στη Βουλή συζητήθηκε τρεις μήνες με τους ενδιαφερόμενους ...
ΠΡΟΕΔΡΕΥΩΝ (Κωνσταντίνος Βρεττός): Προσέξτε και εσείς να μην κάνετε τα ίδια τώρα, διότι απευθύνετε συμβουλές προς τους Κοινοβουλευτικούς Εκπροσώπους.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Σας παρακαλώ, κύριε Πρόεδρε. Αν υπάρχουν κάποια παράπονα από τους Βουλευτές είναι ότι δεν παίρνουν το λόγο, γιατί δεν προλαβαίνουν, επειδή μιλούν οι Κοινοβουλευτικοί Εκπρόσωποι. Εγώ ομιλώ ως εισηγητής. Ευτυχώς που είμαι εισηγητής, αλλιώς δεν θα είχα το λόγο τώρα.
Λέω, λοιπόν, ότι το νομοσχέδιο ήταν τρεις μήνες πριν στα χέρια των
φορέων που έκαναν παρατηρήσεις, προτάσεις και ενσωματώθηκαν οι επισημάνσεις τους. Πριν ακριβώς από αυτό υπήρχε ένα εξάμηνο από τον προηγούμενο Υπουργό, που ήταν το σχέδιο αυτό στα χέρια όλων αυτών που ενδιαφέρονται. Δηλαδή δεν προέκυψε ξαφνικά, δηλαδή εμπνεύσθηκε ο Παπουτσής και δεν είχε έμπνευση ο Σουμάκης. Υπάρχει μία κυβερνητική πολιτική που φέρνει ένα καίριο θέμα στην ωριμότερη φάση του και σαφώς θίγει συμφέροντα.
Αυτοί που δεν είναι σε αυτήν την Αίθουσα, αλλά μέσω κάποιων προσπαθούν να εκφράσουν τη δυσφορία τους, λένε: "Θα μας στείλουν το λογαριασμό για την ανέλκυση του ναυαγίου μας. Ε, δεν θέλουμε να τον πληρώσουμε".
Εμείς απαντούμε: "'Οχι κύριοι, θα τον πληρώσετε, γιατί το συμφέρον του δημοσίου το επιβάλλει. Αυτός είναι ο λογαριασμός της δικής σας αμέλειας και ευθύνης και θα τον πληρώσετε. Δεν θα τον πληρώσει στη συνέχεια το σύνολο του ελληνικού λαού, με όλα τα παρεπόμενα, δηλαδή την κατάληψη των χώρων, την παρεμπόδιση της ναυσιοπλοϊας, τις περιβαλλοντικές επιπτώσεις και όλα τα συνεπαγόμενα".
Ως εκ τούτου, τοποθετούμενος επί της αρχής, κύριε Πρόεδρε, πιστεύω
ότι αυτό το νομοσχέδιο θα έπρεπε να επικροτηθεί κατά το μέγιστο. Θα έπρεπε τα υπόλοιπα ζητήματα, τα οποία έχουν μία άλλη διάσταση, να έλθουν ως επερωτήσεις τις ημέρες που γίνονται αυτές οι συζητήσεις και να μην αποπρασανοτολιζόμαστε.
Εγώ στο περιεχόμενο του νομοσχεδίου επιμένω στο εξής. Από τη στιγμή
που θίγονται συμφέροντα θα πρέπει η Βουλή να μην κάνει προσπάθειες να εμφανίζει διαφορετική εικόνα, αλλά θα πρέπει να έχει ενιαία εικόνα της αντιμετώπισης αυτών που ασκούν τις πιέσεις, για να μην περνούν τέτοια νομοσχέδια.
'Ηθελα, λοιπόν, να πω ότι είναι τόσο άψογο νομοτεχνικά αυτό το πόνημα που έχει κατατεθεί στη Βουλή, που δεν έχει -μετά από τις επισημάνσεις που έγιναν- τρωτά σημεία. 'Ηταν δυο-τρία ζητήματα που ενσωματώθηκαν τη καλή πίστη από τον Υπουργό στο νόμο που θα ψηφιστεί και στην κατ'άρθρο συζήτηση αυτό θα αναδειχθεί και απεδείχθη από αυτό ότι δεν ζητούσε ο Υπουργός να κάνει μόνος του ενέργειες κατά την κρίση του, δηλαδή ο υπάλληλος λιμενάρχης να κανονίζει. Δέχθηκε να είναι και ο νομάρχης με εκπρόσωπό του και η Τοπική Αυτοδιοίκηση, που πραγματικά πρέπει να είναι υπεύθυνη ως προς το θέμα και να μην κινηθεί με σκοπιμότητες. 'Ηδη έδωσε κείμενο-δήλωση, ότι υπερασπίζεται το νομοσχέδιο η ΚΕΔΚΕ. Θα πρέπει, λοιπόν, όλοι αυτοί οι φορείς να έχουν συναπόφαση, διότι το μεγάλο θέμα είναι ποιος αποφασίζει. 'Οταν νομοθετούμε βάζουμε ένα πλαίσιο, στο οποίο καθορίζονται οι κανόνες και κυρίως αυτό που ενδιαφέρει είναι ποιος έχει την εξουσία για να εφαρμόσει αυτά τα οποία ψηφίζουμε.
Ε, λοιπόν, αυτή η εξουσία δεν έμενε στον Υπουργό. Ο ίδιος μετά χαράς είπε να περάσει στην αποκέντρωση, να περάσει περιφερειακά, τη στιγμή που ο λιμενάρχης θα περιβάλλεται από μια επιτροπή κοινωνικού χαρακτήρα. 'Αρα λοιπόν η εντολή θα δίνεται από ένα σώμα που θα περιλαμβάνει και αιρετούς και αυτό είναι ιδιαίτερα σημαντικό, γιατί χαρακτηρίζει και το πνεύμα του κυβερνητικού έργου και την αντίληψη σεβασμού και εμπιστοσύνης, που έχουμε σ' αυτά τα όργανα.
Σε ό,τι αφορά τα υπόλοιπα, την κοινωνική ασφάλιση και αυτό είναι ένα μεγάλο αγκάθι γι' αυτούς που θα χρειαστεί να πληρώσουν κάτι παραπάνω, για να ασφαλίσουν το πλωτό μέσον, γιατί δεν είναι μόνο τα πλοία, είναι όλα αυτά που περιλαμβάνει το νομοσχέδιο.
Καταλήγω στο εξής: Θεωρώ ότι επειδή σχεδόν ομόφωνα -το ΚΚΕ έχει μια θέση αρχής να αρνείται- υπερασπίζονται το πνεύμα του συγκεκριμένου νομοσχεδίου, αυτό είναι μια επιτυχία της Βουλής και πρέπει να αποτελέσει και θεμέλιο, ώστε η μεμονωμένη φωνή του κ. Παυλίδη παραδείγματος χάρη που έχει διαφορετική άποψη σε κάποια άλλα ζητήματα ή κάποιες άλλες διαφορετικές απόψεις Βουλευτών, στη νομοθετική πράξη να είναι όλο και πιο ελεύθερες, ώστε να είναι οι Βουλευτές σε θέση να συμβάλουν στη διαμόρφωση των νόμων, να μην είναι απλά σφραγιδοκράτορες που επικυρώνουν κάτι που αποφάσισε από πριν ο Υπουργός ή που τέλος πάντων τους ανάγκασε το κόμμα 
τους να πουν ναι ή να πουν οπωσδήποτε "όχι" και αν δεν έχουν επιχείρημα να το εφεύρουν. Μιλάω γι' αυτό το όχι όπως έγινε προηγούμενα προσπάθεια να πουν το ναι, αλλά να προσθέσουν και το "αλλά" δίπλα, το οποίο ήταν
άσχετο.
Εγώ σαν εισηγητής πρέπει να εκφράσω την ικανοποίησή μου τουλάχιστον
για το νομοσχέδιο που εισηγούμαι, ότι υπάρχει στην ουσία του απόλυτη συμφωνία.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε τον κύριο συνάδελφο. 'Εχω την τιμή να σας ανακοινώσω ότι τη συνεδρίασή μας παρακολουθούν
από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Για τα ογδόντα χρόνια από την ενσωμάτωση της Θράκης στην Ελλάδα" σαράντα τρεις μαθητές και επτά συνοδοί καθηγητές από το λύκειο Γαστούνης Ηλείας.
(Χειροκροτήματα απ' όλες τις πτέρυγες)
Να επαναλάβω εδώ ότι δεν μπορεί να ελέγξει τις ομιλίες των Κοινοβουλευτικών Εκπροσώπων το Προεδρείο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Συστάσεις.
ΠΡΟΕΔΡΕΥΩΝ (Κωνσταντίνος Βρεττός): Κάνουμε συστάσεις όταν δημιουργούνται προβλήματα από τις ομιλίες συναδέλφων, όπως προηγουμένως με τον κ. Σπύρου.
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, δυο λέξεις θα πω, όχι γιατί δεν υπάρχει περιεχόμενο για να μιλήσει κάποιος, αφού τόσα πολλά ειπώθηκαν σήμερα. Βέβαια δεν εννοώ τις στείρες αυτές αψιμαχίες και τις αναφορές στα εσωκομματικά των δύο κομμάτων, αλλά εννοώ τα όσα ειπώθηκαν γύρω από τα προβλήματα, που υπάρχουν σήμερα στον τομέα της ναυσιπλοϊας μας, των ακτοπλοϊκών μας συγκοινωνιών, που για μας είναι προβλήματα σοβαρά υπαρκτά, προβλήματα που οξύνονται και δεν αμβλύνονται έχουν συγκεκριμένη πηγή προέλευσης αυτά τα προβλήματα. Γι' αυτά έχουμε μιλήσει, έχουμε συγκεκριμένη άποψη και πρέπει να πω προς τιμή του και σήμερα και στην επιτροπή ο κύριος Υπουργός αναφέρθηκε ότι το ΚΚΕ είναι το μόνο κόμμα που έχει μια συγκεκριμένη άποψη πάνω στα προβλήματα αυτά και πραγματικά έτσι
είναι.
Αν παίρνω, λοιπόν, το λόγο, δεν είναι για να αναφερθώ σ' αυτά τα
προβλήματα, αλλά για να πω τούτο το πράγμα σε σχέση με την τροπολογία που δεν αναφέρθηκα στην αρχή της ομιλίας μου που αφορά τους ψαράδες της Πάρου. Εκείνο που θέλω να τονίσω, κύριε Πρόεδρε, είναι το ελάχιστο που μπορούμε να κάνουμε γι' αυτούς τους ανθρώπους που μας έδωσαν μαθήματα ανθρωπιάς, αλτρουϊσμού και έχουν ιδιαίτερη σημασία αυτά τα μαθήματα στη συγκεκριμένη εποχή.
'Οσον αφορά τη σχέση με το νομοσχέδιο επιμένουμε στην άποψή μας και δεν είναι γιατί το ΚΚΕ όπως είπε ο κύριος συνάδελφος εισηγητής του ΠΑΣΟΚ, ότι από συνήθεια καταψηφίζει τα νομοσχέδια, αλλά έχουμε βασική αντίρρηση και φιλοσοφία. Και κύρια έχουμε προσπαθήσει να εξηγήσουμε, δεν ξέρω κατά πόσον έχουμε γίνει κατανοητοί, ότι η βασική αντίρρησή μας οφείλεται στην έννοια "οργανισμός". Φοβούμαστε ότι όπως γίνεται αυτή η δουλειά, δεν θα προωθήσει το πρόβλημα, την ανάγκη τη μεγάλη να απαλλαγούν η θάλασσά μας, τα λιμάνια μας, οι διώρυγές μας οι διαυλοί μας από τα ναυάγια.
Θα εμπλέξει περισσότερο τα θέματα. Και όταν λέμε "κρατικός φορέας", δεν εννοούμε να αναλάβει το κόστος. Το τονίσαμε. Θα το πληρώσουν εκείνοι που πρέπει να το πληρώσουν. Αλλά θα έχει την ευθύνη να επιβάλει αυτό το πράγμα σ'αυτούς που δημιουργούν το τεράστιο πρόβλημα.
Εκεί είναι οι προβληματισμοί μας, αλλά και σε ορισμένα άλλα ζητήματα που αφορούν και το χρόνο έναρξης εργασιών ανέλκυσης του πλοίου και τα προβλήματα της ασφάλισης, που λέμε ότι αυτή πρέπει να ξεκινάει από την ώρα που εισέρχονται στα χωρικά μας ύδατα τα πλοία, αλλά και το άλλο θέμα που αφορά την αμοιβαιότητα. Δεν το κατανοούμε και προσπαθήσαμε να το αναλύσουμε γιατί να ισχύει αυτό το πράγμα. Με την έννοια αυτή, λοιπόν επιμένουμε στην άποψή μας γύρω από το νομοσχέδιο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μιλτιάδης Βαρβιτσιώτης έχει
το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ; Κύριε Πρόεδρε, σε μία συζήτηση που ξεκίνησε
όμορφα, σε μια συζήτηση που είναι λογικό να εκφράζεται η φωνή της Αντιπολίτευσης και να εκφράζονται και αντιρρήσεις, να εκφράζεται κριτική για την ναυτιλιακή πολιτική, καταλήξαμε δυστυχώς σ' αυτήν την Αίθουσα να αισθανόμαστε από δύο χωριά χωριάτες. Και είχαμε αυτήν την κατάληξη γιατί δεν μπορεί να αντιληφθεί ο κύριος Υπουργός ότι η συναίνεση εκφράζεται με την ψήφο. Αυτή είναι η δημοκρατική διαδικασία. Δεν υπάρχουν άλλες διαδικασίες. Αν έχετε εσείς άλλους τρόπους στο μυαλό σας να μας τους πείτε. 'Οπως δεν μπορεί να το καταλάβει και ο μόνιμα κομήτης Κοινοβουλευτικός Εκπρόσωπος του ΠΑΣΟΚ, ο οποίος μπαίνει μέσα στην Αίθουσα, ασκεί κριτική για τα εσωκομματικά της Νέας Δημοκρατίας, ουδέν γνωρίζει για το συζητούμενο νομοσχέδιο και αποχωρεί.
Στο κάτω-κάτω αν συζητάμε για απαξίωση του Υπουργείου Εμπορικής Ναυτιλίας, κάτι το οποίο η Νέα Δημοκρατία ούτε ως θέση έχει, αλλά ούτε και ποτέ κανένα στέλεχός της έχει εκφράσει τέτοια θέση, νομίζω πως θα πρέπει να κοιτάξουμε στους κυβερνητικούς κύκλους, να κοιτάξουμε προς τη μεριά του κ. Πάγκαλου ο οποίος ζήτησε την κατάργησή του, να κοιτάξουμε πίσω από τους φορείς αυτών των πρόσφατων δημοσιευμάτων για την κατάργηση πάλι του Υπουργείου Εμπορικής Ναυτιλίας και να μην ψάχνουμε στη Νέα Δημοκρατία, η οποία ζητά την ενίσχυσή του, να βρούμε τον αποδιοπομπαίο τράγο.
Κύριε Υπουργέ, είναι σαφές ότι τασσόμαστε υπέρ του νομοσχεδίου. Σας
είπαμε ότι θα ταχθούμε με όλη τη δύναμη της φωνής μας υπέρ των οποιονδήποτε νομοσχεδίων φέρετε προς συζήτηση στη Βουλή, τα οποία θα θέλουν να θωρακίσουν την ελληνική ναυτιλία. Θα ταχθούμε δε και υπέρ ενός ανοίγματος συζήτησης για την αναδιάρθρωση του Λιμενικού Σώματος. 'Αλλωστε, με θετική έκπληξη δεχόμαστε σήμερα αυτήν την αναγγελία ενός νομοσχεδίου για το Λιμενικό Σώμα. Μην αρνηθείτε όμως μεθαύριο και την ύπαρξη της δικιάς μας επερώτησης για το Λιμενικό Σώμα. Μην αρνηθείτε, όπως αρνηθήκατε πριν από λίγο από του Βήματος της Βουλής, ότι η Νέα Δημοκρατία δεν έχει μιλήσει ποτέ για την ασφάλεια στην ελληνική ακτοπλοϊα. Μην αρνηθείτε ότι κατόπιν των δικών μας παραινέσεων διατάξατε φέτος το καλοκαίρι, μετά τη φωτιά στο Flying Dolphin Νο 5 της Minoan Flying Dolphins, τους έκτακτους ελέγχους για να βρείτε αυτά που βρήκατε, τα τριάντα ένα χαλασμένα δελφίνια, που δεν πληρούσαν όλους τους κανόνες ασφαλείας. Μην αρνηθείτε ότι η Νέα Δημοκρατία μιλάει και μάλιστα σταθερά
και συστηματικά για απελευθέρωση. Και όπως δέχεστε την πολυφωνία μέσα στο κόμμα σας, να δέχεστε ότι μπορεί να υπάρχει πολυφωνία και σε άλλα κόμματα.
Ας ξεκαθαρίσουμε δε κάποια στιγμή στον ελληνικό λαό ότι άλλο το
καποτάζ και άλλο οι συνθήκες ανταγωνισμού. Και ξέρετε πολύ καλά τι εννοώ, το ξέρουν οι επαϊοντες. Αλλά όμως μπερδεύεται η κοινή γνώμη.
Κύριε Υπουργέ, θα έλεγα ότι σε γενικές γραμμές με την "πολιτική Παπουτσή" προσωπικά συμφωνώ. Και συμφωνώ γιατί έχετε πάρει μια σωστή γραμμή. Αυτό δεν σημαίνει ότι δεν θα δεχθείτε την κριτική για την 
"πολιτική ΠΑΣΟΚ". Γιατί η "πολιτική ΠΑΣΟΚ" τα τελευταία χρόνια δεν ήταν ούτε υπέρ της απελευθέρωσης, δεν ήταν υπέρ της αξιοκρατίας στο Λιμενικό Σώμα,

δεν ήταν υπέρ των σκληρών ελέγχων στα πλοία, δεν ήταν υπέρ της απελευθέρωσης των λιμανιών και δεν είχε προβεί στη λήψη κανενός, μα κανενός ουσιαστικού μέτρου για την τόνωση της ναυτιλίας μας. Και αυτό φαίνεται από το ναυτιλιακό εισόδημα που εισρέει στη χώρα μας το οποίο έχει μειωθεί.
Αυτήν τη διαφορά απόψεων ανάμεσα σε κόμμα και στελέχη νομίζω ότι θα
πρέπει να την ψάχνουμε στους κυβερνητικούς κόλπους.
Αυτή θα πρέπει να την ψάχνουμε από Κυβέρνηση ΠΑΣΟΚ σε Κυβέρνηση
ΠΑΣΟΚ, η οποία μας έχει συνηθίσει να αλλάζει πρόσωπα, να αλλάζει χρώματα, να αλλάζει κατευθύνσεις και να μην την ψάχνετε σε άλλα κόμματα που έχουν αποδείξει με τη σταθερότητα των θέσεών τους την πολιτική τους αξιοπρέπεια.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, δεν υπάρχει
άλλος ομιλητής.
Κύριε Υπουργέ, θέλετε το λόγο;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Οχι, κύριε
Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Συνεπώς, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εμπορικής Ναυτιλίας "Ρύθμιση θεμάτων ανέλκυσης ναυαγίων και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο "Ρύθμιση θεμάτων ανέλκυσης ναυαγίων και άλλες διατάξεις", έγινε δεκτό επί της αρχής κατά πλειοψηφία.
Στο σημείο αυτό, κύριοι συνάδελφοι, δέχεστε να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.15' λύεται η συνεδρίαση για αύριο Παρασκευή 12 Ιανουαρίου και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Εθνικής Οικονομίας και Οικονομικών, σχετικά με την πορεία του Χρηματιστηρίου Αξιών Αθηνών κλπ.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

