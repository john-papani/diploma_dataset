      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΟΗ΄
      Τρίτη 25 Φεβρουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν τριάντα έξι Έλληνες επιχειρηματίες μέλη του Ελληνικού Τμήματος Αιγαίου Μακεδονίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς του Υπουργούς Γεωργίας: i) σχετικά με την έλλειψη νομοθετικής ρύθμισης που να περιγράφει τι ακριβώς νοείται ιχθυοπαγίδα (βολκός) κ.λπ., σελ.
      ii) σχετικά με την καταβολή εξόδων διαχείρισης από τους δικαιούχους αγρότες των κοινοτικών επιδοτήσεων, σελ.
      iii) σχετικά με την αναδιάρθρωση και αλλαγή των ποικιλιών καπνού στο Νομό Θεσσαλονίκης, σελ.
      iv) σχετικά με την αποζημίωση των πληγέντων από την έντονη κακοκαιρία παραγωγών πορτοκαλιών στο Νομό Λακωνίας, σελ.
      β) Προς τον Υπουργό Μεταφορών και Επικοινωνιών, σχετικά με δημοσιεύματα του τύπου αναφερόμενα στην ασφάλεια των πτήσεων στο Διεθνές Αεροδρόμιο Κέρκυρας, κλπ., σελ.
      γ) Προς τον Υπουργό Εμπορικής Ναυτιλίας, σχετικά με τις προθέσεις του Υπουργείου να αποσύρει το νομοσχέδιο για την «Ναυτική Εκπαίδευση, κατάρτιση» κλπ., σελ.
      4. Συζήτηση επερωτήσεων προς τον Υπουργό Ανάπτυξης, σχετικά με την πολιτική της Κυβέρνησης στον τομέα της Απελευθέρωσης της Αγοράς Ενέργειας και τον προγραμματισμό στον ενεργειακό τομέα.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Δικαιοσύνης: «Ποινική ευθύνη των Υπουργών».
      2. Κατάθεση εκθέσεων Διαρκών Επιτροπών 
      α. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Τροποποίηση και συμπλήρωση των νόμων 2308/1995 και 2664/1998 για την Κτηματογράφηση και το Εθνικό Κτηματολόγιο», σελ.
      β. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας: «Κύρωση της Συμφωνίας μεταξύ των Κυβερνήσεων των Βαλκανικών Χωρών για οικονομική και επιστημονική – τεχνική συνεργασία στον τομέα της γεωργίας», σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Δικαιοσύνης
      ΠΕΤΣΑΛΝΙΚΟΣ Φ., σελ.
      Β. Επί των επικαίρων ερωτήσεων
      ΑΝΩΜΕΡΙΤΗΣ Γ., σελ.
      ΑΡΓΥΡΗΣ Ε., σελ.
      ΔΑΒΑΚΗΣ Α. σελ.
      ΔΡΥΣ Γ., σελ.
      ΚΙΡΚΟΣ Γ., σελ.
      ΣΓΟΥΡΙΔΗΣ Π., σελ.
      ΣΚΥΛΛΑΚΟΣ Α., σελ.
      ΣΠΥΡΟΥ Σ., σελ.
      ΣΤΡΑΤΑΚΗΣ Ε., σελ.
      ΣΤΡΙΦΤΑΡΗΣ Σ., σελ.
      Γ. Επί των επερωτήσεων:
      ΚΑΛΟΓΙΑΝΝΗΣ Σ. σελ.
      ΚΑΡΑΜΠΙΝΑΣ Κ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΙΝΟΥ Φ., σελ.
      ΝΑΚΟΣ Α., σελ.
      ΞΥΡΟΤΗΡΗ-ΑΙΚΑΤΕΡΙΝΑΡΗ Α., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΣΑΛΑΓΚΟΥΔΗΣ Γ., σελ.
      ΣΚΥΛΛΑΚΟΣ Α., σελ.
      ΣΤΕΡΓΙΟΥ Ι., σελ.
      ΤΣΙΑΡΤΣΙΩΝΗΣ Ν., σελ.
      ΤΣΟΧΑΤΖΟΠΟΥΛΟΣ Α., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΟΗ΄ 
Τρίτη 25 Φεβρουαρίου 2003

	Αθήνα, σήμερα στις 25 Φεβρουαρίου 2003, ημέρα Τρίτη και ώρα 18.13΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΚΩΝΣΤΑΝΤΙΝΟΥ ΒΡΕΤΤΟΥ.
	ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Κώστα Καρρά, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Αιτωλ/νίας ζητεί οικονομική ενίσχυση για την αποκατάσταση των ζημιών από τις πλημμύρες στο αρδευτικό και στραγγιστικό έργο του ΤΟΕΒ Κατοχής και στους αγροτικούς δρόμους της περιοχής.
      2) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ερυθρών Αττικής διαμαρτύρεται για τη δημιουργία Κυνοτροφείου στην περιοχή του Δήμου Ερυθρών Αττικής.
      3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ζητεί διευκρινήσεις για εκδοθείσες άδειες άνευ αποδοχών σε εκλεγμένους Δημάρχους υπαλλήλους της Εθνικής Τράπεζας.
      4) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Σύλλογος Εργαζομένων ΕΛΤΑ Νομού Λάρισας διαμαρτύρεται για την απόφαση μεταστέγασης της Περιφερειακής Διεύθυνσης ΕΛΤΑ Θεσσαλίας και ζητεί τη λειτουργία ΚΕΚ – ΕΛΤΑ στη Λάρισα.
      5) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Αστακού Αιτωλ/νίας ζητεί την επισκευή και διαπλάτυνση της εθνικής οδού Αστακού Αιτωλικού.
      6) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Καλλιθέας Δωδεκανήσου ζητεί τη δημιουργία παραρτήματος ΤΑΞΥ στο Φαληράκι Ρόδου.
      7) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων Διαμερισμάτων Ελλάδος ζητεί την αποδοχή προτάσεων που αφορούν στην ασφαλιστική κάλυψη των μελών του στο Ο.Α.Ε.Ε.
      8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Ελευθέριος Μηλιόπουλος, Διδάκτωρ Νευροπαθολογίας Πανεπιστημίου Αθηνών, ζητεί συμπαράσταση στο έργο του κατά του καρκίνου.
      9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Οπουντίων Φθιώτιδας ζητεί την αναβάθμιση και όχι την κατάργηση του Αστυνομικού Σταθμού του Δήμου του.
      10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Νομαρχιακή Αυτοδιοίκηση Φθιώτιδας διαμαρτύρεται για την αποδυνάμωση της Διεύθυνσης Αγροτικής Ανάπτυξης της Νομαρχίας Φθιώτιδας μετά τις μετατάξεις και αποσπάσεις υπαλλήλων.
      11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Λαμιέων Φθιώτιδας ζητεί την προώθηση της εκτέλεσης των αθλητικών έργων του Δήμου Λαμιέων.
      12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Ελαιουργικών Συνεταιρισμών Στυλίδας διαμαρτύρεται για την καθυστέρηση καταβολής αποζημιώσεων στους πληγέντες ελαιοπαραγωγούς.
      13) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Ειρήνης και Μαζικοί Φορείς Νομού Ιωαννίνων διαμαρτύρονται για το ενδεχόμενο πολέμου στο Ιράκ και ζητεί να σταματήσει κάθε  στρατιωτική διευκόλυνση στις ΗΠΑ.
      14) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύλλογος Γονέων Κηδεμόνων Ενιαίου Λυκείου Αστακού ζητεί τη στελέχωση του πιο πάνω σχολείου με το απαραίτητο διδακτικό προσωπικό.
      15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας που αφορά τραγικό περιστατικό που συνέβη λόγω μη περίφραξης των αρδευτικών διωρύγων  του Νομού Αιτωλ/νίας.
      16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Βαθέως Σάμου ζητεί να μην δημιουργηθεί πεδίο βολής στην περιοχή «Αγ. Παρασκευή – Κατσαρίνη» του Δήμου Βαθέως. 
      17) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Ένωσης Πτυχιούχων Θερμαστών Ξηράς Βορείου Ελλάδος καταγγέλλει προσλήψεις σε θέσεις θερμαστών σε νοσοκομεία, ατόμων χωρίς πτυχίο θερμαστού.
      18) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Επιτροπή Ευρωστινίων Δημοτών Κορινθίας για την προστασία της παραλίας του Δήμου από τις νέες χαράξεις ΕΡΓΟΣΕ και Αυτοκινητοδρόμου, ζητεί τα έργα (Σιδηρόδρομος – Εθνική οδός) να μην καταστρέψουν το ζωτικό χώρο της υπό ανάπτυξη παραλιακής ζώνης και να μείνει ανέπαφος ο οικιστικός ιστός.
      19) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία Κάτοικοι Δήμου Νίκαιας Πειραιά ζητούν την έκτακτη οικονομική ενίσχυση του Δήμου Νίκαιας.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Καλλιόπη Τσομπανάκη ζητεί να της επαναχορηγηθεί η σύνταξη της πολύτεκνης μητέρας.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Δέσποινα Φρονιμάκη ζητεί να της επαναχορηγηθεί η σύνταξη της πολύτεκνης μητέρας.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Αικατερίνη Θεοδοσάκη ζητεί να της καταβληθούν χρήματα που δικαιούται από τον ΟΓΑ για εξετάσεις που έχει κάνει λόγω ασθενείας της.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Παγκρήτια Ένωση Συνταξιούχων ΔΕΗ ζητεί να ρυθμιστεί το θέμα των ανισοτήτων μεταξύ των συντάξεων παλαιών και νέων συνταξιούχων.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ορθόδοξος Ακαδημία Κρήτης ζητεί την πλήρη απαλλαγή των εθνικών κληροδοτημάτων από φορολογικές επιβαρύνσεις.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Επιτροπή Λασιθίου - Τμήμα Ανατολικής Κρήτης του Τεχνικού Επιμελητηρίου της Ελλάδος ζητεί να καταργηθεί η εκτός σχεδίου δόμηση.
      26) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί την επίλυση προβλημάτων των μελών του.
      27) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί την επίλυση προβλημάτων των μελών του.
      28) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το «Δίκτυο Ανθρωπιάς και Αλληλεγγύης Κερατσινίου» ζητεί οικονομική ενίσχυση για τη διεκπεραίωση του κοινωνικού και ανθρωπιστικού έργου που επιτελεί.
      29) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τυρού Αρκαδίας ζητεί την αντιμετώπιση των καταστροφών στην επαρχιακή οδό Άστρους – Λεωνιδίου.
      30) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Τριποταμιτών Μεγαλοπόλεως « Ο Άγιος Δημήτριος» ζητεί την αντιμετώπιση των κατολισθητικών φαινομένων στον Τριπόταμο Μεγαλοπόλεως και τη διακοπή των έργων της ΔΕΗ στην περιοχή.
      31) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λακωνίας ζητεί επιχορήγηση για επιδόματα οικονομικού έτους 2002.
      32) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Τύμφης Νομού Ιωαννίνων ζητεί την επίλυση προβλημάτων σχετικά με τη λειτουργία του Εθνικού Πάρκου Βόρειας Πίνδου.
      33) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία Κάτοικοι του οικισμού Παραγωγικού Δήμου Καρδίτσας ζητούν την ασφαλτόστρωση του δρόμου από το Δημοτικό Διαμέρισμα Παλαιοκκλησίου μέχρι τον οικισμό Παραγωγικό Καρδίτσας.
      34) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στον κίνδυνο απώλειας πιστώσεων λόγω μη εναρμόνισης της νομοθεσίας μας με την Κοινοτική.
      35) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις ανατιμήσεις στα οπωροκηπευτικά, καύσιμα και φάρμακα.
      36) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις ανάγκες του Παραρτήματος ΙΚΑ Τυμπακίου Κρήτης σε διοικητικό και υγειονομικό προσωπικό.
      37) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Αττικής ζητεί την παραχώρηση της χρήσης του κτιρίου του Υπουργείου Γεωργίας για τη στέγαση των υπηρεσιών του Δήμου Περάματος.
      38) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου Σαμοθράκης ζητεί το διορισμό καθηγητών στις κενές θέσεις του Γυμνασίου.
      39) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Σύνδεσμος ΤΕΒΕ Νομού Κέρκυρας «Ο ΑΓΙΟΣ ΣΠΥΡΙΔΩΝ» ζητεί την αύξηση των συντάξεων του ΤΕΒΕ για το έτος 2003 κατά 10%.
      40) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία Κάτοικοι του Δήμου Αριδαίας Πέλλας ζητούν τη διαπλάτυνση της επαρχιακής οδού Αριδαίας – Πιπεριάς – Λουτρακίου – Λουτρών Πέλλας.
      41) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμαρχος Θεσσαλονίκης αναφέρεται στο θέμα των αδειοδοτήσεων των ραδιοφωνικών και τηλεοπτικών σταθμών.
      42) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ διαμαρτύρεται για τη μείωση της προμήθειας των μελών της από τα παιγνίδια του ΟΠΑΠ.
      43) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Πρυτανεία του Πανεπιστημίου Κρήτης ζητεί την επίλυση προβλήματος μεταξύ του Πανεπιστημίου Κρήτης και Επιτρόπου του ελεγκτικού συνεδρίου ως προς την αντιμετώπιση τεχνικών έργων.
      44) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Τυμπακίου Ηρακλείου Κρήτης ζητεί την ίδρυση υποκαταστήματος ΟΑΕΔ στο Δήμο Τυμπακίου.
      45) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι ΟΠΑΚ-ΕΑΣ Λαμίας Αταλάντης και Αμφίκλειας ζητούν την ανάκληση απόφασης για μετάταξη υπαλλήλων της Δ/νσης Αγροτικής Ανάπτυξης Φθιώτιδας.
      46) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ένωση Ελαιουργικών Συνεταιρισμών Στυλίδας ζητεί την αποζημίωση των πληγέντων ελαιοπαραγωγών από τον παγετό του περσινού χειμώνα.
      47) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορές με τις οποίες οι Δήμαρχοι των Δήμων Αγίου Γεωργίου, Μακρακώμης, Σπερχειάδας και ο Πρόεδρος της Κοινότητας Τυμφρηστού Φθιώτιδας ζητούν την επίλυση προβλήματος που τους απασχολεί σχετικά με την υπαγωγή σε κοινοτικό πρόγραμμα.
      48) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Πολιτιστικός και Εξωραϊστικός Σύλλογος Απανταχού Γαρδικιωτών Ομιλαίων Φθιώτιδας διαμαρτύρεται για τη δημιουργία Αιολικών Σταθμών Παραγωγής Ηλεκτρικής Ενέργειας στην περιοχή του Νομού Φθιώτιδας.
      49) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος Γαρδικιωτών Ομιλαίων Φθιώτιδας ζητεί την ολοκλήρωση του έργου της κατασκευής του δρόμου Σπερχειάδα – Λευκάδα – Γαρδίκι – Γραμμένη Οξυά.
      50) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την πρόσληψη προσωπικού στα  Υποκαταστήματα και Παραρτήματα του ΙΚΑ του Νομού Μαγνησίας.
      51) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί την επίσπευση από το Συμβούλιο Τοπωνυμιών της διαδικασίας για τη μετονομασία του Δήμου Κεκροπίας.
      52) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Εμπορικός Σύλλογος Μαλίων Κρήτης ζητεί την παράταση του ωραρίου λειτουργίας των καταστημάτων στις τουριστικές περιοχές του Νομού Ηρακλείου.
      53) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Σύλλογοι Εργαζομένων στην Εθνική Μετεωρολογική Υπηρεσία ζητούν την επίλυση θεσμικών και οικονομικών αιτημάτων τους.
      54) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την  οποία ο Ανταποκριτής του ΟΓΑ του Δημοτικού Διαμερίσμαος Τουρλωτής Δήμου Σητείας ζητεί την επίλυση συνταξιοδοτικής υπόθεσης από τον ΟΓΑ της ασφαλισμένης Καλλιόπης Κουκουράκη.
      55) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  αναφορά με την οποία η Περιφέρεια Κρήτης ζητεί χρηματοδότηση για την αποκατάσταση ζημιών από τη θεομηνία.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 989/2-8-2002 ερώτηση δόθηκε με το υπ’ αριθμ. 82242/22-8-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 989/2-8-2002 την οποία κατέθεσε ο Βουλευτής κ. Ιορδάνης Τζαμτζής και αναφερόμενοι στα θέματα της αρμοδιότητάς μας, σας γνωρίζουμε ότι από το ΥΠΕΠΘ δεν έχει δοθεί «άδεια Εκκλησίας» στο Νικ. Τσαρκνιά ούτε και άδεια ίδρυσης και λειτουργίας χώρου λατρείας.
      Επισημαίνεται δε ότι στη χώρα μας το δικαίωμα της ελευθερίας της θρησκευτικής συνείδησης αναγνωρίζεται και προστατεύεται στο πλαίσιο του σεβασμού του Συντάγματος και των σχετικών νόμων, είτε πρόκειται για Έλληνες πολίτες οποιασδήποτε θρησκείας ή δόγματος, είτε πρόκειται για αλλοδαπούς πολίτες ετεροδόξους ή ετεροθρήσκους.
      Για τη χορήγηση άδειας ίδρυσης και λειτουργίας χώρου λατρείας γενικώς, απαιτείται η τήρηση ορισμένων τυπικών διαδικασιών, με τις οποίες σκοπείται η διαπίστωση της συνδρομής των υπό του άρθρου 13 του Συντάγματος και της κείμενης σχετικής νομοθεσίας θεσπιζόμενων προϋποθέσεων.
      Ο κ. Τσαρκνιάς είχε ζητήσει άδεια λειτουργίας «Ορθόδοξου Μακεδονικού Ιερού Ναού» για την εξυπηρέτηση των θρησκευτικών αναγκών των «Εθνικά Μακεδόνων».
      Για την ελληνική έννομη τάξη δεν υπάρχει και δεν αναγνωρίζεται «Εθνική Μακεδονική Μειονότητα», αναγνωρίζονται μόνον θρησκευτικές κοινότητες με μέλη που έχουν διαφορετική θρησκεία ή δόγμα από εκείνο της επικρατούσας θρησκείας.
      Επομένως, το αίτημα δεν ικανοποιήθηκε γιατί δεν υφίστανται οι προϋποθέσεις για τη χορήγηση της αιτούμενης άδειας.
      Για τα υπόλοιπα θέματα της ερώτησης αρμόδια να απαντήσουν είναι τα συνερωτώμενα Υπουργεία.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      2. Στις με αριθμό 989/2-8-02, 1033/8-8-02 ερωτήσεις δόθηκε με το υπ’ αριθμ. 2573/22-8-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ερωτήσεων με αριθμό 989/2-8-02 και 1033/8-8-02 που κατέθεσε ο Βουλευτής κ. Ι. Τζαμτζής, σε ό,τι μας αφορούν, σας γνωρίζουμε ότι, για το αντικείμενο αυτών, ενημερώθηκε η Εθνική Αντιπροσωπεία με το 7017/4/2214 από 12-4-2002 έγγραφό μας, σε απάντηση της 6389/21-3-2002 ερώτησης, που κατέθεσε ο ίδιος ο ερωτών κ. Βουλευτής και με το 7017/4/2548 από 5-8-2002 έγγραφό μας, σε απάντηση της 595/87/19-7-2002 ερώτησης και αίτησης κατάθεσης εγγράφων, που κατέθεσε επίσης ο ίδιος κ. Βουλευτής μετά του Βουλευτού κ. Ε. Χαϊτίδη.
      Πέραν, αυτών σας πληροφορούμε ότι πρόσφατα, στα πλαίσια της συνεργασίας της Αστυνομικής Διεύθυνσης Πέλλας με την Εισαγγελία Πρωτοδικών Έδεσσας, εξετάσθηκε το όλο θέμα της δραστηριότητας και συμπεριφοράς του καθαιρεθέντος Αρχιμανδρίτη Νικολάου ΤΣΑΡΚΝΙΑ. Κατά τη συζήτηση που έγινε, από την αρμόδια Αντιεισαγγελέα, επισημάνθηκε ότι σχετικά αδικήματα μπορούν να στοιχειοθετηθούν μόνο σε περίπτωση κατά την οποία ενέργειες – πράξεις (π.χ. τέλεση μυστηρίου, χρήση ιερών αμφίων) τελεσθούν δημόσια.
      Σε ό,τι αφορά τη ρίψη τις πρωινές ώρες της 7-8-2002 στην Αραβησσό Πέλλας, μικρού αριθμού εντύπων με το γνωστό περιεχόμενο, το οποίο επισυνάπτεται στην ερώτηση 1033 της 8-8-2002, σας πληροφορούμε ότι από την αρμόδια Υπηρεσία μας σχηματίσθηκε δικογραφία, η οποία υποβλήθηκε στον Εισαγγελέα Πλημμελειοδικών Γιαννιτσών, ενώ πρέπει να επισημανθεί ότι οι αρμόδιες Υπηρεσίες μας σε όλη τη χώρα και σε στενή συνεργασία με τις Υπηρεσίες άλλων Υπουργείων, λαμβάνουν κάθε μέτρο για την αντιμετώπιση ενδεχόμενης δράσης ατόμων, με σκοπό να δημιουργήσουν εντάσεις, καθώς και κάθε άλλης προκλητικής ενέργειας, η οποία άπτεται της εθνικής μας ασφαλείας και κυριαρχίας.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      3. Στην με αριθμό 2848/15-11-02 ερώτηση δόθηκε με το υπ’ αριθμ. 95650/27-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 2848 που κατατέθηκε στις 15-11-2002 από τη Βουλευτή κ. Ασημίνα Ξηροτύρη – Αικατερινάρη, σας γνωρίζουμε τα εξής για τα θέματα που θίγονται στην ανωτέρω ερώτηση, για την εγκατάσταση νέας Μονάδας Παραγωγής Ηλεκτρικού Ρεύματος της «ΕΛΠΕ ΑΕ» στις Βιομηχανικές Εγκαταστάσεις των Διαβατών Θεσσαλονίκης:
      Στα πλαίσια της ισχύουσας νομοθεσίας η ενδιαφερόμενη εταιρεία υπέβαλε φάκελο με τα απαιτούμενα δικαιολογητικά στη Δ/νση Χωροταξίας του ΥΠΕΧΩΔΕ για την Προκαταρκτική Περιβαλλοντική Εκτίμηση και Αξιολόγηση του έργου (Προέγκριση Χωροθέτησης), αλλά δεν έχει γνωμοδοτήσει ακόμη αναμένοντας τις απόψεις των συναρμοδίων Φορέων. Βέβαια κατά την εξέταση του φακέλου που υποβλήθηκε, για να γνωμοδοτήσει σχετικά, θα εξετάσει, σύμφωνα με την ΚΥΑ 69269/90, τις εναλλακτικές λύσεις που υποβλήθηκαν. Από τους συναρμόδιους φορείς, στους οποίους στάλθηκε ο φάκελος, η ΝΕΧΩΠ Θεσσαλονίκης εξέφρασε σοβαρές επιφυλάξεις επειδή η μονάδα τοποθετείται σε επιβαρημένη περιοχή και βρίσκεται σε μικρή απόσταση από καλλιέργειες κηπευτικών υπαίθρου. Ο Οργανισμός Θεσσαλονίκης γνωμοδότησε θετικά για την προέγκριση χωροθέτησης της μονάδας παραγωγής ηλεκτρικής ενέργειας από φυσικό αέριο με την προϋπόθεση ότι στη φάση της τελικής αξιολόγησης του έργου που θα πραγματοποιηθεί με την υποβολή της Μελέτης Περιβαλλοντικών Επιπτώσεων θα μελετηθούν όλες οι μέθοδοι περιορισμού των επιπτώσεων και θα επιβληθούν δεσμευτικοί όροι κατασκευής και λειτουργίας της μονάδας, έτσι ώστε οι περιβαλλοντικές επιπτώσεις να είναι ασήμαντες και να μην ακυρώνουν τα περιβαλλοντικά και ενεργειακά οφέλη που προκύπτουν από τη χρήση του φυσικού αερίου. Η Δ/νση ΕΑΡΘ του ΥΠΕΧΩΔΕ γνωμοδότησε θετικά για την χωροθέτηση θέτοντας όρους για την προστασία του περιβάλλοντος και τη μείωση των επιπτώσεων από την λειτουργία της Μονάδας.
      Επίσης στη Δ/νση ΕΑΡΘ του ΥΠΕΧΩΔΕ έχει υποβληθεί Μελέτη Περιβαλλοντικών Επιπτώσεων αλλά δεν προωθήθηκε η διαδικασία έγκρισης περιβαλλοντικών όρων η οριζόμενη από την ισχύουσα νομοθεσία, δεδομένου ότι δεν έχει εκδοθεί ακόμη η απόφαση προέγκρισης χωροθέτησης. Όμως κατά τη φάση της αξιολόγησης της Μελέτης Περιβαλλοντικών Επιπτώσεων είναι σίγουρο ότι, σε περίπτωση που διαπιστωθεί ότι οι περιβαλλοντικές επιπτώσεις είναι σημαντικές από τη λειτουργία της Μονάδας σε συνδυασμό με τις ανοχές του περιβάλλοντος της περιοχής και γενικότερα της περιβαλλοντικής κατάστασης, η Δ/νση ΕΑΡΘ του ΥΠΕΧΩΔΕ θα προβεί σε επανεξέταση του θέματος.
      Επισυνάπτεται το υπ’ αριθμ. 2631/21-11-2002 έγγραφο του Οργανισμού Θεσσαλονίκης για πληρέστερη ενημέρωσή σας.
      Η Υφυπουργός
      ΡΟΔΟΥΛΑ ΖΗΣΗ»
      Σημ.: Τα σχετικά συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 390/17-2-2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Γεωργίας, Εμπορικής Ναυτιλίας, σχετικώς με την έλλειψη νομοθετικής ρύθμισης που να περιγράφει τι ακριβώς νοείται ιχθυοπαγίδα (βολκός) κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Κύριοι Υπουργοί,
      Δεν αμφισβητώ ότι είναι στην πρώτη προτεραιότητά σας η προστασία του θαλάσσιου περιβάλλοντος και του τεράστιοι πλούτου που αυτό κρύβει. Άλλωστε η χώρα μας προσδοκά πολλά οφέλη από την αξιοποίηση των ακτών της.
      Όμως, πολλές φορές η ασάφεια των διατάξεων και η έλλειψη συντονισμού οδηγεί σε μεγάλης έκτασης οικολογικές καταστροφές. Ειδικότερα η έλλειψη νομοθετικής ρύθμισης που θα περιγράφει τι ακριβώς νοείται ιχθυοπαγίδα (βολκός) και από τι υλικά πρέπει να είναι κατασκευασμένη, γέμισε τη θάλασσα πλαστικά κουτιά και οδήγησε τα χταπόδια σε εξαφάνιση.
      Κύριοι Υπουργοί, ερωτάσθε:
       Σε ποιες ενέργειες θα προχωρήσετε;».
      Θα απαντήσει ο Υπουργός Γεωργίας κ. Γεώργιος Δρυς.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, κύριε συνάδελφε, τα τελευταία χρόνια έχει παρατηρηθεί στις περισσότερες ελληνικές θάλασσες αυξημένη αλιευτική δραστηριότητα από μερίδα ψαράδων, οι οποίοι χρησιμοποιούν πάσης φύσεως ιχθυοπαγίδες, με κίνδυνο μείωσης των ιχθυοαποθεμάτων και πρόκληση γενικότερης διαταραχής της οικολογικής ισορροπίας των υδάτινων οικοσυστημάτων. 
      Στις ιχθυοπαγίδες συμπεριλαμβάνονται αλιευτικά εργαλεία με διάφορες ονομασίες και χρησιμότητες, όπως είναι οι κιούρτοι, οι βολκοί, τα κιούπια.
       Κύριε συνάδελφε, είναι ακριβές ότι μέχρι σήμερα δεν υπάρχουν αλιευτικές διατάξεις για τη ρύθμιση της αλιείας με αυτά τα εργαλεία. 
      Το 1998, με απόφαση του Υπουργού Γεωργίας, απαγορεύτηκε για ένα χρόνο πανελλαδικά η αλιεία με τα προαναφερόμενα αλιευτικά εργαλεία, προκειμένου να προστατευθούν οι αλιευτικοί πόροι και να δοθεί ο χρόνος μελέτης του θέματος, ώστε να προωθηθεί στη συνέχεια σχέδιο διάταξης για μόνιμη ρύθμιση αυτών των αλιευτικών μεθόδων.
      Για το σκοπό αυτό συστάθηκε επιτροπή εμπειρογνωμόνων, η οποία έλαβε υπόψη της τη σχετική βιβλιογραφία, τις επιτόπιες παρατηρήσεις και τα συμπεράσματα σχετικού ερευνητικού προγράμματος, το οποίο εκπόνησε το Ινστιτούτο Αλιευτικών Ερευνών Καβάλας, το γνωστό ΙΝ.ΑΛΕ.
      Το Υπουργείο Γεωργίας, με βάση τα πορίσματα της επιτροπής και αφού έλαβε υπόψη και τις απόψεις των φορέων των ψαράδων, κατήρτισε Σχέδιο Προεδρικού Διατάγματος για τη ρύθμιση της αλιείας με κάθε είδους ιχθυοπαγίδες σε όλη την επικράτεια. 
      Με το Προεδρικό Διάταγμα προβλέπονται:
      Πρώτον ομαδοποίηση και κατηγοριοποίηση, σε πανελλαδικό επίπεδο, της πληθώρας των αλιευτικών εργαλείων, καθώς επίσης και καθορισμός τεχνικών προδιαγραφών.
      Δεύτερον χρονικοί περιορισμοί, καθώς και μέγιστος αριθμός χρήσης αυτών των αλιευτικών εργαλείων, ανά αλιευτικό σκάφος.
      Τρίτον κανόνες σήμανσης που πρέπει να εφαρμόζονται, όταν τα εργαλεία είναι μέσα στη θάλασσα.
      Κύριε συνάδελφε, σας ενημερώνω, ότι τον προηγούμενο χρόνο επιταχύναμε τις εργασίες της Επιτροπής και έτσι επιτύχαμε την ολοκλήρωση του έργου της. Το Σχέδιο του Προεδρικού Διατάγματος υπεβλήθη ήδη στο Συμβούλιο Αλιείας, το οποίο συνεδρίασε στις 19 Φεβρουαρίου 2003 και γνωμοδότησε θετικά. Εντός των ημερών ξεκινά η διαδικασία για την έκδοσή του. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Β΄ Αντιπρόεδρος της Βουλής κ. Παναγιώτης Σγουρίδης, έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Αυτά τα οποία ανακοίνωσε ο Υπουργός Γεωργίας εξαιτίας της επίκαιρης ερώτησής μου, εδώ στη Βουλή, είναι πάρα πολύ θετικά.
      Κύριε Υπουργέ, εφόσον το προεδρικό διάταγμα θα εκδοθεί άμεσα, όπως είπατε, σε πολύ σύντομο χρονικό διάστημα, πιστεύω ότι θα λυθεί το πρόβλημα προφύλαξης των αλιευτικών αποθεμάτων, που τείνουν να εξαφανιστούν, επειδή, όπως προείπατε, υπάρχει μία αλόγιστη αλιεία, ειδικά των χταποδιών, με τις ιχθυοπαγίδες, τους λεγόμενους βολκούς. 
      Όμως, επ’ ευκαιρία αυτής της ερωτήσεώς μου θα ήθελα να διευκρινίσω κάποια πράγματα, τα οποία, κύριε Υπουργέ, θα ήθελα να λάβετε υπόψη σας στη δευτερολογία σας. 
      Είναι γεγονός ότι οι νόμοι, οι οδηγίες, οι εγκύκλιοι εκδίδονται ως προς το θέμα αυτό από το Υπουργείο Γεωργίας. Όμως, το κατά πόσο οι νόμοι ή οι οδηγίες ή οι εγκύκλιοι εφαρμόζονται, γίνεται από το Υπουργείο Εμπορικής Ναυτιλίας και κυρίως από το Λιμενικό  Σώμα. Υπάρχει, λοιπόν, μια ασάφεια στο θέμα αυτό, κατά πόσο η πλαστική ύλη θεωρείται παραδοσιακό αλιευτικό εργαλείο. 
      Έχω αυτή τη στιγμή εδώ απαντήσεις από τη Διεύθυνση Αλιείας του Υπουργείου Γεωργίας προς την Εποπτεία Αλιείας Λέσβου, Εποπτεία Αλιείας Θεσσαλονίκης, Εποπτεία Αλιείας Μεσσηνίας. Εδώ λέει τα εξής: «Η πλαστική ύλη δεν μπορεί να θεωρηθεί ότι συμπεριλαμβάνεται στα παραδοσιακά υλικά κατασκευής των εν λόγω αλιευτικών εργαλείων και επομένως δεν μπορεί να χορηγηθεί άδεια για αλιευτικό εργαλείο της μορφής ιχθυοπαγίδων, ως συμπληρωματικό ή επιπρόσθετο, όταν είναι κατασκευασμένο από πλαστική ύλη». Πολύ σωστή απάντηση, γιατί το πλαστικό ποτέ δεν καταστρέφεται. 
      Υπάρχει, όμως, η ασάφεια που είπα και έρχεται το Υπουργείο Εμπορικής Ναυτιλίας στη Διεύθυνση Λιμενικής Αστυνομίας που απαντά μετά από κάποιο χρόνο και λέει: «Απαντώντας σε σχετική σας ερώτηση, σας γνωρίζουμε ότι στην υφιστάμενη νομοθεσία δεν προβλέπονται περιορισμοί σχετικά με τα υλικά κατασκευής των ιχθυοπαγίδων». Συνεπώς αυτοί που ψαρεύουν με αυτά τα εργαλεία, δεν μπορούν να τους θεωρήσουν παράνομους. Τι γίνεται; Ο μεν βολκός με τα στεφάνια και τα δίχτυα είναι πανάκριβο εργαλείο. Για να φτιάξει κάποιος αυτό το εργαλείο θα χρειαστεί πολλά χρόνια, στοιχίζει και πολλά λεφτά και θέλει και συντήρηση. Έτσι, λοιπόν, σκέφτεται πώς θα τα χρησιμοποιήσει και τα χρησιμοποιεί σε ορισμένο βάθος, διότι αν τα χάσει, χάνει ολόκληρη την περιουσία του. Άρα, πάει σε συγκεκριμένο βάθος, δηλαδή αυτό που λένε οι διατάξεις. Έτσι, γλιτώνουν τα χταπόδια, γλιτώνουν τα ψάρια, γλιτώνει το αλιευτικό απόθεμα. Τα πλαστικά δεν στοιχίζουν τίποτα. Τα απλώνουν και αν χαθούν, δε συμβαίνει και τίποτα. Είναι σπαρμένος όλος ο βυθός από πλαστικά κουτιά. Πρώτον αυτό και δεύτερον, έχουν εξαφανιστεί τα χταπόδια και τα αλιευτικά αποθέματα. Βγάλτε την εγκύκλιο και προσέξτε, διότι υπάρχουν κάποιες από τις εποπτείες που σας εισηγούνται ότι το πλαστικό είναι χρήσιμο κλπ. Προσέξτε το πολύ, γιατί πρέπει να το κάνουμε για το περιβάλλον και γνωρίζω την ευαισθησία σας. Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, θέλω να ευχαριστήσω το συνάδελφο κ. Σγουρίδη για το θάρρος που είχε να περιγράψει την κατάσταση, η οποία επικρατεί σε ορισμένες θάλασσες και ιδιαίτερα στη Βόρεια Ελλάδα. Σας διαβεβαιώ, κύριε Σγουρίδη, ότι θα λάβω σοβαρά υπόψη μου όλα όσα αναφέρατε για τον περιεχόμενο του Προεδρικού Διατάγματος.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, στο σημείο αυτό θα διακόψουμε τη συνεδρίαση και θα συνεχίσουμε στις 19.00΄, επειδή αυτή την ώρα καταφθάνει ο Πρόεδρος της Δημοκρατίας για να εγκαινιάσει την έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ».
      «Η Ελλάδα των Βαλκανικών Πολέμων 1912-1913.»
      (  Δ Ι Α Κ Ο Π Η  )
      (ΜΕΤΑ ΤΗ ΔΙΑΚΟΠΗ)
      	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Δικαιοσύνης «Ποινική ευθύνη των Υπουργών».
      Κύριε Υπουργέ, έχετε να κάνετε κάποια νομοτεχνική διόρθωση; 
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Mάλιστα, κύριε Πρόεδρε, υπάρχουν δύο μικρές νομοτεχνικές διορθώσεις που γίνονται ύστερα από λάθος μεταφορά των διατάξεων. 
      Στο δεύτερο εδάφιο της παραγράφου 2 του άρθρου 15 από προφανή παραδρομή, γίνεται παραπομπή στο άρθρο 11, παράγραφος 3 του νόμου αυτού, αντί του ορθού, που είναι στο άρθρο 12, παράγραφος 3.
      Στην παράγραφο 2 του άρθρου 19, από προφανή παραδρομή διελείφθη το άρθρο 14, παράγραφος 4 του νόμου αυτού, αντί του ορθού, που είναι το άρθρο 15, παράγραφος 3 του νόμου αυτού.
      Παρακαλώ να γίνουν αυτές οι νομοτεχνικές διορθώσεις δεκτές.
      ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό στο σύνολο το νομοσχέδιο του Υπουργείου Δικαιοσύνης: «Ποινική ευθύνη των Υπουργών» ως διανεμήθηκε με τις νομοτεχνικές διορθώσεις του κυρίου Υπουργού; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο του Υπουργείου Δικαιοσύνης «Ποινική ευθύνη των Υπουργών» έγινε δεκτό και στο σύνολο κατά πλειοψηφία με τις νομοτεχνικές διορθώσεις του κυρίου Υπουργού.
      Συνεπώς το νομοσχέδιο του Υπουργείου Δικαιοσύνης «Ποινική ευθύνη των Υπουργών» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Tο κείμενο του νομοσχεδίου βρίσκεται στο τεύχος των Πρακτικών)
    ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης μέχρι αυτού του σημείου ως προς την ψήφιση στο σύνολο του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, επανερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα συζητηθεί η δεύτερη με αριθμό 379/17-2-2003 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Μεταφορών και Επικοινωνιών, σχετικώς με δημοσιεύματα του Τύπου αναφερόμενα στην ασφάλεια των πτήσεων στο Διεθνές Αεροδρόμιο Κέρκυρας κλπ.
      Η επίκαιρη ερώτηση του κ. Σπύρου έχει ως εξής: 
      «Καταγγελίες για την ασφάλεια των πτήσεων του διεθνούς αεροδρομίου της Κέρκυρας βλέπουν το φως της δημοσιότητας με μεγάλη συχνότητα είτε από τον Τύπο είτε από τα ηλεκτρονικά Μέσα Μαζικής Ενημέρωσης.
      Οι καταγγελίες αυτές εδράζονται τόσο στην επιχειρησιακή επάρκεια του Πυροσβεστικού Σταθμού του Αεροδρομίου (σε άνδρες και εξοπλισμό), όσο και σε κτίσματα που βρίσκονται βόρεια του αεροδρομίου, που καθιστούν επικίνδυνη την προσγείωση και απογείωση των αεροσκαφών, σύμφωνα με τους διεθνείς κανόνες ασφάλειας των πτήσεων που έχει θεσπίσει η ICAO.
      Ερωτάται ο κύριος Υπουργός: 
      Σε ποιο βαθμό οι καταγγελίες αυτές είναι βάσιμες και αν ναι, τι μέτρα πρόκειται να λάβετε, άλλως οφείλετε να αποκαταστήσετε την αξιοπιστία του αεροδρομίου της Κέρκυρας, η οποία έχει κλονιστεί».
      Θα απαντήσει ο Υφυπουργός Μεταφορών και Επικοινωνιών κ. Στρατάκης.
      Ορίστε, κύριε Στρατάκη, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ(Υφυπουργός Μεταφορών και Επικοινωνιών): Κατ’ αρχήν θέλω να πω στον κύριο συνάδελφο ότι οι καταγγελίες και των ιδιωτών και αυτές που αναφέρονται στα Μέσα Μαζικής Επικοινωνίας δεν ευσταθούν. Και αυτό αποδεικνύεται και από πρόσφατο έλεγχο που έγινε από την ίδια υπηρεσία στις 2.10.2002 από τη διεύθυνση ασφάλειας πτήσεων και ασφάλειας εδάφους Ολυμπιακής Αεροπορίας από τον οποίο έλεγχο προέκυψε ότι σε καμιά περίπτωση αυτές οι καταγγελίες δεν ισχύουν και έχουν σχέση και με τους ισχύοντες κανονισμούς και την κατηγορία πυρασφάλειας του αεροδρομίου. Δηλαδή σε όλες τις περιπτώσεις που καταγγέλλονται ο έλεγχος έδειξε ότι δεν υπάρχει κανένα πρόβλημα. 
      Θα ήθελα, όμως, να πω κάποια επιπλέον στοιχεία που θα καταδείξουν αυτή την κατάσταση που διαπιστώθηκε και από τον έλεγχο που έγινε. 
      Όσον αφορά την αναφορά που γίνεται στα κτίσματα που υπάρχουν στο λόφο Καποδίστριας, έχει γίνει από το 1990 η μετατόπιση κατά διακόσια εξήντα έξι μέτρα του ήδη μετατοπισθέντος κατωφλιού που πάει συνολικά στα τετρακόσια έντεκα μέτρα και αυτό έχει δημιουργήσει τις προϋποθέσεις, ώστε να μην υπάρχει κανένα πρόβλημα από την πλευρά αυτή.
      Επίσης πρέπει να πω ότι δημοσιεύεται χάρτης εμποδίων κατά το Διεθνή Οργανισμό Πολιτικής Αεροπορίας για ενημέρωση των αεροναυτιλομένων. Άρα οι κίνδυνοι αυτής της κατηγορίας εξαιτίας αυτού του λόγου δεν υφίστανται. 
      Υπάρχει ακόμη και κάτι άλλο που θα πρέπει να γίνει γνωστό. Η Υπηρεσία Πολιτικής Αεροπορίας είναι σε συνεχή επαφή με την πολεοδομία της Κέρκυρας ώστε να επιβλέπει το ύψος των κτηρίων για να μην υπάρχει κανένα πρόβλημα από την ανέγερση νέων οικοδομών στην περιοχή αυτή. 
      Όσον αφορά το θέμα της πυρασφάλειας που τίθεται στην ερώτηση και αυτό νομίζω ότι υπερκαλύπτεται. Διότι στην έβδομη  κατηγορία που είναι ο πυροσβεστικός σταθμός καλύπτεται πλήρως από άνδρες. Συγκεκριμένα ενώ η δύναμη του σταθμού προβλέπεται στους τριάντα πέντε αυτή τη στιγμή υπηρετούν τριάντα τρεις και από 1.3.2003 αναμένεται η απόσπαση άλλων δυο, ώστε να έχουμε πλήρη επάρκεια σε προσωπικό σχετικά με τις θέσεις που προβλέπονται. 
      Τα δε αποθέματα νερού -τα προβλεπόμενα είναι δώδεκα χιλιάδες λίτρα για την κατηγορία του σταθμού- είναι είκοσι οκτώ χιλιάδες λίτρα. Άρα και από πλευράς ανθρώπινου δυναμικού και από πλευράς μέσων και υλικών που απαιτούνται για να υπάρχει εξασφαλισμένη πυρασφάλεια καλύπτονται οι ανάγκες και δεν υπάρχει κανένα πρόβλημα. 
      Με αυτές, λοιπόν, τις διαπιστώσεις και με τους ελέγχους που έχουν γίνει εκτιμούμε ότι στο αεροδρόμιο της Κέρκυρας  τηρούνται όλοι οι κανόνες ασφάλειας και έτσι δεν συντρέχει κανένας λόγος ανησυχίας και οι φήμες που διαδίδονται δεν έχουν σχέση με την πραγματικότητα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κύριε Υπουργέ, δεν είχα καμία αμφιβολία ότι θα ωραιοποιούσατε την κατάσταση ή θα φέρνατε εδώ αυτά που η υπηρεσία σας έχει παρουσιάσει. Και δε θα ήθελα εγώ από τη θέση αυτή, ενώπιον του ελληνικού λαού να δημιουργήσω προβληματισμό για την ασφάλεια των πτήσεων του αεροδρομίου της Κέρκυρας που συμβάλλει τα μέγιστα στην οικονομική ανάπτυξη του νησιού και που διακινούνται ημερησίως στους θερινούς μήνες πάνω από δεκαπέντε χιλιάδες άτομα. Άλλως δε θα ταξίδευα και εγώ τέσσερις φορές την εβδομάδα. 
      Η πραγματικότητα, όμως, από την ωραιοποιημένη κατάσταση απέχει, γιατί στην πραγματικότητα το διεθνές αυτό αεροδρόμιο έχει προβλήματα που είμαι βέβαιος ότι ούτε εσείς γνωρίζετε αλλά ούτε και η υπηρεσία ασχολείται με αυτά. Η υπηρεσία θα πρέπει επί τόπου να έλθει να τα μελετήσει. Γιατί όταν μιλάμε για το κατώφλι, για το χαμηλότερο ποσοστό πυροσβεστών που απαιτούνται σε μια περίπτωση ανάγκης, απέχει από την πραγματική ανάγκη όταν συμβεί ένα ατύχημα και δεν μπορεί να το συνδέει με τον πυροσβεστικό σταθμό της Κέρκυρας. 
      Είχα απάντηση, κύριε Υπουργέ, στις 28.6.2002 με αριθμό πρωτοκόλλου 1313 από το Υπουργείο σας που λέει ότι η επιτροπή του Αρχηγείου Πολιτικής Αεροπορίας που προΐσταται της μελέτης των προβλημάτων πυρασφάλειας των αεροδρομίων, επισκέφθηκε και τον αερολιμένα της Κέρκυρας τον Οκτώβριο του 2001 και εισηγήθηκε την ανεξαρτησία του πυροσβεστικού σταθμού του αεροδρομίου απ’ αυτόν της πόλης και τη στελέχωσή του με εβδομήντα τέσσερις πυροσβέστες και με ελάχιστη δύναμη επιφυλακής δεκαπέντε πυροσβεστών.
      Όταν, λοιπόν, έχουμε ημερησίως και ιδιαίτερα τους θερινούς μήνες, τέσσερις και πέντε πυροσβέστες σε κάθε βάρδια, φανταστείτε τι θα γίνει εάν έχουμε κάποιο ατύχημα. Επομένως δεν είναι έτσι η πραγματικότητα. 
      Επίσης η λειτουργία του αερολιμένος πάσχει από πλευράς χώρων. Η κατασκευή του νέου κτηρίου δημιουργεί προβλήματα. Το master plan το οποίο δεν εφαρμόζεται είναι ένα μεγάλο πρόβλημα. Ο δρόμος είναι κοντά στην αναχώρηση των αεροσκαφών. Δηλαδή ένας τρελός με μία χειροβομβίδα μπορεί να δημιουργήσει πρόβλημα. 
      Αυτά είναι θέματα τα οποία θα πρέπει το Υπουργείο σας να τα μελετήσει. Εγώ δεν κατέθεσα την ερώτηση για να ωραιοποιήσουμε την κατάσταση ούτε θέλω να κινδυνολογούμε. Υπάρχει, όμως, ένα σοβαρό θέμα με το οποίο πρέπει να απασχοληθεί και η Υπηρεσία και το Υπουργείο.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Μεταφορών και Επικοινωνικών κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θέλω να πω στον κύριο συνάδελφο, ότι το Υπουργείο δεν έχει καμία πρόθεση να ωραιοποιήσει καταστάσεις. Αναφέρομαι σε πραγματικά στοιχεία. Και όταν μιλάμε για τριάντα πέντε άτομα ως οργανική δύναμη στο Σταθμό Πυρασφάλειας αναφερόμαστε στο Σταθμό Πυρασφάλειας του αεροδρομίου και μόνο και όχι της Κέρκυρας ως πόλης ή ως ευρύτερης περιοχής. Άρα λοιπόν, μακριά από μας η ωραιοποίηση. 
      Η διερεύνηση και ο έλεγχος που έγινε στις 2.12.2002 πριν από δυο -τρεις μήνες περίπου μας έδειξε ότι τηρούνται επακριβώς όλοι οι κανόνες που προβλέπονται, ώστε το αεροδρόμιο της Κέρκυρας να έχει πλήρη ασφάλεια. Αυτό θέλουμε να τονίσουμε και αυτό θέλουμε να επιβεβαίωσουμε στον ελληνικό λαό.
      Τώρα εάν υπάρχουν κάποια επιμέρους προβλήματα είτε ο δρόμος ο οποίος προσεγγίζει θέλει κάποια διόρθωση ή υπάρχουν κάποια άλλα ζητήματα που θέτετε και τα οποία δεν περιλαμβάνονται στην ερώτηση, είναι νομίζω ένα διαφορετικό ζήτημα που δεν έχει σχέση με την ασφάλεια των πτήσεων, με την ασφάλεια του διεθνούς αεροδρομίου της Κέρκυρας.
      Εμείς θέλουμε, τηρώντας τις προδιαγραφές που μπαίνουν από το Διεθνή Οργανισμό Πολιτικής Αεροπορίας, σε κάθε περίπτωση να έχει η ελληνική κοινωνία την αντίληψη και την πεποίθηση ότι πράγματι το αεροδρόμιο της Κέρκυρας είναι ασφαλές και ως εκ τούτου θα πρέπει να το χρησιμοποιεί χωρίς κανένα πρόβλημα και σε καμία περίπτωση δε θα πρέπει να περνάμε την αντίληψη ότι δεν τηρούνται οι προδιαγραφές και οι κανόνες που προβλέπονται, όταν μάλιστα τα νούμερα λένε ακριβώς το αντίθετο.
	ΣΠΥΡΙΔΩΝ ΣΠΥΡΟΥ: Να δώσετε εντολή να έρθουν στην Κέρκυρα να μελετήσουν το πρόβλημα οι υπηρεσίες.
	ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 404/18.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την καταβολή εξόδων διαχείρισης από τους δικαιούχους αγρότες των κοινοτικών επιδοτήσεων.
	Η ερώτηση του κυρίου συναδέλφου έχει ως εξής:
      «Κάνοντας το μαύρο-άσπρο ο κύριος Υπουργός προσπαθεί να δικαιολογήσει τα παράνομα χαράτσια που έχει επιβάλει η ΠΑΣΕΓΕΣ με υπόδειξη του Υπουργείου Γεωργίας στους δικαιούχους αγρότες κοινοτικών επιδοτήσεων.
      Έτσι ενώ στην παράγραφο 6 του άρθρου 2 του Μνημονίου Συνεργασίας του Οργανισμού Πληρωμών και Ελέγχου Κοινοτικών Επιδοτήσεων Προσανατολισμού και Εγγυήσεων (ΟΠΕΚΕΠΕ) με την ΠΑΣΕΓΕΣ αναφέρεται ότι «οι εργασίες, τις οποίες αναλαμβάνουν οι Ενώσεις Αγροτικών Συνεταιρισμών (ΕΑΣ) για την υλοποίηση του παρόντος Μνημονίου θα αμείβονται από τους αιτούντες παραγωγούς με την καταβολή επί αποδείξει συγκεκριμένου ποσού και βάσει τιμοκαταλόγου, που θα συμφωνηθεί πανελλαδικά μεταξύ ΠΑΣΕΓΕΣ και ΕΑΣ», στο δελτίο Τύπου της 13.2.2003 ο κύριος Υπουργός Γεωργίας αναφέρει ότι «επειδή σε δημοσιεύματα Τύπου αναφέρεται μεταξύ άλλων ότι η ΠΑΣΕΓΕΣ και οι δευτεροβάθμιες συνεταιριστικές οργανώσεις για τη σύνταξη και αποστολή των σχετικών αιτήσεων-δηλώσεων χρεώνουν τους αγρότες με σημαντικά ποσά, διευκρινίζεται ότι, με βάση το Μνημόνιο Συνεργασίας, δεν παρέχεται τέτοια δυνατότητα στις Συνεταιριστικές Οργανώσεις».
      Η αντίφαση είναι πασιφανής, ενώ το σχετικό Μνημόνιο αποτελεί παγκόσμια πρωτοτυπία μιας και δεν προβλέπει αμοιβή για ανάθεση έργου, αλλά αυτή τη φορτώνει σε τρίτους, δηλαδή στους αγρότες.
      Ερωτάται ο κύριος Υπουργός:
      1) Γιατί υποκινεί και συγκαλύπτει την παρανομία σε βάρος των αγροτών; 
      2) Γιατί δεν υποβάλλει, όπως όφειλε το κράτος, τα έξοδα διαχείρισης των επιδοτήσεων στις δευτεροβάθμιες οργανώσεις;»
      Θα απαντήσει ο Υφυπουργός Γεωργίας κ. Αργύρης.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η ορθή εφαρμογή και λειτουργία του ΟΣΔΕ είναι αναγκαία προϋπόθεση για την έγκαιρη πληρωμή των κοινοτικών ενισχύσεων στους παραγωγούς και έτσι διαφυλάττουμε και τον κρατικό  προϋπολογισμό από τον κίνδυνο δημοσιονομικών διορθώσεων. Προκειμένου ο παραγωγός να κριθεί δικαιούχος και να τύχει των προβλεπόμενων από το κοινοτικό καθεστώς ενισχύσεων για αιγοπρόβατα, βοοειδή, εκτάσεις, στα πλαίσια του ΟΣΔΕ οφείλει να συμπληρώσει και να καταθέσει τη σχετική αίτηση μέσα στις προθεσμίες που προβλέπονται από τους αντίστοιχους κοινοτικούς κανονισμούς και τις υπουργικές αποφάσεις. Υπεύθυνος για τη σύνταξη και υποβολή της αίτησης είναι ο ίδιος ο παραγωγός.
      Διευκρινίζεται ότι το Υπουργείο Γεωργίας ή ο αρμόδιος οργανισμός ελέγχου και πληρωμών κοινοτικών ενισχύσεων, δεν εμπλέκεται σε αυτή τη διαδικασία. Η υποβολή των αιτήσεων γίνεται στις διευθύνσεις αγροτικής ανάπτυξης των Νομαρχιακών Αυτοδιοικήσεων. ΄Ολες οι υπόλοιπες ενέργειες που απαιτούνται, όπως η μηχανογράφηση, οι επιτόπιοι έλεγχοι κ.λπ., μέχρι και να καταβληθεί στο δικαιούχο η επιδότηση, είναι υποχρέωση του ΟΠΕΚΕΠΕ και των Νομαρχιακών Αυτοδιοικήσεων. Και σε καμιά περίπτωση δεν επιβαρύνεται ο παραγωγός. Με  σκοπό, όμως, την παροχή βοήθειας στους παραγωγούς για την ορθή συμπλήρωση των αιτήσεων, υπογράφεται μνημόνιο μεταξύ του ΟΠΕΚΕΠΕ και της ΠΑΣΕΓΕΣ σύμφωνα με το οποίο η ΠΑΣΕΓΕΣ και οι ενώσεις αγροτικών συνεταιρισμών αναλαμβάνουν να συνδράμουν τους παραγωγούς, που προτίθενται να υποβάλουν αίτηση στα πλαίσια του ολοκληρωμένου συστήματος, μόνο εφόσον το ζητήσουν απο τις οργανώσεις τους. Στην περίπτωση αυτή η χρέωση ή μη, αφορά αποκλειστικά και μόνο τη σχέση των αγροτών με τις οργανώσεις τους και το Υπουργείο Υγείας δε μεσολαβεί για τη διαμόρφωση του τιμολογίου. Σε κάθε περίπτωση οι παραγωγοί δεν είναι υποχρεωμένοι να προσφύγουν στις ΕΑΣ για τη συμπλήρωσή των αιτήσεών τους.
      ΄Οσον αφορά το δεύτερο σκέλος της ερώτησής σας, νομίζω ότι καθίσταται σαφές ότι το Μνημόνιο Συνεργασίας σε καμιά περίπτωση δε δίνει στην ΠΑΣΕΓΕΣ ή στις ΕΑΣ τη δυνατότητα της διαχείρισης των επιδοτήσεων. Άλλωστε αυτό αντίκειται στους κοινοτικούς κανονισμούς.
      Όσον αφορά τώρα το κόστος που δημιουργείται, το Υπουργείο Γεωργίας δοκίμασε να το αναλάβει πολλές φορές παλαιότερα με αποφάσεις του, αλλά ποτέ δεν εγκρίθηκαν αυτές οι αποφάσεις και ακυρώθηκαν όλες οι συμβάσεις απο το Ελεγκτικό Συνέδριο. Μάλιστα πρόπερσι υπήρχε η προγραμματική συμφωνία μεταξύ ΠΑΣΕΓΕΣ, Υπουργείου Γεωργίας και ΕΝΑΕ, για τη συνεργασία τους ως προς την ολοκλήρωση των αιτήσεων. Και πάλι απο το Ελεγκτικό Συνέδριο απερρίφθη αυτή η πληρωμή. Και γι’ αυτό πρέπει να έχουμε μία πλήρη εναρμόνιση με τις υποχρεώσεις που υπάρχουν έναντι των κοινοτικών κανονισμών.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
      Θέλω να επισημάνω δύο ζητήματα. Το πρώτο ζήτημα είναι ότι εδώ –και θα το πω έτσι ωμά- μόνο μαφιόζικες μεθόδους θυμίζει ο ΟΠΕΚΕΠΕ σε συνεννόηση με την ΠΑΣΕΓΕΣ, με την προτροπή του Υπουργείου. Ενώ αναθέτει έργο και το λέει καθαρά ποιο είναι το έργο. Όλη τη μηχανοργάνωση, την πληροφόρηση των παραγωγών, την αναπαραγωγή, διανομή και συμπλήρωση των αιτήσεων-δηλώσεων των παραγωγών για την ένταξή τους στα καθεστώτα αυτά, την παροχή σε ηλεκτρονική μορφή όλων των στοιχείων και των αιτήσεων για την εισαγωγή τους στη βάση δεδομένων των καθεστώτων, αυτά τα κάνουν οι Ενώσεις των Συνεταιρισμών. Σε ποιον αναθέτουν έργο και δεν το πληρώνουν; Μόνο οι προαγωγοί αναθέτουν έργα και δεν τα πληρώνουν. 
      Δεύτερον, κύριε Υπουργέ, για μια αίτηση όπως λέτε εσείς, θα πληρώνατε 40 ευρώ, όταν είχατε πενήντα κατσίκες; Θα πληρώνατε όταν είχατε εκατό κατσίκες 65 ευρώ για μια αίτηση; Ή είναι συμπαιγνία που κάνετε εσείς και ο εκλεκτός σας στην ΠΑΣΕΓΕΣ για να κονομάει και η ΠΑΣΕΓΕΣ; Με ποιο δικαίωμα η ΠΑΣΕΓΕΣ ζητάει χαράτσι απο τις ενώσεις; Θα τα καταθέσω στα Πρακτικά. 
      Τι θέλω να πω όμως; Κύριε Υφυπουργέ, αναλάβετε τις ευθύνες σας. Είστε υπεύθυνοι, έχετε κάνει δουλειά για να κονομήσετε το πολύ 20 δισεκατομμύρια το χρόνο. Δεν ξέρω σε ποιους θέλετε να τα δώσετε. Χρησιμοποιείτε και τις συνεταιριστικές οργανώσεις. Και δεν φτάνει αυτό μόνο, βάλατε τους δικούς σας και έκαναν μηνύσεις στους προέδρους των συνεταιρισμών που παίρνουν αυτά τα ποσά. 
      Όμως από τις εκατό και πλέον ενώσεις σε μία ένωση έκαναν μήνυση τα στελέχη του ΠΑΣΟΚ γιατί παίρνει λεφτά. Στην Ένωση Τρικάλων. Σε καμία άλλη ένωση. Αυτά τα έχουν εισπράξει, όμως, τα έχουν δώσει όλοι οι κτηνοτρόφοι τα λεφτά αυτά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Και έρχεστε και μου λέτε τώρα να πάνε στις Διευθύνσεις Γεωργίας. Πηγαίνετε σε μία Διεύθυνση Γεωργίας που δε σας γνωρίζουν και πείτε «είμαι παραγωγός, πάρτε αυτή την αίτηση». Άμα σας την πάρουν, να μου τρυπήσετε τη μύτη. Λέτε ψέματα ότι παίρνουν οι Διευθύνσεις Γεωργίας. Και η ανακοίνωση. Λένε ψέματα όλοι τους. 
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε.
      ΣΠΥΡΙΔΩΝ ΣΤΡΙΦΤΑΡΗΣ: Γιατί η Διεύθυνση Γεωργίας δεν μπορεί και δεν έχει το μηχανισμό να κάνει αυτά τα πράγματα που κάνουν οι συνεταιριστικές οργανώσεις και η ΠΑΣΕΓΕΣ, με αμοιβή βέβαια αυτή που έπρεπε να παίρνουν και την παίρνουν από τους αγρότες. Τίποτε άλλο.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αν ο εκνευρισμός, κύριε συνάδελφε, σημαίνει υπεράσπιση των αγροτών, θα έλεγα ότι είναι θεμιτή αυτή η αγανάκτηση. Διακρίνω, όμως, μία αντίφαση σε αυτά που λέτε. 
      Η ΠΑΣΕΓΕΣ, οι συνεταιρισμοί και οι ενώσεις είναι οργανώσεις των παραγωγών. Ούτε του κράτους είναι ούτε κανενός άλλου. Η διευκόλυνση της σύνταξης της αίτησης, που είναι υποχρεωμένος να κάνει ο παραγωγός, είναι ευθύνη των οργανώσεων των παραγωγών. Υπάρχουν οργανώσεις οι οποίες δεν παίρνουν τα χρήματα αυτά τα οποία λέτε εσείς. Και δεν ξέρω γιατί επιλέξατε να αναφέρετε την Ένωση Τρικάλων. Γιατί τη διοικούν κομμουνιστές και παίρνουν λιγότερα; Απ’ ό,τι κατάλαβα, περισσότερα παίρνουν. Απ’ ό,τι ξέρω μέχρι στιγμής.
      ΣΠΥΡΙΔΩΝ ΣΤΡΙΦΤΑΡΗΣ: Όχι γι’ αυτό. Γιατί κάνατε μήνυση σε αυτούς.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αφήστε, λοιπόν, αυτούς τους υπαινιγμούς και αυτές τις εκφράσεις. Υποχρέωση για την αίτηση έχει ο παραγωγός. Οι ενώσεις διευκολύνουν τους παραγωγούς. Και μάλιστα σας είπα ότι η ευθύνη…
      ΣΠΥΡΙΔΩΝ ΣΤΡΙΦΤΑΡΗΣ: Να πληρώσουν, όμως, ένα, δύο, τρία ευρώ. Εκατό ευρώ;
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Στριφτάρη.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή μιλήσατε για ψέματα, θα πρέπει να σας πω ότι πέρυσι κατά την περίοδο της επιδότησης του λαδιού χίλιοι εξακόσιοι παραγωγοί στα Χανιά διαμαρτυρήθηκαν σε μία ομάδα παραγωγών ότι τους κρατάει πολλά λεφτά. Με εντολή του Υπουργείου Γεωργίας και δική μου κατέθεσαν τις αιτήσεις τους στη Διεύθυνση Γεωργίας Χανίων και πήραν τις επιδοτήσεις. Μη διαψεύδετε, λοιπόν, τον εαυτό σας με τέτοιες ακραίες εκφράσεις. Υπάρχει η δυνατότητα όποιος παραγωγός θέλει να κάνει την αίτησή του και πιστεύει ότι μπορεί να την κάνει χωρίς βοήθεια, να πάει να την καταθέσει στη Διεύθυνση Γεωργίας. Η σύνταξη, όμως, της αίτησης προϋποθέτει κάποιες ελάχιστες γνώσεις.
      ΣΠΥΡΙΔΩΝ ΣΤΡΙΦΤΑΡΗΣ: Εδώ ο αδελφός μου πήγε! Θα σας πω ψέματα;
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ηρεμήστε, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτή η διευκόλυνση, λοιπόν, έχει και μία αμοιβή.
      ΣΠΥΡΙΔΩΝ ΣΤΡΙΦΤΑΡΗΣ: Λέτε ψέματα!
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, δεν είναι αυτός τρόπος αντίδρασης. Με συγχωρείτε πάρα πολύ! Μη φεύγετε. Παρακαλώ, καθίστε να ακούσετε τον αντίλογο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ούτως ή άλλως εκ του ονόματος λειτουργεί. Στριφτάρη τον λένε…
      ΣΠΥΡΙΔΩΝ ΣΤΡΙΦΤΑΡΗΣ: Θα έπρεπε να πω ψέματα; Δεν μπορώ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι γνωστή η τακτική. Όταν δεν υπάρχει η δυνατότητα να συζητήσουμε για θέματα τα οποία νομίζω ότι αφορούν όλους…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
       Και πρέπει να γίνει κατανοητό ότι δεν μπορούμε κάθε φορά να εμπορευόμαστε οποιοδήποτε θέμα. 
      Πράγματι πολλές οργανώσεις κάνουν κατάχρηση -και καταγγέλθηκε από το Υπουργείο Γεωργίας- και παίρνουν χρήματα πολύ περισσότερα από αυτά που αναλογούν για να κάνει κάποιος αυτήν τη συγκεκριμένη δουλειά. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Και γι’ αυτό δώσαμε τη δυνατότητα ελεύθερα ο κάθε ένας να υποβάλει την αίτησή του, είτε μέσω του συνεταιρισμού του είτε μέσω των δήμων είτε μέσω οποιουδήποτε άλλου. Και το Μνημόνιο δεν έχει να κάνει με συνεργασία μεταξύ του Υπουργείου και της ΠΑΣΕΓΕΣ ή αν θέλετε και το τιμολόγιο το οποίο έχει μέχρι σήμερα εμφανιστεί.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Πρώτη είναι η με αριθμό 382/17.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Κίρκου προς τον Υπουργό Γεωργίας, σχετικώς με την αναδιάρθρωση και αλλαγή των ποικιλιών καπνού στο Νομό Θεσσαλονίκης.
      Η επίκαιρη ερώτηση του κ. Κίρκου έχει ως εξής:
      «Η προσαρμογή των καλλιεργούμενων ποικιλιών καπνού στις ζητούμενες από την αγορά καθώς και η διευκόλυνση των παραγωγών στη δημιουργία βιώσιμων εκμεταλλεύσεων ώστε να εξασφαλίζουν ικανοποιητικό εισόδημα πρέπει να αποτελεί πρώτη προτεραιότητα για το Υπουργείο Γεωργίας.
      Καπνοπαραγωγοί του Νομού Θεσσαλονίκης έχουν υποβάλει επανειλημμένα τα τελευταία τρία χρόνια αιτήματα αλλαγής καλλιέργειας ποσοστώσεων ποικιλίας «Κ.Κ. Κλασσικά» προς άλλες ζητούμενες ποικιλίες «Μπασμά» και «Βιρτζίνια», λόγω των προβλημάτων που παρατηρούνται στην ποικιλία «Κ.Κ. Κλασσικά».
      Καπνοπαραγωγοί επίσης του Νομού Θεσσαλονίκης που εξαγόρασαν ποσοστώσεις από άλλους παραγωγούς για βελτίωση του μεγέθους της εκμετάλλευσής τους και καλλιεργούν δύο ποικιλίες, έχουν ζητήσει να μετατρέψουν τις ποσοστώσεις αυτές σε ζητούμενες ποικιλίες που ήδη καλλιεργούν.
      Ερωτάται ο κύριος Υπουργός πότε το Υπουργείο Γεωργίας θα πάρει την απόφαση αναδιάρθρωσης και αλλαγής των ποικιλιών καπνού στο Νομό Θεσσαλονίκης, ώστε να ικανοποιηθεί το δίκαιο αίτημα των παραγωγών καπνού και να βελτιωθεί η οικονομική τους κατάσταση;»
      Θα απαντήσει ο Υφυπουργός Γεωργίας  κ. Αργύρης.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, για την προσαρμογή των καλλιεργούμενων ποικιλιών καπνού στις απαιτήσεις της αγοράς έχει συσταθεί και λειτουργεί εδώ και τρία χρόνια ομάδα εργασίας, η οποία εξετάζει τα αιτήματα των παραγωγών κατά ποικιλία και κατά περιοχή. Στην ομάδα εργασίας συμμετέχουν όλοι οι ενδιαφερόμενοι φορείς και υπηρεσίες του τομέα καπνού. Άλλωστε, τώρα έχουμε και διεπαγγελματική οργάνωση καπνού. 
      Στην περιοχή της Θεσσαλονίκης υπάρχουν αιτήματα για μετατροπή διακοσίων πέντε τόνων Καμπακουλάκ Κλασικά προς Βιρτζίνια. Οι περισσότεροι καπνοπαραγωγοί είναι ήδη καλλιεργητές της ποικιλίας Βιρτζίνια. Από την ποσόστωση των εκατόν σαράντα τόνων Σ79 που προέρχεται από αναδιάρθρωση της ποικιλίας Καμπακουλάκ Κλασικά ζητείται η μετατροπή εκατόν πέντε τόνων προς Μπασμά και είκοσι πέντε τόνων προς Βιρτζίνια. Επίσης, επιθυμούν τη μετατροπή τριάντα τόνων Τσεμπέλια προς Βιρτζίνια.
      Από την πρόσφατα υποβληθείσα εισήγηση της ομάδας εργασίας προκύπτει μία κοινή συμφωνία για το μέγιστο αριθμό αιτημάτων, μεταξύ των οποίων περιλαμβάνονται και τα αιτήματα των παραγωγών του Νομού Θεσσαλονίκης. Το Υπουργείο Γεωργίας απεδέχθη την εισήγηση της ομάδας για το Νομό Θεσσαλονίκης και ενέκρινε τα υποβληθέντα αιτήματα για αλλαγή ποικιλιών και ιδίως της ποικιλίας Καμπακουλάκ Κλασικά προς τις ποικιλίες Μπασμά και Βιρτζίνια, ολοκληρώνοντας έτσι την αντικατάσταση της ποικιλίας αυτής.
      Οφείλω ωστόσο να σας ενημερώσω, κύριοι συνάδελφοι, ότι η τελική έγκριση παρέχεται από την αρμόδια υπηρεσία της Ευρωπαϊκής Ένωσης, στην οποίαν ήδη έχει υποβληθεί το αίτημα με πρόταση να γίνουν δεκτά όλα αυτά τα αιτήματα, τα οποία έχουν κάνει στο Νομό Θεσσαλονίκης.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κίρκος έχει το λόγο.
      ΓΕΩΡΓΙΟΣ ΚΙΡΚΟΣ: Ευχαριστώ, κύριε Πρόεδρε.
      Κύριε Υπουργέ, κατ’ αρχάς είναι καλή η εξέλιξη επί του θέματος της ερώτησής μου, τουλάχιστον όπως είπατε, σχετικά με την αλλαγή καλλιεργειών στις ποικιλίες καπνού στο Νομό Θεσσαλονίκης. Όπως γνωρίζετε όμως, τόσο για τη βελτίωση του μεγέθους στην εκμετάλλευση όσο και από τις περισσότερο ζητούμενες ποικιλίες από την αγορά, είναι ανάγκη να επισπευσθεί η αλλαγή αυτή που αναφέρατε κι εσείς. Όπως, όμως, ξέρετε ήδη άρχισε η περίοδος σποράς των σπορίων και θα πρέπει άμεσα να προχωρήσουν οι παραγωγοί στη διαδικασία της σποράς. Γι’ αυτό πρέπει να προχωρήσει η απόφαση για την αλλαγή για να μπορέσουν να προγραμματίσουν έγκαιρα οι παραγωγοί.
      Πρέπει επίσης να σας πω ότι το αίτημα των καπνοπαραγωγών της Θεσσαλονίκης για την αλλαγή αυτή δεν είναι καινούριο. Είναι παλιό αίτημα, είναι αίτημα των τελευταίων χρόνων. Γι’ αυτό ζητάνε αλλαγή της ποικιλίας Κ.Κ. Κλασσικά σε Μπασμά, της σε Βιρτζίνια.
      Θεωρώ ότι το Υπουργείο θα πρέπει να επισπεύσει τις διαδικασίες, για να προλάβουμε, αν είναι, τη φετινή καλλιεργητική περίοδο. Διαφορετικά, θα ήθελα να ακούσω ποιες είναι οι σκέψεις σας, αν δεν προλάβουμε τη φετινή καλλιεργητική περίοδο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατ’ αρχάς, για να καλύψω την ανησυχία αυτή, θα πρέπει να σας πω ότι ήδη το Υπουργείο Γεωργίας έχει υποβάλει το αίτημα και η εκτίμησή μου είναι ότι θα γίνει αποδεκτό. Η τελική έγκριση, όμως, πρέπει να έρθει από την αρμόδια υπηρεσία της Ευρωπαϊκής Ένωσης.
      ΓΕΩΡΓΙΟΣ ΣΑΛΑΓΚΟΥΔΗΣ: Για του χρόνου;
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για φέτος. 
      Ακόμα, είναι πολύ σημαντικό να επισημάνω ότι στον τομέα του καπνού, παρ’ ό,τι υπάρχει μια πίεση, θα έλεγα, από πολλούς παράγοντες γύρω από τη συνέχιση της καλλιέργειας του καπνού -πολλές φορές η σύγχυση της αντικαπνιστικής εκστρατείας γίνεται αντικαπνική εκστρατεία- παρ’ όλα αυτά ο κλάδος είναι πάρα πολύ προχωρημένος στα θέματα της πρόσβασης των προϊόντων αυτών στην αγορά. 
      Θα έλεγα ότι εάν κάπου έχουμε κάνει τις μεγαλύτερες αναδιαρθρώσεις, τις έχουμε κάνει στις ποικιλίες του καπνού με δύο βασικούς στόχους: Πρώτον, όπως επισημάνατε, να δώσουμε τη δυνατότητα να υπάρχουν βιώσιμα μεγέθη στις εκμεταλλεύσεις των παραγωγών, γιατί πολλοί έχουν πολύ μικρές ποσοστώσεις και δεύτερον, να είναι οι ποικιλίες εκείνες που ζητιούνται στην αγορά.
      Αυτό δεν το κάναμε αυθαίρετα, αλλά μετά από συνεννόηση. Παίρνουμε υπόψη και τη μεταποίηση και την εμπορία για να μπορούν να έχουν τη δυνατότητα τα προϊόντα που παράγονται να κερδίζουν αγορές, αλλά και τον παραγωγικό κλάδο (παραγωγούς, μεταποιητές), με τον οποίο κουβεντιάζουμε κάθε φορά την αλλαγή των ποικιλιών. Γι’ αυτό το λόγο οι αλλαγές που έχουμε κάνει σε εκείνες τις ποικιλίες που είχαν τεράστια πρόβλημα στην αγορά, όπως τα «Καμπακουλάκ Κλασικά» ή τα «Τσεμπέλια» παλαιότερα, θα πρέπει να σας πω ότι σχεδόν έχουν αντικατασταθεί. 
      Επίσης, έχουμε αντικαταστήσει και μέρος άλλων ποικιλιών σε ορισμένες περιοχές, οι οποίες πιέζονται από άλλα προϊόντα. Είναι πολύ σημαντικό ότι στα Τρίκαλα άλλαξαν την ποικιλία «Ελασσώνα» σε μια περιοχή όπου το εισόδημα από το βαμβάκι είναι πολύ μεγαλύτερο από τα καπνά. Στην Καρδίτσα δε, κάναμε δεκτά όλα τα αιτήματα για να αλλάξει η ποικιλία που είχε πρόβλημα. 
      Εκτιμώ ότι στα θέματα της εμπορίας του καπνού, δηλαδή των ποικιλιών που έχουν πρόσβαση στην αγορά, έχει γίνει μια πάρα πολύ  καλή δουλειά. Οι παραγωγοί έχουν ενημερωθεί για αυτές τις συγκεκριμένες αποφάσεις και ήδη προετοιμάζονται για την καλλιέργεια των φυτωρίων, για να μπορέσουν τουλάχιστον όταν πάρουν την έγκριση να είναι έτοιμοι και να μη χάσουν ούτε τη φετινή χρονιά.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 401/18-2-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικώς με την αποζημίωση των πληγέντων από την έντονη κακοκαιρία παραγωγών πορτοκαλιών στο Νομό Λακωνίας.
      Η επίκαιρη ερώτηση του κ. Δαβάκη έχει ως εξής:
      «Εξαιτίας των παρατεταμένων βροχοπτώσεων ανά τη χώρα, υπήρξε και συνεχίζει να υπάρχει πρωτοφανής καρπόπτωση και καταστροφή των πορτοκαλιών, φαινόμενο με ιδιαίτερη έξαρση στο Νομό Λακωνίας.
      Μέχρι στιγμής ουδεμία ουσιαστική παρέμβαση στήριξης των παραγωγών έχει υπάρξει από το Υπουργείο Γεωργίας και τον ΕΛΓΑ.
      Παράλληλα, όμως, παρατηρείται το φαινόμενο σε άλλες περιοχές της χώρας να παρεμβαίνει ο ΕΛΓΑ, απορροφώντας ποσότητες πορτοκαλιών με την αιτιολογία της παγοπληξίας.
      Κατόπιν του γεγονότος αυτού ερωτάται ο κύριος Υπουργός Γεωργίας:
      Γιατί εξαιρέθηκε η Λακωνία από αυτήν τη διαδικασία και πώς σκέπτεται να αντιμετωπίσει την τεράστια καταστροφή της λακωνικής παραγωγής;»
      Θα απαντήσει ο Υφυπουργός Γεωργίας κ. Αργύρης.
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
     Κύριε συνάδελφε, για τις ζημιές που προκλήθηκαν από την αυξημένη καρπόπτωση στις καλλιέργειες των εσπεριδοειδών όχι μόνο του Νομού Λακωνίας, αλλά και του Νομού Άρτας και Αργολίδας, από τους ελέγχους που διενήργησε ο ΕΛΓΑ προκύπτει ότι οφείλονται σε μη ασφαλιστικά καλυπτόμενα αίτια. Ως εκ τούτου, η μόνη δυνατότητα που υπάρχει, είναι η αποζημίωση των πληγέντων μέσω των διαδικασιών των ΠΣΕΑ. 
     Προς το σκοπό αυτό έγιναν συσκέψεις του Υπουργείου Γεωργίας με εκπροσώπους των νομών αυτών, παρουσία Βουλευτών, αγροτικών παραγόντων και του ΕΛΓΑ όπου αποφασίστηκαν τα εξής:
     Πρώτον, να κατατεθεί πρόγραμμα προς έγκριση στην Επιτροπή Ανταγωνισμού της Ευρωπαϊκής Ένωσης για χορήγηση οικονομικών ενισχύσεων στους δικαιούχους παραγωγούς όλης της χώρας, εφόσον στοιχειοθετηθεί ζημιά σύμφωνη με τις κατευθυντήριες γραμμές της Ευρωπαϊκής Ένωσης. 
     Επίσης να συσταθούν ανά νομό τριμελείς επιτροπές για την παρακολούθηση της εξέλιξης της ζημιάς και για τη διατύπωση συνολικού πορίσματος εκτίμησης. 
     Οι επιτροπές αυτές λειτουργούν ήδη από τις 15.1.2003 και αποτελούνται από έναν εκπρόσωπο του ΕΛΓΑ, έναν της Νομαρχιακής Αυτοδιοίκησης και έναν εκπρόσωπο των Ενώσεων Ομάδων Παραγωγών. Οι ενδιαφερόμενοι θα υποβάλουν τις δηλώσεις στα ΠΣΕΑ  στους ανταποκριτές του ΕΛΓΑ ανά δήμο και μετά τη λήξη της ασφαλιστικής κάλυψης εσπεριδοειδών από τον ΕΛΓΑ. 
     Για τις ζημιές που προκλήθηκαν στα εσπεριδοειδή του Νομού Λακωνίας από τον παγετό του Ιανουαρίου, ο ΕΛΓΑ προέβη εγκαίρως σε άμεση εκτίμηση των ζημιών. Από τους ελέγχους, όμως, που διενεργήθηκαν δεν προέκυψαν αποζημιώσεις και ποσοστά ζημιάς.
      Αναφέρετε στην ερώτησή σας, κύριε συνάδελφε, ότι σε άλλες περιοχές της χώρας παρεμβαίνει ο ΕΛΓΑ απορροφώντας ποσότητες εσπεριδοειδών ως παγετόπληκτες. Αυτό πράγματι συνέβη στο Νομό Αργολίδας, όπου είχαμε ζημιές από τον παγετό της 10ης και 11ης Φεβρουαρίου και συμβαίνει τώρα  και στην Άρτα από τους πρόσφατους παγετούς.
      Υπάρχει η δυνατότητα από τον κανονισμό του ΕΛΓΑ, εάν κατά τη διάρκεια της ίδιας καλλιεργητικής περιόδου προκληθεί στα εσπεριδοειδή νέα ζημιά από παγετό -ακόμα και αν είναι μικρότερη του 20%- να υπολογιστεί αθροιστικά με τα ποσοστά ζημιάς από τον παγετό του Ιανουαρίου και να αποζημιωθούν οι παραγωγοί. 
      Για το Νομό Λακωνίας μέχρι σήμερα δεν υπάρχει τέτοια δυνατότητα, δηλαδή δεν έχουμε φαινόμενα παγετού. Αν υπάρξουν νέα δυσμενή καιρικά φαινόμενα -ήδη εμφανίζονται σε πολλές περιοχές-  και αν στοιχειοθετείται ζημιά από παγετό, τότε θα ενεργοποιηθεί άμεσα και στο Νομό Λακωνίας όπως έγινε στο Νομό Αργολίδας και Άρτας και θα ισχύσει η ίδια διαδικασία σε αυτήν την περίπτωση. Τα υπόλοιπα θα τα πω στη δευτερολογία μου.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Δαβάκης.
      ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, λυπάμαι αλλά πολλά από τα στοιχεία, τα οποία ανέφερε ο κύριος Υφυπουργός, δεν είναι αληθή. 
      Κατ΄ αρχάς είπατε, κύριε Υφυπουργέ, ότι υπήρξε σύσκεψη στο Υπουργείο Γεωργίας, σχετικά με τις συγκεκριμένες καταστροφές στην Αργολίδα, στην Άρτα και στη Λακωνία, όπου συμμετείχαν και εκπρόσωποι των περιοχών αυτών. Από το Νομό Λακωνίας δεν υπήρξε καμία εκπροσώπηση. Τεχνηέντως δεν εκλήθησαν και εγώ δεν ξέρω γιατί. 
      Όσον αφορά το καυτό ζήτημα του τι είναι παγετός και αν υπήρξε παγετός στο Νομό Λακωνίας, εγώ σας αναφέρω ότι υπήρξαν πολλοί και επαναλαμβανόμενοι -κατά το χρονικό διάστημα που αναφέρατε για την Αργολίδα- παγετοί στο Νομό Λακωνίας έναντι της μίας ώρας παγετού που έγινε στην Αργολίδα, οι οποίοι για το Νομό Λακωνίας και την εσπεριδοκαλλιέργειά της είχαν συγκεκριμένες επιπτώσεις. Υπήρχαν αθροιστικές επιδράσεις και οι παγετοί αυτοί είχαν το ίδιο δυσμενές αποτέλεσμα για την εσπεριδοπαραγωγή του Νομού Λακωνίας.
      Γνωρίζετε, κύριε Υπουργέ, ότι περίπου το 70% της μέχρι σήμερα παραγωγής –είκοσι οκτώ χιλιάδες τόνοι πορτοκάλια, και ομφαλοφόρα και κοινά- βρίσκονται σε κατάσταση απελπιστική; Από τoυς σαράντα χιλιάδες τόνους που έχουμε αυτήν τη στιγμή ως παραγωγή οι εικοσιοκτώ χιλιάδες τόνοι είναι άχρηστοι. Ζητήσαμε από το Νομό Λακωνίας και η Διεύθυνση  Γεωργίας και όλοι οι φορείς και η Ένωση Γεωργικών Συνεταιρισμών να αποζημιώσετε μέσω ΕΛΓΑ, μέσω απόσυρσης, μέσω της λεγόμενης χωματερής, περίπου πέντε χιλιάδες τόνους, 250 εκατομμύρια δραχμές. Δεν εστάθη δυνατόν αυτό για το Νομό Λακωνίας.
      Θεωρώ ότι και την εντιμότητα και την ειλικρίνεια και τη σωστή εκτίμηση των τοπικών φορέων την εκλαμβάνετε σαν αδυναμία. Άλλα ακούγονται να λέγονται για το Νομό Αργολίδας και άλλα. Κάποια συνεταιριστικά στελέχη του Νομού Αργολίδας βγαίνουν στα τοπικά κανάλια να πουν για διάφορες πλασματικές εκτιμήσεις των εκτιμητών του ΕΛΓΑ και για διάφορα τέτοια πράγματα.
      Κύριε Υπουργέ, κάνω έκκληση και σε εσάς, στην πολιτική ηγεσία του Υπουργείου Γεωργίας, και σε ένα Βουλευτή της ελληνικής περιφέρειας και σας λέω ότι ο Νομός Λακωνίας πρέπει να τύχει της αντιμετώπισης των ασφαλισίμων κινδύνων, μέσω του ΕΛΓΑ. Είναι απαράδεκτη αυτή η αντιμετώπιση του Νομού Λακωνίας, των Λακώνων εσπεριδοκαλλιεργητών και ειδικά περιοχών πέραν της επαρχίας Λακεδαίμονος, που μπορεί να διοχετεύει τα πορτοκάλια της στη χυμοποίηση μέσω του «Λακωνία» και άλλων συνεταιριστικών και ιδιωτικών εργοστασίων, αλλά υπάρχουν άλλοι εσπεριδοκαλλιεργητές σε άλλες περιοχές που αυτήν τη στιγμή κλαίνε. Σαπίζουν χιλιάδες τόνων πορτοκαλιών της Λακωνίας στα χωράφια και απέναντι αυτών εμείς έχουμε την παγερή αντιμετώπιση του ΕΛΓΑ, χωρίς να αντιλαμβάνεται ότι υπήρξε παγετός.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα μπορούσα να απαντήσω ολοκληρώνοντας την αρχική μου παρέμβαση και να πω ότι δεν είναι αλήθεια ότι ο ΕΛΓΑ δεν αποζημιώνει τη Λακωνία. Δεν κάνει εξαίρεση στη Λακωνία. Για να αποζημιώσει ο ΕΛΓΑ πρέπει να υπάρχει η συγκεκριμένη αιτία που μπορεί να την ασφαλίσει και να την αποζημιώσει. Άλλωστε υπήρξε τέτοια αιτία και μάλιστα πληρώθηκε σε χρόνο ρεκόρ ο Νομός Λακωνίας με 1,7 δισεκατομμύρια, όπου τα 1,3 δισεκατομμύρια αφορούσε εσπεριδοειδή κατά το έτος 2002. Δηλαδή την εξαίρεση την κάναμε το 2003;
      Στη Λακωνία η καρπόπτωση οφείλεται σε ακραίο καιρικό φαινόμενο, δηλαδή, πάρα πολλές άκαιρες βροχοπτώσεις αδυνάτισαν το στέλεχος και έπεσαν τα πορτοκάλια, γι’ αυτό και αποζημιώνονται από τα ΠΣΕΑ. Το ίδιο συνέβη στην Αργολίδα, το ίδιο συνέβη και στην Άρτα, με την ίδια διαδικασία αποζημιώνονται όπως και στη Λακωνία. Προέκυψε, όμως, άλλο ασφαλιστικό αίτιο, δηλαδή παγετός, πρώτα στην Αργολίδα και μετά στην Άρτα και γι’ αυτό αποζημιώνονται και από το συγκεκριμένο αίτιο που αποζημιώνει ο ΕΛΓΑ. 
      Εάν αύριο το πρωί ή σήμερα το βράδυ υπάρξει παγετός και στη Λακωνία σαφώς και θα ακολουθηθεί η ίδια διαδικασία. Δηλαδή τι μας λέτε; Να αποζημιώσουμε από τον ΕΛΓΑ για αίτιο το οποίο δεν είναι ασφαλιστικά καλυπτόμενο; 
      Καταλαβαίνετε, λοιπόν, και το ξέρετε πολύ καλά ότι κάτι τέτοιο δεν μπορεί να συμβεί.
      ΑΘΑΝΑΣΙΟΣ ΔΑΒΑΚΗΣ: Ο παγετός δεν ασφαλίζεται; 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μα λέτε για ψέματα και ότι δεν ανταποκρίνονται στην αλήθεια και όλα τα υπόλοιπα.
      ΑΘΑΝΑΣΙΟΣ ΔΑΒΑΚΗΣ: Κύριε Υπουργέ, ο παγετός δεν ασφαλίζεται;
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ κύριε Δαβάκη!
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ξέρετε πολύ καλά ότι η διαδικασία ΠΣΕΑ και η υποβολή του συγκεκριμένου προγράμματος έγινε μετά από συζήτηση και συνεννόηση. Και σας είπα ότι και η Αργολίδα και η Άρτα είχαν ακριβώς τα ίδια προβλήματα στην αρχή της περιόδου. Όμως, προέκυψαν άλλα προβλήματα, δηλαδή παγετός.
      Δεν υπάρχει καμία διάθεση διάκρισης στο νομό Λακωνίας. Τότε εν τοιαύτη περιπτώσει, εάν ακολουθούμε αυτήν την τακτική καταλαβαίνετε ότι οδηγούμαστε σε λάθος δρόμο. Και ο ΕΛΓΑ δεν έχει ούτε απεριόριστες δυνατότητες να αποζημιώνει για οποιαδήποτε αιτία αλλά ούτε και μπορεί  να αποζημιώσει ο ΕΛΓΑ από τη στιγμή που δεν υπάρχει το συγκεκριμένο αίτιο. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΑΘΑΝΑΣΙΟΣ ΔΑΒΑΚΗΣ: Στους άλλους νομούς πώς αποζημιώνονται, κύριε Υπουργέ;
      ΠΡΟΕΔΡΕΥΩΝ (Κωνσταντίνος Γείτονας): Δεν γίνεται έτσι η συζήτηση, κύριε συνάδελφε. Υπάρχει Κανονισμός! Σας ακούω τόση ώρα να διακόπτετε. 
      ΑΘΑΝΑΣΙΟΣ ΔΑΒΑΚΗΣ: Το αίτημα είναι άλλο, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Δεν μπορεί να γίνει έτσι συζήτηση στη Βουλή εκτός κανόνων και κανονισμού.
      ΑΘΑΝΑΣΙΟΣ ΔΑΒΑΚΗΣ: Μα είναι εκτός θέματος η συζήτηση. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Μην με αναγκάσετε να πάρω μέτρα.
      Ολοκληρώστε με μια φράση, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ολοκληρώνω με μια φράση αν με αφήσει ο κύριος συνάδελφος να ολοκληρώσω.
      Ζητάτε να αποζημιώσει ο ΕΛΓΑ από καρπόπτωση. Δεν μπορεί να αποζημιώσει ο ΕΛΓΑ, μόνο τα ΠΣΕΑ. 
      ΑΘΑΝΑΣΙΟΣ ΔΑΒΑΚΗΣ: Ο παγετός;
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέτε, λοιπόν, ότι υπάρχει πρόβλημα στη Λακωνία και ότι υπάρχει παγετός. Μα δεν καθορίζει το Υπουργείο Γεωργίας τον παγετό. Υπάρχουν τα μετεωρολογικά στοιχεία που το καθορίζουν και οι έλεγχοι, εάν πράγματι υπάρχει παγετός. Ζητάτε, λοιπόν, να παρανομήσουμε και το λέτε στο Κοινοβούλιο!
      ΑΘΑΝΑΣΙΟΣ ΔΑΒΑΚΗΣ: Τα στοιχεία έδειξαν παγετό. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ, ολοκληρώσατε. 
      Ακολουθεί η τρίτη με αριθμό 405/18-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τις προθέσεις του Υπουργείου να αποσύρει το νομοσχέδιο για την «Ναυτική Εκπαίδευση, κατάρτιση» κλπ.
      Η επίκαιρη ερώτηση του κυρίου συναδέλφου έχει ως εξής:
      «Τεράστιες και γενικευμένες αντιδράσεις στους σπουδαστές των Ακαδημιών Εμπορικού Ναυτικού, στους καθηγητές, στους ναυτεργάτες και τα σωματεία τους προκάλεσε η πρόθεση του Υπουργείου Εμπορικής Ναυτιλίας να καταθέσει νομοσχέδιο για την «Ναυτική Εκπαίδευση, κατάρτιση κ.λπ.». Με μια σειρά αντιδραστικών «μεταρρυθμίσεων» προωθείται η ιδιωτικοποίηση και υποβαθμίζεται η ναυτική εκπαίδευση και μετεκπαίδευση των ναυτικών, με στόχο τη δημιουργία πειθήνιων, ημικαταρτισμένων και φτηνών ναυτεργατών, ώστε να χτυπηθούν σημαντικές εργασιακές σχέσεις σύμφωνα με τις απαιτήσεις των εφοπλιστών.
      Αντίθετα, όσοι βρίσκονται σε αγωνιστικές κινητοποιήσεις, διεκδικούν:
      Δημόσια δωρεάν, ενιαία και αναβαθμισμένη εκπαίδευση, ενταγμένη στο Υπουργείο Παιδείας, ένταξη των Ακαδημιών Εμπορικού Ναυτικού στα ΑΕΙ.
      Αποστρατικοποίηση των σχολών, κατοχύρωση των συνδικαλιστικών ελευθεριών σπουδαστών και καθηγητών και κατάργηση των αντιδημοκρατικών εσωτερικών κανονισμών.
      Κατοχύρωση των επαγγελματικών δικαιωμάτων των αποφοίτων σε στεριά και σε θάλασσα. 
      Ερωτάται ο κύριος Υπουργός αν σκοπεύει να αποσύρει το αντιδραστικό νομοσχέδιο, που συναντά καθολικές αντιδράσεις και πώς απαντά στα δίκαια αιτήματα των σπουδαστών και των καθηγητών, καθώς και των ναυτεργατικών σωματείων;»
      Θα απαντήσει ο Υπουργός Εμπορικής Ναυτιλίας ο κ. Ανωμερίτης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, έχουμε πολλές φορές τονίσει και σ’ αυτήν την Αίθουσα ότι η δική μας κυβερνητική πολιτική στη ναυτιλία είναι η πολιτική που της έχουμε δώσει τον τίτλο «πολιτική ποιοτικής ναυτιλίας». Αυτό σημαίνει ότι μέσα στο μετασχηματισμό της ναυτιλιακής βιομηχανίας θέλουμε αυτή η ναυτιλία να έχει συγκεκριμένα χαρακτηριστικά και αυτά είναι η ασφάλεια των πλοίων, η προστασία των ναυτικών, η προστασία του περιβάλλοντος και η ποιότητα. 
      Για να γίνουν αυτά απαιτείται υψηλής ποιότητας ανθρώπινο δυναμικό. Και εδώ είναι το πρόβλημά μας, όχι μόνο στην Ελλάδα αλλά και στην Ευρώπη, διότι η ελληνική ναυτιλία είναι η πρώτη σε δύναμη ναυτιλία στην Ενωμένη Ευρώπη αλλά είναι και παγκόσμια ναυτική δύναμη και το μεγάλο της πρόβλημα είναι η έλλειψη ανθρώπινου δυναμικού. 
      Αυτό είναι ένα γνωστό φαινόμενο σε όλες τις αναπτυγμένες χώρες και ιδιαίτερα στις χώρες της Ενωμένης  Ευρώπης.
      Εμείς, λοιπόν, μέσα στης προτεραιότητες της Ελληνικής Προεδρίας έχουμε θέσει θέματα για τα ελάχιστα επίπεδα εκπαίδευσης, έχουμε θέσει θέματα για την αναβάθμιση και τον εκσυγχρονισμό της ναυτικής εκπαίδευσης. Είναι θέματα τα οποία μέσα από τις προτεραιότητές μας έχουν την ανταπόκριση της Ευρωπαϊκής Ένωσης. Πιστεύω ότι πολύ σύντομα θα είμαστε σε θέση να καταθέσουμε τις τελικές μας προτάσεις. 
      Η νέα γνώση και η τεχνολογία απαιτούν προσαρμογές ειδικά στη ναυτική εκπαίδευση. Και αυτό κάναμε. Στις 15 Δεκεμβρίου έδωσα στη δημοσιότητα τις προτάσεις του Υπουργείου για μια σύγχρονη, αναβαθμισμένη ναυτική εκπαίδευση. Και είπα ότι μέχρι τις 15 Ιανουαρίου θα περιμένω τις προτάσεις όλων των φορέων. Και πράγματι όλοι οι φορείς έστειλαν τις προτάσεις τους. 
      Λέτε στην ερώτησή σας να αποσύρω το νομοσχέδιο. Μα, δεν το έχω καταθέσει ακόμη. 
      Εμείς, λοιπόν, κάναμε αυτό που θεωρούμε τη βάση όλων των ενεργειών μας, δηλαδή τον ευρύτατο διάλογο. Το σχέδιο νόμου θα κατατεθεί την επόμενη εβδομάδα στη Νομοπαρασκευαστική Επιτροπή της Βουλής. Και φυσικά γι’ αυτό κατατίθεται για να το συζητήσουμε στη Βουλή, αφού έχουμε εξαντλήσει τον κοινωνικό διάλογο με όλους τους φορείς. 
      Πρέπει να πω ότι όλοι οι σύλλογοι των σπουδαστών –και έχω κασέτες γιατί μαγνητοφωνήθηκαν αυτά- συμφωνούν στο 95% αυτών των προτάσεων που έχουμε καταθέσει. Τα θέματα που δημιούργησαν τις διαμαρτυρίες είναι θέματα που κανείς δεν τα αμφισβητεί. Το σχέδιο νόμου μιλάει για δημόσια ναυτική εκπαίδευση και όχι για ιδιωτική ναυτική εκπαίδευση. Επίσης, η εκπαίδευση –και θα το διευκρινίσουμε στο σχέδιο νόμου- είναι τριτοβάθμια και αυτό το αποδέχθηκε και το Υπουργείο Παιδείας. Φυσικά για τις διαφορές που υπήρχαν για την μετεξέλιξη ορισμένων σπουδαστών στο βαθμό Α΄, βρήκαμε λύση. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, δεν λέτε την αλήθεια. Υπάρχει καθολική αντίδραση στο νομοσχέδιο. Είμαι μάρτυρας επανειλημμένων συγκεντρώσεων έξω από το Υπουργείο σας εκατοντάδων σπουδαστών και καθηγητών και εκπροσώπων των ναυτεργατικών σωματείων. Ζητούν την απόσυρση. Οι καταλήψεις των παιδιών έγιναν σε όλη την Ελλάδα. Οι δηλώσεις εκπροσώπων των συλλόγων των καθηγητών τους, οι δηλώσεις των ναυτεργατικών σωματείων, δείχνουν συναίνεση; Δεν λέτε αλήθεια. Απλώς η μόνη συναίνεση που υπάρχει είναι βασικά των εφοπλιστών, ίσως και κάποιων άλλων φορέων οι οποίοι δεν θέλουν να αντιταχθούν σ’ αυτό που ζητούν οι εφοπλιστές. 
      Τι γίνεται με το νομοσχέδιο αυτό; Περνάτε την ιδιωτικοποίηση. Ξεκινάτε την ιδιωτικοποίηση των σχολών. Μη μας λέτε, λοιπόν, για αναβάθμιση και για καλύτερη ποιότητα. Τι είναι αυτό που λέγεται ΝΕΚΕ, δημιουργία ιδιωτικών σχολών επαγγελματικής κατάρτισης; Γιατί μετατρέπετε τα ΚΕΣΕΝ σε ινστιτούτα ναυτικής κατάρτισης και επιμόρφωσης; Θα είναι ή δεν θα είναι ιδιωτικά τα ινστιτούτα ναυτικής κατάρτισης και επιμόρφωσης; Αυτό το λέτε μέσα στο νομοσχέδιό σας. Η κατάρτιση και η επιμόρφωση μέσω συστημάτων τηλεκπαίδευσης  αν είναι και με πληρωμή –που θα είναι με πληρωμή-  θα είναι δωρεάν; 
      Βεβαίως, με αυτό το νομοσχέδιο δεν ιδιωτικοποιείτε τις ακαδημίες Εμπορικού Ναυτικού. Στη πράξη, όμως, τομείς της εκπαίδευσης και της κατάρτισης γίνονται ιδιωτικοί και θα οδηγούμαστε σε υποβάθμιση των ακαδημιών αυτών. Το τελικό βήμα θα είναι και  η ιδιωτικοποίησή τους. Πάτε στην εμπορευματοποίηση της κατάρτισης και της εκπαίδευσης με στόχο ημικαταρτισμένους και πειθαναγκασμένους με τους εσωτερικούς κανονισμούς και τους στρατιωτικούς κανόνες που ισχύουν γι’ αυτό το τμήμα της εκπαίδευσης. Θα έχουμε ελαστική εκπαίδευση, ελαστικές σχέσεις εργασίας.
      Έτσι θα χάσει σε αξία και το δίπλωμα. Ακόμη, θα χτυπηθούν δικαιώματα, μεροκάματα και μισθοί στο χώρο των ναυτεργατών. Εφαρμόζετε μ΄ αυτό το νομοσχέδιο ό,τι ζητούν οι εφοπλιστές.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε συνάδελφε, λέτε στην ερώτησή σας ότι οι σπουδαστές διεκδικούν δημόσια δωρεάν εκπαίδευση. Και δημόσια είναι και δωρεάν είναι και ειδικά στη ναυτική εκπαίδευση παρέχεται και στέγαση και διατροφή.
      ΑΝΤΩΝΗΣ ΣΚΥΛΛΑΚΟΣ: Κάνετε ιδιωτικά ινστιτούτα.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Να είσθε πιο ψύχραιμος. Ο προηγούμενος συνάδελφος έφυγε. Εσείς να μη φύγετε, για να τα ακούσετε. Οι συγκεντρώσεις των εκατόν τριάντα ανθρώπων, εκ των οποίων οι μισοί είναι οικοδόμοι και οι άλλοι μισοί φοιτήτριες των παιδαγωγικών σχολών δεν εκπροσωπούν τους πέντε χιλιάδες σπουδαστές και μάλιστα όταν επικεφαλής τους είναι μόνο Βουλευτές του Κ.Κ.Ε. και οι συγκεντρώσεις αναφέρονται μόνο στο «ΡΙΖΟΣΠΑΣΤΗ».
      ΑΝΤΩΝΗΣ ΣΚΥΛΛΑΚΟΣ: Ήταν χιλιάδες φοιτητές και ένας μόνο Βουλευτής του Κ.Κ.Ε.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Σας έβλεπα από το παράθυρο.
      Λοιπόν, η εκπαίδευση θα είναι δημόσια. Η κατάρτιση δεν παύει να είναι και δημόσια, αλλά από το Σύνταγμα η κατάρτιση για όλα τα θέματα, έτσι και εδώ μπορεί να είναι ιδιωτική. Δεν το καταργεί κανείς αυτό. 
      Δεύτερον, δεν είναι στρατικοποιημένη. Το ότι είναι στο Υπουργείο Εμπορικής Ναυτιλίας, δεν σημαίνει ότι δεν υπάρχουν συμβούλια καθηγητών, σπουδαστών που συνεδριάζουν και καθορίζουν την ύλη, λειτουργώντας δημοκρατικά. Εάν η πρόθεσή σας είναι για κατοχύρωση των επαγγελματικών δικαιωμάτων των αποφοίτων των ΑΕΝ στη στεριά, ε, τότε, τέτοιους καπετάνιους στη στεριά να πάτε να τους βγάλετε εσείς. Εμείς δεν έχουμε πρόθεση να κάνουμε καπετάνιους του γλυκού νερού. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθούν μαζί, επειδή αναφέρονται στο ίδιο θέμα, η υπ΄ αριθμόν 26/20.11.2002 επερώτηση των Βουλευτών της Νέας Δημοκρατίας κυρίων Αθανασίου Νάκου, Νικολάου Τσιαρτιώνη, Κωνσταντίνου Καραμπίνα, Σταύρου Καλογιάννη, Παναγιώτη Παναγιωτόπουλου, Ιωάννη Παπαθανασίου, Νικολάου Κορτσάρη, Πέτρου Τατούλη, Γεωργίου Σαλαγκούδη και η υπ΄ αριθμόν 36/15.1.2003 επερώτηση των Βουλευτών του Συνασπισμού της Αριστεράς και της Προόδου κυρίων Παναγιώτη Λαφαζάνη, Ασημίνας Ξηροτύρη-Αικατερινάρη, Μαρίας Δαμανάκη, Ιωάννας Στεργίου, Φώτη Κουβέλη και Νικολάου Κωνσταντόπουλου, προς τον Υπουργό Ανάπτυξης, σχετικώς με την πολιτική της Κυβέρνησης στον τομέα της Απελευθέρωσης της Αγοράς Ενέργειας και τον προγραμματισμό στον ενεργειακό τομέα.
      Η συζήτηση των επερωτήσεων θα διεξαχθεί κατά τη σειρά που έχουν στην ημερήσια διάταξη. Πρώτα θα μιλήσουν οι πέντε επερωτώντες Βουλευτές της Νέας Δημοκρατίας και μετά οι επερωτώντες Βουλευτές του Συνασπισμού, της Αριστεράς και της Προόδου.
      Ο πρώτος επερωτών από κάθε κόμμα θα λάβει το λόγο για δεκαπέντε λεπτά και οι υπόλοιποι τέσσερις από κάθε κόμμα θα μιλήσουν για πέντε λεπτά ο καθένας. Στη συνέχεια θα μιλήσει ο κύριος Υπουργός για είκοσι πέντε λεπτά και οι Κοινοβουλευτικοί Εκπρόσωποι της Νέας Δημοκρατίας δεκαπέντε λεπτά, του Συνασπισμού της Αριστεράς και της Προόδου δεκαπέντε λεπτά, του ΠΑΣΟΚ οκτώ λεπτά και του Κ.Κ.Ε οκτώ λεπτά. Στη συνέχεια θα ακολουθήσουν οι δευτερολογίες, σύμφωνα με το άρθρο 135 παρ. 4 και 7 του Κανονισμού της Βουλής.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα συμφώνησε, ομόφωνα.
      Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση αυτής της επερώτησης ο Βουλευτής Θεσσαλονίκης κ. Σαλαγκούδης.
      Ο πρώτος των επερωτώντων από την πλευρά της Νέας Δημοκρατίας κ. Αθανάσιος Νάκος έχει το λόγο.
      ΑΘΑΝΑΣΙΟΣ ΝΑΚΟΣ: Κυρίες και κύριοι συνάδελφοι, επτά χρόνια πέρασαν από τη θέσπιση της κοινοτικής οδηγίας 9692 για την απελευθέρωση της αγοράς ηλεκτρικής ενέργειας. 
      Η χώρα μας είχε ζητήσει και πήρε από την Ευρωπαϊκή Ένωση τέσσερα χρόνια παράταση από την ημερομηνία έναρξης της απελευθέρωσης από τις 19/2/77 για όλη την υπόλοιπη Ευρώπη, προκειμένου να επιτύχει τη μετάβαση από το μονοπωλιακό καθεστώς στην απελευθερωμένη αγορά. 
      Με καθυστέρηση δύο ετών ψηφίστηκε ο ν. 2773/99 για την απελευθέρωση της αγοράς ηλεκτρικής ενέργειας. Από τότε πέρασαν τέσσερα χρόνια, όμως πέρασαν και δύο χρόνια από την τελευταία προθεσμία 19 Φεβρουαρίου 2001 για το άνοιγμα της αγοράς. Τι έγινε όλο αυτό το διαρρεύσαν χρονικό διάστημα; Απολύτως τίποτα. Δηλώσεις, σχέδια επί σχεδίων, διαβουλεύσεις αντιφατικές πρωτοβουλίες, σύγχυση και αβεβαιότητα. Με τυμπανοκρουσίες δόθηκαν επτά άδειες που αφορούν τη συνολική παραγωγή 2.700 MW περίπου. Όταν δόθηκαν, δηλώσεις θριάμβου είδαν το φως της δημοσιότητας. Ενεργειακή επανάσταση στην Ελλάδα. Τόσα δισεκατομμύρια, τόσες θέσεις εργασίας, τόσα και τόσα. Σήμερα, πού βρισκόμαστε; Στο απόλυτο μηδέν. Οι άδειες είναι χωρίς αντίκρισμα, ο ν. 2773, το θεσμικό πλαίσιο, δηλαδή, αμφισβητείται. 
      Κύριε Υπουργέ, γι’ αυτά εγκαλείσθε, γιατί τα χρόνια πέρασαν και δεν κάνατε τίποτα και δεν πρόκειται να κάνετε τίποτα, γιατί ούτε θέλετε ούτε μπορείτε. Γιατί το μόνο που σας ενδιαφέρει, είναι να κερδίσετε χρόνο βρίσκοντας κατά καιρούς διάφορες δικαιολογίες. Ένα είναι το μέλημά σας. Να κερδίσετε πολιτικό χρόνο.
      Σε επίκαιρη ερώτηση που συζητήθηκε πριν από δύο βδομάδες, ισχυριστήκατε ότι περιμένετε δήθεν την τροποποίηση της κοινοτικής οδηγίας η οποία θα τροποποιηθεί στο τρέχον εξάμηνο της ελληνικής προεδρίας, προκειμένου να προσαρμόσετε το ελληνικό θεσμικό πλαίσιο προς αυτή. Αλήθεια, είναι δυνατόν να θεωρείτε ότι γίνεστε πιστευτός;
      Σας ρωτάμε, λοιπόν, ευθέως, γνωρίζετε ή δεν γνωρίζετε τι προβλέπει η τροποποίηση; Το σχέδιο οδηγίας είναι έτοιμο και γνωστό σε όλους και μάλιστα φέρει την υπογραφή σας. Είναι η οδηγία δυσμενέστερη από την υπάρχουσα; Προβλέπει ή όχι επιτάχυνση της απελευθέρωσης της αγοράς και περαιτέρω επέκταση της απελευθέρωσης και σε ποσοστό και σε αριθμό καταναλωτών; Θα σας πω εγώ τι λέει: Από την 1/7/2004 όλοι οι μη οικιακοί καταναλωτές, υποχρεωτικά πρέπει να μπουν στην απελευθερωμένη αγορά. Δηλαδή οι επτά χιλιάδες επιλέγοντες καταναλωτές που υπάρχουν σήμερα, γίνονται περίπου εννιακόσιες χιλιάδες. Επίσης, υποχρεωτικά απελευθερώνεται και η διανομή της ηλεκτρικής ενέργειας. Τι άλλο λέει η κοινοτική οδηγία; Από 1/1/2007 πλήρης απελευθέρωση, ακόμη και για τους οικιακούς καταναλωτές. Άραγε, η επικείμενη καθιέρωση του μείζονος, αποτελεί ανασταλτικό παράγοντα για την προσαρμογή στο έλασσον το οποίο ήδη ισχύει εδώ και τέσσερα χρόνια;
      Είναι προφανές, κύριοι συνάδελφοι, ότι ο κύριος Υπουργός αναζητεί άλλοθι για την απραξία της Κυβέρνησης. Γι’ αυτό ισχυριζόμαστε ότι δεν πρόκειται να κάνει τίποτα και το μόνο που ενδιαφέρεται είναι να κερδίσει πολιτικό χρόνο. Και αν μεν η απελευθέρωση ήταν ένα αυτόνομο ζήτημα, αν δηλαδή η απελευθέρωση δεν ήταν συναρτώμενη με την επάρκεια της χώρας σε ηλεκτρική ενέργεια, τότε το κακό πιθανόν να ήταν μικρό, ιδίως μετά την εμπειρία που αποκτήθηκε από το φαινόμενο της Καλιφόρνιας, τη χρεοκοπία της EΝRON τη χρεοκοπία αρκετών επιχειρήσεων στη Μεγάλη Βρετανία, τις ανακατατάξεις στη γερμανική αγορά, και τη στάση της Γαλλίας σε σχέση με τη γαλλική κρατική EDF. Όλα αυτά που αποδεικνύουν ότι η υπόθεση της απελευθέρωσης αν δεν γίνει προσεκτικά προσαρμοσμένη στις ιδιαιτερότητες κάθε χώρας, τότε είναι δυνατόν να προκληθούν απρόβλεπτες και δυσάρεστες συνέπειες.
      Το δυστύχημα όμως, κυρίες και κύριοι συνάδελφοι, είναι ότι έτσι όπως έχουν εξελιχθεί τα πράγματα, απελευθέρωση και επάρκεια για την ηλεκτρική ενέργεια, πάνε μαζί. Και εδώ αρχίζουν τα δύσκολα. Ας πάρουμε, όμως, τα πράγματα με τη σειρά τους. 
      Στην έκθεσή της, με ημερομηνία 12 Οκτωβρίου 2002, η Ρυθμιστική Αρχή Ενέργειας (Ρ.Α.Ε.) αναφέρει επί λέξει «ότι είναι απαραίτητη η ένταξη το 2005 συνολικής ισχύος σταθμών τουλάχιστον 1500 ΜW, προκειμένου να επιτευχθεί επάρκεια ηλεκτρικής τροφοδοσίας της χώρας».
      Για το ίδιο θέμα πόρισμα της κοινής επιτροπής ΡΑΕ-ΔΕΗ-ΔΕΣΜΗΕ ανεβάζει το έλλειμμα για το 2004 σε 600 MW. Βεβαίως, το 2004 επελέγη ως χρόνος εκτίμησης του ελλείμματος, γιατί απλούστατα είναι ο χρόνος διενέργειας των Ολυμπιακών Αγώνων. 
      Τρίτη εκτίμηση είναι αυτή της Διεύθυνσης Προγραμματισμού της ΔΕΗ και του Συμβούλου McKinsey που έγινε με τη χρήση ειδικού μοντέλου. Σύμφωνα μ΄ αυτήν το έλλειμμα ηλεκτρικής ενέργειας για τη διετία 2005-2006 θα ανέλθει σε 800 MW. 
      Σε όλες τις εισηγήσεις έχει ληφθεί υπόψη ότι η Φλώρινα, η Κομοτηνή, τα υδροηλεκτρικά του Ιλαρίωνα και της Μεσοχώρας θα έχουν μπει σε λειτουργία. Αυτό το λέω για να προλάβω τυχόν παρανοήσεις. Επίσης, έχουν συνυπολογιστεί τα 500 MW από την Ιταλία και τα 600 MW των βόρειων διασυνδέσεων. 
      Σε κάθε περίπτωση, 600 MW το 2004, 800 MW ή 1500 MW το 2005, το έλλειμμα θα υπάρξει. Και δεν είναι μόνο αυτό, αλλά υπάρχουν και δύο άλλα σημαντικότατα ζητήματα, όπως παραδείγματος χάρη, το ζήτημα της εφεδρείας και το ζήτημα της ευστάθειας του συστήματος. 
      Σήμερα, οι υπάρχουσες εφεδρείες είναι οι μικρότερες στον ευρωπαϊκό χώρο. Σε άλλες χώρες, αυτές κινούνται περίπου στο 30%. Στη χώρα μας εγγίζουν το 5%. Σε άλλες χώρες η ευστάθεια του συστήματος εξασφαλίζεται με τη γεωγραφική κατανομή των μονάδων παραγωγής. Σε μας, το μεγαλύτερο ποσοστό, 65%-70% παράγεται στο Νομό Κοζάνης, μακριά δηλαδή από το μεγάλο καταναλωτικό κέντρο που είναι η ευρύτερη περιοχή της πρωτεύουσας. 
      Η απαράδεκτη κατάσταση που επικρατεί στον ατμοηλεκτρικό σταθμό Μεγαλόπολης και ο καθημερινός κίνδυνος να τεθούν μονάδες εκτός λειτουργίας, στην πραγματικότητα αποτελεί δαμόκλειο σπάθη που επικρέμαται επί της ευστάθειας του συστήματος και του συνεχούς κινδύνου να υπάρξουν μικρά ή μεγαλύτερα black outs. 
      Επάρκεια, ασφάλεια διά μέσου των εφεδρειών, ευστάθεια του συστήματος. Ιδού τα τρία απαραίτητα ζητούμενα, αυτά που εξασφαλίζει κάθε συνετή κυβερνητική πολιτική στον τομέα της ηλεκτρικής ενέργειας.  
      Δυστυχώς, κανένα από αυτά τα τρία δεν υπάρχει. Για κανένα από αυτά δεν υπάρχουν οι απαιτούμενες πολιτικές, ώστε να μη λείψουν αύριο κιόλας. Βέβαια, αυτά δεν είναι δική μας εκτίμηση, ούτε κινδυνολογία. Είναι οι επισημάνσεις που γίνονται, με δραματικό μάλιστα τρόπο, από την ΡΑΕ, τη ΔΕΗ και τους εξειδικευμένους συμβούλους. 
      Είναι τόση η αγωνία που διακατέχει τη ΔΕΗ, ώστε χωρίς ακόμη να πάρει την άδεια για την κατασκευή του εργοστασίου στο Λαύριο για 400 MW από φυσικό αέριο, προχώρησε στο διαγωνισμό. Αυτό έγινε, και καλώς έγινε, γιατί κανένα εργοστάσιο δεν μπορεί να ολοκληρωθεί σε λιγότερο από τρία χρόνια. 2003 σήμερα, 2007 το νωρίτερο για να έχουμε καινούριο εργοστάσιο παραγωγής ηλεκτρικής ενέργειας. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το οποίο στην ουσία θα ανήκει στο κράτος. 
      ΑΘΑΝΑΣΙΟΣ ΝΑΚΟΣ: Πέρα από αυτό, το οποίο θεωρούμε υπερεπείγον και απαραίτητο, θα ήθελα να ρωτήσω, κύριε Υπουργέ, τι γίνεται με τη μονάδα των ΕΛΠΕ στη Θεσσαλονίκη; Στον Τύπο διαβάσαμε ότι η ΤΡΑΚΤΕΜΠΕΛ αποχώρησε. Ματαιώνεται; Τα ΕΛΠΕ συνεχίζουν τις προσπάθειες; Για ποιο λόγο και γιατί; Θα θέλαμε και επ’ αυτού μία δεσμευτική απάντηση. 
      Κυρίες και κύριοι συνάδελφοι, αυτή είναι η υπάρχουσα κατάσταση. Αυτές είναι οι υπάρχουσες ή μάλλον οι μη υπάρχουσες προοπτικές. Ποιος φταίει, κύριε Υπουργέ; Ο νόμος; Πέρασαν τέσσερα χρόνια από το ’99. Ξαφνικά ανακαλύψατε ότι φταίει ο νόμος; Και αν το ανακαλύψατε, τι κάνατε; Βάλατε τη ΡΑΕ να κάνει σχέδια επί σχεδίων. 
      (Στο σημείο αυτό την Προεδρική Έδρα καταλαμβάνουν ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Είναι ένα πολύπλοκο σύστημα με πιστοποιητικά διαθεσιμότητας ισχύος, ημερήσια αγορά ενέργειας, χρηματιστήριο παραγώγων ενέργειας. Σε ποια αγορά απευθύνεστε και προτείνετε τέτοιο σύστημα; Δεν γνωρίζετε ότι μόνο οι υπερώριμες αγορές και εκεί ακόμη με ερωτηματικά μπορούν να αντέξουν ένα τέτοιο πολύπλοκο σύστημα; Έχουμε στη χώρα μας τέτοια αγορά και δεν το ξέρουμε; 
      Κυκλοφορήσατε ένα σχέδιο νόμου –το τελευταίο από τα πολλά- με την ένδειξη «τελικό» και την υπογραφή σας, το οποίο αποστείλατε παντού, προς πάντα ενδιαφερόμενο. Όταν είδατε όμως την αντίδραση που προκλήθηκε, τα μαζέψατε και ισχυριστήκατε ότι η συζήτηση θα γίνει από μηδενική βάση. Αρνηθήκατε την πατρότητά του και επιρρίψατε τις ευθύνες σε κάποιους παράγοντες του Υπουργείου. Πρέπει κάποτε όμως να απαντήστε, φταίει ο ν. 2773; Αν ναι, χρειαζόταν να περάσουν τέσσερα χρόνια για να το αντιληφθείτε; Και αν φταίει, πού φταίει; Ποια είναι τα στραβά του; Το σχέδιο νόμου με την ένδειξη «τελικό» το στηρίζετε ή όχι και γιατί; 
      Είχατε δηλώσει στη Βουλή προ δύο εβδομάδων ότι δεν θα υπάρξει πρόβλημα επάρκειας γιατί θα αυξήσετε τις βόρειες διασυνδέσεις, άρα θα προβείτε σε εισαγωγές και ότι με την κατασκευή τριών μονάδων στην επόμενη δεκαετία θα λύσετε το ζήτημα. Συμπέρασμα: Η κατασκευή των νέων μονάδων παραπέμπεται στις καλένδες. 
      Πιστεύετε αλήθεια ότι αυξάνοντας την εξάρτηση από τους βόρειους γείτονές μας ακολουθείτε τη σωστή πολιτική ενεργειακής θωράκισης της χώρας για την οποία τόσος λόγος γίνεται; 
      Ενώ, λοιπόν, αυτή ήταν η απουσία πολιτικής σας αυτά τα χρόνια, αφήσατε στο ίδιο χρονικό διάστημα τη ΔΕΗ στο περιθώριο. Αντί να την προετοιμάσετε, αντί να την απαλλάξετε από τον κομματισμό, την ευνοιοκρατία, την κακοδιαχείριση και γενικά την παθογένεια που τη διακρίνει, αντί να την εκσυγχρονίσετε, να κάνετε πρόγραμμα αντικατάστασης των πεπαλαιωμένων και αντιπαραγωγικών μονάδων, αντί να ενισχύσετε και να εκσυγχρονίσετε τα δίκτυα τα οποία είναι υπεύθυνα για πολλές διακοπές, ενδιαφερθήκατε μόνο για τη δημιουργία κερδών. Κέρδη πάση θυσία σε βάρος του εκσυγχρονισμού της επιχείρησης, σε βάρος της συντήρησης των εγκαταστάσεων, σε βάρος της επάρκειας των ειδικών, δηλαδή σε πλασματικά κέρδη. Φτάσαμε στο σημείο, κύριε Υπουργέ, να πωλούνται στη μαύρη αγορά ή να χρειάζεται να λαδώσεις για να πάρεις προσωρινή παροχή για την οικοδομή ή να ηλεκτροδοτήσεις νέες οικοδομές γιατί δεν φτάνουν τα υλικά. 
      Όλα αυτά προκειμένου να εισπράξετε τα έσοδα από την πώληση του πακέτου που πουλήσατε και αυτό που θέλετε να πουλήσετε, έσοδα που χρησιμοποιούνται όμως όχι για την ενίσχυση της επιχείρησης και της ανταγωνιστικότητας της ΔΕΗ αλλά για την κάλυψη κάθε μορφής μαύρης τρύπας του χρέους.  Και δεν φτάνει μόνο αυτό. Πάτε να βάλετε σε νέα περιπέτεια την επιχείρηση με την εξαγγελία για την αγορά απ΄ αυτή του 30% της ΔΕΠΑ. Αλήθεια, αντί να την ισχυροποιήσετε τη ΔΕΗ, θα την αναγκάσετε να δανειστεί 120 με 150 δισεκατομμύρια δραχμές για να αγοράσει τις μετοχές της ΔΕΠΑ; Να τις κάνει τι; Τι όφελος θα έχει η ΔΕΗ απ’ αυτήν την αγορά; Θα έχει μήπως οικονομικό όφελος; Μα, είναι σε όλους γνωστό ότι λόγω της καθυστέρησης του τεράστιου κόστους κατασκευής του έργου η ΔΕΠΑ αποκλείεται να ανακτήσει το κόστος των έργων της, γιατί αν προσπαθήσει να το κάνει αυτό προσδιορίζοντας τιμές φυσικού αερίου για την ανάκτηση κόστους, θα βγει έξω από την αγορά γιατί μ΄ αυτόν τον τρόπο προσδιορισμού των τιμών αυτές δεν θα είναι ανταγωνιστικές και δεν θα έχει κανένας λόγο να χρησιμοποιήσει φυσικό αέριο. Κατά συνέπεια, όταν δεν μπορεί η ΔΕΠΑ να ανακτήσει το κόστος κατασκευής των έργων, θα μπορέσει να βγάλει κέρδη και να δώσει και στη ΔΕΗ; Προς τι, λοιπόν, η αγορά του πακέτου της ΔΕΠΑ; Μήπως για να ελέγξει η ΔΕΗ τις εξελίξεις και τις τιμές; Δεν θα μπορεί γιατί θα είναι μειοψηφία και γιατί είναι απόλυτα απαγορευτικό από τις ισχύουσες διατάξεις περί ανταγωνισμού να έχει προνομιακή μεταχείριση. Τότε γιατί; Θέλουμε μία σαφή απάντηση, κύριε Υπουργέ.
      Υπάρχει και ένα άλλο θέμα, κύριοι συνάδελφοι. Είναι το θέμα των ανανεώσιμων πηγών ενέργειας (Α.Π.Ε.) και κυρίως της παραγωγής ηλεκτρικής ενέργειας από την αιολική ενέργεια. Οι στόχοι της Ευρωπαϊκής Ένωσης αλλά και οι δεσμεύσεις μας στα πλαίσια του Πρωτοκόλλου του Κιότο εκφράζεται για την Ελλάδα στην απαίτηση να εγκατασταθούν μέχρι το 2010 περίπου 2500 MW αιολικών πάρκων. Πόσα λειτουργούν σήμερα; 300. 
      Η απουσία ηλεκτρικών δικτύων, η καθυστέρηση στη χορήγηση των απαραίτητων αδειών λειτουργίας δημιουργούν τη βεβαιότητα ότι όχι μόνο ο στόχος, με μόνη αποκλειστική ευθύνη της Κυβέρνησης, δεν θα επιτευχθεί, αλλά και ότι το μεγαλύτερο από τα σχετικά κονδύλια του Γ΄ Κοινοτικού Πλαισίου Στήριξης. θα χαθούν. 
      Κύριε Υπουργέ, προ εβδομάδος καταγγείλατε την απίθανη γραφειοκρατία και τα απίθανα σε αριθμό και ταλαιπωρία δικαιολογητικά που απαιτούνται για την κατασκευή ενός αιολικού πάρκου. Αλήθεια, ποιον κατηγορούσατε; Την Κυβέρνηση, το Υπουργείο, τον εαυτό σας; Ποιος περιμένετε να λύσει το πρόβλημα αυτό, αν δεν το λύσετε εσείς; Ο Ο.Η.Ε.; 
      Είναι προφανές, κύριοι συνάδελφοι, ότι έχουμε να κάνουμε με ένα θέατρο του παραλόγου. Η ζωή, όμως, έχει τις απαιτήσεις της. Ο χρόνος τρέχει. Η ανταγωνιστικότητα της ελληνικής οικονομίας πάει από το κακό στο χειρότερο. Μαζί με αυτήν -και συνέπεια αυτής- πάνε από το κακό στο χειρότερο οι εξαγωγές, οι ξένες επενδύσεις, το εμπορικό ισοζύγιο με τελική κατάληξη την ανεργία και την ύφεση στην αγορά. Πιστεύουμε ότι δεν έχετε το δικαίωμα να αδιαφορείτε για όλα αυτά. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Νικόλαος Τσιαρτσιώνης. 
      Παρακαλώ, να τηρείτε το χρόνο, διότι πολλοί συνάδελφοι περιμένουν να μιλήσουν. 
      ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, κυρίες και κύριοι συνάδελφοι, οι ανησυχίες της Νέας Δημοκρατίας κατά την ψήφιση του νόμου 2773/1999, διότι δεν είχαν ληφθεί υπόψη οι ιδιαίτερες συνθήκες που επικρατούν στην Ελλάδα αλλά κυρίως διότι γνωρίζαμε ότι δεν είχε γίνει καμιά προετοιμασία και προεργασία για τη δημιουργία δομών, προϋποθέσεων και σταθερών κανόνων στήριξης και λειτουργίας αυτής της αγοράς, επιβεβαιώθηκαν, δυστυχώς, στο ακέραιο. 
      Στις 27-2-2002, δηλαδή τον περασμένο Φεβρουάριο -τρία χρόνια μετά την ψήφιση του νόμου 2773/1999- έρχεται η Ρυθμιστική Αρχή Ενέργειας (Ρ.Α.Ε.) και με έκθεσή της ομολογεί ότι «δεν υπήρξε σήμερα πραγματικός ανταγωνισμός είτε στην παραγωγή είτε στην προμήθεια ηλεκτρικής ενέργειας σε επιλέγοντες πελάτες». Αυτή είναι μια μεγάλη αλήθεια. 
      Πράγματι, κύριε Υπουργέ. Δεν υπήρξε πραγματικός ανταγωνισμός. Και δεν υπήρξε πραγματικός ανταγωνισμός, διότι δεν αξιολογήθηκαν ορθά τα βασικά κριτήρια που ορίζει ο Κανονισμός Αδειών Παραγωγής. Οι τεχνικές και κυρίως οι οικονομικές και χρηματοδοτικές δυνατότητες και ικανότητες των αιτούντων, μετά την άρνηση των πιστωτικών ιδρυμάτων να στηρίξουν τις συγκεκριμένες επενδύσεις, απεδείχθησαν ανεπαρκείς. Αυτό είναι φανερό από το αποτέλεσμα της μέχρι τώρα πορείας υλοποίησης των επενδύσεων. 
      Σήμερα απ’ όσες εσπευσμένα αδειοδοτήθηκαν καμία δεν προχωρεί. Και εσείς όλο αυτό το διάστημα ζείτε σε μια κατάσταση ευφορίας ότι το Υπουργείο σας έχει αδειοδοτήσει ιδιώτες για 2700 ΜW σε θερμικούς σταθμούς, ενώ στην πράξη τα πράγματα είναι και στη χειρότερη κατάσταση από ποτέ με τις σχετικές επενδύσεις μετά από ενάμιση χρόνο να είναι τελματωμένες. 
      Ε, δεν υπήρξε ανταγωνισμός, διότι χορηγήθηκαν ταυτόχρονα και βιαστικά –γιατί άραγε;- άδειες για 2700 MW σε έξι επενδυτές, όταν είναι βέβαιο ότι το σύστημα δεν χρειάζεται άμεσα τόσα MW και ότι δεν πρόκειται να υπάρξουν οι ανάλογοι καταναλωτές. Κανένας επενδυτής δεν πρόκειται να επενδύσει, όταν δεν υπάρχει δυνατότητα απορρόφησης της παραγωγής του στην αγορά. Αυτό είναι αυτονόητο. 
      Δεν υπήρξε ανταγωνισμός στην προμήθεια, διότι δώσατε άδειες προμήθειας χωρίς να εξασφαλίσετε τις προϋποθέσεις και τις δικλείδες ασφαλείας, ώστε να προσπαθήσουν οι αδειοδοτηθέντες να βρουν πλέον πελάτες. Δεν  υπήρξε ανταγωνισμός, διότι δεν προβήκατε σε παράλληλη απελευθέρωση της αγοράς φυσικού αερίου. 
Και δεν υπήρξε ανταγωνισμός, διότι οι αδειοδοτηθείσες μονάδες φυσικού αερίου δεν είναι μονάδες βάσης, αλλά αιχμής και ως εκ τούτου περιορισμένου πελατολογίου. Και δεν υπήρξε ανταγωνισμός, διότι ακόμα δεν κατορθώσατε να επιβάλετε, ως οφείλατε, το λογιστικό διαχωρισμό των δραστηριοτήτων της ΔΕΗ, αν και ο νόμος 2773 σας είχε εφοδιάσει με τις σχετικές δικαιοδοσίες. 
      Δεν υπήρξε επίσης ανταγωνισμός, διότι ενώ καυχάστε ότι όλα ήταν έτοιμα και είναι έτοιμα, δεν έχει ακόμη και σήμερα, μετά από τρία δηλαδή χρόνια, δημοσιευθεί ο κώδικας διαχείρισης των δικτύων μέσης και χαμηλής τάσης. 
      Τι έγινε, κύριοι συνάδελφοι, από τον περσινό Φεβρουάριο έως σήμερα; ‘Ένα αλαλούμ αλλεπάλληλων, αντιφατικών μεταξύ τους, χωρίς σοβαρή μελέτη, προτάσεων, εκθέσεων, ανακοινώσεων και παρεμβάσεων των αρμοδίων που εσείς διορίσατε. 
      Πρόταση πρώτον της ΡΑΕ για αλλαγή του ν. 2773 με δύο δημόσιες διαβουλεύσεις υπό την προεδρία του γενικού σας γραμματέα. Μήπως θέλετε να πιστέψουμε πως η πρόταση αυτή δεν απηχούσε το Υπουργείο; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στη συνέχεια, μετά από έξι μήνες, το Σεπτέμβριο του 2002, η ΡΑΕ δημοσιοποίησε πρόταση νόμου για ένα σύστημα έμμεσης επιδότησης τριών – τεσσάρων ετών των νέων επενδυτών, με επιβάρυνση των καταναλωτών με 0,73 ευρώ τη μεγαβατόρα. Μετά από ένα μήνα, νέο σχέδιο νόμου, με δωδεκαετείς εγγυήσεις από τον ΔΕΣΜΗΕ, των επενδύσεων των ιδιωτών, χωρίς καμιά μελέτη, εσκεμμένα ίσως, της επιβάρυνσης των καταναλωτών.
      Είναι γνωστές οι αντιδράσεις της ΔΕΗ στα σχέδια αυτά, είναι γνωστές οι κατηγορίες της ΡΑΕ στη ΔΕΗ, είναι γνωστές οι κατηγορίες του Συλλόγου Μηχανικών ΔΕΗ προς την ΡΑΕ για ένα στημένο παιχνίδι, είναι γνωστές οι κατηγορίες του κυρίου καθηγητού, διορισμένου από τον Υπουργό, μέλος του Δ.Σ. του ΔΕΣΜΗΕ για τη μη αξιόπιστη μέθοδο ανάλυσης στην πρόβλεψη φορτίου της ΡΑΕ. Είναι γνωστά επίσης τα δημοσιεύματα του Τύπου για νεότερο σχέδιο νόμου, για επτά χρόνια συμβάσεις με τους ιδιώτες και με εγγύηση έξι χιλιάδων ωρών λειτουργίας.
      Στις 6 Δεκεμβρίου, δέκα μήνες μετά τις διαπιστώσεις της ΡΑΕ, ο Υπουργός Ανάπτυξης αποστέλλει για νέα διαβούλευση νέο σχέδιο νόμου, για να το πάρει και αυτό πίσω μετά τις αντιδράσεις που προκλήθηκαν.
      Πέρασαν έτσι σήμερα δώδεκα ολόκληροι μήνες άπρακτοι και είναι βέβαιο ότι δεν είδαμε ακόμη το τελευταίο σχέδιο νόμου. Κανείς δεν γνωρίζει πόσα άλλα θα δούμε ακόμη.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κύριε Υπουργέ, δεν είναι ποτέ δυνατόν μ΄ αυτές τις συνθήκες να δημιουργηθεί ένα σταθερό πλαίσιο εμπιστοσύνης που χρειάζονται τράπεζες, επενδυτές, προμηθευτές και καταναλωτές, προκειμένου να προχωρήσει μία ανταγωνιστική αγορά. Το θέμα είναι στα χέρια σας. Δεν νομίζω όμως ότι μπορείτε να το αντιμετωπίσετε. Δυστυχώς είναι τα γεγονότα που καθορίζουν τις κατά καιρούς συμπεριφορές σας και όχι εσείς «το δέον γενέσθαι». Και ο τομέας χρειάζεται άμεσες αποφάσεις και όχι διαχείριση ισορροπιών. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καραμπίνας έχει το λόγο.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, λίγες ημέρες μετά την ανάληψη των καθηκόντων του κυρίου Υπουργού στο Υπουργείο Ανάπτυξης, είχε συζητηθεί επερώτηση της Νέας Δημοκρατίας σχετικά με την ενέργεια, ακριβώς ένα χρόνο πριν.
      Κατά την ανάπτυξη της επερωτήσεως, αλλά και στη συνέχεια, με μία σειρά ερωτήσεων, είχαμε επισημάνει στον κύριο Υπουργό λάθη, ζημιογόνες αποφάσεις, παραλείψεις και αδυναμίες στην πολιτική που ακολουθεί η Κυβέρνηση στο χώρο της ενέργειας.
      Ιδιαίτερα σας είχαμε επισημάνει, κύριε Υπουργέ, την καθυστέρηση στην απελευθέρωση της αγοράς ηλεκτρικής ενέργειας, κάτι που αποβαίνει φυσικά εις βάρος των καταναλωτών, από τη στιγμή κατά την οποία δεν λειτουργεί ο ανταγωνισμός στο χώρο αυτό. 
      Δεν είχαμε όμως σταθεί σε επισημάνσεις και στείρα αντιπολιτευτική τακτική, καθόσον μια τέτοια στάση δεν χαρακτηρίζει τη Νέα Δημοκρατία. Ως σοβαρό και υπεύθυνο κόμμα σας γνωρίσαμε τις θέσεις και τις προτάσεις μας που υπηρετούν το δημόσιο συμφέρον, το συμφέρον της χώρας και μόνο. Δυστυχώς όμως τα όσα σας είχαμε προτείνει, δεν βρήκαν καμία ανταπόκριση.
      Ένα χρόνο από τότε και δύο χρόνια περίπου από τη χορήγηση αδειών για την παραγωγή ηλεκτρικής ενέργειας, πλήρης σύγχυση επικρατεί στο χώρο. Αυτή η κατάσταση, με δεδομένη την αύξηση της ζήτησης σε ηλεκτρική ενέργεια, αλλά και ενόψει των Ολυμπιακών Αγώνων, δημιουργεί υπαρκτούς κινδύνους για την κάλυψη των αναγκών της χώρας σε ηλεκτρική ενέργεια, αλλά και θέμα ασφάλειας για την ισορροπία του συστήματος, αν λάβουμε σοβαρά υπόψη ότι έχει αδρανοποιηθεί και η ΔΕΗ σε σχέση με την παραγωγή ηλεκτρικής ενέργειας.
       Σύμφωνα μάλιστα με εκτιμήσεις θα λείπουν 600 MW από το σύστημα το 2004 και περί τα 800 MW το 2005-2006, ως έχει κάνει γνωστό ο διευθύνων σύμβουλος της ΔΕΗ με συνέντευξή του. 
      Από ό,τι αντιλαμβανόμεθα όλοι, κύριε Υπουργέ, ο κόμπος έφτασε στο χτένι.
Σήμερα θα πρέπει η Κυβέρνησή σας να δικαιολογήσει επαρκώς στην Εθνική Αντιπροσωπεία και στον ελληνικό λαό, γιατί μετά το ν. 2773/99, δηλαδή εδώ και τρία χρόνια, δεν διαμορφώσατε ακόμη τους όρους και τις προϋποθέσεις, για να λειτουργήσει η απελευθέρωση της αγοράς της ηλεκτρικής ενέργειας στη χώρα μας, σύμφωνα με τις κοινοτικές οδηγίες. Θα πρέπει να εξηγήσετε ακόμα, γιατί προκαλείτε έλλειμμα των αναγκών της χώρας σε ενέργεια και θέτετε σε κίνδυνο την ισορροπία του ηλεκτρικού συστήματος.
      Εμάς, όλη αυτή η κατάσταση μας εμβάλλει σε πολλές ανησυχίες, αλλά και υπόνοιες. Αναρωτιέμαι, παραδείγματος χάρη, μήπως έφθασαν τα πράγματα ως εδώ, για να αιτιολογηθούν χαριστικές ρυθμίσεις σε στημένους εκλεκτούς της Κυβέρνησης και μήπως πληρώσουν το πάπλωμα προς χάριν της απελευθέρωσης  οι καταναλωτές, δηλαδή ο ελληνικός λαός που θα έπρεπε να είναι ωφελημένος λόγω της απελευθέρωσης; Μήπως έχει ανοίξει η όρεξη για το ξεπούλημα κάποιου έτοιμου εργοστασίου της ΔΕΗ με αιτιολογία κάλυψης ποσοστών της απελευθέρωσης; Ή μήπως το προσεχές έλλειμμα σε ηλεκτρική ενέργεια μπορεί να εισάγεται από ιδιώτες στα πλαίσια της απελευθέρωσης, κάτι που φυσικά θα πληρώσει πολύ ακριβά ο ελληνικός λαός; 
     Κύριε Υπουργέ, με βάση τα δεδομένα, δηλαδή την απραξία, κάτι πρέπει να συμβαίνει. Αν, όμως, όσα προείπα μπορείτε να τα αντιπαρέλθετε ως υποθέσεις και να τα διαψεύσετε, θα σας θέσω ακόμα δύο ερωτήματα. 
     Πρώτο ερώτημα. Πιστεύω ότι θα συμφωνείτε, ως έχουν τα πράγματα, πως από τους ιδιώτες μέχρι το 2006 δεν πρόκειται να δούμε παραγωγή ηλεκτρικής ενέργειας. Με ποιες μονάδες θα καλύψετε τη ζήτηση και τις αυξημένες ανάγκες λόγω των Ολυμπιακών Αγώνων και πώς θα διασφαλίσετε την ισορροπία του συστήματος;
     Δεύτερο ερώτημα. Τι έχετε να μας πείτε, παραδείγματος χάρη, για τα 5 ή 6 δισεκατομμύρια που χάνονται ετησίως από το γεγονός ότι δεν μπορείτε να θέσετε σε λειτουργία το εδώ και δύο χρόνια έτοιμο υδροηλεκτρικό εργοστάσιο της τάξεως των 160 MW στη Μεσοχώρα, το οποίο κόστισε στον ελληνικό λαό πάνω από 100 δισεκατομμύρια δραχμές; Η επένδυση φυσικά υπόκειται σε φθορά και επιβαρύνει με έξοδα συντήρησης τη ΔΕΗ. Αποτελεί με τους πλέον ήπιους χαρακτηρισμούς μνημείο προχειρότητας και ανευθυνότητας. 
     Κύριε Υπουργέ, δεν είναι φυσικά προσωπική η ευθύνη, όσον αφορά το συγκεκριμένο θέμα. Ανήκει, όμως, καθ’ ολοκληρίαν στην Κυβέρνησή σας, που με την πολιτική της ζημιώνει καθημερινά τον τόπο και τον ελληνικό λαό. 
     Κύριε Υπουργέ, τέλος για να διασκεδάσετε τους φόβους μας για τους κινδύνους, που επικαλεστήκαμε ότι υφίστανται σε σχέση με την επάρκεια ηλεκτρικής ενέργειας και την ασφάλεια του συστήματος, θα θέλαμε να μας ενημερώσετε, εάν υφίσταται ο εθνικός σχεδιασμός, που είναι νομοθετημένη υποχρέωση της Κυβέρνησης.
     Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
      Η απελευθέρωση της αγοράς ενέργειας στην Ελλάδα, έτσι όπως η Κυβέρνηση προσπάθησε να την εφαρμόσει με το ν. 2773/99, έχει οδηγηθεί σε αδιέξοδο με κύρια χαρακτηριστικά τη σύγχυση, την αβεβαιότητα και τις κάθε λογής παρεμβάσεις. Ενώ, λοιπόν, στα χαρτιά η αγορά της ηλεκτρενέργειας έχει απελευθερωθεί πριν από δύο χρόνια, στην ουσία παραμένει μονοπωλιακή.
      Θα έπρεπε να έχει προηγηθεί μιας ουσιαστικής απελευθέρωσης της αγοράς ηλεκτρικής ενέργειας, αρχικά, ο πλήρης εκσυγχρονισμός, η εξυγίανση και ο μακροπρόθεσμος επιχειρησιακός σχεδιασμός της ΔΕΗ.
      Δεύτερον, θα έπρεπε να προηγηθεί ο λογιστικός διαχωρισμός για τους τομείς των ορυχείων, της παραγωγής, της μεταφοράς και της διανομής, ώστε να καθίσταται δυνατός ο ακριβής προσδιορισμός του μακροχρόνιου κόστους σε κάθε τομέα.
    Τρίτον, θα έπρεπε να υπάρχει η χάραξη μιας μεσοπρόθεσμης, τουλάχιστον, τιμολογιακής πολιτικής.
      Όλα αυτά δεν έγιναν. Αντιθέτως, οι κυβερνητικές παρεμβάσεις, η επιδίωξη επίτευξης εσωκομματικών ισορροπιών και οι αγκυλώσεις πολλές φορές δεν επέτρεψαν τον εκσυγχρονισμό της ΔΕΗ και γενικότερα του ενεργειακού τομέα της χώρας.
       Η ΔΕΗ, ως ανώνυμη εταιρεία, έπρεπε να ακολουθήσει μια ολοκληρωμένη και αυστηρά προσδιορισμένη διαδικασία μετασχηματισμού της σε ευέλικτη, βιομηχανική και εμπορική επιχείρηση με σύγχρονη επιχειρηματική αντίληψη και οργανωτική δομή.
      Δυστυχώς η διοίκησή της επέλεξε να υιοθετήσει συνειδητά κομματικούς στόχους και πολιτικές. Έτσι για παράδειγμα οι θέσεις στελεχών δεν προσδιορίστηκαν βάσει των αναγκών μιας ευέλικτης και αποτελεσματικής οργάνωσης, αλλά με βάση την αρχή να βολευτούν όσοι ημέτεροι υποψήφιοι έπρεπε να ικανοποιηθούν. 
      Είδαμε, λοιπόν, το φαινόμενο μια διευθυντική θέση να κατατέμνεται σε δύο ή και τρεις θέσεις με απλό διαχωρισμό του αντικειμένου, προκειμένου να χωρέσουν όλοι οι κομματικά προωθούμενοι. Με τη λογική αυτή οι θέσεις των διευθυντών στην επιχείρηση αυξήθηκαν από τριάντα πέντε σε πενήντα πέντε, των υποδιευθυντών από σαράντα οκτώ σε εβδομήντα και των τομεαρχών από διακόσια είκοσι σε τριακόσια σαράντα. 
      Σε ό,τι αφορά στη μετοχοποίηση της ΔΕΗ, εμείς πιστεύουμε ότι είναι ένα αποδεκτό και επιβεβλημένο μέτρο στο πλαίσιο της απελευθερωμένης αγοράς ηλεκτρικής ενέργειας με τις προϋποθέσεις ότι πρώτον, εξασφαλίζεται η συμβολή της στη βιωσιμότητα και ανάπτυξη της ΔΕΗ στο νέο ανταγωνιστικό περιβάλλον που διαμορφώνεται και δεύτερον, ότι δεν χρησιμοποιείται η μετοχοποίηση απλώς ως όχημα μεταφοράς περιουσιακών στοιχείων της επιχείρησης στους ιδιώτες, αυτό δηλαδή που έκανε η Κυβέρνηση με τις μετοχοποιήσεις οι οποίες μάλιστα έγιναν κάτω από συνθήκες προκλητικής υποεκτίμησης της περιουσίας της ΔΕΗ και πολύ κακής χρηματιστηριακής συγκυρίας. Οι μετοχοποιήσεις, δηλαδή, έγιναν απλώς για εισπρακτικούς λόγους, για να μπορέσει δηλαδή η Κυβέρνηση να καλύψει μερικώς τα μεγάλα ελλείμματα του κρατικού προϋπολογισμού. 
      Οι συνέπειες των παραλείψεων και των καθυστερήσεων στην απελευθέρωση της αγοράς μεταφέρθηκαν αναγκαστικά στον Έλληνα καταναλωτή. Παρουσιάζεται λοιπόν, το φαινόμενο -παγκόσμιο στα χρονικά- να απελευθερώνεται η αγορά ηλεκτρικής ενέργειας και παράλληλα να αυξάνονται οι τιμές για τους καταναλωτές. Αναφέρομαι στην αύξηση κατά 3,85% στα τιμολόγια της ΔΕΗ, ανεξαρτήτως κατανάλωσης, τα οποία ισχύουν από τον περασμένο Αύγουστο. Ως μέτρο σύγκρισης αναφέρω ότι στην Ευρωπαϊκή Ένωση τη διετία 1999-2000 οι τιμές πώλησης του ηλεκτρικού ρεύματος μειώθηκαν κατά 20%. 
      Η ΔΕΗ όμως αντιμετωπίζει σήμερα ένα πολύ σοβαρό πρόβλημα στο ενεργειακό της ισοζύγιο. Όπως και ο εισηγητής μας αναφέρθηκε, το πόρισμα της κοινής επιτροπής ΡΑΕ-ΔΕΗ-ΔΕΣΜΗΕ για το ενεργειακό ισοζύγιο είναι καταπέλτης. Αναφέρει συγκεκριμένα ότι υπάρχει υψηλός κίνδυνος μη κάλυψης των αναγκών του συστήματος για όλη την περίοδο μέχρι το 2004 και ιδιαίτερα το 2004. Το συγκεκριμένο πόρισμα θα το καταθέσω στα Πρακτικά, κύριε Πρόεδρε.
      Είναι προφανές ότι το έλλειμμα ηλεκτρικής ενέργειας και ο τρόπος κάλυψής του έχουν ξεφύγει πλέον από κάθε έλεγχο ενώ βρισκόμαστε μόλις ενάμιση χρόνο πριν τους Ολυμπιακούς Αγώνες της Αθήνας του 2004. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Σταύρος Καλογιάννης καταθέτει για τα Πρακτικά το προαναφερθέν πόρισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παναγιωτόπουλος έχει το λόγο.
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το θέμα που συζητούμε σήμερα, με αφορμή την επερώτηση Βουλευτών της Νέας Δημοκρατίας, είναι ενδεικτικό του  τρόπου με τον οποίο οι κυβερνήσεις του κ. Σημίτη, οι κυβερνήσεις του ΠΑΣΟΚ αντιλαμβάνονται την προσαρμογή μας στο ευρωπαϊκό κεκτημένο στον τομέα της ενέργειας. Και είναι ενδεικτικό και του κατά πόσο πιστεύει αυτή η Κυβέρνηση, κύριε Τσοχατζόπουλε, τις ρητορικές διακηρύξεις από τηλεοπτικού και εν γένει πολιτικού άμβωνος περί απελευθέρωσης της αγοράς, περί μιας πολιτικής η οποία θα βοηθήσει πριν απ’ όλα τον καταναλωτή, μιας πολιτικής που αποτελεί την πεπατημένη για κάθε άλλη ευρωπαϊκή χώρα.
      Η ουσία είναι ότι παρά τα όσα ψηφίστηκαν από τη Βουλή, παρά τα όσα έχουν γραφτεί κατά καιρούς στα χαρτιά, παρά τους νόμους η αγορά παραμένει μεν θεωρητικά απελευθερωμένη στην πράξη όμως παραμένει πλήρως ποδηγετημένη, πλήρως χειραγωγούμενη από τον κρατικό-κομματικό τομέα. 
      Η Κυβέρνηση, δηλαδή, υποκρίνεται ότι κυβερνά, ενώ στην ουσία διαχειρίζεται το χρόνο μέχρι τις εκλογές, με μόνα κριτήρια τα βαθύτερα συμφέροντα του κόμματος και το ιδεολόγημα της νομής της εξουσίας. 
      Είναι χαρακτηριστικά τα όσα γίνονται στον τομέα της εκμετάλλευσης του λιγνίτη στα λιγνιτωρυχεία της ΔΕΗ. Η από ετών άναρχη και απρογραμμάτιστη εκμετάλλευση του λιγνίτη, η οποία εντάθηκε την τελευταία τριετία στην προσπάθεια της διοίκησης της ΔΕΗ να παρουσιάσει κέρδη ενόψει μετοχοποίησης, είχε ως επακόλουθο την αύξηση της φόρτισης των λιγνιτικών μονάδων πέρα από τις υφιστάμενες πραγματικές δυνατότητες. Αυτήν την περίοδο, τα λιγνιτικά κέντρα βρίσκονται σε οριακό επίπεδο και υπάρχει έντονη ανησυχία αν στα αμέσως προσεχή έτη, λόγω της ήδη διαμορφωθείσας κατάστασης στα λιγνιτωρυχεία, θα μπορέσουν τελικά να ανταποκριθούν όχι στα σημερινά ύψη παραγωγής, αλλά έστω και στοιχειωδώς στο κατώφλι των υφιστάμενων αναγκών. 
      Η κατάσταση, την οποία αποδεικνύουμε και με έγγραφα, συνοπτικά περιγράφεται ως εξής: Στη Μεγαλόπολη δηλώνεται ότι από 15/2 αδυνατεί να τροφοδοτήσει τις μονάδες Μεγαλόπολης το λιγνιτικό κέντρο ισχύος 850 MW. Καταθέτω σχετικό έγγραφο για τα Πρακτικά της Βουλής.
      (Στο σημείο αυτό ο Βουλευτής κ. Παναγιώτης Παναγιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η ποιότητα του λιγνίτη υποβαθμίζεται. Παρατηρείται αύξηση της ποσότητας των εκπεμπόμενων στερεών σωματιδίων πέραν των μεγίστων ορίων που θέτει το ΥΠΕΧΩΔΕ, λόγω κακής ποιότητας λιγνίτη. Καταθέτω σχετικό έγγραφο, το δεύτερο κατά σειρά, για τα Πρακτικά της Βουλής.
      (Στο σημείο αυτό ο Βουλευτής κ. Παναγιώτης Παναγιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πέραν αυτών, ενώ από πλευράς κοιτασμάτων η σχέση εκμετάλλευσης χειροτερεύει, τα λιγνιτικά κέντρα εργάζονται με σχέσεις πολύ κάτω του μέσου όρου, με ό,τι αυτό συνεπάγεται. Αυτό είναι η αποθέωση της ιδεολογίας και της πρακτικής της «αρπαχτής». Το νότιο πεδίο, το μεγαλύτερο της χώρας, υστέρησε το προηγούμενο έτος έναντι του προγράμματος κατά 20% και αυτό αναμένεται ότι θα συμβεί και κατά το τρέχον έτος 2003. Από κει και πέρα, γίνεται εντατικοποίηση της εκμετάλλευσης του πεδίου Καρδιάς, προκειμένου να καλυφθούν τα ελλείμματα του νοτίου πεδίου. Καταθέτω για τα Πρακτικά της Βουλής το σχετικό έγγραφο. Είναι το τρίτο κατά σειρά που καταθέτω.
      (Στο σημείο αυτό ο Βουλευτής κ. Παναγιώτης Παναγιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Από δω και πέρα, υπάρχουν και άλλες αγκυλώσεις. Ο χρόνος δεν μου επιτρέπει να αναφερθώ σε όλες. Ενδεικτικά αναφέρω ότι παρατηρείται αδυναμία στελέχωσης του πάγιου εξοπλισμού. Δεν έχει ακόμα ληφθεί απόφαση για τη διάνοιξη η μη και πότε του πεδίου «Μελίτης λόφων». Δεν υπάρχει μακροχρόνιο πρόγραμμα δράσης των λιγνιτικών κέντρων και κυρίως ένταξης νέων πεδίων στο σύστημα. 
      Αυτό που θα μπορούσαμε να πούμε γενικότερα, κύριε Πρόεδρε, κυρίες και κύριοι συνάδελφοι, είναι ότι στην παρούσα φάση των υψηλών κερδών, η Κυβέρνηση υποθηκεύει το εθνικό καύσιμο και την ευστάθεια του συστήματος γενικότερα υπέρ των ξένων εισαγομένων καυσίμων. Πρέπει να αναφέρουμε ειδικότερα ότι, προκειμένου να στηριχθεί το θερμοηλεκτρικό σύστημα Μεγαλοπόλεως το Γενάρη του 2003 που μας πέρασε, καταναλώθηκαν υπέρογκες ποσότητες πετρελαίου λόγω κακής ποιότητος και αδυναμίας τροφοδοσίας και αυτό παρόλο που τα τελευταία χρόνια υπήρξε απόλυτος εργασιακή ειρήνη και δεν είχαμε καμία απώλεια παραγωγής εξαιτίας των όποιων ενδοεργασιακών προστριβών.
      Κατά συνέπεια, πρέπει να καταστήσουμε σαφές ότι και στον τομέα της διαχείρισης και των αποθεμάτων, αλλά και γενικότερα του ενεργειακού συστήματος στη χώρα, έχετε λάμψει διά της απουσίας σας, μια απουσία που δεν μπορεί κανείς να την αποδώσει στο γεγονός ότι δε γνωρίζετε τι πρέπει να γίνει. Υπάρχουν οι κατευθυντήριες γραμμές από την Ευρωπαϊκή Ένωση, έχετε πάρει αποφάσεις, έχετε υπογράψει χαρτιά, κάντε τα πράξη. Άλλο είναι το πρόβλημα. Το πρόβλημα είναι ότι ακόμα και όταν αποφασίζετε να συμπεριφέρεστε ως φιλελεύθεροι και ως Ευρωπαίοι, συγκρούεστε με σκοπιμότητες του βαθύτερου κομματικού κράτους, που έχουν να κάνουν με γκρίζες σκιές στη διαχείριση και στη νομή της εξουσίας. 
      Επειδή ο χώρος έχει ανάγκη από έργα, με ό,τι μπορεί αυτό να συνεπάγεται, αντιλαμβάνεται κανείς γιατί οι σχετικές διεργασίες απελευθέρωσης της αγοράς έχουν μπλοκαριστεί. Το ότι επόμενα χρόνια κινδυνεύουμε να περιπέσουμε σε ενεργειακή «πείνα», το ότι το ενεργειακό έλλειμμα θα μας δημιουργήσει προβλήματα, το ανέπτυξαν οι συνάδελφοι που προηγήθηκαν. Το θέμα, κύριε Τσοχατζόπουλε, είναι τι απάντηση δίνει η Κυβέρνηση.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Η κ. Ασημίνα Ξηροτύρη Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κύριε Πρόεδρε, είναι δεδομένο πλέον ότι η απελευθέρωση αγοράς ενέργειας παρουσιάζει έλλειμμα στον μακροχρόνιο ενεργειακό προγραμματισμό, αποτυχία στην προσπάθεια κατασκευής μονάδων παραγωγής ηλεκτρικής ενέργειας από ιδιώτες ανεξάρτητους παραγωγούς, μεγάλη καθυστέρηση στην προώθηση κατάλληλων συνθηκών για επάρκεια ηλεκτρικής τροφοδοσίας με την αξιοποίηση ανανεώσιμων και φιλικών προς το περιβάλλον πηγών ενέργειας και εξασφάλιση ευστάθειας του συστήματος. 
      Με το ν. 2773/99 η χώρα μας εναρμόνισε τη νομοθεσία της με την οδηγία 96/92 της Ευρωπαϊκής ΄Ενωσης και από το Φεβρουάριο του 2001 η Κυβέρνηση με το Υπουργείο Ανάπτυξης ξεκίνησε τη διαδικασία χορήγησης αδειών παραγωγής. Οι άδειες δίδονται για είκοσι πέντε χρόνια κάτω από συγκεκριμένους περιβαλλοντικούς και τεχνικούς όρους. Οι δικαιούχοι αδειούχοι δεν επιδοτούνται, διότι απλά αναλαμβάνουν δηλώσεις επιχειρηματικής πρωτοβουλίας. Η όλη διαδικασία παρακολουθείται από τη ρυθμιστική αρχή ενέργειας η οποία εκδίδει τριμηνιαία δελτία προόδου των έργων και σε περίπτωση αποτυχίας του δικαιούχου άδειας επιχειρηματία εισηγείται την ανάκληση της άδειας. 
      Χορηγήθηκαν επτά άδειες παραγωγής ηλεκτρικής ενέργειας σε ιδιώτες παραγωγούς με 2.800 MW από μονάδες με φυσικό αέριο, 1.800 MW από ανανεώσιμες πηγές, 300 MW από μεγάλα υδροηλεκτρικά έργα και 300 MW  από συμπαραγωγή. Μεγαλεπίβολο είναι αλήθεια επενδυτικό πρόγραμμα αφού τα μεγέθη που αδειοδοτήθηκαν αντιστοιχούν στο μισό της εγκατεστημένης ισχύος του εθνικού διασυνδεδεμένου συστήματος παραγωγής και μεταφοράς.
      Πρέπει να σημειωθεί ότι οι επτά αδειούχοι με βάση τα τριμηνιαία δελτία προόδου της ΡΑΕ είχαν προχωρήσει όλες τις δραστηριότητες σχετικά με τις άδειες περιβαλλοντικών όρων, συγκρίσεις πολλών φορέων για την κατασκευή μονάδων, την αγορά των οικοπέδων κλπ. Ξαφνικά προέκυψε αυξημένος επιχειρηματικός κίνδυνος. ΄Αρνηση χρηματοδότησης των έργων από τις τράπεζες με τη διεθνώς παραδεκτή μέθοδο project finance και ως εκ τούτου προκλήθηκε ένας μαραθώνιος αλλεπάλληλων συζητήσεων, πιέσεων για να εξευρεθεί τρόπος διόρθωσης του θεσμικού πλαισίου ώστε να αρθούν τα εμπόδια και να επενδύσουν επιτέλους οι ιδιώτες. Η ΡΑΕ μάλιστα ανέλαβε να διαμορφώσει προτάσεις βελτίωσης του θεσμικού πλαισίου και τον Μάιο του 2002 παρέδωσε σχέδιο το οποίο όμως προκάλεσε θύελλα αντιδράσεων από τη ΔΕΗ και ιδιαίτερα από το  Σύλλογο Μηχανικών αυτής.
      Η κριτική που ασκήθηκε και συμφωνούμε μ’ αυτήν όπως και οι εναλλακτικές προτάσεις που εκφωνήθηκαν στηρίζονται στο γεγονός ότι το ελληνικό ηλεκτρικό σύστημα παραγωγής είναι ένα απομονωμένο σύστημα με λίγες διασυνδέσεις στις γειτονικές χώρες, όπως διασυνδέσεις με Βουλγαρία, Αλβανία, FYROM και Ιταλία από τις οποίες μόνο η Βουλγαρία έχει δυνατότητα εξαγωγής ηλεκτρικής ενέργειας, αλλά σε μεσοπρόθεσμο ορίζοντα. Άρα ένα σύστημα με αβεβαιότητα ως προς τη δυνατότητα εισαγωγής ηλεκτρικής ενέργειας, με προβλήματα ανισοκατανομής μεταξύ παραγωγής και κατανάλωσης και επομένως με την ιδιαίτερη απαίτηση να εντάσσεται σε ένα μακροχρόνιο ενεργειακό σχεδιασμό, όπως άλλωστε και το άρθρο 3 του ν. 2773 ορίζει. Δηλαδή η άσκηση δραστηριότητας ηλεκτρικής ενέργειας, άρα και η έκδοση αδειών  να γίνεται με εφαρμογή ενός χρόνιου ενεργειακού σχεδιασμού που θα διαμορφώνεται σε πενταετή και δεκαετή κυλιόμενη βάση. Η Κυβέρνηση όμως δεν επικέντρωσε το ενδιαφέρον της στην υπόθεση του μακροχρόνιου σχεδιασμού. 
      Η άποψη ότι η διασφάλιση της επάρκειας θα είναι αποτέλεσμα των επιχειρηματικών πρωτοβουλιών και των συνθηκών ανταγωνισμού μιας απελευθερωμένης αγοράς ενέργειας δεν μας βρίσκει σύμφωνους, ούτε τους εργαζόμενους της ΔΕΗ και τελικά δεν φαίνεται να επιβεβαιώνεται μέχρι στιγμής στη πράξη απ’ αυτόν τον ιδιωτικό τομέα.
      Απέναντι στην ήδη διαμορφούμενη κατάσταση, η επάρκεια της παραγωγής, πέρα από τις κινδυνολογίες, το 2004 και το 2005 δεν θα καλυφθεί πλήρως, με βάση ακόμη και τους πιο συντηρητικούς υπολογισμούς, σε σχέση με την αύξηση της ζήτησης.
      Με περσινή κοινή εισήγηση της ΡΑΕ, η ΔΕΗ και η ΔΕΣΜΗΕ είχαν αναφερθεί σε πρόβλεψη 600 MW για τις ανάγκες του 2004. Σήμερα, η ΡΑΕ ανέβασε τις προβλέψεις της σχετικά με την επάρκεια ηλεκτρικής τροφοδοσίας της χώρας το 2005 σε απαραίτητη ένταξη συνολικής ισχύος τουλάχιστον 1.500 MW. Ανεξάρτητα όμως από ποιες θα είναι οι ανάγκες της χώρας σε νέες μονάδες στο άμεσο μέλλον, το έλλειμμα της ενεργειακής επάρκειας (τρεις τουλάχιστον μονάδες) είναι πλέον βέβαιο.
      Σε όλο αυτό τον προβληματισμό, το Υπουργείο σιωπά. Ακούγονται διάφορα σενάρια εκτός Βουλής, που όμως η μια ή η άλλη επιλογή δεν αναιρεί τη σημαντική διαπίστωση ότι η Κυβέρνηση απέτυχε να οργανώσει μια απελευθερωμένη αγορά ηλεκτρικής ενέργειας -όπως τη νομοθέτησε βέβαια- σε υγιή όμως βάση με επάρκεια και βιωσιμότητα. Απέτυχε να προωθήσει έναν ενεργειακό σχεδιασμό στηριγμένο στις σύγχρονες ενεργειακές απαιτήσεις που επιβάλλουν σταθεροποίηση της λιγνιτικής παραγωγής και εγκαταστάσεις νέων σύγχρονων και φιλικών προς το περιβάλλον μονάδων παραγωγής.
      Οι ευθύνες όμως δεν περιορίζονται στην αποτυχία της κυβερνητικής πολιτικής στον τομέα της ηλεκτρικής ενέργειας. Πρέπει να αποδοθούν και ευθύνες στα οικονομικά κέντρα ισχύος που αφού απέσπασαν την κατ’ αρχήν αδειοδότηση που ως γνωστόν δεν έχει σχέση με τις διαδικασίες των δημοσίων έργων, αλλά αποτελούν άδειες σκοπιμότητας που λειτουργούν στα πλαίσια της ελεύθερης αγοράς με επενδύσεις μεγάλου ύψους και εμπεριέχουν βεβαίως στοιχεία επιχειρηματικού κινδύνου. Αυτό όμως, δεν έγινε αποδεκτό τελικά από τους υποψήφιους παραγωγούς κατασκευαστές. Υπολόγισαν ότι η αγορά ενέργειας θα εξομοιωθεί, όπως είναι οι άλλες αγορές στη χώρα μας και μεθόδευσαν πιέσεις και νέες απαιτήσεις. Βρήκαν βέβαια και πρόσφορο έδαφος.
      Η ΡΑΕ ως εκφραστής της αντιφατικής κυβερνητικής πολιτικής, άλλοτε προτείνει την παροχή εγγυήσεων από τη ΔΕΣΜΗΕ, μέσω προαγοράς πιστοποιητικών διαθεσιμότητας ισχύος, για το 70% του σταθερού κόστους κατασκευής των νέων μονάδων των ιδιωτών, μονάδων για τρία έως τέσσερα χρόνια και άλλοτε προτείνει παροχή εγγυήσεων για δώδεκα χρόνια. Αυτές οι εγγυήσεις είναι ουσιαστικά έμμεσες επιδοτήσεις των ιδιωτών επενδυτών, προκειμένου να μειωθεί ο επιχειρηματικός κίνδυνος, τις οποίες τελικά πληρώνει ο Έλληνας καταναλωτής. ΄Εχει υπολογιστεί σε 0,73 ευρώ για έμμεσες επιδοτήσεις ανά τρία έως τέσσερα χρόνια η επιβάρυνση του καταναλωτή, χωρίς να είναι γνωστή η επιβάρυνση για μεγαλύτερο διάστημα επιδοτήσεων.
      Τελικά, το ότι ο ανταγωνισμός θα συμβάλλει στη μείωση των τιμολογίων και προς όφελος του καταναλωτή, όχι μόνο δεν προωθείται, αλλά αντίθετα επίκειται αύξησή τους από τις κυοφορούμενες λύσεις σταδιακής τώρα απελευθέρωσης μέσω της αύξησης των τιμολογίων. 
      Δημιουργήθηκε έτσι ένα αρνητικό κλίμα που οδήγησε σε μη ασφαλή συμπεράσματα, όπως π.χ. ότι δεν προχωρεί η απελευθέρωση της αγοράς ηλεκτρικής ενέργειας, ότι οι επενδύσεις εμποδίζονται να προχωρήσουν από το ασαφές και αντιφατικό θεσμικό πλαίσιο απελευθέρωσης, ότι απαιτείται νέο βελτιωμένο πλαίσιο ενόψει και του διαμορφούμενου προβλήματος επάρκειας ηλεκτρικής ενέργειας που επιβάλλει άμεσες επενδύσεις και επιδοτήσεις. 
      Πολύ πιο κρίσιμη είναι η καθυστέρηση στην προώθηση των εναλλακτικών μορφών ενέργειας. 
      Κυρίες και κύριοι συνάδελφοι, το ευρωπαϊκό και διεθνές περιβάλλον, -Πρωτόκολλο του Κιότο λόγω αλλαγής του κλίματος, πετρέλαια, κυρίαρχο στοιχείο σήμερα του πολέμου- επιβάλλουν τη μείωση των ορυκτών καυσίμων στην παραγωγή ενέργειας. 
      Οι χώρες της Ευρωπαϊκής Ένωσης, βρίσκονται όλο και εντονότερα μπροστά στο μεγάλο πρόβλημα της διασφάλισης της ενεργειακής επάρκειας. Οι προοπτικές για την αντιμετώπιση αυτού του θέματος, βραχυπρόθεσμα και μακροπρόθεσμα, μπορούν να συνοψιστούν κυρίως σε τρεις κατευθύνσεις.
      Πρώτη κατεύθυνση: Να διευρυνθεί η Ευρωπαϊκή Ένωση με χώρες που διαθέτουν κοιτάσματα ορυκτών καυσίμων όπως η Πολωνία. 
      Δεύτερη κατεύθυνση: Η διασφάλιση απρόσκοπτης και χωρίς άμεσες ή έμμεσες παρεμβάσεις των ΗΠΑ, προμήθειας καυσίμων με την οικοδόμηση σχέσεων με παραγωγούς χώρες, π.χ. ανεξάρτητες δημοκρατίες της Κεντρικής Ασίας. 
      Τρίτη κατεύθυνση: Η μείωση της συμμετοχής των ορυκτών καυσίμων στην παραγωγική διαδικασία της Ευρωπαϊκής Ένωσης, η οποία κατά τη γνώμη μου αποτελεί και την πλέον επιθετική βραχυπρόθεσμη, αλλά και εφικτή ταυτόχρονα δράση και πολιτική, που αποτελεί τον κεντρικό πυρήνα μιας διαφορετικής ανάπτυξης. 
      Ποίοι όμως είναι οι τομείς αυτής της τρίτης πολιτικής κατεύθυνσης; Πρώτον, η ανάπτυξη νέων τεχνολογιών φιλικών προς το περιβάλλον. Η αξιοποίηση όλων των διαθέσιμων τεχνικών για τη μείωση της ενεργειακής ζήτησης. Εφαρμογή προγραμμάτων εξοικονόμησης ενέργειας. Τρίτον η ενίσχυση της διείσδυσης των ΑΠΕ στη συνολική παραγωγή ενέργειας. Απόδειξη πως το Πρωτόκολλο του Κιότο αποτελεί καταλύτη για τη μεταβολή του τρόπου που βλέπουμε στην παραγωγή ενέργειας, είναι η αποδοχή του από την Ευρωπαϊκή Ένωση και από τη χώρα μας. Είναι το εθνικό πρόγραμμα της χώρας μας για τη μείωση των εκπομπών των αερίων του φαινομένου του θερμοκηπίου, που εκπονήθηκε από το Εθνικό Αστεροσκοπείο των Αθηνών που περιγράφει λεπτομερώς τα μέτρα και τις κατευθύνσεις. Το πρόγραμμα αυτό αποτελεί το σενάριο για την επιτυχία του στόχου τον οποίο είμαστε υποχρεωμένοι να πετύχουμε αυξάνοντας τις εκπομπές κατά 23% με βάση τις εκπομπές του 1990 μέχρι το 2012, ένας δείκτης αποδοτικότητας της ενεργειακής πολιτικής της χώρας με δεδομένο και ότι προβλέπεται αύξηση της ζήτησης ενέργειας της τάξεως του 2,5% ετησίως. 
      Συνεπώς είναι δείκτης της αποδοτικότητας των πολιτικών που ακολουθούνται σε καθορισμένο πλέον περιβάλλον, που περιγράφεται από την απελευθέρωση της αγοράς του ηλεκτρισμού και την απόδοσή της μέχρι σήμερα, από την προώθηση των ανανεώσιμων πηγών ενέργειας και της συμπαραγωγής και τρίτον, από τα μέτρα και τις πολιτικές για την εξοικονόμηση ενέργειας. Και μέχρι τώρα τα αποτελέσματα της εφαρμογής αυτού του προγράμματος που θεωρητικά μόνο βρίσκεται σε εξέλιξη είναι πενιχρά ως προς τις απόλυτες τιμές και αρνητικά όσον αφορά την προσδοκόμενη εξέλιξη.
      Για να γίνουμε σαφέστεροι, μέχρι σήμερα σε περιβάλλον απελευθέρωσης της αγοράς δεν έχει ξεκινήσει να οικοδομείται καμία νέα παραγωγή, καμία νέα μονάδα παραγωγής από ιδιώτες επενδυτές, παρά το ότι έχουν εκδοθεί οι άδειες από το 2001. Άλλωστε και οι προγραμματισμένες και αδειοδοτημένες νέες μονάδες Ρόδο-Ρέθυμνο, δεν προέβλεπαν οποιεσδήποτε διαφοροποιήσεις των καυσίμων ενώ δεν υπήρξαν τεχνολογικές μεταβολές στις παλαιότερες. Σύμφωνα με το εθνικό πρόγραμμα, θα πρέπει μέχρι το 2012 η παραγωγή από τις ανανεώσιμες πηγές ενέργειας να φθάσει στα 1700 ΜW και σήμερα βρίσκεται στα 308 MW μόλις από αιολικά, ενώ όλοι παραδέχονται ότι τα υδροηλεκτρικά ελάχιστα πλέον μπορούν να συνεισφέρουν. Μάλιστα, σε πολλές περιπτώσεις η μικρή τους ισχύ υπολείπεται δραματικά από το μέγεθος των επιπτώσεων που επιφέρει στο περιβάλλον η εγκατάστασή τους.
      Οι επενδυτές, κύριοι συνάδελφοι, παραπονούνται για τις γραφειοκρατικές καθυστερήσεις και αντί μιας εύλογης ικανοποίησής τους έρχεται στη Βουλή νόμος που το μόνο που εκπληρώνει είναι οι διευθετήσεις που μειώνουν τις ρήτρες που αφορούν την προστασία του περιβάλλοντος και των βασικών οικοσυστημάτων, στα οποία θα γίνεται η εγκατάσταση.
      Η αρχική ιδέα της διαφοροποίησης των επιδοτήσεων, ανάλογα με τη δυσκολία της εγκατάστασης και την τιμή του αιολικού δυναμικού, φαίνεται πως εγκαταλείφθηκε με αποτέλεσμα την υπερσυγκέντρωση των αιολικών πάρκων σε περιοχές υψηλού αιολικού δυναμικού, γεγονός που προκάλεσε την αντίδραση των τοπικών κοινωνιών, αντίδραση που πρέπει να πούμε πως δεν είναι πάντα δικαιολογημένη, αλλά που και σε κάθε περίπτωση αποδεικνύει το χαμηλό βαθμό εμπιστοσύνης των πολιτών στο κράτος και την έλλειψη θεσμών συμμετοχής και ενημέρωσης των πολιτών για τόσο σημαντικά θέματα.
      Σε ό,τι αφορά την εξοικονόμηση ενέργειας τα πράγματα είναι χειρότερα. Όλες οι πολιτικές της Κυβέρνησης για τις μεταφορές και τις συγκοινωνίες εξακολουθούν να έχουν σαν βάση το αυτοκίνητο και τους αυτοκινητοδρόμους. Και στον αστικό χώρο, επίσης, τα μέσα μεταφοράς είναι κακά ως προς το να είναι φιλικά στην εξοικονόμηση ενέργειας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε.
      Στον τομέα εξοικονόμησης ενέργειας στην οικοδομή δεν προχώρησε ο σχετικός νόμος ή τουλάχιστον δεν θεσμοθετήθηκε η υποχρέωση του δημοσίου, των οργανισμών και των κατασκευαστών μεγάλων κτιρίων για την κατασκευή τους με όρους ενεργειακής οικονομίας.
      Όσον αφορά τα θέματα για το φυσικό αέριο, τα οποία είναι πολύ σημαντικά –και οι εξελίξεις είναι σημαντικές- θα αναφερθώ λεπτομερέστατα στη δευτερολογία  μου. 
      Δυστυχώς δεν είναι δυνατόν να εξαντληθεί η λίστα ενεργειών και παρεμβάσεων, των παραλείψεων και των ελλείψεων που αφορούν την παραγωγή και την ενεργειακή επάρκεια.
      Θέσαμε τα σημαντικότερα ζητήματα κατά τη γνώμη μας, ζητήματα ολοκλήρωσης μιας πολιτικής φιλικής στο περιβάλλον που είναι ταυτόχρονα ιδιαίτερα φιλική προς τους ανθρώπους που ζουν στην ίδια χώρα, μιας πολιτικής που πρέπει να έχει ένα μακροχρόνιο ενεργειακό σχεδιασμό για να μπορεί να συμβαδίζει και με τις παγκόσμιες ανάγκες, αλλά και με τις υποχρεώσεις που έχει η χώρα μας απέναντι και στο ευρωπαϊκό περιβάλλον, αλλά απέναντι και στους ίδιους τους πολίτες για τη διασφάλιση και την επάρκεια της ενέργειας, για τη διατήρηση των τιμών, για την υποχρέωσή  μας να τηρήσουμε τις δεσμεύσεις μας από το Πρωτόκολλο του Κιότο.
      Επαναλαμβάνω και πάλι ότι για το φυσικό αέριο θα χρησιμοποιήσω ορισμένα λεπτά από τη δευτερολογία μου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Η κ. Ιωάννα Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Κύριε Πρόεδρε, κύριοι συνάδελφοι, είναι γνωστή η επωδός που ακούμε την τελευταία δεκαετία. Το κράτος είναι ανίκανο να παράσχει υπηρεσίες με τρόπο αποτελεσματικό και οικονομικό. Το κράτος είναι βαρύ και δυσκίνητο στον τομέα των  υπηρεσιών κοινής ωφέλειας, παροχή νερού, απόβλητα, ταχυδρομεία, τηλεπικοινωνίες, δρόμοι, ενέργεια, μεταφορές. Η λύση, λοιπόν, είναι ο ανταγωνισμός που θα θεραπεύσει όλα τα κακώς κείμενα.
      Σύμφωνα, λοιπόν, μ΄ αυτήν τη λογική για να λειτουργήσει ο ανταγωνισμός πρέπει να καταργηθούν οι ρυθμιστικές παρεμβάσεις του κράτους, η περίφημη απορρύθμιση, οι επιμέρους δραστηριότητες των επιχειρήσεων να μοιραστούν σε εξωτερικούς υπεργολάβους και βέβαια να γίνει ιδιωτικοποίηση αφού πρώτα η εταιρεία κοινής ωφέλειας σπάσει σε μικρά κομμάτια για να πουληθεί ευκολότερα.
      Τα αρνητικά αποτελέσματα από την απελευθέρωση των αγορών σε κάθε περίπτωση έχουν αρχίσει να φαίνονται, έχουν αρχίσει να συσσωρεύονται και ορισμένα δείγματα αναγκάζουν τους δογματικούς των νόμων της αγοράς να περιορίσουν τον οίστρο τους. Και εγώ απορώ η Νέα Δημοκρατία σήμερα τι θέση έχει εδώ. Είναι υπέρ της ιδιωτικοποίησης ή υπέρ του να είναι δημόσιος φορέας η ΔΕΗ; Ομολογουμένως δεν το κατάλαβα.
      Η απελευθέρωση της αγοράς ηλεκτρικής ενέργειας στην Καλιφόρνια όπου τα αποτελέσματα από την εφαρμογή του καθεστώτος της ελεύθερης αγοράς ήταν καταστροφικά, είναι γνωστά. Σύντομα παρουσιάστηκε έλλειψη ενέργειας καθώς ενώ η κατανάλωση αυξήθηκε καμία νέα μονάδα παραγωγής δεν κατασκευάστηκε. Η Καλιφόρνια έτσι ζει σήμερα με συνεχείς διακοπές ρεύματος, ενώ οι τιμές πήγαν στα ύψη. Τελικά η πολιτεία ανέλαβε να αγοράζει η ίδια την ενέργεια από τους παραγωγούς εφαρμόζοντας το γνωστό σχήμα όπου οι ζημιές κοινωνικοποιούνται ενώ τα κέρδη ιδιωτικοποιούνται.
      Η RAIL TRACK στη Βρετανία το 1996, η δημόσια επιχείρηση των Βρετανικών σιδηροδρόμων, διασπάστηκε σε πολλές ιδιωτικές εταιρείες. Παράλληλα, δημιουργήθηκε η ιδιωτική εταιρεία RAIL TRACK με αντικείμενο τη διαχείριση του σιδηροδρομικού δικτύου. Μετά από λίγα χρόνια η εταιρεία αυτή, μετά από αίτηση της κυβέρνησης, τέθηκε υπό αναγκαστική διαχείριση.
      Η πτώχευση της ελβετικής εταιρείας αερομεταφορών «SWISS AIR»: Η «SWISS AIR» δεν ήταν καμία κρατική εταιρεία. Το 90% ανήκε στον ιδιωτικό τομέα. Η εταιρεία αυτή οδηγήθηκε με βίαιο τρόπο σε κατάσταση αναγκαστικής διαχείρισης από τις τράπεζες που την ήλεγχαν. 
      Η πτώχευση της «ΕΝRON»: Το κερασάκι στην τούρτα. Η «ENRON» αναδείχθηκε παγκόσμια πρώτη στο εμπόριο της ενέργειας, στην αγορά και μεταπώληση ηλεκτρισμού και αερίου.
Η κατακόρυφη πτώση της και η μηδενική αξία της μετοχής της είναι γνωστή. Η πτώχευσή της λοιπόν είναι απόρροια της αδιαφανούς διαχείρισης με υψηλό ρίσκο και εντάσσεται στο ίδιο πλαίσιο με το φιάσκο της Καλιφόρνια και θέτει σε αμφισβήτηση την πολιτική απορύθμισης του ενεργειακού τομέα. Τα λέμε όλα αυτά για να δείξουμε ότι δεν είναι πανάκεια το να είναι στον ιδιωτικό τομέα τέτοια σοβαρά ζητήματα.
      Έχουν περάσει δύο χρόνια από τότε που βρισκόμαστε σε καθεστώς απελευθερωμένης αγοράς ηλεκτρικής ενέργειας στο επίπεδο της παραγωγής. Μονάδες παραγωγής ηλεκτρικής ενέργειας μπορούν πια να κατασκευάζονται όχι μόνο από τη ΔΕΗ, αλλά και από ανεξάρτητους παραγωγούς. Στο διάστημα αυτό όμως καμία νέα μονάδα δεν προωθείται ούτε από τη ΔΕΗ ούτε από ιδιώτες με ορατές τις συνέπειες στην επάρκεια ηλεκτρικής ενέργειας, αλλά και στην εξέλιξη των τιμών του ρεύματος.
      Οι προβλέψεις του νόμου που τέθηκε σε εφαρμογή πριν από δύο χρόνια, όπως η δημιουργία νέων μονάδων παραγωγής με αδειοδότηση, η ημερήσια αγορά ενέργειας, διέπονται από την αντίληψη ότι οι δυνάμεις της αγοράς ρυθμίζουν τις εξελίξεις και δίνουν λύσεις στον τρόπο κάλυψης της ζήτησης. Το πνεύμα αυτό είναι σε αντίφαση προς την έννοια του μακροχρόνιου ενεργειακού προγραμματισμού, τον οποίον προβλέπει μεν ο νόμος, αλλά το Υπουργείο Ανάπτυξης δεν προχώρησε στη εκπόνησή του παρά τις υποσχέσεις της ΡΑΕ.
      Όσον αφορά στη μονάδα που μάλλον προβλέπεται να φτιάξετε στο Λαύριο: Η πρόταση του Συλλόγου Μηχανικών της ΔΕΗ είναι η άμεση χορήγηση άδειας στη ΔΕΗ για κατασκευή έργου στο Λαύριο ισχύος 400 MW, μόνη εφικτή λύση μέχρι το 2005.
      Στο Λαύριο, αγαπητοί συνάδελφοι, λειτουργούν ήδη τέσσερις μονάδες παραγωγής 1277 MW, δεύτερη μετά την Πτολεμαΐδα. Οι δύο μονάδες λειτουργούν με καύσιμο μαζούτ RS3000, που είναι ό,τι χειρότερο υπάρχει -είναι το υπόλειμμα της διύλισης του πετρελαίου των Διυλιστηρίων Ασπροπύργου- δημιουργώντας μεγάλη μόλυνση στην περιοχή της Λαυρεωτικής, τόσο του Λαυρίου όσο και της Κερατέας.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Ένα λεπτό, κύριε Πρόεδρε.
     Οι άλλες δύο μονάδες λειτουργούν με φυσικό αέριο. 
     Μόλις πριν έξι χρόνια έγινε ο βιολογικός σταθμός επεξεργασίας των τοξικών αποβλήτων του εργοστασίου. Δεν νομίζουμε ότι η περιοχή της Λαυρεωτικής αντέχει άλλη επιβάρυνση. Ήδη η κατασκευή της τέταρτης γραμμής μεταφοράς ηλεκτρικής ενέργειας έχει δημιουργήσει σοβαρό πρόβλημα. Επίσης, θα χρειαστεί νέος χώρος για το καινούριο εργοστάσιο που υποτίθεται ότι θα γίνει, γιατί δεν επαρκεί ο χώρος.
     Με δεδομένη τη μεταφορά των ΧΥΤΑ στην περιοχή της Λαυρεωτικής, η γιγάντωση του εργοστασίου της ΔΕΗ στο Λαύριο θα δημιουργούσε νέα προβλήματα. Αντί για την πέμπτη μονάδα στο Λαύριο θα μπορούσατε να φτιάξετε θερμική μονάδα παραγωγής ρεύματος με την καύση των απορριμμάτων του ΧΥΤΑ που θα δημιουργηθεί.
     Αντιθέτως, υπάρχει άμεσα η δυνατότητα αξιοποίησης της μονάδας της ΔΕΗ στο Αλιβέρι, που σήμερα υπολειτουργεί και μολύνει το περιβάλλον, με τη μεταφορά του φυσικού αερίου, το οποίο έτσι κι αλλιώς αυτό θα χρησιμοποιήσετε απ’ ό,τι φαίνεται και για το Λαύριο. Στην περιοχή της Εύβοιας ο αγωγός περνάει από το Σχηματάρι, πολύ κοντά από τον τόπο που είναι το εργοστάσιο. Θα μπορούσατε να εκσυγχρονίσετε το εργοστάσιο Αλιβερίου και να δώσετε φυσικό αέριο και στην ευρύτερη περιοχή της Εύβοιας, κάτι που θα είναι ένεση για την περιοχή που πλήττεται από ανεργία.
     Επίσης, τόσο για το Λαύριο, για τη Λαυρεωτική γενικότερα, όσο και για την περιοχή Αλιβερίου, θα μπορούσατε να θεσπίσετε αντισταθμιστικά οφέλη, παροχές, ποσοστά επί των εσόδων της ΔΕΗ, όπως γίνεται για την Πτολεμαΐδα και τη Μεγαλόπολη.
     Ευχαριστώ.
     ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Τροποποίηση και συμπλήρωση των νόμων 2308/1995 και 2664/1998 για την Κτηματογράφηση και το Εθνικό Κτηματολόγιο».
     Ακόμη, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας: «Κύρωση της Συμφωνίας μεταξύ των Κυβερνήσεων των Βαλκανικών Χωρών για οικονομική και επιστημονική-τεχνική συνεργασία στον τομέα της γεωργίας».
     Το λόγο έχει ο Υπουργός Ανάπτυξης κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, νομίζω ότι σήμερα είχαμε τύχη. Η σύμπτωση να συζητηθεί συγχρόνως επερώτηση από τη μεριά της Νέας Δημοκρατίας και του Συνασπισμού μας βοήθησε να δούμε πολύ ξεκάθαρα τις διαφορές των απόψεων. Από τη μία μεριά αγωνία, πώς, πότε θα απελευθερωθεί η αγορά ενέργειας για να μπορέσουν να γίνουν οι μεγάλες ιδιωτικές επενδύσεις, οι οποίες θα μας δώσουν λύση στο πρόβλημα της πιθανής κρίσης επάρκειας, που θα παρουσιαστεί στη διάρκεια του 2010 και από την άλλη πλευρά η άλλη, η ευαίσθητη στο περιβάλλον αντίληψη, η οποία ζητεί από τις ανανεώσιμες πηγές ενέργειας να καλύψουμε τις ανάγκες του ενεργειακού δυναμικού, να μην προχωρήσουμε τόσο δυναμικά και γρήγορα στην απελευθέρωση και να αξιοποιήσουμε ουσιαστικά τις δυνατότητες της υπάρχουσας κρατικής δομής της ΔΕΗ, η οποία δίνει προοπτική με βάση μάλιστα και το λιγνίτη που χρησιμοποιεί για επαρκή αξιοποίηση της ενεργειακής μας ανάγκης στην επόμενη δεκαετία.
      Κυρίες και κύριοι συνάδελφοι, επιτρέψτε μου να πω ότι απέναντι στις δύο αυτές απόψεις υπάρχει η άποψη του ΠΑΣΟΚ, η οποία πολύ καθαρά έρχεται και βάζει το θέμα σε μια ευρύτερη διάσταση. Πρέπει να συνειδητοποιήσουμε ότι το πρόβλημα της ενεργειακής πολιτικής στη χώρα μας βρίσκεται σε μια μεταβατική φάση, διότι εμείς από τη μια μεριά έχουμε αναφορά στο περιβάλλον, υποχρέωση διεθνώς να το προστατεύσουμε βάση των συνθηκών του Κιότο. 
      Από την άλλη μεριά έχουμε την απελευθέρωση των ενεργειακών αγορών σε όλο τον κόσμο, μια δυναμική διαδικασία η οποία επεκτείνεται και πρέπει να πάρουμε θέση πώς εμείς βλέπουμε την απελευθέρωση αυτών των αγορών. 
      Επίσης πρέπει να λάβουμε υπόψη, κυρίες και κύριοι, διότι δεν το άκουσα καθόλου απόψε, ότι υπάρχει ανάγκη ασφαλούς ανεφοδιασμού της ενεργειακής κάλυψης της χώρας είτε με πετρέλαιο είτε με φυσικό αέριο είτε με ηλεκτρισμό, που δεν εξαρτάται μόνο από εμάς αλλά είναι μια διεθνοποιημένη διαδικασία.
      Εάν δεν λάβουμε όλους μαζί αυτούς τους τρεις παράγοντες υπόψη, δεν θα μπορέσουμε να απαντήσουμε με ποιον τρόπο εμείς αυτήν τη μεταβατική περίοδο διαμόρφωσης της ενεργειακής μας πολιτικής προχωρούμε, ώστε να καταλήξουμε σε ένα μοντέλο μέσα στη διάρκεια της δεκαετίας του 2010, που θα έχει πλήρη επάρκεια με πηγές που βασικά θα αξιοποιούν το δικό μας ορυκτό πλούτο, που είναι ο λιγνίτης, αλλά με ένα σύγχρονο και αποδοτικό τρόπο που θα προστατεύει το περιβάλλον, θα εγγυάται την αξιοποίηση της ΔΕΗ, θα προβλέπει την ενδυνάμωση της με μια συστηματική ανανέωση των παλαιωμένων υποδομών τις οποίες διαθέτει και παράλληλα θα καλύπτουμε τις ανάγκες μας με τη λειτουργία ενός επαρκούς αριθμού ιδιωτικών παραγωγών ενέργειας, που θα καλύψουν την ποσότητα που χρειαζόμαστε και στη δεκαετία του 2010, αλλά και σε συνεχή βάση θα αποτελέσουν μόνιμο και σταθερό στοιχείο στη συλλογική κάλυψη της ενεργειακής αγοράς της χώρας και μάλιστα –πρέπει να το τονίσω αυτό από τώρα για να γίνει σαφές μιας και ορισμένοι το παραβλέπουν- με μεγάλο πλεονέκτημα στην κερδοφορία της ΔΕΗ, διότι από τη λειτουργία των ιδιωτικών παραγωγικών μονάδων ενέργειας θα καλύπτεται και ένα ποσοστό υποχρέωσης που είχε μέχρι σήμερα η ΔΕΗ με το αντιοικονομικό και πεπαλαιωμένο τρόπο παραγωγής ενέργειας να καλύπτει, έτσι ώστε η ίδια θα επωφελείται, διότι ως τιμολόγιο θα πληρώνει βέβαια την ενιαία τιμή ηλεκτρικής μονάδας σε όλη την Ελλάδα, όμως δεν θα είναι υποχρεωμένη να παράγει αυτή την ενέργεια. Αυτή θα καλύπτεται από τις ιδιωτικές παραγωγές ενέργειας, έτσι ώστε να αυξάνεται η κερδοφορία και να μειώνεται το κόστος παραγωγής της ίδιας της ΔΕΗ, η οποία επιβαρύνεται έτσι και αλλιώς επί δεκαετίες με το υψηλό κόστος παραγωγής μονάδων, οι οποίες με την πάροδο του χρόνου αυξάνουν το κόστος λειτουργίας τους.
      Να, λοιπόν, γιατί, κυρίες και κύριοι συνάδελφοι, μέσα από αυτήν τη λογική πρέπει να δούμε τελικά πώς θα είναι το σύστημα το δικό μας. Βέβαια, επιτρέψτε μου να πω ότι στη Θεσσαλονίκη πριν τρεις ημέρες μας δόθηκε η δυνατότητα ως Προεδρία της Ευρωπαϊκής Ένωσης να κάνουμε σαφή την κατεύθυνση, το περιεχόμενο και τις προτεραιότητες της ευρωπαϊκής πολιτικής που προωθούμε ως Ελληνική Προεδρία για να μπορέσει να υπάρξει η κάλυψη των στόχων που έχει θέσει το σύνολο των ευρωπαϊκών χωρών.
      Οι στόχοι αυτοί είναι η απελευθέρωση των αγορών ηλεκτρισμού και φυσικού αερίου για όλες τις ευρωπαϊκές χώρες σε δύο στάδια μέχρι το 2004 και το 2007.
      Αναφέρθηκε προηγουμένως από τους συναδέλφους και είναι ένας στόχος, στον οποίο σύγκλιναν πλέον όλες οι κυβερνήσεις της Ευρωπαϊκής Ένωσης. Ομόφωνα έχουν παρθεί οι αποφάσεις. Ήρθαμε να βρούμε ισορροπία, με ποιον τρόπο οι κρατικές, δημόσιες, κοινωνικού χαρακτήρα υπηρεσίες θα ενταχθούν μέσα από τη λειτουργία της πλήρως πλέον απελευθερωμένης ενεργειακής αγοράς της Ευρωπαϊκής Ένωσης. 
      Επισημαίνεται και επιβεβαιώνεται ο χαρακτήρας της Δημόσιας Επιχείρησης Ηλεκτρισμού, έτσι ώστε να προβλέπονται και ειδικές ρυθμίσεις στο βαθμό που καλύπτει κοινωνική ανάγκη. Εκείνο που ζητείται είναι να υπάρξει πράγματι ανταγωνισμός στην αγορά, η οποία δημιουργείται, ώστε να ξεφύγουμε από τη λογική της κρατικής επιδότησης και μέσα από την αξιοποίηση των νέων πηγών ενέργειας να μπορέσουμε πράγματι να προστατεύσουμε το περιβάλλον. Στην προκειμένη περίπτωση έχουμε το φυσικό αέριο, που γίνεται η αποκλειστική σε αυτά τα επόμενα χρόνια πηγή ενέργειας και κρίσιμη για την κάλυψη των νέων ενεργειακών εργοστασίων από φυσικό αέριο για την παραγωγή ηλεκτρισμού. Είναι η ενεργειακή, αν θέλετε, κάλυψη που προσφέρει τη μεγαλύτερη καθαρότητα και συγχρόνως τη μεγαλύτερη οικονομική αξιοποίηση της ενέργειας, έτσι ώστε πραγματικά να μπορέσουμε να πάμε σε μια αποτελεσματικότερη οικονομική λειτουργία.
      Σε τελική ανάλυση δεν πρέπει να ξεχνάμε ότι η ενεργειακή αγορά έχει βασική σημασία για τη στρατηγική συνολικής ανάπτυξης της χώρας μας. Είτε η παραγωγή είτε οι υπηρεσίες εξαρτώνται σε έναν τεράστιο βαθμό από το κόστος της ενεργειακής κατανάλωσης, η οποία χρειάζεται για την παραγωγή ή των υπηρεσιών ή των προϊόντων. Βεβαίως ξέρετε πολύ καλά ότι στην Ελλάδα διαθέτουμε τη φθηνότερη ηλεκτρική ενέργεια για την οικιακή κατανάλωση σε όλη την Ευρώπη. Έχουμε όχι την φθηνότερη ηλεκτρική ενέργεια για τις επιχειρήσεις, τη βιομηχανία και τις μεγάλες παραγωγές, όμως δεν είμαστε και στη χειρότερη θέση. Πάντως μένει και για εμάς ο στόχος στα πλαίσια της ευρωπαϊκής πολιτικής να πετύχουμε την καλύτερη δυνατή ποιότητα, την πιο καθαρή ενέργεια, επάρκεια ενέργειας και συγχρόνως το καλύτερο δυνατό κόστος.
      Βέβαια, όπως σας είπα προηγουμένως, το θέμα μας δεν ήταν μόνο να απελευθερώσουμε τις αγορές ηλεκτρισμού και φυσικού αερίου στην Ευρωπαϊκή Ένωση. Συγχρόνως ζητούμε την ασφάλεια εφοδιασμού σε πετρέλαιο και φυσικό αέριο μεταξύ όλων των χωρών. Επομένως προωθούμε τα διευρωπαϊκά δίκτυα. Πρέπει να διασυνδεθούν οι ευρωπαϊκές χώρες μεταξύ τους για να μπορέσουν πράγματι να δημιουργήσουν τις υποδομές μιας ολοκληρωμένης, κοινής ενεργειακής αγοράς. 
      Σε αυτήν την προοπτική με σύμφωνη γνώμη των χωρών της Ευρωπαϊκής Ένωσης η Ελλάδα αναδεικνύεται ως ένας καθοριστικός ενεργειακός κόμβος. Λειτουργεί ήδη με πρωτεύουσα την Ελλάδα η περιφερειακή αγορά ηλεκτρικής ενέργειας της Νοτιοανατολικής Ευρώπης που συγκροτήθηκε εδώ και δύο χρόνια. Από το περασμένο δεύτερο εξάμηνο η Αθήνα είναι η πρωτεύουσα, η οποία έδωσε το εναρκτήριο λάκτισμα να ξεκινήσει να λειτουργεί αυτή η εναρκτήρια περιφερειακή αγορά ηλεκτρισμού. 
      Συνεχίζει φέτος προεδρία η Ρουμανία, το γεγονός όμως είναι ότι με πλήρη οικονομική υποστήριξη της Ευρωπαϊκής Ένωσης ανασυντάσσονται, ανανεώνονται και εκσυγχρονίζονται στη Νοτιοανατολική Ευρώπη οι υπάρχουσες υποδομές ενέργειας για τον ηλεκτρισμό, οι οποίες είναι κατεστραμμένες, έτσι ώστε να μπορέσουμε και στη Βοσνία-Ερζεγοβίνη και στην Κροατία με την υλοποίηση συγκεκριμένων προγραμμάτων που χρηματοδοτούνται από την Ευρωπαϊκή Ένωση να τύχουμε της πλήρους ανανέωσης του δικτύου και να λειτουργήσει επομένως ολοκληρωμένα το δίκτυο της αγοράς ηλεκτρισμού περιφερειακά εδώ στη Νοτιοανατολική Ευρώπη και να συγκροτήσουμε, αν θέλετε, μια νέα προοπτική σύνδεσης και των υπολοίπων χωρών της Βαλκανικής, οι οποίες αυτήν τη στιγμή έχουν ένα τεράστιο πρόβλημα -βλέπε Σκόπια, βλέπε Αλβανία, βλέπε Κόσοβο, βλέπε Γιουργκοσλαβία- και οι οποίες πρόκειται να ενταχθούν. Είναι όλες μέλη της περιφερειακής αγοράς ηλεκτρικής ενέργειας –της ευρωπαϊκής- και βέβαια γι’ αυτές υπάρχει ανάγκη να υποστηριχθεί αυτή η προοπτική
      Το ίδιο ισχύει για το φυσικό αέριο. Και για το φυσικό αέριο προβλέπεται από την Ευρωπαϊκή Ένωση η δημιουργία διευρωπαϊκού δικτύου που συνδέει όλες τις χώρες.
      Χθες στη Θεσσαλονίκη υπογράψαμε με την Τουρκία μία διακρατική συμφωνία, έτσι ώστε η σύνδεση των δύο αγωγών μεταφοράς φυσικού αερίου Ελλάδος και Τουρκίας να γίνει μέσα από μία κοινοπραξία με την οποία εμείς αλλά και με άλλες χώρες θα κατασκευάσουμε το ενδιάμεσο κομμάτι αγωγού διακοσίων ογδόντα χιλιομέτρων ύψους 250 εκατομμυρίων δολαρίων, ώστε ξεκινώντας από το τέλος αυτής της χρονιάς μέχρι το 2005 να είμαστε έτοιμοι. 
      Το 2005 προβλέπουμε να λειτουργήσει απελευθερωμένα η αγορά ηλεκτρισμού και φυσικού αερίου στην Ευρωπαϊκή Ένωση, άρα θα μπορέσουμε να εξασφαλίσουμε και τροφοδοσία με αέριο από τις χώρες της Κασπίας για πρώτη φορά, ενδυναμώνοντας την ευρωπαϊκή αγορά, συμπληρώνοντας το φυσικό αέριο, το οποίο έρχεται από το σιβηρικό αγωγό και τη Ρωσία εδώ και τριάντα χρόνια και καλύπτει όλες τις χώρες της Ανατολικής Ευρώπης, της Κεντρικής Ευρώπης ξεκινώντας από τη Φιλανδία, Γερμανία, Βουλγαρία, Ρουμανία, Ελλάδα. Όπως ξέρετε, έχουμε σύμβαση με την οποία προμηθευόμαστε ρώσικο φυσικό αέριο συνολικά έξι δισεκατομμύρια κυβικά το χρόνο, τρία άμεσα από το κράτος και τρία δισεκατομμύρια κυβικά μέσα από σύμβαση με τη μικτή ελληνορωσική εταιρεία. 
      Πάντως είναι γεγονός ότι για την κάλυψη των αναγκών της Ελλάδος διαθέτουμε μία επάρκεια, η οποία πλέον ξεπέρασε τα τρία δισεκατομμύρια κυβικά φυσικό αέριο κατανάλωσης το χρόνο. Κινούμαστε τώρα πλέον με τις νέες εταιρείες διάδοσης του φυσικού αερίου και προβλέπεται σε όλη την Ελλάδα να μπούμε στα επόμενα τρία δισεκατομμύρια κυβικά. Αλλά συγχρόνως ενδιαφερόμαστε να λειτουργήσουμε ως transit χώρα, ως χώρα μεταφοράς φυσικού αερίου και εμείς και η Τουρκία διότι από το 2005 θα είναι δυνατό να κινούνται σημαντικές ποσότητες φυσικού αερίου. Προβλέπουμε τη διαμόρφωση αγωγών οι οποίοι θα κινήσουν  δεκαεννέα δισεκατομμύρια κυβικά φυσικό αέριο προς την Ευρωπαϊκή Ένωση. 
      Να, λοιπόν, κυρίες και κύριοι συνάδελφοι, γιατί είμαστε εξαρτώμενοι και από διεθνείς εξελίξεις, οι οποίες βέβαια δεν έχουν μόνο το φυσικό αέριο αλλά έχουν και το πετρέλαιο. Υπάρχει επιρροή αλλά δεν επεκτείνομαι πλέον σε αυτό το θέμα, της εξέλιξης της τροφοδοσίας και της επάρκειας πετρελαίου σε στιγμές κρίσης όπως βλέπετε αυτές τις ημέρες. Αλλά ευτυχώς μπορέσαμε και το άτυπο Συμβούλιο Υπουργών Ενέργειας εξασφάλισε την επιβεβαίωση για μία ακόμη φορά ότι και σε περίπτωση κρίσης, όπως με το Ιράκ που αναμένουμε μετά από μερικές εβδομάδες ή ημέρες να γίνει πόλεμος, θα υπάρξει επάρκεια βάσει της διαβεβαίωσης των χωρών του ΟΠΕΚ. Στο άτυπο Συμβούλιο της Θεσσαλονίκης το επιβεβαίωσε αυτό ο Γενικός Γραμματέας έτσι ώστε όχι μόνο τώρα με τα πέντε εκατομμύρια κυβικά πετρελαίου που παράγονται αλλά και σε περίπτωση διακοπής από το Ιράκ οιασδήποτε παροχής πετρελαίου, να μπορέσουμε να εξασφαλιστούμε και να μην έχουμε πρόβλημα τροφοδοσίας τουλάχιστον. Βέβαια δεν μπορεί να αποκλείσει κανείς μία κερδοσκοπία, η οποία πραγματοποιείται τους τελευταίους δύο μήνες, όπως βλέπετε, πάνω στην τιμή του πετρελαίου και τη ζούμε όλοι μας. Βρίσκεται σταθερά γύρω στα 30, 31, 32 δολάρια το βαρέλι το μαζούτ. Αυτό βέβαια είναι μία προείσπραξη των μεγάλων διεθνών εμπορικών επιχειρήσεων ένεκα του κόστους του πολέμου. Όμως εμείς πρέπει να λάβουμε υπόψη μας ότι αυτό συγχρόνως προσδιορίζει και το ύψος μελλοντικά της τιμής του πετρελαίου σε πιθανή κρίση, την οποία απευχόμαστε. 
      Εμείς ζητούμε την ειρήνη, δεν θέλουμε τον πόλεμο και κάνουμε προσπάθειες και ως Προεδρία αλλά γενικότερα ως ευρωπαϊκές χώρες στην πλειοψηφία, παρ’ ότι υπάρχουν και διαφορετικές απόψεις, ώστε να μπορέσει να προωθηθεί αυτή η κοινή στάση που επετεύχθη από την Ελληνική Προεδρία και μάλιστα με μεγάλη επιτυχία, απέναντι στο θέμα του Ιράκ. 
      Όμως ό,τι και να συμβεί εμείς έχουμε την υποχρέωση να εξασφαλίσουμε την ενεργειακή κάλυψη, τις ενεργειακές ανάγκες και την οικονομική δραστηριότητα της χώρας μας, η οποία δεν πρέπει να επηρεαστεί από ένα κλίμα αβεβαιότητας, ανασφάλειας και άγνοιας για το τι πιθανόν θα συμβεί, ποια θα είναι η πολιτική μας συνολικά, τα αποθηκευτικά μας μέτρα. 
      Ένα άλλο θέμα το οποίο επίσης μας απασχολεί αυτήν την περίοδο είναι εάν θα χρειαστεί να αυξήσουμε τις ποσότητες αποθήκευσης που έχουμε για ώρα ανάγκης, όλες οι ευρωπαϊκές χώρες, από ενενήντα σε εκατόν είκοσι ημέρες ή εάν θα παραμείνουμε τελικά στις ενενήντα μέρες και αντ’ αυτού θα χρησιμοποιήσουμε νέα μέτρα, όπως χρησιμοποίηση των αποθηκευμένων ποσοτήτων πετρελαίου έτσι ώστε να έχουμε επάρκεια στην αντιμετώπιση της κρίσης.
      Με αυτές τις πολιτικές, κυρίες και κύριοι συνάδελφοι, σε ευρωπαϊκό επίπεδο, αντιλαμβάνεστε ότι διαμορφώνεται εκ των πραγμάτων το συνολικό πλαίσιο μέσα στο οποίο θα κινηθεί και η ολοκληρωμένη ενεργειακή πολιτική.
      Με την επερώτησή σας θέτετε ορισμένα ερωτήματα και αμφισβητείτε αν και κατά πόσο τελικά είναι εφικτή η πραγματοποίηση ιδιωτικής παραγωγής ηλεκτρισμού από φυσικό αέριο στην Ελλάδα. Διακρίνω μια ανησυχία και μια αβεβαιότητα. 
      Κυρίες και κύριοι, καμία αβεβαιότητα δεν υπάρχει. Και εκείνο που με κάθε ειλικρίνεια θέλω να πω είναι ότι βεβαίως υπάρχει και μια σχετική χρονική διάρκεια. Πρέπει να διαμορφώσουμε ένα ολοκληρωμένο σύστημα αγοράς ηλεκτρικής ενέργειας σε μια χώρα η οποία έχει ζήσει, όπως όλες σχεδόν οι ευρωπαϊκές χώρες, επί δεκαετίες με ευθύνη αποκλειστικά μιας και μόνο κρατικής επιχείρησης, με νοοτροπία επιδότησης και υποστήριξης από το κράτος και μακριά από κάθε ανταγωνιστική διαχείριση ενεργειακών αναγκών. Όπως καταλαβαίνετε, εδώ πρέπει να παλέψουμε με νοοτροπίες, πρέπει να προσαρμόσουμε πρακτικές. Βέβαια η επιλογή γίνεται όχι μόνο σε εθνικό επίπεδο αλλά σε ευρωπαϊκό. Παραδείγματος χάρη η  Ελλάδα και η Γαλλία έχουν όμοιες απόψεις για το ότι θέλουν να κρατήσουν επιχειρήσεις δημόσιες, κρατικές, κοινωνικού χαρακτήρα που θα καλύψουν ένα μεγάλο κομμάτι της ενεργειακής αγοράς της χώρας. Αυτό το τονίζουμε ξεκάθαρα. Και στο μέλλον θα διατηρήσουμε δημόσια επιχείρηση ηλεκτρισμού. Θα είναι η ΔΕΗ, η οποία μάλιστα απαιτούμε να αναδειχθεί σε έναν πρωταθλητή, αν θέλετε, αυτής της ενεργειακής αγοράς. Με τις επιλογές που κάναμε, με την είσοδο στο χρηματιστήριο, με τη μεγάλη κερδοφορία που αναδεικνύει, με τους ισολογισμούς, με τη διαφάνεια αποδεικνύεται ότι μπορεί ένας δημόσιος οργανισμός να είναι παραγωγικός και αποτελεσματικός και να συμβάλλει καθοριστικά στην αντιμετώπιση των προβλημάτων. 
      Πρέπει να τονίσω επίσης ότι την ίδια στιγμή θέλουμε, ανοίγοντας όπως όλες οι ευρωπαϊκές χώρες την αγορά, την ιδιωτική παραγωγή ενέργειας. Είναι η αναγκαία στρατηγικού χαρακτήρα επιλογή που κάνουμε. Και άκουσα προηγουμένως την αγωνία σας πάνω σ’ αυτό. Εμείς έναντι της παλιάς λογικής του ξεπουλήματος τμημάτων του δημόσιου φορέα και του δημόσιου χώρου, είτε στον ΟΤΕ είτε στη ΔΕΗ, σε ιδιώτες για να κάνουν την ιδιωτική αγορά, ερχόμαστε και προωθούμε την ξεχωριστή συνεργασία δημόσιου και ιδιωτικού τομέα. Θέλουμε συνεργασία δημόσιου και ιδιωτικού τομέα μέσα στις δημόσιες επιχειρήσεις ενέργειας όπως είναι οι ΔΕΠΑ, όπως είναι τα ΕΛΠΕ. 
      Και για τη ΔΕΠΑ, όπως ξέρετε, έχουμε κάνει διαγωνισμό και προσήλθαν πάνω από εννιά μεγάλες επιχειρήσεις, με τις οποίες θα εξασφαλίσουμε συνεργασία δημόσιου και ιδιωτικού τομέα. Και κάποιος συνάδελφος με ρώτησε γιατί το επιβάλλουμε αυτό στη ΔΕΗ. Κερδοφορία της προσφέρουμε, αγαπητέ μου συνάδελφε, διότι μπαίνει μέσα στην καρδιά ενός σύγχρονου μεγάλου οργανισμού του φυσικού αερίου, που θα αναδειχθεί σε βασικό παράγοντα όχι μόνο για την ενεργειακή αγορά της Ελλάδας αλλά και για την ευρωπαϊκή αγορά. Και αυτό γιατί θα είναι ο βασικός φορέας μεταφοράς και μεταπώλησης του φυσικού αερίου προς την ευρωπαϊκή αγορά που θα προέρχεται από τις χώρες της Κασπίας. Άρα να είστε βέβαιοι –και φροντίζουμε γι’ αυτό- ότι η ΔΕΗ θα βγει κερδισμένη. 
      Επίσης την προτρέπουμε και για άλλες δραστηριότητες όπως είναι οι διεθνείς συνεργασίες. Και αυτό γιατί η δουλειά της ΔΕΗ είναι να συνεργαστεί και με γειτονικές χώρες, να πάει στη Γιουγκοσλαβία, στη Ρουμανία, στη Βουλγαρία. Πρέπει να προχωρήσει σε συνεργασίες για να μπορέσει πράγματι να επιβεβαιωθεί ο καθοριστικός της ρόλος. Αυτό όμως δεν αναιρεί το γεγονός ότι θα υπάρξουν, όπως προβλέπουμε εν συνεχεία, επαρκείς μονάδες ιδιωτικής παραγωγής ηλεκτρισμού στην Ελλάδα μέσα σ’ αυτήν τη δεκαετία για να μπορέσουν να προσφέρουν το δικό τους ρόλο, διότι τις χρειαζόμαστε, διότι θέλουμε και στην Ελλάδα να έχουμε ενιαία ευρωπαϊκή αγορά ηλεκτρισμού και φυσικού αερίου.
      Ακριβώς γι’ αυτό, κύριοι συνάδελφοι, οι ανησυχίες σας για το τι έχουμε κάνει μέχρι σήμερα, δεν στέκονται. ‘Εχουμε ένα νόμο που επιβεβαίωσε –αν θυμάμαι καλά τον ψηφίσατε και εσείς- την απελευθέρωση της αγοράς ενέργειας, δηλαδή το ν. 2773/99. Τέθηκε σε εφαρμογή στις 19.2.2001 σε εναρμόνιση με την οδηγία 9692. Η Ελληνική Προεδρία επεξεργάζεται μία νέα οδηγία με βάση τις αποφάσεις που έχουν ληφθεί να ανοίξει η αγορά το 2004 οριστικά για την οικιακή κατανάλωση. Μέχρι τον Ιούλιο του 2007 θα ανοίξει και για την οικιακή κατανάλωση. ‘Αρα υπάρχει ανάγκη να επεξεργαστούμε μία νέα οδηγία, η οποία θα πάει και στο Ευρωπαϊκό Κοινοβούλιο. Γι’ αυτό θα φέρουμε και τροποποίηση του υφιστάμενου νόμου, ώστε να τον προσαρμόσουμε στην οδηγία αλλά και για να λειτουργήσει αποτελεσματικά η αγορά ώστε να αισθανθούν ασφαλείς οι επενδυτές οι οποίοι θέλουν να προχωρήσουν στην παραγωγή ηλεκτρισμού από φυσικό αέριο.
      Με ρωτήσατε για την επένδυση των ΕΛΠΕ στη Θεσσαλονίκη, με την ΤΡΑΚΤΕΜΠΕΛ και με την ΕΤΑ. Πράγματι, υπάρχει ένα θέμα. Ζητήθηκε από την εταιρεία μία αλλαγή στον τρόπο συνεταιρισμού. Αυτό συζητείται αλλά δεν άλλαξε σε τίποτα τα σχέδια, την ευθύνη και τη δέσμευση των ΕΛΠΕ να προχωρήσει η μονάδα παραγωγής ηλεκτρισμού 400 μεγαβάτ από φυσικό αέριο στη Θεσσαλονίκη. Αφού συνεννοηθήκαμε με τους δήμους της περιοχής και αφού δώσαμε όλες τις απαραίτητες εγγυήσεις, διεκδικούμε να υπάρχουν και αντισταθμιστικά και κάλυψη των αναγκών, ώστε να μπορέσουν στο νομαρχιακό συμβούλιο να εγκρίνουν τη λειτουργία της μονάδος. 
      Αδίκως λοιπόν ανησυχείτε. Τόσο τα όργανα της ΡΑΕ όσο και του ΔΕΣΜΗΕ λειτουργούν με βάση το νόμο που ανέφερα προηγουμένως, έτσι ώστε να καλύπτονται οι νέες θεσμικές ανάγκες. Βγάζουν άδειες, κάνουν τους κανονισμούς και επεξεργάζονται όλες τις απαραίτητες λειτουργίες. Ο ΔΕΣΜΗΕ έχει πλήρη λειτουργία και ανέλαβε τον έλεγχο και την παροχή πρόσβασης σε τρίτους στο σύστημα ηλεκτρικής ενέργειας, όπως προβλέπει ο νόμος για την απελευθέρωση της αγοράς ενέργειας. Το θέμα δεν είναι μόνο οι άδειες. Ο καθένας που παίρνει άδεια παραγωγής ηλεκτρισμού από φυσικό αέριο, έχει και μία σειρά από  υποχρεώσεις. Ο ΔΕΣΜΗΕ ανέλαβε και τη λειτουργία της οικονομικής κατανομής φορτίου στις μονάδες παραγωγής. Δεν έχει πλέον η ΔΕΗ αυτήν την αρμοδιότητα. Άρα λειτουργεί πρότυπο αγοράς με τον ΔΕΣΜΗΕ να έχει την πλήρη ευθύνη, να επιλέγει ποια μονάδα και πότε θα μπαίνει μέσα στο σύστημα. 
      Έχουμε και την ηλεκτρονική δημοσίευση ωριαίας οριακής τιμής του συστήματος. Ολοκληρώθηκε επίσης ο διαγωνισμός για τον καταμερισμό σε αδειούχους προμηθευτές ηλεκτρικής ενέργειας για την ικανότητα μεταφοράς των ηλεκτρικών διασυνδέσεων. Όπως ξέρετε είναι 600 μεγαβάτ στο βορρά και 500 μεγαβάτ με την Ιταλία. Προετοιμάστηκε το νέο πενταετές πρόγραμμα του ΔΕΣΜΗΕ για τα δίκτυα, διότι πρέπει να ανανεωθούν και τα δίκτυα υψηλής τάσης, όπως της Θεσσαλονίκης, Κήπων, τουρκικά σύνορα, και της Θεσσαλονίκης προς το βορρά. Η υλοποίηση του νέου πενταετούς προγράμματος ύψους 15 δισεκατομμυρίων δραχμών, ανατέθηκε στη ΔΕΗ. Προσδιορίστηκαν τα τέλη χρήσεως του συστήματος μεταφοράς υψηλής τάσης και του δικτύου μέσης τάσης, τα τέλη για τον ειδικό λογαριασμό του ΔΕΣΜΗΕ και για τις ανανεώσιμες πηγές ενέργειας. 
      ΠΡΟΕΔΡΕΥΩΝ (Κωνσταντίνος Βρεττός): Με συγχωρείτε, κύριε Υπουργέ.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα νότια θεωρεία, αφού προηγουμένως ξεναγήθηκαν στους χώρους της Βουλής, τριάντα έξι Έλληνες επιχειρηματίες μέλη του ελληνικού τμήματος Αιγαίου-Μακεδονίας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Συνεχίστε, κύριε Υπουργέ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όπως ξέρετε έχουν εκδοθεί όλες οι άδειες. Τις αναφέρατε και δεν χρειάζεται να τις πω και εγώ.
      Δόθηκαν οι άδειες σε ιδιωτικές εταιρείες προμηθευτή ηλεκτρικής ενέργειας μέχρι 2.000 MW, οι οποίες μπορούν να εισάγουν ηλεκτρική ενέργεια. Επίσης, προκηρύχθηκαν νέες θερμοηλεκτρικές μονάδες για τα διασυνδεδεμένα νησιά Κρήτη και Ρόδο 220 MW και 120 MW και θα κατασκευαστούν ως ιδιωτικά έργα με τη μέθοδο του ΒΟ. Ο διαγωνισμός αυτήν τη στιγμή βρίσκεται στη δεύτερη φάση. Στην Κρήτη πρόσφατα πετύχαμε και μια μεγάλη συμφωνία όσον αφορά τον τόπο που πρέπει να εγκατασταθούν τα δύο νέα εργοστάσια και αυτό νομίζω ότι είναι πάρα πολύ θετικό, διότι δείχνει ότι προχωρούμε. 
      Η ΔΕΗ αναθεώρησε το λογιστικό της σύστημα, κατέθεσε ήδη στη ΡΑΕ το λογιστικό αναλογισμό, όπως ζητήθηκε, και την αποτίμηση της αξίας των παγίων, έτσι ώστε να μπορέσει να λειτουργήσει το σύστημα του διαχωρισμού του κόστους, όπως είπε ο συνάδελφος. 
      Κυρίες και κύριοι συνάδελφοι, επειδή ρωτήσατε ορισμένα πράγματα, θα ήθελα να σας ενημερώσω ότι δεν υπάρχει αστάθεια στο ηλεκτρικό σύστημα, ούτε έλλειμμα ηλεκτρικής ενέργειας. Από το ΔΕΣΜΗΕ που σύμφωνα με το νόμο είναι ο αρμόδιος φορέας, έχει γίνει ολοκληρωμένη μελέτη βάσει σεναρίων αναφοράς –θα την καταθέσω για τα Πρακτικά- τόσο της βασικής ανάπτυξης όσο και της ήπιας ανάπτυξης, και βάσει αυτής της μελέτης προβλέπεται αύξηση κατ’ έτος 4,2% στη μία περίπτωση και 3,2% στην άλλη, ενώ απαιτούνται 52.400 GW το 2006 και 56.400 GW 2005. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
      Επομένως, όπως βλέπετε, αυτά τα δύο σενάρια, δείχνοντας ετήσια αύξηση 4,2% και 3,2% συμβαδίζουν περίπου και με την αύξηση του ΑΕΠ που δείχνει την ενεργειακή κατανάλωση και τη μεγέθυνση του οικονομικού προϊόντος της χώρας. 
      Η πρόβλεψη ζήτησης ισχύος, που ζητήσατε, βάσει αυτής της μελέτης προβλέπει για το 2005 10.500 MW, για το 2006 11.050 MW, για το 2007 11.600 MW. 
      Επίσης, κυρίες και κύριοι συνάδελφοι, η κάλυψη της ζήτησης ενέργειας εξασφαλίζεται, έτσι ώστε τελικά με βάση τα τρία σενάρια να προκύπτει ότι το 2005 βάσει του πρώτου σεναρίου, της βάσης, θα χρειαζόμαστε 900 MW και με το σενάριο «δυσμενών συνθηκών» 900 MW. Προσέξτε! Αυτά όσον αφορά το 2005, γιατί είπατε για τρία διαφορετικά χρόνια. Οι απαιτήσεις όσον αφορά το 2006 βάσει των σεναρίων «αναφοράς» είναι 1200 MW και βάσει του σεναρίου «δυσμενών συνθηκών» 1350 MW. Οι απαιτήσεις για το 2007 είναι 1500MW και 1800 MW. 
      Άρα, λοιπόν, κυρίες και κύριοι συνάδελφοι, αυτό που προκύπτει είναι ότι για τα έτη 2004, 2005 και 2006 χρειαζόμαστε τρεις νέες μονάδες, οι οποίες θα ενταχθούν στο σύστημα και θα μπορέσουν να καλύψουν τις ανάγκες, ως ιδιωτική παραγωγή ηλεκτρισμού από φυσικό αέριο, με βάση το νέο θεσμικό πλαίσιο που θα διαμορφωθεί, το νόμο που ισχύει συν τις τροποποιήσεις οι οποίες είναι αναγκαίες βάσει της προσαρμογής μας στην Ευρωπαϊκή Ένωση. 
      (Στο σημείο αυτό ο Υπουργός Ανάπτυξης κ. Απόστολος – Αθανάσιος Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΓΕΩΡΓΙΟΣ ΣΑΛΑΓΚΟΥΔΗΣ: Ποια είναι τα σενάρια; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας τα έδωσα, κύριε συνάδελφε. Αν θέλετε, πάρτε τα –τα καταθέτω- για να τα μελετήσετε. Εξάλλου τα έχει και ο ΔΕΣΜΗΕ. Αν ανοίξετε το site του ΔΕΣΜΗΕ, θα τα βρείτε όλα εκεί. 
      Επιπλέον, κυρίες και κύριοι συνάδελφοι, θα ήθελα να σας ενημερώσω ότι βεβαίως υπάρχει μακροχρόνιος ενεργειακός σχεδιασμός.  Αλλά προσέξτε. Αυτήν τη φορά ο ενεργειακός σχεδιασμός δεν είναι ένα στατικό μέγεθος το οποίο περιλαμβάνει τις ανάγκες γραμμικά σε ένα σχέδιο, σε ένα σενάριο, αλλά εδώ εφαρμόζουμε πλέον και στην Ελλάδα εναλλακτικά σενάρια, ώστε να μπορέσουμε να καλύψουμε το μακροχρόνιο ενεργειακό σχεδιασμό. Αυτός έχει κατατεθεί και έχει προβλεφθεί. 
      Εκείνο, όμως, που θέλω να σας πω, για να μη σας καθυστερώ περισσότερο, είναι το εξής. Βεβαίως, πρέπει να προχωρήσουμε. Δεν υπάρχει καμία αμφιβολία. Όμως, εμείς επιλέγουμε το διάλογο, προκειμένου να έχουμε υπόψη μας όλες τις απόψεις. Μάλιστα συζητούμε και με τους τραπεζικούς φορείς, διότι πρέπει να εξασφαλίσουμε τη χρηματοδότηση όλων των επενδύσεων σε μία καινούρια βάση και είμαστε αισιόδοξοι εξαιτίας του διαλόγου που έγινε όλη τη χρονιά. 
      Καταλήγουμε, λοιπόν, σε σύστημα το οποίο θα μας βοηθήσει, τροποποιώντας ορισμένες ρυθμίσεις του ισχύοντος νόμου να αντιμετωπίσουμε με αξιοκρατία, με ανταγωνιστικότητα και με διαφάνεια τους οποιουσδήποτε διαγωνισμούς είναι ανάγκη να υπάρξουν και βέβαια σταδιακά –δεν είναι ανάγκη να γίνουν όλοι μαζί- έτσι ώστε πραγματικά με τις τρεις μονάδες, 400 MW, που προβλέπονται για τα έτη 2004, 2005, 2006 και 2007 να μπορέσουν πράγματι να καλυφθούν οι ενεργειακές ανάγκες της χώρας με το νέο αυτόν τρόπο και να μπορέσουμε να πραγματοποιήσουμε την απελευθέρωση της αγοράς στην Ελλάδα και να συνεργαστούμε στο ευρωπαϊκό πλαίσιο, προωθώντας σε τελική ανάλυση τους στόχους που θέλουμε. 
      Όσον αφορά τη ΔΕΗ, θα ήθελα να πω ότι σήμερα λαμβάνεται υπόψη στα μεγέθη που σας έχω δώσει η προοπτική αξιοποίησης της μονάδας στη Φλώρινα, ο σταθμός φυσικού αερίου στην Κομοτηνή και παράλληλα βρίσκεται πρόγραμμα αναβάθμισης παλαιών μονάδων της ΔΕΗ με κέρδος ίσχύος περίπου 150-200 MW. Ξεκίνησε πέρυσι τη λειτουργία του ο σταθμός παροχής ηλεκτρικής ενέργειας με καύσιμο φυσικό αέριο 485 MW στην Κομοτηνή. Το Φεβρουάριο του 2003 θα κάνουμε τα εγκαίνια του νέου λιγνιτικού σταθμού στη Φλώρινα της ΔΕΗ ισχύος 330 MW και μέχρι το 2005 θα προστεθούν περίπου άλλα 560 MW. Στη Μεσοχώρα 180 MW το 2003. Ξεκίνησε η εργολαβία και το λέω για να το ξέρετε. Ιλαρίωνας 100 MW το 2005 και Συκιά και Πευκόφυτο άλλα 280 MW θα ολοκληρώσουν τα επιπρόσθετα έργα, που πρέπει να γίνουν στη ΔΕΗ. 
      Τέλος, πρέπει να σας πω ότι η ΔΕΗ έχει υποβάλει στη ΡΑΕ αίτηση για χορήγηση άδειας παραγωγής ηλεκτρικής ενέργειας το Δεκέμβριο του 2002 και για μονάδα ηλεκτροπαραγωγής ισχύος 400 MW στη θέση Λαύριο και βρίσκεται στη διαδικασία αδειοδότησης από τη ΡΑΕ, η οποία και θα γνωμοδοτήσει προς τον Υπουργό, που θα δώσει και την τελική έγκριση.
      Με βάση αυτές τις εκτιμήσεις, θέλω να πω ότι διαμορφώνουμε, σύμφωνα με το ευρωπαϊκό πλαίσιο μια δυναμική αγορά ηλεκτρικής ενέργειας. Ανταποκρινόμαστε στις ανάγκες της εποχής, μπορούμε να στηρίξουμε τις οικονομικές ανάγκες της χώρας, γιατί με όλο αυτό το σύστημα εξασφαλίζουμε σε βάθος δεκαετίας επάρκεια, καθαρή ενέργεια και φθηνή ενέργεια. Αυτό είναι το κρίσιμο σημείο που έχει ανάγκη η χώρα. Ανταποκρινόμαστε σε στρατηγικές, συνεπείς προσπάθειες, δραστηριότητες και συνεργασίες αρμοδίων φορέων, είτε της ΔΕΗ είτε των ιδιωτών παραγωγών είτε των προμηθευτών είτε της ΔΕΠΑ και θα συγκροτήσουμε αποτελεσματικά αυτήν τη λειτουργία με επιτυχία για τον ελληνικό λαό. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Σαλαγκούδης, ως Κοινοβουλευτικός Εκπρόσωπος της Νέας Δημοκρατίας.
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, κυρίες και κύριοι συνάδελφοι, όσο πλησιάζει το τέλος της θητείας αυτής της Κυβέρνησης τόσο γίνεται και περισσότερο επικίνδυνη για το μέλλον της πατρίδας μας. Πραγματικά θεσμικές αποφάσεις, επείγουσες και άμεσες δράσεις, που δεν έχουν περιθώρια, εν τούτοις αναβάλλονται για αργότερα. 
      Οι Υπουργοί της Κυβέρνησης ή δεν ξέρουν τι υπογράφουν ή εξαπατούν τον ελληνικό λαό και το Κοινοβούλιο. Εξηγούμαι αμέσως. Κύριε Υπουργέ, στις 28.11. μαζί με τους υπόλοιπους Υπουργούς Ενέργειας υπογράψατε συμφωνία για την ενοποιημένη πρόταση αλλαγής της οδηγίας 96/92. Γιατί δεν λέτε στους συνδικαλιστές της ΔΕΗ τι ακριβώς υπογράψατε; Αυτό που υπογράψατε προβλέπει την 1η Ιουλίου 2004 απελευθέρωση των καταναλωτών, όχι μόνο της μέσης τάσης και υψηλής, που είναι μέχρι τώρα, αλλά όλων πλην των οικιακών και το 2007 όλων. Ακόμα δεν τους λέτε ότι αδήριτος ανάγκη και μονόδρομος είναι η απελευθέρωση της αγοράς και ότι η Ευρωπαϊκή Ένωση δεν επιτρέπει επιστροφή σε οποιοδήποτε καθεστώς υπάρχει τώρα ή σε μονοπωλιακό καθεστώς. Άρα, λοιπόν, αν θα φτάσουμε με μονοπωλιακό καθεστώς το 2007, όπως απειλείται με την αβελτηρία τη δική σας, να φτάσουμε, τι θα συμβεί, κύριε Υπουργέ;
Δεν θα μας επιβληθεί βίαιη απελευθέρωση της αγοράς; Πείτε μου αυτό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Αφού έχουμε τρεις μονάδες. 
      ΓΕΩΡΓΙΟΣ ΣΑΛΑΓΚΟΥΔΗΣ: Τρεις μονάδες…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, σας παρακαλώ. Απευθυνθείτε στο Σώμα. Μην κάνετε ευθείες ερωτήσεις, γιατί θα σας διακόπτει ο Υπουργός. 
      ΓΕΩΡΓΙΟΣ ΣΑΛΑΓΚΟΥΔΗΣ: Ποιες ιδιωτικές μονάδες είπατε; Η μονάδα των ΕΛΠΕ είναι ιδιωτική μονάδα; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Σας είπα…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ. Με την άδεια του Προεδρείου ο διάλογος. Λοιπόν, αποφασίστε αν θα κάνετε διάλογο ή όχι. 
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, είναι τόσο σημαντική η επερώτησή μας που έρχεται σε μια κρίσιμη στιγμή, γιατί η χώρα μας πραγματικά απειλείται από ενεργειακή πείνα. Η ΔΕΗ και οι εργαζόμενοί της απειλούνται από τη βίαιη παρέμβαση για την απελευθέρωση της αγοράς και, επομένως, το μέλλον της σχέσης των εργαζομένων με τη δημόσια επιχείρηση. 
      Δυστυχώς, η Κυβέρνηση, επηρεασμένη από τη διαπλοκή της και την κομματική της νομενκλατούρα, δεν λειτουργεί προς την κατεύθυνση αυτή αποτελεσματικά, αλλά και δεν ενημερώνει σωστά τους εργαζόμενους, τους συνδικαλιστές και δεν επιβάλλει στη διοίκηση της επιχείρησης να ακολουθήσει το δρόμο εκείνο που οδηγεί στον πλήρη εκσυγχρονισμό της ΔΕΗ, ούτως ώστε να μείνει ένας σωστός, αξιόπιστος παίκτης στην απελευθερωμένη αγορά με όλους τους κινδύνους που συνεπάγεται. 
      Πρώτον, συνεπάγεται κινδύνους για την επάρκεια ενέργειας. Ο κύριος Υπουργός μας το ανέφερε προηγουμένως. Δεν ξέρω αυτά τα στοιχεία. Γι’ αυτό τον ρώτησα ποιες είναι οι πηγές. Διότι οι πηγές αυτές δεν είναι η ΡΑΕ. Υπάρχει μια έγκυρη έρευνα…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Κυρία Πρόεδρε, μου επιτρέπετε; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. Κύριε Σαλαγκούδη, δέχεστε τη διακοπή; 
      ΓΕΩΡΓΙΟΣ ΣΑΛΑΓΚΟΥΔΗΣ: Κρατήστε το χρόνο μου. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, χρόνος δεν θα κρατηθεί. Θα σας απαντήσει ο Υπουργός. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Κυρία Πρόεδρε, επειδή το ζήτησε ο συνάδελφος, καταθέτω στα Πρακτικά τη μελέτη του αρμόδιου φορέα, που είναι ο ΔΕΣΜΗΕ: «Προβλέψεις ζήτησης ενέργειας και ισχύος και δυνατότητες κάλυψης της ζήτησης στο Εθνικό Διασυνδεδεμένο Σύστημα Μεταφοράς Ηλεκτρικής Ενέργειας (ΕΔΣΜ)». Αφορά την περίοδο 2003 μέχρι 2008. Εδώ εμπεριέχονται όλα τα στοιχεία, διότι η ΡΑΕ, είναι σύμβουλος. Ο ΔΕΣΜΗΕ έχει την ευθύνη να καταθέσει το σχεδιασμό. 
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΓΕΩΡΓΙΟΣ ΣΑΛΑΓΚΟΥΔΗΣ: Μάλιστα. Εγώ, λοιπόν, θα καταθέσω απάντηση της ΡΑΕ έναντι αυτών που είπατε με την υπογραφή τη δική σας σε ερώτηση του κ. Μάνου, στην οποία λέτε ότι «το νέο θεσμικό πλαίσιο θα κατατεθεί για συζήτηση και ψήφιση στη Βουλή εντός του Ιανουαρίου του 2003». Πέρασε ο Ιανουάριος. Απ’ ό,τι μαθαίνουμε το σχέδιο αυτό απεσύρθη και …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Έχουμε μια μικρή καθυστέρηση. 
      ΓΕΩΡΓΙΟΣ ΣΑΛΑΓΚΟΥΔΗΣ: Στις καλένδες το έχετε ξαποστείλει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
      Μην ανησυχείτε. 
      ΓΕΩΡΓΙΟΣ ΣΑΛΑΓΚΟΥΔΗΣ: Σας κοινοποιώ την πρόταση της ΡΑΕ απαντώντας στα ερωτήματα του κ. Μάνου. Η πρόταση της ΡΑΕ λέει στην παράγραφο 3: «Σύμφωνα με αξιόπιστες μελέτες που εκπόνησε το Εθνικό Μετσόβιο Πολυτεχνείο για τη ΡΑΕ είναι απαραίτητη η ένταξη το 2005 συνολικής ισχύος της τάξεως των 1500 MW, προκειμένου να επιτευχθεί αποδεκτό επίπεδο αξιοπιστίας για την επάρκεια ηλεκτρικής τροφοδοσίας της χώρας.»
      Χίλια πεντακόσια MW, κύριοι! Απειλούμαστε με ενεργειακή πείνα. Ακόμη και το τελευταίο σχέδιο -για το οποίο, φυσικά, αντέδρασε η ΔΕΗ και απεσύρθη από τον κύριο Υπουργό και δεν κατετέθη, όπως ρητά διαβεβαίωνε τον Ιανουάριο του 2003- δεν απελευθερώνει και δεν δημιουργεί τις κατάλληλες συνθήκες, το θεσμικό εκείνο πλαίσιο, ώστε να μπορέσουν οι ιδιώτες να επενδύσουν. Είναι ρητή τοποθέτηση των ιδιωτών που αδειοδοτήθηκαν. Επιπλέον, όμως, είναι και τοποθέτηση της ΡΑΕ, που δεν συμφωνούσε -για άλλους λόγους βέβαια- με αυτό το συμπλήρωμα του ν. 2773, που επρόκειτο να καταθέσετε και σήμερα δεν καταθέτετε. 
      Άρα, κύριε Υπουργέ, είμαστε σήμερα, καθώς εκπνέει η προθεσμία που έχετε για να λειτουργήσετε –γιατί λίγο χρόνο ακόμη έχετε- και ερχόμενο και το 2004 δεν υπάρχει δυνατότητα δημιουργίας μιας ιδιωτικής μονάδας. Αν αυτή ξεκινήσει έστω στις αρχές του 2004 με το να κάνουν οι τράπεζες τη μελέτη του αντίστοιχου θεσμικού πλαισίου –να το χωνέψουν οι ιδιώτες!- για να μπορέσουν να εγγυηθούν χρηματοδότηση στους ιδιώτες, θα έχουμε την πρώτη μονάδα το 2007. Το 2007 συμβαίνει η πλήρης απελευθέρωση. 
Και δεν θα δώσει περιθώρια η Ευρωπαϊκή Ένωση, όπως εσείς λέτε, σε αυτό το ενοποιημένο σχέδιο για την αλλαγή της οδηγίας 96/92. 
      Τότε λοιπόν τι θα συμβεί; Γιατί δε λέτε ότι αυτό που θα συμβεί είναι η βίαιη επιβολή της απελευθέρωσης; Βίαιη επιβολή της απελευθέρωσης σημαίνει οπωσδήποτε όχι την ύπαρξη, τουλάχιστον ενιαίας, της μονοπωλιακής επιχείρησης σήμερα, της Δημόσιας Επιχείρησης Ηλεκτρισμού στην πατρίδα μας. 
      Εμείς δεν το θέλουμε. Εμείς θέλουμε πραγματικά η Δημόσια Επιχείρηση Ηλεκτρισμού να είναι εκσυγχρονισμένη, να είναι ανταγωνιστική και να είναι ένας από τους σημαντικούς παίκτες μέσα στην απελευθερωμένη αγορά. 
      Όλο το διάστημα, με τις ερωτήσεις μας και τις πιέσεις μας, σας οδηγούσαμε προς αυτήν την κατεύθυνση, αλλά δυστυχώς εσείς με την αβελτηρία σας και τη μη σωστή ενημέρωση των εργαζομένων και των συνδικαλιστών, φτάσατε στο σημερινό αδιέξοδο, που ούτε θεσμικό πλαίσιο υπάρχει ούτε απελευθερωμένη αγορά υπάρχει.
      Φυσικό αέριο. Αναφερθήκατε προηγουμένως για την πώληση τμήματος του φυσικού αερίου. Εμείς σας είπαμε, με ανακοίνωση την οποία βγάλαμε, ότι είναι λάθος το να πουλήσετε το 30% στη ΔΕΗ, το 35% που τώρα έχουν τα ΕΛΠΕ και να πάρετε και ένα στρατηγικό επενδυτή. Η τιμή που θα σας προσφέρουν αυτοί οι επενδυτές που ήρθαν θα είναι πάρα πολύ χαμηλή, διότι δεν θα μπορούν να αντιμετωπίσουν τους δύο κρατικούς παίκτες, ΕΛΠΕ και ΔΕΗ, που θα έχουν το υπόλοιπο 65% της Δημόσιας Επιχείρησης Φυσικού Αερίου.
      Κύριε Υπουργέ, παράλληλα με την καινούρια οδηγία, της αντικατάστασης της οδηγίας 96/92 για την απελευθέρωση της αγοράς ηλεκτρικής ενέργειας, προετοιμάζετε -και σεις είστε επιφορτισμένος να προωθήσετε- και την οδηγία για την απελευθέρωση της αγοράς φυσικού αερίου.
      Ο ηλεκτρισμός και το φυσικό αέριο, κύριε Υπουργέ, είναι ανταγωνιστικές πηγές. Αυτήν τη στιγμή, όταν για οικιακή κατανάλωση, το φυσικό αέριο διαφημίζεται ως ο φθηνότερος και καλύτερος τρόπος με τον οποίο μπορεί η οικογένεια να καταναλώνει ενέργεια, δεν έρχεται σε αντίθεση με οποιονδήποτε παραγωγό ηλεκτρικής ενέργειας που θέλει να πουλήσει περισσότερη ηλεκτρική ενέργεια; Όταν πριμοδοτούνται οι συσκευές φυσικού αερίου, δεν θα πρέπει αντίστοιχα αυτός που έχει την ηλεκτρική ενέργεια να μη θέλει πολύ χαμηλή τιμή φυσικού αερίου; Διότι θα καταργηθούν στη συνέχεια όλες οι ηλεκτρικές συσκευές και δεν θα υπάρχει κατανάλωση ηλεκτρικής ενέργειας.
      Υπάρχει λοιπόν ανταγωνισμός μεταξύ των δύο ενεργειακών πηγών και δεν μπορεί η ίδια επιχείρηση να έχει συμμετοχή στο ανταγωνιστικό καύσιμο. Άρα, δεν μπορούμε να κάνουμε τρεις παίκτες ενοποιημένους και να δημιουργήσουμε ανταγωνιστική αγορά. Αυτό που θα δημιουργήσουμε τελικά, θα είναι μια εναρμονισμένη πρακτική για αυτούς τους παίκτες που διαθέτουν όλα τα εχέγγυα και μάλιστα είναι υπό την επιρροή του κράτους. Από εκεί και πέρα θα γίνει ό,τι γίνεται περίπου και με τα διυλιστήρια, διότι και εκεί υπάρχει εναρμονισμένη πρακτική και η επιτροπή ανταγωνισμού φυσικά, η οποία δεν έχει ανεξαρτησία, δεν επεμβαίνει για την επιβολή του ανταγωνισμού και στη βάση, στον τομέα των πετρελαιοειδών. Ωστόσο είναι αρκετά απελευθερωμένη η αγορά των πετρελαιοειδών και δεν μας απασχολεί αυτήν τη στιγμή. 
      Θα σας πω όμως και κάτι άλλο. Αναφερθήκατε στο Συμβούλιο των Ευρωπαϊκών Ρυθμιστικών Αρχών Ενέργειας, που συνεδρίασε εδώ τον περασμένο Νοέμβριο, αν δεν απατώμαι, αλλά και στις 20 Ιανουαρίου και συμμετείχαν οι χώρες της Νοτιοανατολικής Ευρώπης, οι οποίες συμφώνησαν και υπογράψατε και μνημόνιο με τους αντίστοιχους Υπουργούς Ενέργειας, ότι θα απελευθερώσουν τις αγορές. Μάλιστα αυτοί προχωρούν με αρκετά έντονους ρυθμούς. Οι περισσότερες χώρες δημιούργησαν αντίστοιχες ρυθμιστικές αρχές. Γιατί;
      Αν θέλετε να σας διαβάσω το απόσπασμα της ΡΑΕ που λέει το σκοπό γι’ αυτές τις χώρες. Ο σκοπός είναι, γιατί θέλουν να ενταχθούν στο ευρωπαϊκό σύστημα, θέλουν να προσαρμοστούν στο λεγόμενο ευρωπαϊκό κεκτημένο και από την εμπειρία που έχουμε μέχρι τώρα, αυτές οι χώρες θα σπεύσουν πολύ γρήγορα να προσαρμοστούν σε αυτές τις συνθήκες, για να είναι έτοιμες και για την ένταξή τους αντίστοιχα στην Ευρωπαϊκή Ένωση.
      Είναι χαρακτηριστικό ότι σχεδόν όλες οι χώρες της περιοχής έχουν συστήσει ανεξάρτητες ρυθμιστικές αρχές ενέργειας και διαχειριστές συστημάτων μεταφοράς. Σύμφωνα με το πρόγραμμα δράσεων, που ενέκρινε η ομάδα εργασίας, ακόμα και εκείνες οι χώρες, που δεν έχουν ανάλογες αρχές, είναι υποχρεωμένες να τις συστήσουν ως τον Ιούνιο του 2003. Αυτό προβλέπεται στο μνημόνιο συνεργασίας, που υπεγράφη από τους Υπουργούς Ενέργειας των εν λόγω χωρών στην Αθήνα το Νοέμβριο του 2002. Και εσείς, κύριε Υπουργέ, το υπογράψατε. 
      Έτσι, λοιπόν, δημιούργησαν τρεις υποομάδες, από τις οποίες η μία αφορά την εναρμόνιση του θεσμικού πλαισίου των εν λόγω χωρών με την εσωτερική ευρωπαϊκή αγορά ηλεκτρικής ενέργειας. Δηλαδή, αυτές οι χώρες της Νοτιανατολικής Ευρώπης θα σπεύσουν να δημιουργήσουν απελευθερωμένη αγορά, ενώ εμείς «αγρόν αγοράζουμε» και συνεχίζουμε εξαιτίας της πίεσης της νομενκλατούρας και της διαπλοκής να μην προχωρούμε στην απελευθέρωση της αγοράς. 
      Είπατε ότι θα κρατήσετε τη ΔΕΗ στο δημόσιο, όπως εμείς θέλουμε να την κρατήσουμε. Δυστυχώς, όμως, αφήσατε τη ΔΕΗ όλο αυτό το χρονικό διάστημα, χωρίς τον αντίστοιχο εκσυγχρονισμό, χωρίς πραγματικά να έχει τις δυνατότητες αύριο ως ανταγωνιστής –όπως εμείς το θέλαμε και σας πιέζαμε προς αυτήν την κατεύθυνση- να είναι ένας ισχυρός ανταγωνιστικός παίκτης στην αγορά. 
      Το τι γίνεται με τη ΔΕΗ δεν μπορώ να σας το πω τώρα, γιατί δεν έχω το χρόνο. Διαφορετικά, θα έφερνα εδώ και θα σας κατέθετα τελευταίες ενέργειες και για αυτό το οργανόγραμμα, που πλήρωσε δισεκατομμύρια για να το κάνει, και αύξησε δυσανάλογα τις θέσεις των διευθυντών, βοηθών γενικών διευθυντών, τομεαρχών και υποτομεαρχών. Έχουμε και καινούριες πλέον αυξήσεις, διότι, βλέπετε, δεν βολεύτηκαν όλοι οι «ημέτεροι» και πρέπει να δημιουργήσουμε και άλλες θέσεις διευθυντών, για να βολευτούν και καινούριοι. 
      Ακούστε, τι συνέβη στη Μεγαλόπολη, όπου χάσαμε δύο εργαζόμενους, οι οποίοι βρήκαν το θάνατο λόγω δυστυχήματος. Θεωρήθηκε σωστό να δημιουργηθούν δύο διευθύνσεις ασφάλειας και επομένως να γίνουν δύο αντίστοιχοι διευθυντές. Πού, όμως; Στην Αθήνα και όχι στη Μεγαλόπολη ή στην Κοζάνη. Γιατί; Γιατί για να πηγαίνουν να ελέγχουν τα συστήματα ασφαλείας εκεί, πρέπει να παίρνουν αμοιβές εκτός έδρας και υπερωρίες. Ξέρουμε τι γίνεται με τα εκτός έδρας και τις υπερωρίες. Χρειάστηκε να πάμε και στην Αρχή Προσωπικών Δεδομένων, για να ευδοκήσει τελικά η ΔΕΗ να μας δώσει τα στοιχεία, τα οποία είναι πραγματικά τραγικά. Οι «ημέτεροι» έχουν υπερτριπλάσιες αμοιβές, με υπερωρίες και υπερεργασίες απ’ ό,τι στους πραγματικούς τους μισθούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΔΗΜΗΤΡΙΟΣ ΠΙΠΕΡΓΙΑΣ: Με ήτα ή με ύψιλον;
      ΓΕΩΡΓΙΟΣ ΣΑΛΑΓΚΟΥΔΗΣ: Αφήστε τα αυτά, κύριε Πιπεργιά.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, σας παρακαλώ!
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πιπεργιά, εσείς περιμένετε το μακροχρόνιο ενεργειακό προγραμματισμό. Ο κύριος Υπουργός σας είπε ότι τον Ιούνιο θα τον δώσει σε διαβούλευση. Από τον περασμένο Μάιο του 2002 θα είναι έτοιμος τον Ιούνιο και θα τον δώσει σε δημόσια διαβούλευση.  Όσο τον έχετε δει εσείς, άλλο τόσο τον έχω δει και εγώ. Πώς πρέπει να τον περιμένουμε; Μας είπε ότι αυτός ο μακροχρόνιος προγραμματισμός υπάρχει, αλλά, ξέρετε, είναι εναλλακτικός. Έτσι, δουλεύουμε με σενάρια πλέον και όχι με μακροχρόνιο σχεδιασμό. 
      Κύριε Υπουργέ, αναφερθήκατε προηγουμένως σε ιδιωτικές μονάδες, που  θα υπάρχουν μέχρι το 2005. Ανατρέπετε όλες τις γνώσεις των ειδικών. Αυτοί λένε –ακόμα και η ΡΑΕ- ότι από τη στιγμή που πλέον θα πάρει ο ιδιώτης την οριστική άδεια κατασκευής της μονάδας χρειάζεται από είκοσι οκτώ έως τριάντα δύο μήνες το λιγότερο, για να κάνει μία μονάδα φυσικού αερίου. Πώς θα έχουμε ιδιωτική μονάδα το 2005; Αυτά, τουλάχιστον, αποφεύγετε να τα λέτε. Αν σας τα βάζουν οι σύμβουλοί  στο στόμα σας, τότε σας εκθέτουν ανεπανόρθωτα, κύριε Υπουργέ.
      Αναφέρατε ότι αυτήν τη στιγμή δημοπρατήσατε τις άδειες για προμήθειες. Μπορεί να μπήκαν ορισμένοι, αλλά υπάρχει ιδιώτης προμηθευτής; Υπάρχει σήμερα στην αγορά ιδιώτης προμηθευτής;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν υπάρχει; Ο ν.2773/1999 το ξεκαθάρισε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, έχετε υπόψη σας ότι έχει συμπληρωθεί ο χρόνος σας.
      ΓΕΩΡΓΙΟΣ ΣΑΛΑΓΚΟΥΔΗΣ: Η αγορά έχει απελευθερωθεί από τις 19.2.2001. Έχουμε δύο χρόνια απελευθερωμένη αγορά. Τι σόι απελευθερωμένη αγορά είναι αυτή, όταν δεν υπάρχει ούτε ένας ιδιώτης καταναλωτής, που να μπορεί να επιλέξει να προμηθευτεί από κάπου αλλού ρεύμα, εκτός από το μονοπώλιο που υπάρχει; Άρα, η απελευθέρωση της αγοράς είναι μόνο στα χαρτιά και είναι μόνο, ενδεχομένως, στη φαντασία σας, αν επιμένετε. 
      Έρχομαι τώρα στο θέμα του λογιστικού διαχωρισμού της δημόσιας επιχείρησης. Κύριε Υπουργέ, στις 22 Φεβρουαρίου η Ρυθμιστική Αρχή Ενέργειας στέλνει τη ΔΕΗ στα δικαστήρια.
      Ξέρετε γιατί τις στέλνει; Γιατί  ο λογιστικός διαχωρισμός που πραγματοποίησε…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μάλλον τη ΔΕΗ εννοείτε. 
      ΓΕΩΡΓΙΟΣ ΣΑΛΑΓΚΟΥΔΗΣ: Η ΡΑΕ στέλνει τη ΔΕΗ στα δικαστήρια. Ζητώ συγγνώμη αν έκανα λάθος χωρίς να το αντιληφθώ. 
      Θα το καταθέσω γιατί λέει ακριβώς τους λόγους για τους οποίους ετοιμάζεται η ΡΑΕ να στείλει τη ΔΕΗ στα δικαστήρια και είναι από συνέντευξη του κ. Κάπρου σε ξένο κανάλι, δυστυχώς και όχι σε ελληνικό.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      Και να σας πω ακόμη ότι το Νοέμβριο που κατέθεσε αντίστοιχο σχέδιο η ΔΕΗ για το λογιστικό διαχωρισμό της δημόσιας επιχείρησης, δημοσίευμα λέει ακριβώς ότι: «Η ΡΑΕ επέστρεψε τα «βιβλία» της ΔΕΗ», γιατί ακριβώς ο λογιστικός διαχωρισμός δεν γίνεται όπως επιτάσσει η οδηγία της Ευρωπαϊκής Ένωσης.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη θα καταναλώσετε όλο το χρόνο της δευτερολογίας σας; 
      ΓΕΩΡΓΙΟΣ ΣΑΛΑΓΚΟΥΔΗΣ: Όχι κυρία Πρόεδρε, απλώς ζήτησα μια ανοχή, όπως υπήρξε και για τον κύριο Υπουργό, επειδή το θέμα είναι πολύ σημαντικό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Γι’ αυτό σας προειδοποιώ, να μην καταναλώσετε όλο το χρόνο.
      ΓΕΩΡΓΙΟΣ ΣΑΛΑΓΚΟΥΔΗΣ: Eυχαριστώ για τη μέχρι τώρα ανοχή σας. Τελειώνω κυρία Πρόεδρε. 
      Κύριε Υπουργέ, νομίζω ότι πρέπει να προχωρήσετε ταχύτατα αν θέλετε κάπως να βοηθήσετε, φέρνοντας τη συμπλήρωση του ν. 2773, για να δημιουργήσετε εκείνο το θεσμικό πλαίσιο που θα είναι ευνοϊκό για την άμεση δραστηριοποίηση των αδειών τις οποίες δώσατε για να γίνουν ιδιωτικές μονάδες, για να απελευθερωθεί ουσιαστικά η αγορά ηλεκτρικής ενέργειας στην πατρίδα μας, για να έχουμε ενεργειακή επάρκεια, για να μην απειλούμαστε από ενεργειακή πείνα στο επόμενο χρονικό διάστημα, για να τελέσουμε τους Ολυμπιακούς Αγώνες με ηλεκτρική ασφάλεια, όχι μόνο για το θέμα και για το χώρο των Ολυμπιακών αλλά για ολόκληρη την Ελλάδα εκείνη την περίοδο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Γεώργιος Σαλαγκούδης καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Συνασπισμού κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριοι συνάδελφοι, εγώ δεν έχω πρόθεση να αμφισβητήσω τους σχεδιασμούς, τις φιλοδοξίες αλλά και τις διαβεβαιώσεις του κυρίου Υπουργού για το ενεργειακό ζήτημα, αλλά και τις βεβαιότητές του για την ενεργειακή επάρκεια. Τα ζητήματα όμως είναι πολύ συγκεκριμένα και επί αυτών των συγκεκριμένων ζητημάτων καλείται η Κυβέρνηση, ο εν λόγω Υπουργός επίσης πολύ συγκεκριμένα να μιλήσει. 
      Ακούστε, κύριοι συνάδελφοι. Η συνολική εγκατεστημένη ισχύς από τη ΔΕΗ  είναι περίπου 11 GW. Η εγκατάσταση νέων σταθμών την τελευταία πενταετία προσέθεσε περίπου 600 ΜW στην εκεί ήδη εγκατεστημένη ισχύ. Δηλαδή αύξησε το παραγωγικό δυναμικό κατά 5,5,%, ενώ ετησίως η αύξηση της ζήτησης τρέχει με ρυθμούς που ξεπερνάνε το 3%. Επομένως υπολειπόμεθα από τη ζήτηση σε ποσοστό 8% έως 10% και αυτό σας διαβεβαιώ με μεγαλόκαρδη ανάγνωση των αριθμών. 
      Άρα από ποσοτική άποψη, κύριε Υπουργέ, έχουμε πρόβλημα επάρκειας το οποίο θα διευρυνθεί, απ’ ό,τι τουλάχιστον φαίνεται, στο άμεσο μέλλον. 
      Από τη σκοπιά της ποιότητας τώρα, κύριοι συνάδελφοι, τα ανανεώσιμα έχουν ελάχιστα αυξήσει τη συμμετοχή τους στην παραγωγή και αυτό μόνο με αιολικά, δεδομένου ότι  τα υδροηλεκτρικά εξάντλησαν τις δυνατότητές τους και δεν μπορεί να περιμένει κανείς τίποτε πέραν των όσων υπάρχουν, ενώ σε ποσοστά η αναλογία τους με την παραγωγή από ορυκτά καύσιμα παραμένει περίπου σταθερή. Πώς θα φτάσουμε με άλλα λόγια το 20,1% της παραγωγής να είναι από ανανεώσιμα μέχρι το 2008 ή το 2010 όταν έχουμε στην κυριολεξία κολλήσει στο 10%; 
      Από το ζητούμενο που είναι 1,7 γιγαβάτ από αιολικά από το εθνικό πρόγραμμα για τη μείωση των εκπομπών αερίου του θερμοκηπίου σήμερα έχουμε καλύψει μόνο το 0,3 GW. 
      Αυτό σημαίνει ότι θα πρέπει να πληρώνουμε μερικά δισεκατομμύρια ευρώ ετησίως για την αγορά δικαιωμάτων εκπομπής. 
      Υπάρχει ενεργειακός σχεδιασμός σ’ αυτήν τη χώρα ή πηγαίνει «στα τυφλά», ελπίζοντας, ένας Θεός ξέρει τι, για να λύσει το πρόβλημα της ενεργειακής της ανεπάρκειας και ποσοτικά και ποιοτικά, για να είναι αυτή η χώρα συνεπής προς τις υποχρεώσεις της; Έχει υποχρεώσεις προς τους πολίτες, που δικαιούνται να έχουν συνεχή και αδιάλειπτη ροή ηλεκτρικού ρεύματος στα καλώδια του σπιτιού τους και στους χώρους εργασίας τους, έχει υποχρεώσεις προς τη διεθνή κοινότητα και ιδιαίτερα προς την Ευρωπαϊκή Ένωση για τη συμβολή της χώρας μας στη μείωση των εκπομπών των αερίων του θερμοκηπίου.
      Το συμπέρασμα από την περιγραφή αυτής της κατάστασης είναι ότι δεν υπάρχει ενεργειακός σχεδιασμός. Άλλωστε αυτός είναι και ο λόγος, κύριε Υπουργέ, για τον οποίο δεν έχετε καταθέσει αυτόν το σχεδιασμό, όπως έχετε υποχρέωση να το κάνετε από το ν.2773. Έπρεπε να είχατε καταθέσει αυτόν το σχεδιασμό στην αρμόδια επιτροπή της Βουλής, προκειμένου με πολύ συγκεκριμένα στοιχεία να τοποθετηθεί η Βουλή και να μπορούμε να ελέγξουμε απτά μεγέθη και όπως θα τα προτείνει, στο πλαίσιο αυτού του σχεδιασμού, η Κυβέρνηση.
      Επιπλέον, κύριοι συνάδελφοι, ποιο είναι το περιβάλλον μέσα στο οποίο εξελίσσεται το ενεργειακό ζήτημα; Είναι η απελευθέρωση της αγοράς της ενέργειας. Τι ακριβώς συμβαίνει, όμως, και εδώ και τρία χρόνια τουλάχιστον μετά τη θεσμοθέτηση αυτής της απελευθέρωσης, δεν έχει αρχίσει η κατασκευή ούτε ενός ιδιωτικού εργοστασίου παραγωγής; Τόσες άδειες δόθηκαν από το 2001 μέχρι σήμερα. Καμία, μα καμία, δεν προχώρησε; Γιατί; Αυτό είναι ένα ερώτημα, κύριε Υπουργέ, στο οποίο οφείλετε να δώσετε συγκεκριμένη απάντηση. 
      Γιατί δεν προχώρησε καμία απ’ αυτές τις άδειες που δώσατε; Πρέπει να μας εξηγήσετε, να μας δώσετε σαφή απάντηση, για να σταματήσουν επιτέλους να κυκλοφορούν διάφορες φήμες και πληροφορίες αμφιβόλου σκοπιμότητος. Αντιλαμβάνεστε πάρα πολύ καλά τι εννοώ με αυτό που αναφέρω. Γιατί δεν προχωρούν τα ανανεώσιμα; Γιατί έχουν κυριολεκτικά κολλήσει; Ποιες είναι οι νέες τεχνολογίες, οι φιλικές προς το περιβάλλον, που εισήχθησαν; Ποιες είναι έστω οι θεσμικές προετοιμασίες για την εξοικονόμηση της ενέργειας; Ποια μέτρα, κύριε Υπουργέ, λαμβάνονται για να μειωθεί το ενεργειακό κόστος, το κόστος παραγωγής σε ηλεκτρικές μονάδες, που είναι τουλάχιστον 40% μεγαλύτερο από τα ευρωπαϊκά δεδομένα;
      Κύριε Υπουργέ, θα επιμείνω. Έχουν περάσει δύο χρόνια από τότε που η χώρα βρίσκεται σε καθεστώς απελευθέρωσης της ηλεκτρικής ενέργειας. Το διάστημα αυτό καμία νέα μονάδα παραγωγής, όπως προανέφερα, δεν έχει προωθηθεί ούτε από τη ΔΕΗ ούτε από τους ιδιώτες παραγωγούς, με ορατές πλέον τις συνέπειες στην επάρκεια της ενέργειας, αλλά και στην εξέλιξη των τιμών του ρεύματος. 
      Οι ειδικοί υποστηρίζουν –και δεν έχω λόγο να το αμφισβητώ- ότι αν σήμερα ξεκινούσε η διαδικασία λήψης απόφασης για την κατασκευή μιας νέας μονάδας παραγωγής ρεύματος, η θέση της σε εμπορική λειτουργία, κύριοι συνάδελφοι, αν όλα πήγαιναν καλά, θα απαιτούσε περίοδο τουλάχιστον τριών ετών. Επομένως είναι ανησυχητικό το ότι πολλοί αρμόδιοι ψιθυρίζουν στους διαδρόμους ότι τα δύο επόμενα χρόνια θα είμαστε τυχεροί αν δεν υπάρξουν διακοπές ρεύματος, μεσούσης μάλιστα και της Ολυμπιάδας. 
      Επομένως πρέπει μέσα σ’ αυτήν την Αίθουσα να απαντηθούν υπεύθυνα από την Κυβέρνηση ορισμένα κρίσιμα ερωτήματα που αφορούν στην προοπτική της θεμελιώδους αναπτυξιακής υποδομής της χώρας, όπως είναι η ηλεκτρική ενέργεια.
      Η απελευθέρωση ηλεκτρικής ενέργειας, παρά τις διαφωνίες μας ως προς τον τρόπο υλοποίησης, ολοκληρώθηκε, υποβλήθηκαν στη Ρυθμιστική Αρχή Ενέργειας εννιακόσιες είκοσι μία αιτήσεις για κατασκευή σταθμών ισχύος 20 GW περίπου, δηλαδή δύο φορές μεγαλύτερης από την εγκατεστημένη ισχύ της χώρας.
      Εκδόθηκαν επτά άδειες συνολικής παραγωγής 2.700 MW και μάλιστα για επώνυμους επιχειρηματικούς ομίλους οι οποίοι προχώρησαν στις απαιτούμενες δραστηριότητες μελετών και επιμέρους εγκρίσεις. Δόθηκε επίσης εύλογος χρόνος προσαρμογής και προετοιμασίας στους υποψηφίους ιδιώτες παραγωγούς ηλεκτρικής ενέργειας στο νέο απελευθερωμένο περιβάλλον από το Φεβρουάριο του 2001 και τελικά οι επενδύσεις, κύριοι συνάδελφοι, δεν προχώρησαν.
      Γιατί δεν προχώρησαν, κύριε Υπουργέ, αυτές οι επενδύσεις; Ποιος ευθύνεται για την αποτυχία του εγχειρήματος αυτού; 
      Είναι προφανές, κύριοι συνάδελφοι, ότι η απαράδεκτη αυτή κατάσταση θα προκαλέσει στη χώρα έλλειμμα επάρκειας ηλεκτρικής ενέργειας για τα επόμενα χρόνια. Το ύψος του ελλείμματος επάρκειας παρουσιάζεται με διαφορετικές εκδοχές, με διαφορετικά σενάρια, όπως για παράδειγμα καταστροφής κατά τη ΡΑΕ για έλλειμμα 1.500 MW ή το περσινό της κοινής απόφασης της ΡΑΕ, ΔΕΗ, ΔΕΣΜΗΕ, για 600 MW το 2004 ή το ακόμα μικρότερο του Συλλόγου των Μηχανικών της ΔΕΗ για 400 MW. 
      Το δεύτερο, επομένως, ερώτημα που πρέπει να απαντηθεί υπεύθυνα από τον κύριο Υπουργό είναι εξίσου σημαντικό. Τα τελευταία πέντε χρόνια υπάρχει άπνοια επενδύσεων στον ενεργειακό τομέα, που παρατάθηκε σκόπιμα προκειμένου να δημιουργηθούν κίνητρα για τους μελλοντικούς ιδιώτες παραγωγούς όταν η ζήτηση διατηρείται σε πολύ υψηλό ετήσιο ποσοστό της τάξεως του 3%. 
      Έστω και αν προωθηθούν άμεσα, κύριοι συνάδελφοι, οι διαδικασίες διαγωνισμών και κατά το νεολογισμό και συμβολαιοποιήσεις νέων μονάδων, το 2004 και το 2005 πώς θα εξασφαλιστεί η επάρκεια του συστήματος; Για όλα αυτά ο κύριος Υπουργός σιώπησε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν σιώπησα, έκανα αναφορά σε όλα. 
      ΦΩΤΗΣ ΚΟΥΒΕΛΗΣ: Θα οδηγηθούμε, κύριε Υπουργέ, τελικά σε προγραμματισμένες διακοπές αν δεν υπάρξουν ευνοϊκές καιρικές συνθήκες ή προκληθούν έκτακτες ανάγκες συντηρήσεως στο ενεργειακό σύστημα; 
      Υπάρχουν ίσως δυνατότητες εισαγωγών από το βορρά και την Ιταλία. Υπάρχει βεβαιότητα όμως ως προς τη διαθεσιμότητα και τις τιμές της ενδεχόμενης εισαγωγής ηλεκτρικής ενέργειας στο άμεσο μέλλον από τις χώρες πιθανής εισαγωγής ενέργειας; Ποια βεβαιότητα μπορεί να υπάρξει για όλα αυτά; Εν’ όψει της αβεβαιότητας πώς αντισταθμίζεται αυτή και από ποιο ενεργειακό σχεδιασμό τον οποίο η Βουλή των Ελλήνων δεν γνωρίζει; 
      Ένα τρίτο κρίσιμο ερώτημα αφορά στις ευθύνες που αναφέρονται στην αντιμετώπιση του πολύ σοβαρού αυτού προβληματος. 
      Σε ποιον, κύριε Υπουργέ, θα καταλογιστούν οι ευθύνες για την παταγώδη αποτυχία του εγχειρήματος της απελευθέρωσης της αγοράς ενέργειας; Ποιος θα αναλάβει τις ευθύνες για την αποδυνάμωση της ασφάλειας των εφοδιασμών της χώρας με ηλεκτρική ενέργεια που αν συνδυαστεί με την καθυστέρηση αξιοποίησης του φυσικού αερίου στον τομέα της άμεσης καύσης και την επικείμενη λόγω του πολέμου στο Ιράκ νέα πετρελαϊκή κρίση δημιουργεί συνθήκες βραδυφλεγούς βόμβας στην υποδομή του αναπτυξιακού προτύπου της χώρας; 
      Τελικά τι προτίθεται να πράξει η Κυβέρνηση για να υπάρξει διέξοδος; 
      Από πληροφορίες που διαρρέουν υπάρχουν νέες προτάσεις για την άρση του αδιεξόδου στην απελευθέρωση της αγοράς ενέργειας αναζητώντας νέες ρυθμίσεις που θα δίνουν κίνητρα, περισσότερα κίνητρα στους νέους επενδυτές. Δηλαδή, φαίνεται ότι η Κυβέρνηση για να αντιμετωπίσει το πρόβλημα απευθύνεται για άλλη μια φορά στους ιδιώτες και τους λέει ότι θα τους δώσει περισσότερα κίνητρα  για να μπορέσουν αυτοί να συμβάλουν στην αντιμετώπιση του ενεργειακού προβλήματος.
      Όμως, κύριε Υπουργέ έχουμε το δεδομένο ότι επί ολόκληρα δύο συναπτά έτη κανένας από τους ιδιώτες δεν έχει ενεργοποιηθεί, κανένας ιδιώτης δεν λειτούργησε  μονάδα, έτσι ώστε να υπάρξει μετά την απελευθέρωση της σχετικής ενεργειακής αγοράς συμβολή στην αντιμετώπιση του προβλήματος. 
      Προτείνεται η καθιέρωση πιστοποιητικών διαθεσιμότητας ισχύος, που στην ουσία επιδοτεί τους επενδυτές για το κόστος κατασκευής της μονάδας παραγωγής. Προτείνεται η δημιουργία χρηματιστηρίου ενέργειας με ημερήσια και προθεσμιακή αγορά ενέργειας. Προτείνονται νέοι διαγωνισμοί από τη ΔΕΣΜΗΕ που θα συνοδεύονται από μηχανισμό αποζημίωσης. Δηλαδή, κύριοι συνάδελφοι, από μηχανισμό επιδότησης των νέων παραγωγών.
      Προωθείται η άποψη ότι απαραίτητη προϋπόθεση για το άνοιγμα της αγοράς είναι η αύξηση των τιμών του ρεύματος και η σύγκλισή τους μ’ αυτές της Ευρωπαϊκής Ένωσης, όταν στην Ελλάδα το κόστος των τιμών αυτών σήμερα είναι από τα μικρότερα στην Ευρωπαϊκή Ένωση. Είναι επομένως προφανές ότι οι αυξήσεις των τιμολογίων του ρεύματος θα πάνε στις πλάτες των καταναλωτών, όπως ακριβώς έγινε  και με την απελευθέρωση του επίσης πολύπαθου τομέα των επικοινωνιών.
      Ποιος θα αναλάβει την ευθύνη, κύριε Υπουργέ, για την επαχθή για τους καταναλωτές αλλά και την εθνική οικονομία διέξοδο στην αγορά ενέργειας σε μια κρίσιμη αναπτυξιακή περίοδο; 
      Εάν δεν απαντηθούν σήμερα με σαφήνεια όσο και με καθαρότητα αυτά τα ερωτήματα, τότε υπάρχει η προοπτική να οδηγηθεί η αγορά ενέργειας σε πολύπλοκες διαδικασίες, πρακτικά άνευ χρησιμότητας λόγω των σοβαρών περιορισμών που επιβάλλει η ιδιαιτερότητα και οι περιορισμοί του ελληνικού ηλεκτρικού συστήματος.
      Παρόμοια συστήματα στις ΗΠΑ λειτούργησαν και οδήγησαν με τη λειτουργία τους σε καταστροφικά αποτελέσματα. Το ακούσατε, το σύνδρομο της Καλιφόρνια, κύριοι συνάδελφοι, και το παράδειγμα της ENRO που ήταν ο πρώτος διδάξας αυτών των συστημάτων. Είναι χαρακτηριστικά μεγέθη και πρέπει να μας οδηγήσουν στην εξεύρεση λύσεων προσαρμοσμένων στις ανάγκες μας και στις ιδιαιτερότητές μας, τις οποίες πάρα πολύ καλά γνωρίζουμε και πρωτίστως οφείλει να γνωρίζει η Κυβέρνηση.
      Κύριε Υπουργέ, ο Συνασπισμός της Αριστεράς και της Προόδου, δεν κινδυνολογεί. Κατέθεσε αυτήν την επερώτηση, ακριβώς γιατί έχει γνήσια την αγωνία για την εξέλιξη του ενεργειακού ζητήματος στη χώρα. Σας παραθέσαμε συγκεκριμένους αριθμούς και συγκεκριμένα στοιχεία. Και ως απάντηση στις όποιες αιτιάσεις περιέχει η επερώτησή μας, εισπράξαμε και όχι μόνο εμείς οι Βουλευτές του Συνασπισμού, αλλά  ολόκληρο το Κοινοβούλιο, φιλόδοξα σχέδια, οραματισμούς, αναφορικά με το ενεργειακό ζήτημα, έμμεση κινδυνολογία σε σχέση με τα όσα συμβαίνουν στην ευρύτερη περιοχή και βεβαίως, κινδυνολογία αναφορικά και με τον ενδεχόμενο πόλεμο στο Ιράκ.
      Εγώ να αποδεχθώ τους σημειούμενους εκ μέρους του Υπουργού κινδύνους οι οποίοι υπάρχουν και ετεροκαθορίζουν σημαντικά την εξέλιξη του ενεργειακού ζητήματος. Εάν όμως αυτοί οι κίνδυνοι πιθανολογούνται έντονα και ορθώς πιθανολογούνται, τότε χρειάζεται η αυξημένη προσοχή της Κυβέρνησης, τα πολύ προσεκτικά της βήματα και η επιμέλεια εκείνη που θα μπορεί να αντισταθμίζει και να ελαχιστοποιεί τους κινδύνους που πράγματι αυτήν την ώρα εγείρονται και απειλούν όχι μόνο το ενεργειακό ζήτημα, αλλά και τις ευρωπαϊκές οικονομίες και πολύ περισσότερο και ειδικότερα την ασθενή ελληνική οικονομία. Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ.Φλώρος Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, πρέπει να σας πω ότι η ανάπτυξη της επερώτησης για την απελευθέρωση της αγοράς ηλεκτρικής ενέργειας όπως σωστά επεσήμανε ο Υπουργός, συνέπεσε να γίνει σήμερα στη Βουλή, εκθέτοντας τις απόψεις τους δύο κόμματα, της Μείζονος και της Ελάσσονος Αντιπολίτευσης. Και είχαμε την ευκαιρία να διαπιστώσουμε ότι και τα δύο κόμματα και οι δύο απόψεις κατέτειναν στο να κριτικάρουν την Κυβέρνηση για ενδεχόμενους κινδύνους, από διαφορετική όμως οπτική γωνία το κάθε κόμμα.
      Με δυο λόγια, η Νέα Δημοκρατία σε όλους τους τόνους είπε ότι δεν πάτε καλά στην αγορά ηλεκτρικής ενέργειας, διότι δεν έχετε κάνει αυτό που η Νέα Δημοκρατία επαγγέλλεται, που ευαγγελίζεται «δώστε τα όλα στους ιδιώτες και θα δείτε πώς θα πάνε καλά τα πράγματα»…
      ΓΕΩΡΓΙΟΣ ΣΑΛΑΓΚΟΥΔΗΣ: Σιγά τα αυγά!
      ΦΛΩΡΟΣ ΚΩΝΣΤΑΝΤΙΝΟΥ: Παρακαλώ, λίγο πιο όμορφα και πιο κομψά. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ! Κύριε Σαλαγκούδη, σας παρακαλώ πολύ. Μα, δεν μπορεί να γίνεται διάλογος τέτοιου είδους.
      ΦΛΩΡΟΣ ΚΩΝΣΤΑΝΤΙΝΟΥ: Τέλος πάντων, δεν δίνω περισσότερη βαρύτητα σε αυτά που ακούγονται. 
      Η δε άλλη πλευρά είπε ότι «κοιτάξτε, αν στηριχθείτε στους ιδιώτες, ποιο είναι το αποτέλεσμα στην Καλιφόρνια ή στην ENRO ή οπουδήποτε αλλού, τέτοια θα είναι τα αποτελέσματά σας».
      Βεβαίως πρόταση δεν ακούσαμε από κανέναν τι πρέπει να γίνει, τι διαφορετικό από αυτό που επιλέγει η Κυβέρνηση μπορεί να γίνει. Δεν ακούστηκε κάποια σκέψη, που θα συμβάλει, αλλά πάντως όλοι έκαναν πάρα πολύ πλουσιοπάροχα αυτήν την κριτική. 
      Κι εμένα μου προξενεί εντύπωση, κυρία Πρόεδρε, το γεγονός ότι κάποιο κόμμα ή κάποιο στέλεχος, κάποιος Βουλευτής, κάποιος Κοινοβουλευτικός Εκπρόσωπος από τη μια λέει ότι ο Υπουργός σιώπησε, δεν απάντησε δήθεν στα ερωτήματα που τέθηκαν, από την άλλη μεριά όμως σε αυτά που ο Υπουργός απαντά δεν προτιμά να δίνει βάση, δεν δίνει δηλαδή βάση σ΄ αυτό που η Κυβέρνηση λέει, αλλά κάνει διάφορα σενάρια. Και εγώ θα πω, κυρία Πρόεδρε, ότι ο Υπουργός καθόλου, ούτε εμμέσως, δεν κινδυνολόγησε. Κινδυνολογούν όμως όσοι λένε ότι εξαπατάτε τον ελληνικό λαό. Μαύρες ή γκρι σκιές αφήνετε, έλεγαν κάποιοι συνάδελφοι της Νέας Δημοκρατίας ή κάποιοι άλλοι συνάδελφοι, ότι μεσούσης της Ολυμπιάδας δεν θα έχουμε ηλεκτρικό ρεύμα ή θα αυξηθεί η τιμή και θα πέσει στις πλάτες του ελληνικού λαού.
       Αυτά κατ΄ εμέ είναι δείγματα προσπάθειας να δημιουργηθεί κλίμα διαφορετικό από αυτό που η Κυβέρνηση υπεύθυνα λέει. Και τι είπε η Κυβέρνηση, τι είπε ο Υπουργός, τι λέει η ΡΑΕ, τι λένε τα χαρτιά, τι λέει το πρόγραμμα που κατατέθηκε στα Πρακτικά της Βουλής μέχρι το 2008; Ότι υπάρχει αντιμετώπιση του προβλήματος στα πλαίσια του 2773/99, που ψηφίσαμε. Απελευθέρωση αφ’ ενός της αγοράς, βεβαίως να γίνει όσο γίνεται πιο ανταγωνιστική η αγορά ηλεκτρικού ρεύματος, αλλά και ο χαρακτήρας των επιχειρήσεων των δημόσιων, κύρια της ΔΕΗ, πρέπει να εκσυγχρονιστεί, να μπορεί να σταθεί σε αυτήν την αγορά. Αν κάποιος δεν συμφωνεί με αυτήν την άποψη, πράγματι μπορεί να το πει. Αλλά να το πει καθαρά, όχι πλαγιοκοπώντας, κριτικάροντας ακόμη, αν θέλετε, και παραλείψεις, που μπορεί να υπάρχουν σε μια ή σε δυο ενέργειες από τις μία ή δύο ενέργειες, που δεν λέω ότι υπάρχουν. Θεωρητικά λέω κι αν υπάρχουν ακόμη, δεν μπορεί κανείς να βγάλει συνολικό συμπέρασμα για το πού βαδίζει η αγορά ηλεκτρικής ενέργειας. Δεν μπορεί να μιλάει, χωρίς να λαμβάνει υπόψη του το θέμα του φυσικού αερίου, που και στην Ελλάδα πια άρχισε να γίνεται σημαντικότατη πηγή φτηνής ενέργειας και αξιοποιείται και να μην το θέτει καν στο σχεδιασμό, στον υπολογισμό ένα κόμμα, όταν θέλει να πει ότι κάνει κριτική προς την Κυβέρνηση. 
      Ήθελα δε να πω ότι όταν ο Υπουργός λέει ότι προγραμματίζουμε καινούρια έργα, θέλω να θυμίσω –γιατί φαίνεται οι συνάδελφοι δεν θέλουν να θυμηθούν- το περασμένο φθινόπωρο ψηφίσαμε διάταξη σχετική, πώς ορισμένα από αυτά τα έργα, αν θυμάμαι καλά τρία ή τέσσερα έργα, εντάσσονται στο πρόγραμμα δημοσίων επενδύσεων, για να μπορούν να έχουν χρηματοδότηση, για να μπορέσει η ΔΕΗ να τα βγάλει σε πέρας, να κάνει αυτά τα έργα και για τη Μεσοχώρα και τον Ιλαρίωνα. Κύριε Υπουργέ, δεν σας άκουσα να πείτε για το τέμενος στο Νέστο. Και αυτό είναι μέσα. 
      Πώς, λοιπόν, αυτά τα μηδενίζουμε, τα αποσιωπούμε; Και από την άλλη μεριά η Κυβέρνηση διαβεβαιώνει για την ασφάλεια των ενεργειακών αναγκών της χώρας και αυτό το θεωρεί ο καθένας πια τόσο δεδομένο, τόσο απλό, λες και δεν συμβαίνει γύρω μας όλο αυτό που συμβαίνει. Και δεν θα έπρεπε καν ο Υπουργός Ενέργειας, ο Υπουργός Ανάπτυξης της Ελλάδας να μην αναφερθεί σε ενδεχόμενο κίνδυνο από τον πόλεμο στο Ιράκ; Και αυτό είναι εκφοβισμός;
Δεν είναι μία πραγματικότητα που τη ζει όλος ο πλανήτης; Και αντί να συγχαρούμε που υπάρχουν αποθέματα, που γίνονται όλες οι ενέργειες και πρέπει πράγματι να μην έχουμε κανένα πρόβλημα, διαβεβαιώνει ο Υπουργός και αυτό ερμηνεύεται ως εκφοβισμός.
      Άρα, πώς θα γίνει η Μεσοχώρα, κύριοι συνάδελφοι της Νέας Δημοκρατίας; Ψηφίσαμε νόμο και δώσαμε αποζημιώσεις πλουσιοπάροχες στη Μεσοχώρα. Ποιοι είναι αυτοί που εμποδίζουν την εκτέλεση του έργου; Μήπως γνωρίζετε, κύριοι συνάδελφοι της Νέας Δημοκρατίας; Μήπως γνωρίζετε τους παράγοντες της περιοχής; Μήπως γνωρίζετε ποιοι στο ΚΙΤ Αργυρούπολης αντιδρούν και δεν μπορεί να κατασκευαστεί; Πώς γίνεται αυτό; Και διαμαρτύρεστε ότι δεν γίνονται τα έργα, αλλά είστε εκ των πρωτεργατών καθυστέρησης των έργων. 
      Και από την άλλη μεριά έρχεται ο Κοινοβουλευτικός Εκπρόσωπος της Νέας Δημοκρατίας να πει ότι εξαπατά η Κυβέρνηση τον ελληνικό λαό διότι την 1.7.2004 προβλέπεται απελευθέρωση –το πρώτο στάδιο- αλλά η Κυβέρνηση δεν το είπε στους συνδικαλιστές της. Ο Υπουργός δεν έκανε τίποτε άλλο, επί μισή ώρα μιλώντας εκεί, από το να αναλύει την πορεία της απελευθέρωσης της ηλεκτρικής ενέργειας. Αυτό έκανε συνεχώς. Και δεν είναι η πρώτη φορά που γίνεται εδώ. Ή ότι εξαπατά η Κυβέρνηση τον ελληνικό λαό γιατί είπε ότι θα καταθέσει το νομοσχέδιο ο Υπουργός τον Ιανουάριο του 2003 και άργησε κατά ένα μήνα. 
      Άλλος συνάδελφος της Νέας Δημοκρατίας μας είπε ότι, δεν θέλετε να κάνετε την απελευθέρωση αγοράς ηλεκτρικής ενέργειας διότι δεν σας αφήνει το κομματικό κατεστημένο του ΠΑΣΟΚ. Αν είναι δυνατόν αυτό να αποτελεί πολιτική, να αποτελεί εξήγηση κοινωνικών φαινομένων, να αποτελεί πρόταση και προπαντός να αποτελεί πρόγραμμα της Νέας Δημοκρατίας, το οποίο βεβαίως θα περιμένουμε και εμείς να ακούσουμε, έστω και ψήγματά του. Αφού δεν αναπτύσσεται με την ευκαιρία τέτοιων επερωτήσεων, ελπίζουμε να το ακούσουμε άλλη φορά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Σε ό,τι αφορά το φόβο, που είναι λογικό να υπάρχει ως ένα βαθμό, για το τι θα γίνει το 2004, το 2005 όπου ενδεχομένως τα τρία, τέσσερα έργα, που ο Υπουργός ήδη είπε, να μην είναι έτοιμα: Ποιο είναι το πρόβλημα που εναλλακτικά εξετάζει η ΡΑΕ; Λέει ότι σε ώρες αιχμής πιθανόν, κατά τα τρία εναλλακτικά σενάρια που γνωρίζουμε όλοι, να υπάρξουν ελλείψεις. Και αυτές οι ελλείψεις στην ώρα αιχμής, κυρία Πρόεδρε –έχει σημασία να πούμε τη φράση- θα φτάσουν μέχρι 1500 MW. Για τα 1500 MW, όμως, το έλλειμμα αυτό, αν παρουσιαστεί, θα είναι για διακόσιες σαράντα ώρες, για τα 1000 MW θα είναι για ογδόντα ώρες και για τα 500 MW θα είναι είκοσι τέσσερις ώρες. Στην κορυφή δηλαδή του διαγράμματος το ενδεχόμενο έλλειμμα θα είναι για είκοσι τέσσερις ώρες. Και αυτό πότε; Σε ώρες αιχμής, 13.00΄, 14.00΄. 15.00΄ το μεσημέρι τον Ιούλιο. Και ενώ αυτό μπορεί να ρυθμιστεί και εμείς οι ίδιοι, οι πολίτες, ενημερωμένοι, να βοηθήσουμε για να μην υπάρξει τέτοια αιχμή, τόσου ύψους, 1500 MW, κατά τη διάρκεια –επαναλαμβάνω- του καλοκαιριού, αντί, λοιπόν, σε αυτό να συντείνουμε, να βοηθήσουμε, να ενημερώσουμε, φτάσαμε εδώ να μιλούμε ότι μεσούσης της Ολυμπιάδας θα υπάρξουν διακοπές ηλεκτρικού ρεύματος. Και αυτό ορισμένοι θεωρούν ότι είναι αντιπολίτευση που συμβάλλει στο να λυθούν τα προβλήματα. Κατ’ εμέ δεν συμβάλλει καθόλου και εύχομαι και ελπίζω ότι δεν δημιουργεί και καμία ανησυχία στον ελληνικό λαό.
      Κυρία Πρόεδρε, τελειώνω λέγοντας αυτό που ζήτησε ο Κοινοβουλευτικός Εκπρόσωπος της Νέας Δημοκρατίας κλείνοντας. Τι είπε; Ότι ο ν. 2773/1999 πρέπει να δούμε πού έχει κενά. Εγώ θα έλεγα όχι πού έχει κενά, αλλά πού η πραγματικότητα δείχνει ότι πρέπει να συμπληρωθεί. Ζήσαμε μία περίοδο τριών ετών απελευθερωμένης αγοράς και οπωσδήποτε υπάρχουν προβλήματα. Με τέτοια προβλήματα θα προχωρούμε. Να το βελτιώσουμε, να το συμπληρώσουμε, να δούμε τι άλλο χρειάζεται να γίνει. Αυτό νομίζω ότι πρέπει να είναι στις προτεραιότητες όλων μας, όχι μόνο της κυβερνητικής πλευράς, αλλά όλων των κομμάτων. Όχι για να εξαπατούμε τον ελληνικό λαό, αλλά για να γίνει η αγορά ηλεκτρικής ενέργειας τόσο σημαντικό σημείο, ώστε όπως βάλαμε βήματα να γίνουμε ενεργειακός κόμβος στη Νοτιοανατολική Ευρώπη, αυτό να το πετύχουμε πολύ περισσότερο με τα μέτρα που ήδη είπε ο κύριος Υπουργός ότι έχει υπογράψει και με την Τουρκία και με τις άλλες βαλκανικές χώρες.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, εμείς με την περιγραφή της κατάστασης, όπως γίνεται από την επερώτηση της Νέας Δημοκρατίας και του Συνασπισμού, στα βασικά τουλάχιστον σημεία δεν θα διαφωνήσουμε. Το ερώτημα είναι ποια είναι η αιτία αυτής της κατάστασης. Κι εδώ διαφωνούμε με τη Νέα Δημοκρατία και με τα άλλα δυο κόμματα, διότι η εξήγηση που δίνεται γι’ αυτήν την κατάσταση δεν είναι η σωστή. Εμείς υποστηρίζουμε ότι αυτή η κατάσταση, αυτές οι ανεπάρκειες, αυτές οι καθυστερήσεις, αυτά τα προβλήματα που υπάρχουν, οφείλονται ακριβώς στην απελευθέρωση και στην πορεία ιδιωτικοποίησης της ΔΕΗ. Και θα το στηρίξουμε αυτό. Βεβαίως ο Συνασπισμός διαφοροποιείται κάπως. Δεν υποστηρίζει ανοικτά την απελευθέρωση, λέει όμως ότι δέχεται μια υγιή απελευθέρωση και οι ιδιωτικές εταιρείες υγιώς να λειτουργούν δίπλα στον κρατικό τομέα, δίπλα στη ΔΕΗ. 
      Για ποιο λόγο διαφωνούμε μ’ αυτήν την κυρίαρχη άποψη; Διότι είναι δυνατόν κάποιος να έρθει να βάλει τα λεφτά του, να πάρει την άδεια όπως την πήρε για να παράγει ηλεκτρική ενέργεια χωρίς να εξασφαλίζεται ότι θα κερδίσει; Μόνο αν θα κερδίσει. Και επειδή υπάρχει ρίσκο, όπως ειπώθηκε εδώ μέσα, δεν χρηματοδοτούν οι τράπεζες. Και οι απαιτήσεις αυτών των ιδιωτών είναι νέα προνόμια: εξασφάλιση, τροποποίηση του σχετικού νόμου, ώστε να επιδοτηθούν είτε στην κιλοβατώρα είτε με άλλους τρόπους, με άλλες μεθόδους για να μπορέσουν να κερδίσουν και να προχωρήσουν στην κατασκευή αυτών των εργοστασίων. 
      Αυτός, λοιπόν, είναι ο λόγος που δεν προχώρησαν. Και θα εξηγήσω και για τις καθυστερήσεις της ΔΕΗ. Για παρόμοιους λόγους δεν προχώρησε και η ΔΕΗ. Να πώς η απελευθέρωση οδηγεί εκεί που οδήγησε. Και το φαινόμενο αυτό δεν υπάρχει μόνο στην Ελλάδα -ειπώθηκε εδώ μέσα για την Καλιφόρνια ή για την άλλη εταιρεία την αμερικάνικη που έπεσε έξω- αλλά και σε άλλες χώρες. Στο συνέδριο που έγινε για την ενέργεια πρόσφατα ειπώθηκε ότι παρόμοια προβλήματα υπάρχουν και στη Βραζιλία, υπάρχουν και στην Αργεντινή. Όπου, λοιπόν, προχωράει η απελευθέρωση έχουμε ανάλογα προβλήματα. Είναι σύμφυτο η απελευθέρωση να γεννά τέτοια προβλήματα. 
      Δεν μπορεί κατά τη γνώμη μας να υπάρχει υγιής ή μη απελευθέρωση. Αυτοί θα ρίξουν τα λεφτά τους όταν θα εξασφαλίσουν το αναγκαίο ποσοστό κέρδους. Και είστε πρόθυμοι και σαν Κυβέρνηση, όπως δηλώσατε, να τροποποιήσετε τον συγκεκριμένο νόμο. Και η Νέα Δημοκρατία πιέζει σώνει και καλά να προχωρήσετε κατά τρόπο, ώστε να ευνοηθούν οι ιδιώτες παραγωγοί. 
      Εδώ έχω τα στοιχεία του νομοσχεδίου που θα μας φέρετε: εξασφάλιση των συμβάσεων μέχρι το 2008, έξι χιλιάδες ώρες λειτουργίας ετησίως, πλήρης λειτουργία -θα τα παίρνει αυτά και θα τα πληρώνουν αυτοί που κάνουν τη διαχείριση, το κράτος, θα μετακυλίουν την κιλοβατώρα στον καταναλωτή για να τα εισπράττει ο ιδιώτης ουσιαστικά- συν μια σειρά εγγυήσεις του δημοσίου για καλή διαχείριση του συστήματος από τον κρατικό διαχειριστή. Αυτές είναι οι τροποποιήσεις. Είναι ευνοϊκές για τους κεφαλαιοκράτες που ιδρύουν μονάδες παραγωγής ηλεκτρικής ενέργειας. Αυτή θα είναι η υγιής ή μη ιδιωτικοποίηση της παραγωγής ενέργειας. 
      Δεν είναι όμως μόνο αυτό το σημείο. Πάμε στη ΔΕΗ. Ο κύριος Υπουργός είπε: «Εμείς τον κρατικό τομέα θα τον ενισχύσουμε». Κάτι είπε και η Νέα Δημοκρατία: «Ναι, πρέπει να σταθεί και η ΔΕΗ στα πόδια της». Πώς όμως λειτουργεί η ΔΕΗ; Το 30% των μετοχών της είναι στους ιδιώτες. Για να εξασφαλιστεί η κερδοφορία σε βάρος των καταναλωτών παίζονται μεγάλα παιχνίδια. Έχουμε δυο φορές αυξήσεις, που έφθασαν στο 7%.
Και έχουμε τέτοιες αυξήσεις, την ίδια στιγμή που έχουμε μείωση των επενδύσεων, μείωση του κύκλου εργασιών, μείωση του προσωπικού, μείωση των λειτουργικών εξόδων για να δημιουργηθούν συνθήκες κερδών. Παίρνετε χρήματα από τον κόσμο χωρίς να λειτουργεί η ΔΕΗ όπως λειτουργούσε παλαιότερα. Κάνετε αυξήσεις ίσες με τον πληθωρισμό, ενώ έχει αυξηθεί η παραγωγικότητα της εργασίας και θα έπρεπε να πέσουν οι τιμές, αντί να αυξηθούν κατά 7%. 
      Έτσι καταφέρνετε να κερδοφορεί η ΔΕΗ σε βάρος του καταναλωτικού κοινού, σε βάρος των νοικοκυριών. Το 2000 είχε 2 δισεκατομμύρια δραχμές περίπου κέρδη. Το 2001 με τη μέθοδο αυτή είχε  120 δισεκατομμύρια δραχμές κέρδη. Είναι κρατικός τομέας αυτός; Ουσιαστικά λειτουργεί και πάλι υπέρ του κεφαλαίου και «αρμέγει» τους καταναλωτές.
      Και με τη μία μέθοδο, τους παραγωγούς και τις τροποποιήσεις που θα κάνετε και με την άλλη μέθοδο μέσω της ΔΕΗ οδηγούμαστε στο ίδιο αποτέλεσμα. Τι σημαίνει αυτό; Δεν σας φτάνει μια τέτοια ΔΕΗ, αλλά θέλετε να παίξει και το ρόλο –επιτρέψτε μου να το πω- του μικρού ιμπεριαλιστή στον τομέα της ενέργειας στα Βαλκάνια. Να αρπάξει ό,τι μπορεί από τη Ρουμανία, να αρπάξει ό,τι μπορεί από τη Βουλγαρία και από άλλες χώρες που αναφέρατε.
      Δείτε τι πληρώνει η ΔΕΗ στην κιλοβατώρα για να πάρει αιολική ενέργεια. Ενώ η κιλοβατώρα στοιχίζει 12 δραχμές, εδώ έχουμε αυξημένα έξοδα κατά 20% συν 50% καπέλο και φτάνει να πληρώνει η ΔΕΗ την κιλοβατώρα 21 δραχμές. Το ίδιο θα πάμε να κάνουμε λίγο πολύ και με τις άλλες εταιρείες, οι οποίες δεν τολμούν ακόμα να κάνουν τις επενδύσεις που είχαν υπογράψει ότι θα κάνουν.
      Μια κουβέντα θα πω για το φυσικό αέριο. Το φυσικό αέριο είναι πιο φτηνό για την κατοικία -όλοι οι ειδικοί το λένε αυτό- και πιο ακριβό για τη βιομηχανία, για την παραγωγή ενέργειας που θα χρησιμοποιήσει η βιομηχανία. Για ποιο λόγο, λοιπόν, φυσικό αέριο και όχι εκμετάλλευση των ντόπιων πηγών; Διότι το φυσικό αέριο μπορεί να είναι ακριβότερο για την παραγωγή ηλεκτρικής ενέργειας, αλλά οι επιχειρήσεις που θα το χρησιμοποιούν θα το μετατρέπουν σε ενέργεια αποσβένοντάς το γρήγορα. Οι ιδιώτες θέλουν φυσικό αέριο για να αποσβεστούν γρήγορα τα χρήματα που θα βάλουν. Πάλι υπέρ του κεφαλαίου είναι η χρησιμοποίηση του φυσικού αερίου.
      Όπου και να ψάξουμε, λοιπόν, είτε ΔΕΗ με μετοχοποίηση, ιδιωτικοποίηση και όπως λειτουργεί σήμερα που λειτουργεί περισσότερο υπέρ του κεφαλαίου από ό,τι στο παρελθόν είτε μέσω των ιδιωτών παραγωγών είτε φυσικό αέριο, είναι όλα υπέρ του μεγάλου κεφαλαίου στη χώρα μας.
      Ποια είναι η δική μας άποψη; Εμείς απορρίπτουμε την απελευθέρωση. Υποστηρίζουμε ότι μακροχρόνιος προγραμματισμός πρέπει να υπάρξει μόνο από τη ΔΕΗ. Πρέπει να στηριχθούμε σε μία 100% κρατική ΔΕΗ και για την οικονομία, αλλά και για την εθνική ασφάλεια της χώρας. Βεβαίως επειδή το ζήτημα της ενέργειας είναι ευρύτερο, μια τέτοια ΔΕΗ πρέπει να είναι ενταγμένη σε ένα απολύτως κρατικό φορέα ενέργειας. 
      Αυτά που λέμε δεν επιτρέπουν συσχετισμούς. Αφορούν άλλες συνθήκες, άλλου είδους οικονομία, άλλου είδους κυβερνήσεις. Όμως, μόνο μία τέτοια λύση είναι διέξοδος, ώστε να έχουμε φτηνό ρεύμα για τον καταναλωτή, να έχουμε επάρκεια και ασφάλεια ηλεκτρικής ενέργειας για τη χώρα. Αυτή η λύση που προτείνουμε, συνδέεται με την αξιοποίηση των εγχώριων πηγών ενέργειας και εάν δεν μας φτάσει το ρεύμα, τότε να κάνουμε αμοιβαία επωφελείς διακρατικές συμφωνίες με άλλες χώρες. Όχι στη λογική να εκμεταλλευτούμε τη Ρουμανία την Αλβανία, όπως κάνετε εσείς. 
      Αυτή είναι η άποψη του Κομμουνιστικού Κόμματος.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Εισερχόμαστε στο στάδιο των δευτερολογιών.
      Το λόγο έχει ο κύριος Νάκος.
      ΑΘΑΝΑΣΙΟΣ ΝΑΚΟΣ: Κυρία Πρόεδρε, παρακολούθησα με μεγάλη προσοχή τον κύριο Υπουργό για τριάντα δύο λεπτά περίπου που μιλούσε.
      Προσπάθησα να κρατήσω σημειώσεις για να δω τι θα απαντούσε στα ερωτηματικά που μπήκαν και ήταν συγκεκριμένα. Δυστυχώς, μόνο μία γραμμή έγραψε. Για πρώτη φορά παραδέχθηκε ότι θα υπάρξει τροποποίηση του ν. 2773, του νόμου για την απελευθέρωση της αγοράς ηλεκτρικής ενέργειας. Όμως ο κύριος Υπουργός συνδυάζει την τροποποίηση αυτού του νόμου με τον επικείμενο νέο Κανονισμό που επί Ελληνικής Προεδρίας θα αντικαταστήσει ή μάλλον θα συμπληρώσει την κοινοτική οδηγία 96/92. 
      Θεωρώ ότι ο κύριος Υπουργός δεν λέει την αλήθεια. Και δεν λέει την αλήθεια σε τούτο: Επειδή γνωρίζει τις αντιδράσεις που υπάρχουν εκ μέρους των συνδικαλιστών για την τροποποίηση του ν. 2773, προσπαθεί να βρει άλλοθι τροποποίησης και προσπαθεί να βρει το άλλοθι αυτό στη νέα κοινοτική οδηγία, της οποίας τα βασικά χαρακτηριστικά ξέρουμε και έχουν υπογραφεί, αλλά και η οποία προβλέπει δυσμενέστερα πράγματα, πιο έντονη -υποχρεωτικά υπεύθυνη- απελευθέρωση από αυτήν την οδηγία, η οποία ισχύει σήμερα. Δεν απήντησε στο βασικό ερώτημα που θέσαμε: Πώς είναι δυνατόν να δυσκολεύεσαι να προχωρήσεις με μία ευμενέστερη κοινοτική οδηγία και να περιμένεις τη δυσμενέστερη για να προσαρμόσεις το νόμο; Τότε τα πράγματα θα είναι πιο εύκολα;
      Η κοινοτική οδηγία, την οποία έχει υπογράψει και η χώρα μας διά του κυρίου Υπουργού, προβλέπει δύο πράγματα: Από την 1.7.2004, εκτός από τους οικιακούς καταναλωτές, όλοι οι υπόλοιποι θα πρέπει να είναι επιλέγοντες πελάτες. Αυτό ανεβάζει τον αριθμό των επιλεγόντων πελατών από επτά χιλιάδες σε ένα εκατομμύριο. Τόσο μεγάλη είναι η διαφορά. Επίσης θα επιβάλει στη διανομή, την οποία έχει η ΔΕΗ, να μπούνε και άλλοι παίκτες και από την 1.1.2007 θα υπάρχει πλήρης απελευθέρωση της αγοράς με δικαίωμα επιλογής ακόμα και από τους οικιακούς καταναλωτές. Δηλαδή διά της κοινοτικής οδηγίας οδηγούμαστε σ’ ένα καθεστώς απόλυτης ελευθερίας. 
      Δεν θα κάνω κριτική, γιατί ξεφεύγει από τα όρια του παρόντος. Εκφράσαμε τις επιφυλάξεις μας για την άκρατη απελευθέρωση της αγοράς ηλεκτρικής ενέργειας και, παρ’ ότι δεν ακούγεται συνήθως, μας αγνόησαν. Εγώ αναφέρθηκα στις δυσλειτουργίες που παρουσιάζονται κατά την απελευθέρωση της αγοράς ηλεκτρικής ενέργειας και συγκεκριμένα στις δυσλειτουργίες που παρουσιάστηκαν κατά τη διάρκεια αυτής της διαδικασίας σε άλλες χώρες όπως στις Ηνωμένες Πολιτείες και  στην Μεγάλη Βρετανία. Ακόμα και στη Γερμανία υπάρχουν προβλήματα. 
      Με δεδομένη όμως την απόφαση της Ευρωπαϊκής Ένωσης και την υποχρεωτική επιβολή και τη γνώση -εδώ και καιρό- των διατάξεων που θα περιέχει η νέα κοινοτική οδηγία, μία συνεπής κυβέρνηση τι θα έπρεπε να κάνει; Θα έπρεπε να προετοιμάζει τη χώρα στα ευκολότερα. Θα έπρεπε να την εντάσσει στα ευκολότερα και να την προετοιμάζει και για τα δυσκολότερα. Έκανε αυτό η Κυβέρνηση; Αντίθετα, δύο χρόνια πέρασαν και δεν έκανε το παραμικρό βήμα. Πώς θα απελευθερωθεί η αγορά και μάλιστα σε αυτήν τη μορφή μετά από μόλις δύο χρόνια και δύο μήνες, όταν κανένα βήμα δεν έχει γίνει προς αυτήν την κατεύθυνση; 
      Γιατί δεν λέτε την αλήθεια, κύριε Υπουργέ; Εγώ σας θέτω ένα ερώτημα και θα παρακαλούσα να έχω την απάντησή σας. Πείτε ότι «σβαρνιζόμαστε» με τον ίδιο τρόπο μέχρι τότε. Πείτε ότι τίποτα δεν γίνεται, δεν λέω με ευθύνη δική σας, με ευθύνη του οποιουδήποτε. Τι θα κάνει η Ευρωπαϊκή Ένωση μετά την 1.7.2004; Μήπως θα επιβάλει τη βιαία απελευθέρωση της αγοράς με την υποχρεωτική πώληση μονάδων της ΔΕΗ;
      Μήπως θα επιβάλει τη βίαιη διάσπαση τόσο των παραγωγών και των προμηθευτών αλλά ακόμη και στο δίκτυο διανομής; Σε αυτήν την περίπτωση ποια θα είναι η θέση της ΔΕΗ για την οποία είπατε ότι τη θέλετε ισχυρή και δημόσιου χαρακτήρα; 
      Εμείς ευθέως λέμε ότι ένας σημαντικός παίκτης για χίλιους λόγους μέσα σε μία απελευθερωμένη αγορά πρέπει να είναι μία δημοσίου χαρακτήρα ΔΕΗ. Για μας αυτό αποτελεί ακρογωνιαίο λίθο. Όμως για να είναι ακρογωνιαίος ο λίθος και να μην καταρρέει στην παραμικρή σεισμική δόνηση απαιτείται να είναι ισχυρός, απαιτείται αυτή η επιχείρηση να εξοπλιστεί, να εφοδιαστεί με όλα εκείνα τα απαραίτητα εφόδια που θα την κάνουν να αντέξει τον ανταγωνισμό και να επιβιώσει αντί να οδηγεί σε διάλυση.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)  
     Αναφέρθηκε από όλους ότι συμβαίνει ακριβώς το αντίθετο. Εν ονόματι και με στόχο την επίτευξη του μέγιστου κέρδους προκειμένου τα πακέτα από τις μετοχοποιήσεις να είναι το δυνατόν μεγαλύτερα, απαξιώνεται η ΔΕΗ. Ο κομματισμός, η ευνοιοκρατία, οι διευθυντές και οι παραδιευθυντές, η έλλειψη συντήρησης, η έλλειψη αντικατάστασης των μονάδων, η έλλειψη συντήρησης και αντικατάστασης των δικτύων, η απουσία βασικών υλικών από τη ΔΕΗ καθιστούν τη ΔΕΗ ευάλωτη.
     Ειλικρινά για μας είναι εφιαλτικό σενάριο –μέχρι το 2004, το 2005, το 2006 είναι πολύ λίγο χρονικό διάστημα- να έχουν γίνει τα εξής: Κανένα βήμα προς την απελευθέρωση της αγοράς, απαξιωμένη η ΔΕΗ, βίαιη διάσπαση της ΔΕΗ και να αφεθεί το όλο σύστημα με επιβολή της Ευρωπαϊκής Ένωσης στα χέρια αυτών, οι οποίοι θα κοιτάνε όχι να πάρουν υγιείς επιχειρήσεις ή υγιείς μονάδες αλλά ασθενή πτώματα τα οποία να χρησιμοποιήσουν και να εκμεταλλευτούν την κατάσταση.
     Γι’ αυτό σας εγκαλούμε, κύριε Υπουργέ, διότι βλέποντας τον κίνδυνο δεν λέτε την αλήθεια, δεν αναλαμβάνετε το πολιτικό κόστος, δεν έχετε την τόλμη να πάρετε αυτά τα μέτρα, ούτως ώστε και η ΔΕΗ να μπορέσει να επιβιώσει και η αγορά να αποκτήσει κανόνες λειτουργίας για φτηνό και επαρκές ηλεκτρικό ρεύμα. 
     ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιαρτσιώνης έχει το λόγο.
     ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, θέλω κατ’ αρχάς να δώσω συγχαρητήρια στον Υπουργό ακόμη μια φορά, γιατί η σκηνική επάρκεια της τοποθέτησής του ήταν φανταστική. Δεν ξέρω, η ενεργειακή επάρκεια της χώρας πού πάει. Και θα γίνω πιο συγκεκριμένος. 
     Κατ’ αρχάς μία προσεκτική ανάγνωση ενδεχομένως των Πρακτικών της ομιλίας του Υπουργού φανερώνει σε πολλά σημεία το πώς και πού κινείται. Πώς βλέπουμε, πώς πρέπει να δούμε, πώς πρέπει να ψάξουμε και πώς πρέπει να πραγματοποιήσουμε το άνοιγμα της αγοράς, να διασφαλίσουμε το περιβάλλον, να διασφαλίσουμε τον ασφαλή εφοδιασμό κλπ. 
     Κύριε Υπουργέ, μετά από τόσα χρόνια δεν δικαιούσθε πλέον να σχεδιάζετε ούτε καν να οραματίζεστε. Δικαιούστε και υποχρεούστε μόνο να υλοποιείτε και μάλιστα με φρενήρεις ρυθμούς, αυτήν την ώρα που οδεύουμε σε ενεργειακό έλλειμμα. Δεν υπάρχει στο λόγο σας, όπου και να ψάξετε, ένα διά ταύτα, προκειμένου να δούμε πού θα στηριχθούμε ως χώρα.
     Είπατε ενεργειακός κόμβος. Εγώ έχω αρχίσει και χάνω το νόημα των ελληνικών. Εγώ καταλαβαίνω έναν κόμβο, κάποιος που διανέμει σε κάποιους κάποια πράγματα. Άλλο η διέλευση που πολύ σωστά σχεδιάζετε και πολύ σωστά την προωθείτε και άλλο ο κόμβος. Ο κόμβος σε ποιους καταναλωτές θα πάει; 
     Είπατε ότι σε αυτήν την ιστορία οδηγούμαστε σε ασφαλή πεδία, προκειμένου να έχουμε την επάρκειά μας και να μην ανησυχεί κανένας μας. Δυστυχώς, οδηγείστε από τα γεγονότα και μόνο. Οδηγείστε από τις εκλογικές σκοπιμότητες, αδυνατείτε να πάρετε το πολιτικό κόστος ενδεχομένως, αποφάσεων. 
      Έχετε έναν εκλογικό συνδυασμό και όχι έναν ενεργειακό συνδυασμό. Θέλετε να κάνετε κάποιες μονάδες και να διαχειριστείτε την ενεργειακή θωράκιση της χώρας. Αυτή τη στιγμή τα υδροηλεκτρικά εργοστάσια δουλεύουν στο φουλ και σε αυτά βασίζεστε διότι οι βροχοπτώσεις ενδεχομένως θα σας καλύψουν τον καλοκαίρι. Κάνετε μια ληστρική εκμετάλλευση του λιγνίτη και αυτό θα το δούμε σε λίγα χρόνια. Αυτά κάνετε για να περάσει ο χρόνος μέχρι να πάμε στις εκλογές. Οδηγείτε τη ΔΕΗ σε απαξίωση και σε τεμαχισμό. Τελικώς υπονομεύετε το ρόλο της χώρας στην Ευρωπαϊκή Ένωση μέσα στην οποία ένα και μόνο ρόλο πρέπει να έχει. Να είναι μια ενεργός δύναμη στη Νοτιοανατολική Ευρώπη.
      Όμως από ό,τι φαίνεται όλα αυτά δεν θα τα αντιμετωπίσετε εσείς και ίσως γι’ αυτό ενεργείτε έτσι. Ελπίζουμε σύντομα να μπορέσουμε να υλοποιήσουμε εμείς τη δική μας πολιτική.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Ο ν. 2244/94 θεσπίστηκε με μεγάλη καθυστέρηση και θα έπρεπε να αποτελέσει την αφετηρία για την ανάπτυξη των ανανεώσιμων πηγών ενέργειας από φορείς εκτός ΔΕΗ. Ο νόμος παρουσιάζει τεράστια κενά και γι’ αυτό δεν είχε ικανοποιητικά αποτελέσματα στο διάστημα που εφαρμόστηκε. Υπάρχει όμως και μια τεράστια γραφειοκρατία στην οποία μπλέκονται τα Υπουργεία Ανάπτυξης, ΠΕΧΩΔΕ, Εσωτερικών, οι περιφέρειες, η τοπική αυτοδιοίκηση, με αποτέλεσμα η εμπλοκή όλων αυτών των υπηρεσιών να καθιστά αμφίβολη την ορθολογική αξιοποίηση των υδάτινων πόρων και της αιολικής ενέργειας που θα μπορούσαν να αποτελέσουν ένα σημαντικό μοχλό ανάπτυξης των ορεινών και των νησιωτικών περιοχών της Ελλάδας ιδιαίτερα σήμερα που οι χρηματοδοτικές δυνατότητες από τα ταμεία της Ευρωπαϊκής Ένωσης είναι μοναδικές. 
      Οι καθυστερήσεις που παρουσιάστηκαν στο Β΄ Κοινοτικό Πλαίσιο Στήριξης στο αντίστοιχο επιχειρησιακό πρόγραμμα ήταν τόσο μεγάλες και οι διαδικασίες που ακολουθήθηκαν είχαν τέτοια άσχημα αποτελέσματα που ακόμη και σήμερα λίγο πριν κλείσει το Β’ Κοινοτικό Πλαίσιο απεντάσσονται έργα ανανεώσιμων πηγών ενέργειας. Αναφέρω συγκεκριμένα το μικρό υδροηλεκτρικό έργο Ανηλίου Νομού Ιωαννίνων. Η αδράνεια του Υπουργείου Ανάπτυξης να προχωρήσει στην απλοποίηση αυτών των διαδικασιών είναι απαράδεκτη. Δεν γίνεται καμία ουσιαστική ενέργεια για να προχωρήσουν οι υποδομές στα δίκτυα υψηλής και μεσαίας τάσης στις περιοχές όπου θα μπορούσαν να αναπτυχθούν τα αιολικά πάρκα. 
      Έτσι οι στόχοι της Ευρωπαϊκής Ένωσης για κάλυψη, μέχρι το 2010, ποσοστού συμμετοχής 22,1% των ανανεώσιμων πηγών ενέργειας στην ηλεκτροπαραγωγή μοιάζουν άπιαστοι.
      Κύριε Υπουργέ, πριν ενάμιση χρόνο είχατε συναινέσει σε πρότασή μας που αφορά την αειφόρο διαχείριση των υδάτινων πόρων της χώρας υπό το πρίσμα της εκμετάλλευσής τους για παραγωγή ηλεκτρικής ενέργειας. Η πρόταση προβλέπει πρώτον την άμεση ενεργοποίηση των επιτροπών διαχείρισης των υδατικών πόρων του ν. 1739/87 χωρίς την έγκριση των οποίων καμία αδειοδότηση δεν θα δίδεται. 
      Δεύτερον την άμεση ολοκλήρωση των μελετών αξιοποίησης του υδάτινου δυναμικού της χώρας, ώστε να είναι γνωστές οι δυνατότητες που προσφέρει κάθε ποταμός και οι δυνητικές θέσεις χωροθέτησης των υδροηλεκτρικών.
      Τρίτο και σημαντικότερο: Δημοπράτηση των συγκεκριμένων θέσεων ούτως ώστε να υπάρξει πλήρης διαφάνεια, αλλά και οι ΟΤΑ να καρπούνται το σύνολο –και όχι το 2% που τους δίνετε σήμερα- του προϊόντος που θα προέλθει από τους δημόσιους διαφανείς διαγωνισμούς.
      Τέλος, ζητάμε, κύριε Πρόεδρε, να απαγορευθεί η χωροθέτηση εγκαταστάσεων έργων ΑΠΕ εντός των περιοχών του ν.1650/86 και εντός των περιοχών που περιλαμβάνονται στον κατάλογο «NATURA 2000».
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα αναφερθώ στα θέματα του φυσικού αερίου.
      Υπάρχει καθυστέρηση στη χρησιμοποίηση του φυσικού αερίου στη χώρα μας που δεν μας επιτρέπει να αξιοποιήσουμε τα θετικά χαρακτηριστικά του. Ελέχθησαν πάρα πολλά και από τον κύριο Υπουργό. Προχθές ήμουν και στην υπογραφή της συμφωνίας με την Τουρκία, για τη διέλευση αγωγού φυσικού αερίου μέσω της χώρας μας προς τις αγορές της Ευρώπης. Αυτό όμως το γεγονός παλινωδεί εδώ και πάρα πολύ καιρό μέσα σε κυβερνητικές εξαγγελίες, ανασχεδιασμούς, διακρατικές τριβές και διάφορες επιλογές των εμπλεκόμενων εταιρειών. 
      Έχει εξαγγελθεί πρόσφατα το όραμα «Ελλάδα Ενεργειακή Πύλη της Ευρώπης» και προχθές «Θεσσαλονίκη Κόμβος του Φυσικού Αερίου».  Η Θεσσαλονίκη έχει εξαγγελθεί και για άλλες δραστηριότητες ως κόμβος. Όμως όλα αυτά απέχουν πάρα πολύ από τον ουσιαστικό σχεδιασμό και την υλοποίηση.
      Θα ήθελα να συμμερισθώ την αισιοδοξία σας, κύριε Υπουργέ, αλλά πρέπει να δούμε πώς διαμορφώνεται σήμερα το περιβάλλον, όσον αφορά τους μεγάλους αγωγούς μεταφοράς αργού πετρελαίου ή φυσικού αερίου, οι οποίοι είχαν την υποστήριξη μεγάλων διεθνών πετρελαϊκών εταιρειών και κυβερνήσεων, όπως είναι παραδείγματος χάρη ο αγωγός πετρελαίου Μπακού-Τσεϊχάν ή ο αγωγός φυσικού αερίου που διασχίζει την Κασπία Θάλασσα και φθάνει μέχρι την Τουρκία. Έχουν απαιτήσει πολλά χρόνια επαφών και διαπραγματεύσεων εμπλέκοντας ένα μεγάλο αριθμό φορέων, ενδιαφερομένων, κυβερνήσεων χωρών από τις οποίες διέρχονται οι αγωγοί, κατασκευαστών, πετρελαϊκών εταιρειών, τραπεζών κλπ., με αντικρουόμενα συμφέροντα και επιδιώξεις, χωρίς να έχουν φθάσει ακόμη σ’ ένα ικανοποιητικό στάδιο ωρίμανσης για την προώθηση της κατασκευής των έργων. 
      Επιπλέον το μεγάλο κόστος κατασκευής αυτών των αγωγών απαιτεί περίπλοκες δομές χρηματοδότησης και κατάλληλο επιμερισμό κινδύνων. Γεωπολιτικοί, τεχνικοί, εμπορικοί, οικονομικοί κίνδυνοι μεταξύ των εμπλεκομένων μερών. 
      Οι συμφωνίες υπογραφής μνημονίων συνεργασίας που έχει προωθήσει η Κυβέρνηση, αγωγός πετρελαίου Μπουργκάς-Αλεξανδρούπολη, αγωγός φυσικού αερίου Τουρκίας-Ελλάδας, είναι αποσπασματικές διακρατικές συμφωνίες που δεν συμπληρώνουν το ενεργειακό παζλ, καθώς η Ελλάδα είναι η μόνη χώρα τράνζιτ και συνεπώς οι συμφωνίες αυτές απαιτούν σύμπνοια στρατηγικών κατευθύνσεων με τις χώρες παραγωγής. Σε πολλές περιπτώσεις ακόμη και οι χώρες διέλευσης μπορεί να αντιμετωπίζουν αντικρουόμενα συμφέροντα, όπως είναι η περίπτωση της Βουλγαρίας που φαίνεται να έχει προτίμηση προς τον αγωγό Μπουργκάς-Φλώρεν κ.ο.κ. Ακόμη και η Σοβιετική Ένωση φαίνεται ότι μπορεί να αλλάξει στρατηγική και μακροπρόθεσμα να κατευθυνθεί σε νέους αγωγούς.
      Έτσι οι συμφωνίες  δεν έχουν καμία αξία αν δεν μπορούν να προσελκύσουν το ενδιαφέρον ισχυρών επενδυτικών σχημάτων και τραπεζών, που θα χρηματοδοτήσουν την κατασκευή των αγωγών.
      Να αναφερθώ στην τελευταία σας συμφωνία με την Τουρκία. Μπορεί να είναι βάσιμη η αισιοδοξία σας ότι έχετε εξασφαλίσει μία συγχρηματοδότηση από την Ευρωπαϊκή Ένωση για τα ογδόντα χιλιόμετρα μέσα στο ελληνικό τμήμα, αλλά φάνηκε ταυτόχρονα και  η δυσκολία της Τουρκίας να μπορέσει να απαντήσει και στις δημοσιογραφικές ερωτήσεις, αλλά και στην τοποθέτησή του ο ίδιος ο Υπουργός Ενέργειας πώς θα εξασφαλίσει για τα διακόσια χιλιόμετρα μέσα στην Τουρκία χρηματοδότηση και την υλοποίηση αυτού του έργου, που τη μετέθεσε μετά το 2006.
      Εγώ είμαι υπέρ των δικτύων και αυτών των προσπαθειών, αλλά θέλω να πω ότι παραμένει μεγάλο το πρόβλημα. Αυτήν τη στιγμή η χώρα μας είναι εξαρτημένη μονομερώς από τη Σοβιετική Ένωση και ελάχιστες είναι οι ποσότητες που εισάγει με το υγροποιημένο αέριο από την Αλγερία. 
      Μέσα σ’ αυτήν τη δύσκολη κατάσταση τι άλλα προβλήματα έχουμε. Έχουμε ένα εσωτερικό δίκτυο διανομής, το οποίο παραμένει ημιτελές χωρίς διασύνδεση με αρκετά μεγάλα αστικά κέντρα και βιομηχανικές περιοχές. Το αστικό δίκτυο στην κατανάλωση μόλις πρόσφατα ξεκίνησε να ανατίθεται και τελικά η πολιτική αξιοποίηση του φυσικού αερίου πάσχει σ’ ένα βασικό σημείο. Έχει επιλεγεί η μαζική απορρόφηση, 70% το λέτε στα τεύχη σας για παραγωγή ηλεκτρισμού, ενώ θα έπρεπε το γρηγορότερο να προωθηθεί στην οικιακή κατανάλωση συμβάλλοντας άμεσα στη βοήθεια του μικροκλίματος της πόλης μας. 
      Όσον αφορά αυτά που είπατε, κύριε Υπουργέ, για το τι γίνεται με τη βιωσιμότητα και την επάρκεια του ελληνικού ηλεκτρικού συστήματος, αυτού του συστήματος που εμφανίζει ιδιαιτερότητες, που είναι απομονωμένο, που έχει λίγες διασυνδέσεις με γειτονικές χώρες, έχει προβλήματα ανισοκατανομής. Πρέπει να μας δώσετε μια προθεσμία άμεσα για την κατάθεση του ενεργειακού σχεδιασμού. Ο νόμος το λέει και όλες αυτές οι καταστάσεις μας επιβεβαιώνουν ότι είναι απαραίτητος ο μεσοπρόθεσμος και ο μακροχρόνιος  ενεργειακός προγραμματισμός. Πρέπει να παραμείνει στη πρώτη φάση της απελευθέρωσης ως αξιόπιστος φορέας αυτού του προγραμματισμού η ΔΕΗ. Εμείς δεν έχουμε μια αόριστη πολιτική, όπως θέλησε να υπαινιχθεί και ο εκπρόσωπος του Κομμουνιστικού Κόμματος Ελλάδας. Θεωρούμε ότι η ΔΕΗ σ’ αυτήν τη φάση πρέπει να εγγυηθεί την υλοποίηση του προγράμματος και την ασφάλεια της τροφοδοσίας και τον έλεγχο των τιμών γιατί οι ιδιώτες αποδεικνύεται ότι δεν εξασφαλίζουν τα παραπάνω. 
      Τώρα ποιες είναι οι προτάσεις μας για να αρθούν τα αδιέξοδα που έχουν δημιουργηθεί, της πρώτης φάσης της απελευθέρωσης της ενέργειας; Κατ’ αρχήν θα πρέπει να επανακαθορίσετε τις αρχικές σας πολιτικές επιλογές και τους κυρίαρχους στόχους σας. Θα πρέπει να αποφασίσετε ότι ο πρωταρχικός στόχος είναι η διασφάλιση των αναγκών της χώρας και δεν κινδυνολογούμε εδώ. Οι μετρήσεις των δικών σας φορέων λένε ότι δεν υπάρχει επάρκεια ούτε το 2004 ούτε το 2005 ούτε το 2006 και τα προβλήματα θα είναι μεγαλύτερα. Οι νέες μονάδες που προδιαγράφονται θέλουν τουλάχιστον τρία με τέσσερα χρόνια για να λειτουργήσουν. Υπάρχει επομένως τεχνικό πρόβλημα αποδεδειγμένο και δεν κάνουμε αντιπολίτευση για την Αντιπολίτευση. Έχουμε προβλήματα επάρκειας και από την άλλη δεν είναι δυνατό να θεωρούμε στον ανταγωνισμό ως αυτοσκοπό για να μας εξασφαλίσει και τις τιμές και την επάρκεια. Αν δεν μπορεί να το κάνει θα παραμείνουμε στην ενίσχυση του δημόσιου φορέα μας, της ΔΕΗ. Η ιδιωτικοποίηση όμως της ΔΕΗ σας έχει φέρει σ’ ένα δίλημμα και εμάς το ίδιο. Πρέπει η ΔΕΗ να μπει στις νέες αγορές και σε νέα προγράμματα; Ή μήπως με αυτήν την επιλογή από την άλλη πλευρά θα χάσει τη δύναμή της και θα κατακερματιστεί και θα είναι εύκολο από κει και πέρα ο εθνικός μας αυτός φορέας να χάσει τη δύναμή του. Χωρίς ενεργειακό σχεδιασμό, που να έχει κυρίαρχη τη ΔΕΗ πραγματικά κινδυνεύουμε να πάμε στις επιταγές που το διεθνές Νομισματικό Ταμείο και άλλα κέντρα της απελευθερωμένης αγοράς μας επιβάλλουν, να οδηγηθούμε σαν κράτος σ’ αυτήν την άτακτη απελευθέρωση της αγοράς ενέργειας, αποδυναμώνοντας τον ενεργειακό μας δημόσιο φορέα.
      Και εμείς και η Νέα Δημοκρατία με την επερώτηση που καταθέσαμε, όπως και το Κομμουνιστικό Κόμμα Ελλάδος με βάση την τοποθέτησή του και όπως έθεσε τα θέματα, θεωρούμε ότι υπάρχει ένας σοβαρότατος προβληματισμός για την επάρκεια. Υπάρχει ένα δυσμενές περιβάλλον.
      Άλλωστε, ξέρετε και εσείς πάρα πολύ καλά ότι και στην άτυπη Σύνοδο Κορυφής που έγινε στη Θεσσαλονίκη ότι οι τοποθετήσεις ήταν ασαφείς και ότι δεν δέχτηκαν την πρόταση της Λαγόλα ντε ΠΑΛΑΘΙΟ για να αυξηθούν τα αποθέματα ενέργειας για άλλες τριάντα ημέρες. Υπάρχουν άλλα συμφέροντα και στο γαλλογερμανικό άξονα. Βέβαια, όλα αυτά περιπλέκουν πολύ περισσότερο τα μεγάλα προβλήματα που έχει η χώρα μας με το διαμορφωμένο έτσι σύστημα. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, νομίζω ότι δεν έχει πολύ νόημα το να σκιαμαχούμε πάνω σε θέματα για τα οποία εκ των πραγμάτων δεν μπορεί παρά να υπάρχει κοινή στάση και θέση. 
      Επομένως επιτρέψτε μου να υπογραμμίσω κάποια θέματα τα οποία δεν μπορούν να αμφισβητηθούν. Είναι βέβαιο ότι έχουμε απελευθέρωση της αγοράς ενέργειας ηλεκτρισμού και φυσικού αερίου για όλες τις ευρωπαϊκές χώρες. Πρόκειται για μια πραγματική εξέλιξη, την οποία είμαι βέβαιος ότι την αποδεχόμαστε όλοι. Πλέον, δεν είναι, αν θέλετε, διλημματική η στάση μας απέναντι σ’ αυτό το θέμα, διότι η αγορά υπάρχει. Βέβαια μπορεί να πει κανείς ότι αποκλείομαι, απομονώνομαι, κρατάω τη δική μου αγορά και έτσι επιχειρώ να επιβιώσω. Μέχρι σήμερα δεν άκουσα κανέναν να το υποστηρίξει, άρα, λοιπόν, το θέμα είναι ότι πρέπει και εμείς να προγραμματίσουμε τον τρόπο με τον οποίο θα συμμετέχουμε σε αυτήν την ενιαία ευρωπαϊκή αγορά ηλεκτρισμού και φυσικού αερίου. 
      Το δεδομένο είναι ότι έχουμε μια σειρά από αγορές σε επίπεδο Ευρωπαϊκής Ένωσης στις οποίες πρέπει να συμμετέχουμε: Πρόκειται για την ενιαία ευρωπαϊκή αγορά στις μεταφορές, στις τηλεπικοινωνίες, στις τράπεζες, στους ασφαλιστικούς οργανισμούς. Έτσι, λοιπόν, έχουμε και ολοκληρωμένη κοινή ενιαία αγορά στο χώρο της ενέργειας, η οποία αφορά τον ηλεκτρισμό και το φυσικό αέριο. Όμως η αγορά αυτή βρίσκεται σε εξέλιξη. Δεν έχει ολοκληρωθεί. Έχουμε συμφωνήσει όλες οι χώρες ότι η κάθε μια ξεκινάει να διαμορφώνει αυτήν την αγορά στο εσωτερικό της. Έτσι η Ελλάδα με το ν. 2773/99 εξασφάλισε την απελευθέρωση της αγοράς ηλεκτρικής ενέργειας. Βρισκόμαστε σε μια φάση διαμόρφωσης και πλήρους απελευθέρωσης της αγοράς φυσικού αερίου.
      Εκείνο που θέλω να σας πω είναι το εξής. Σ’ αυτήν την κατεύθυνση, η Κυβέρνηση περηφανεύεται, διότι έβαλε τις βάσεις, διαμορφώνοντας τις ευνοϊκότερες δυνατές συνθήκες για την ελληνική αγορά και για τον Έλληνα καταναλωτή, εξασφαλίζοντας τις χαμηλότερες δυνατές τιμές και για το πετρέλαιο και για το φυσικό αέριο και για τον ηλεκτρισμό στην ελληνική αγορά, ενώ συγχρόνως διεκδικεί με την εφαρμογή του σχεδίου και της στρατηγικής, τα οποία προωθεί να διατηρήσει αυτήν την προνομιακή θέση και στο μέλλον, έχοντας απόλυτη επάρκεια και ενέργειας και φυσικού αερίου και ηλεκτρισμού και πετρελαίου και συγχρόνως εξασφαλίζοντας βέλτιστες ποιότητες και το βασικότερο απ’ όλα τις χαμηλότερες δυνατές τιμές. Αυτή είναι η στρατηγική, την οποία νομίζω ότι ουδείς μπορεί να αμφισβητήσει.   
      Τώρα για να προχωρήσει η υλοποίηση αυτής της στρατηγικής χρησιμοποιούμε το νομικό θεσμικό πλαίσιο που ήδη υπάρχει. Ουδείς το έχει αμφισβητήσει. Απλά άκουσα κριτική που έγκειται στο ότι δεν το έχουμε ξεκαθαρίσει, ότι δεν ξέρουμε πώς θα προχωρήσουμε, ότι δεν υπάρχουν στόχοι και για το ότι δεν ειπώθηκε με ποιον τρόπο θα προσδιορίσουμε τις ανάγκες μας.
      Μα, με συγχωρείτε. Τα έχω ήδη απαντήσει αυτά τα πράγματα. Είναι σαφή, γνωστά και δεδομένα. Μόνο με μία σχεδιασμένη μελέτη και στρατηγική, που στηρίζεται στις διαπιστώσεις της μελέτης, έχουμε προχωρήσει μέχρι σήμερα. Σας κατέθεσα προηγουμένως τη μελέτη του ΔΕΣΜΗΕ, σχετικά με τη ζήτηση ενέργειας. Μπορείτε να ενημερωθείτε. Επομένως δεν μπορείτε να μου θέτετε ερωτήματα για το πώς εξελίσσεται η ζήτηση και ποιος λέει τι χρειαζόμαστε ακόμη. Υπάρχει ολοκληρωμένη μελέτη του ΔΕΣΜΗΕ. Μπορείτε να ανοίξετε το διαδίκτυο να τη βρείτε. Είναι ολοκληρωμένη. Εκεί σας προβλέπουμε με βάση συγκεκριμένα σενάρια αναφοράς πώς θα εξελιχθεί η ζήτηση.
      Η ζήτηση, λοιπόν, είναι 4,2 % –μέση ετήσια αναφορά- για τα χρόνια 2004, 2005, 2006 και 3,2% με την ήπια εξέλιξη. Έχουμε μια αναφορά βάσης και μια ήπια αναφορά. Άρα όταν έχουμε πρόβλεψη για αύξηση ζήτησης  ενέργειας μεταξύ 4,2% και 3,2%, καταλαβαίνετε ότι έχω ένα αξιόπιστο στοιχείο πέραν του ότι αυτό συμβαδίζει και με τη μεγέθυνση του ακαθάριστου εγχώριου προϊόντος, όλα τα χρόνια, από το 2003 μέχρι σήμερα. Διότι τα σενάρια μελετώνται –σας άφησα για τα Πρακτικά σχετικό κατάλογο- για όλη την περίοδο των τελευταίων πέντε ετών μέχρι και τα χρόνια που προβλέπουμε, δηλαδή από σήμερα –το 2003- μέχρι και το 2007. 
      Άρα, έχοντας αυτήν την πρόβλεψη ζήτησης, πρέπει να έρθουμε να δούμε αν η πρόβλεψη ζήτησης ισχύος είναι κρίσιμο θέμα τώρα. Η ζήτηση ισχύος στο διασυνδεδεμένο σύστημα προβλέπεται για τα χρόνια 2004, 2005, 2006 και 2007 να είναι 10.000 MW, 10.500 MW, 11.050 MW, 11.600 MW. Μέσα από τη ζήτηση ισχύος πρέπει να δούμε με ποιον τρόπο έχουμε κάλυψη της ενέργειας. Βέβαια, πρέπει να χρησιμοποιήσουμε τόσο τα αποτελέσματα κάλυψης στη ζήτηση της ενέργειας, όσο και της κάλυψης της ισχύος αιχμής. Διότι και αυτό είναι ένα χρήσιμο μέγεθος, έστω και αν παρουσιάζεται μία, δύο, τρεις, δέκα φορές το χρόνο. 
      Εν τούτοις είναι ένα κρίσιμο στοιχείο, που πρέπει να λάβουμε υπόψη μας, όταν σχεδιάζουμε το μέλλον. Λαμβάνοντας, λοιπόν, υπόψη και τα δύο -και την αιχμή ισχύος και τη ζήτηση ενέργειας- για τα επόμενα χρόνια, καταλήγουμε με το σενάριο βάσης ότι 900 MW θέλουμε το 2005, 1.200 ΜW το 2006. Έτσι καταλήγουμε στο σχεδιασμό μας ότι προκύπτουν συνολικά τρεις μονάδες 400 MW για τα χρόνια μέχρι το 2007, οι οποίες είναι: Μία το 2005, δύο το 2006. Με αυτές τις μονάδες θα καλύψουμε τον πλήρη σχεδιασμό μας.
      Αυτός ο σχεδιασμός βέβαια συνδυάζεται και με το μακροχρόνιο ενεργειακό σχεδιασμό της Ελλάδας, για τον οποίο μας ρωτάτε αν τον έχουμε καταθέσει ή όχι. Για την περίοδο 2001-2010 τον έχει επεξεργαστεί και τον έχει καταθέσει η ΡΑΕ. Υπάρχει στο διαδίκτυο, μπορείτε να τον δείτε. Εν πάση περιπτώσει καταθέτω και αυτό στα Πρακτικά, για να μην υπάρχει καμιά αμφιβολία ότι και ο μακροχρόνιος ενεργειακός σχεδιασμός έχει κατατεθεί. Να ξέρουμε τι μας γίνεται. Όλα πρέπει να είναι σαφή μεταξύ μας.
      (Στο σημείο αυτό ο Υπουργός Ανάπτυξης κ. Αθανάσιος Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τρίτον, υπάρχουν επίσης τα στοιχεία λογιστικού διαχωρισμού της ΔΕΗ –γιατί άκουσα και αυτά τα περίφημα ερωτήματα- τα οποία έχουν κατατεθεί στη ΡΑΕ. Μιλήσατε εσείς για αντιδικία. Βεβαίως ασκεί κριτική η ΡΑΕ σε ορισμένα στοιχεία λογιστικού διαχωρισμού. Συμφωνεί και επίκειται μία διαπραγμάτευση σε αυτήν τη διαδικασία, για να μπορέσουμε να ξεκαθαρίσουμε. Όμως και τα στοιχεία λογιστικού διαχωρισμού –στοιχείο απαραίτητο για να προχωρήσουμε στην αγορά ενέργειας- έχουν κατατεθεί.
     Επομένως, κυρίες και κύριοι συνάδελφοι, τι μένει; Μένει το εξής: Εφόσον έχουμε πλέον διαμορφώσει υποδομή –τον αναπτυξιακό νόμο, το νόμο της απελευθέρωσης αγοράς ενέργειας, ο 2773/99- έχουμε το μακροχρόνιο σχεδιασμό μας, τη ζήτηση, ξέρουμε το στόχο και τι προκύπτει, αυτά δεν μπορούν να αμφισβητηθούν πλέον από κανέναν –έχουν κατατεθεί και έχουν γίνει αντικείμενο συζήτησης- έχετε ένα κρίσιμο θέμα. 
      Γιατί δεν έχει προχωρήσει η ιδιωτική παραγωγή ενέργειας; Έχουν δοθεί οι άδειες. Εδώ μπαίνουν κάποια ερωτήματα.
      Δεν έχει προχωρήσει, γιατί πολύ απλά, κυρίες και κύριοι συνάδελφοι, από το 2001 επιβεβαιώθηκε η εφαρμογή του νόμου για την απελευθέρωση της αγοράς ηλεκτρικής ενέργειας. Από το 2001 ξεκίνησε. Άρα έχουμε απελευθερωμένη αγορά ενέργειας στην Ελλάδα. Όπως σας είπα μάλιστα, ο ΔΕΣΜΗΕ έχει την πλήρη ευθύνη κατανομής φορτίων. Αυτός φροντίζει για τον τρόπο με τον οποίο θα κατανεμηθεί και θα ενταχθεί στην καθημερινή κατανάλωση κάθε μια μονάδα. Εκείνο που λείπει τώρα είναι η κατασκευή, ένταξη και αξιοποίηση ιδιωτικών μονάδων παραγωγής ηλεκτρισμού από φυσικό αέριο.
      Έχουμε ήδη αυτήν τη στιγμή ιδιωτική μονάδα παραγωγής ηλεκτρισμού από φυσικό αέριο από την ΠΕΣΙΝΕ, η οποία πήρε την άδεια, 200 MW και προχωρεί ήδη στο διαγωνισμό και είναι έτοιμη να ξεκινήσει  την κατασκευή της. Είναι μια ιδιοκατανάλωση βεβαίως, χρήσιμη, αλλά δεν παύει να είναι ιδιοκατανάλωση. Μειώνει όμως το κόστος ή αν θέλετε την επιβάρυνση που είχε μέχρι σήμερα η ΔΕΗ με τη λειτουργία στις μονάδες. Η ΠΕΣΙΝΕ, όπως ξέρετε, είναι μια ηλεκτροβόρα βιομηχανία και χρειάζεται μεγάλες ποσότητες. Αυτό είναι σαφές. Εδώ όμως βλέπετε ότι θα έχουμε μείωση της επιβάρυνσης, διότι η μονάδα αυτή ξεκίνησε την τελική φάση της έγκρισης για την κατασκευή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Δύο λεπτά, κύριε Πρόεδρε. Πρέπει να τα πούμε αυτά.
      Πάμε στη Θεσσαλονίκη. Η μονάδα των ΕΛΠΕ προχωρεί. Βρισκόμαστε στη φάση έγκρισης των περιβαλλοντικών μελετών. Είναι θέμα χρόνου. Θα ρυθμιστεί και το θέμα που έχει προκύψει στην ιδιοκτησία. Από κει και πέρα, προχωρεί και αυτή αποφασιστικά. 
      Μπαίνουμε τώρα, όπως σας είπα προηγουμένως, στο πρώτο εξάμηνο με σιγουριά. Θα έχουν ολοκληρωθεί οι σχετικοί διαγωνισμοί, διότι με συμπληρώσεις στο συγκεκριμένο νομοσχέδιο του 1999 διαμορφώνουμε τις προϋποθέσεις για να μπορέσουν να γίνουν και οι απαιτούμενοι, επιπρόσθετοι διαγωνισμοί, οι οποίοι θα είναι 1, 2, 3, σταδιακά βέβαια, για να καλύψουν τις ανάγκες των τριών μονάδων 400 MW η κάθε  μια, που όπως σας είπα χρειαζόμαστε το 5, το 6 και το 7. 
      Γιατί αυτό δεν έγινε; Γιατί η κατανόηση των μηχανισμών της αγοράς είναι μια δύσκολη διαδικασία. Ένα χρόνο κάνουμε διάλογο. Το γνωρίζετε. Με ποιους; Με τους φορείς, με τη ΔΕΗ, με το ΔΕΣΜΗΕ, με τη ΡΑΕ, με τους μηχανικούς, με τους καταναλωτές, με τις τράπεζες. Πρέπει να ολοκληρωθεί αυτή η διαδικασία, να βγάλουμε ένα μοντέλο, το οποίο θα είναι πράγματι λειτουργικό και θα εξασφαλίζει όρους συμμετοχής στο σύστημα, όρους ανταγωνιστικούς βέβαια για τον κάθε ιδιώτη, έτσι ώστε από τη στιγμή που θα θελήσει να επενδύσει σε μια μονάδα 400 MW, η οποία έχει όπως ξέρετε ένα κόστος  γύρω στα 50, 60, 70 δισεκατομμύρια ανάλογα με το τι είδους είναι και τι τεχνολογία, πρέπει να εξασφαλίσει τις τράπεζες που  θα χρηματοδοτήσουν αυτήν την υπόθεση και πρέπει το πλαίσιο που θα προβλέπει το ξεκίνημα της λειτουργίας μιας απελευθερωμένης αγοράς να είναι πάρα πολύ σαφές. Θα προβλέψει διατάξεις με τις οποίες θα μπορέσει να λειτουργήσει η αγορά. 
      Αν τώρα ορισμένοι θεωρούν ως προς αυτό ότι υπάρχει προνομιακή μεταχείριση ή υπάρχει επιδότηση ή οτιδήποτε άλλο, πρέπει να περιμένουν να το πουν, όταν θα είναι σαφείς οι όροι, οι οποίοι θα ισχύσουν. Και οι όροι θα υπάρξουν τη στιγμή και στο βαθμό που θα συμπληρώσουμε την κείμενη νομοθεσία με κάποιες τροποποιήσεις, οι οποίες θα μας δώσουν τη δυνατότητα να κάνουμε πράγματι τους διαγωνισμούς εφικτούς, για να μπορέσει να ξεκινήσει η ιδιωτική παραγωγή ηλεκτρισμού από φυσικό αέριο και στη χώρα μας, στη βάση της ολοκληρωμένης απελευθερωμένης αγοράς. 
      Γι’ αυτό σας μίλησα για τη νέα οδηγία, την οποία βγάζουμε. Παρόμοια ζητήματα επεξεργαζόμαστε και στη νέα οδηγία, την οποία ετοιμάζουμε στο πλαίσιο της ευρωπαϊκής Προεδρίας. Το 2004 ήταν γνωστό, αλλά το ότι το 2007 θα υπάρξει πλήρης απελευθέρωση και για την οικιακή κατανάλωση, αυτό δεν ήταν γνωστό. Είναι καινούριο στοιχείο. Αποφασίστηκε το Δεκέμβριο και από κει και πέρα ισχύει.
      Άρα, λοιπόν, έχουμε λόγο να συμπληρώσουμε την κείμενη νομοθεσία και διότι έχουμε αυτήν την ολοκλήρωση της αγοράς φυσικής ενέργειας. Έχουμε μια πιο απελευθερωμένη αγορά ενέργειας και πρέπει η δική μας αγορά να λειτουργήσει με ικανότητες αντιμετώπισης των προβλημάτων και αυτής της πλήρους απελευθερωμένης αγοράς ενέργειας.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν μπορώ να σας δώσω άλλο χρόνο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, τελειώνω αμέσως. 
      Κυρίες και κύριοι συνάδελφοι, γι’ αυτόν ακριβώς το λόγο νομίζω ότι μπορούμε να πούμε ότι αυτά τα πράγματα δεν τα αμφισβητούμε. Το φυσικό αέριο αποτελεί ένα καθοριστικό συμπλήρωμα αυτής της προσπάθειας που γίνεται, γιατί δεν έχουμε μόνο ηλεκτρισμό. 
      Στα Βαλκάνια προωθούμε την περιφερειακή αγορά ηλεκτρικής ενέργειας και συγχρόνως προωθούμε και την αγορά του φυσικού αερίου, για το οποίο, επιτρέψτε μου να πω, προβλέπονται σημαντικές επενδύσεις. Ήδη συνολικά για την ενεργειακή αγορά έχουμε στο ΕΠΑΝ, όπως ξέρετε, ήδη διαθέσει 200 δισεκατομμύρια το Φεβρουάριο σε προγράμματα και επενδύσεις, όχι για την ανανέωση των πηγών ενέργειας, αλλά για τις ενεργειακές ανάγκες. Προβλέπονται άλλα 245 δισεκατομμύρια το καλοκαίρι. Επίσης προβλέπεται χρηματοδότηση αποθήκευσης φυσικού αερίου σε χώρους στη βόρεια Ελλάδα, έτσι ώστε οι σημαντικές αυτές επενδύσεις να τονώσουν την ελληνική οικονομία. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ελπίζω να δείξετε την ίδια ανοχή και για εμένα. 
      Πρώτα-πρώτα, θα ήθελα να δώσω δυο απαντήσεις στον Κοινοβουλευτικό Εκπρόσωπο του ΠΑΣΟΚ, που δυστυχώς δεν είναι εδώ. Είναι πάγια αρχή του ΠΑΣΟΚ να παραποιεί τα λεγόμενα από τη Νέα Δημοκρατία. Πρέπει να πω ότι ο Κοινοβουλευτικός Εκπρόσωπος του ΠΑΣΟΚ τήρησε αυτή την αρχή. 
      Εμείς μιλήσαμε για τη ΔΕΗ. Τι είπαμε για τη ΔΕΗ; Είπαμε ότι θέλουμε η ΔΕΗ να είναι εκσυγχρονισμένη, να λειτουργεί με ιδιωτικοοικονομικά κριτήρια ως δημόσια επιχείρηση και να είναι ένας ικανός και ισχυρός παίκτης στην ανταγωνιστική αγορά. 
      Είπε ότι τα δίνουμε όλα στους ιδιώτες. Δεν ακούστηκε τίποτα απ’ όλα αυτά. Εμείς είπαμε για την πραγματικά απελευθερωμένη αγορά. Ως κόμμα με γνήσιο ευρωπαϊκό προσανατολισμό δεν είναι δυνατόν να μη θέλουμε εμείς την πλήρη εναρμόνιση της χώρας μας με τις ευρωπαϊκές  οδηγίες. Γι’ αυτόν το λόγο και υποστηρίζουμε ουσιαστικά την απελευθέρωση. 
      Ανέφερε ότι καθυστερούμε τα έργα. Πού βλέπει τη δική μας παρέμβαση σε όποιες καθυστερήσεις έργων; Το ότι καθυστερεί η ΔΑΥΕ, η αρμόδια υπηρεσία για τα υδροηλεκτρικά έργα,  πρέπει να πούμε ότι καθυστερεί με την αβελτηρία της Κυβέρνησης. Αυτό είναι γεγονός αποδεδειγμένο. 
      Στο έργο της Μεσοχώρας είναι δραματική η κατάσταση μετά από δεκαπέντε χρόνια. Δεν έχει λειτουργήσει ακόμη, αν και είναι έτοιμο, αλλά δεν έχουν λειτουργήσει τα υπόλοιπα παρεπόμενα, για να δώσει την ισχύ του στο σύστημα. 
      Ας έρθουμε τώρα στον Υπουργό. Άλλα είναι τα λόγια τους και άλλες οι πράξεις τους. Εκπλησσόμαστε πραγματικά. 
      Κύριε Υπουργέ, δεν έχετε πάρει είδηση ότι οι  διεθνείς οργανισμοί σας επισημαίνουν συνεχώς πως δεν έχετε προχωρήσει στις διαρθρωτικές αλλαγές, με ιδιαίτερη επισήμανση ότι δεν έχετε προχωρήσει στην απελευθέρωση της αγοράς ηλεκτρικής ενέργειας; Δεν σας το λέμε μόνο εμείς, αλλά σας το λέει η Ευρωπαϊκή Ένωση και όλοι οι διεθνείς οργανισμοί.
      Δυστυχώς, δεν έχετε στρατηγική για την επάρκεια του συστήματος και την επάρκεια ηλεκτρικής ενέργειας. 
      Έρχομαι στη μελέτη του ΔΕΣΜΗΕ, την οποία καταθέσατε. Δεν ξέρω, αν διαβάσατε στο τέλος τα συμπεράσματα και τις προτάσεις του ΔΕΣΜΗΕ. Αν όμως τη διαβάσατε, πρώτον θα βλέπατε το υποκριτικό κρύψιμο του 2004. Βεβαίως  ΔΕΣΜΗΕ ανήκει κατά 51% στο κράτος και κατά 49% στο μονοπωλιακό προμηθευτή τη ΔΕΗ. 
      Η μελέτη ξεκινά από το 2005. Ξαφνικά, όμως, από εκεί που χρειαζόμαστε 900 ΜW το 2005 πάμε στο 2006 με 450 επιπλέον MW. Πάμε στο 2007 και χρειαζόμαστε άλλα 450. Δηλαδή κάθε χρόνο θέλουμε 450 παραπάνω.
      Άρα το 2004 έχουμε έλλειμμα και χρειαζόμαστε 450 MW, κύριε Υπουργέ. Θα  έπρεπε εδώ να υπάρχει και μια ακόμη στήλη για το 2004. Δεν θέλετε, όμως, να πείτε ότι με αυτόν τον τρόπο υπονομεύετε τους Ολυμπιακούς Αγώνες. 
      Εγώ θα σας πω ότι οι Ολυμπιακοί Αγώνες δεν θα υπονομευτούν και θα γίνουν, αλλά η βόρεια Ελλάδα, η ιδιαίτερη πατρίδα σας, δεν θα έχει ηλεκτρικό ρεύμα στη διάρκεια τέλεσης των Ολυμπιακών Αγώνων. Η Πελοπόννησος θα στερείται ηλεκτρικού ρεύματος και όλο το υπόλοιπο διασυνδεδεμένο σύστημα θα υποφέρει εξαιτίας του ότι θα πρέπει να τροφοδοτούμε την ομαλή διεξαγωγή των Ολυμπιακών Αγώνων. Βεβαίως, και θα την τροφοδοτούμε, αλλά όλοι οι επιχειρηματίες, επειδή είναι και τουριστική εκείνη η περίοδος, εκφράζουν τους φόβους τους για το τι θα γίνει με το δικό τους ρεύμα και τη λειτουργία των δικών τους επιχειρήσεων.
      Σας λέει ο ΔΕΣΜΗΕ: «Έχουμε αυτές τις ανάγκες. Η πιο πάνω απαίτηση προκύπτει δεδομένου ότι για το ΔΕΣΜΗΕ η ασφάλεια τροφοδότησης είναι μείζον υποχρέωσή του. Επίσης έχουν συνεκτιμηθεί και τυχαίοι παράγοντες και αβεβαιότητες που αφορούν την τήρηση των χρονοδιαγραμμάτων των έργων παραγωγής και μεταφοράς». Δεν σας πιστεύει ούτε ο ΔΕΣΜΗΕ ότι μπορείτε να τα κάνετε αυτά. Δεν πιστεύει και στη ΔΕΗ που θα τα εκτελέσει. Και συνεχίζει: «Περιορισμού συστήματος μεταφοράς, τυχαίες μεγάλες βλάβες μονάδων που δεν είναι προβλέψιμες».
      Αυτή τη στιγμή μπορώ να σας διαβάσω, για να δείτε τι μονάδες δεν λειτουργούν. Ατμοηλεκτρικός σταθμός Α-Γ συνολικής ισχύος 350 MW, οι μονάδες 8,9 θα παραμείνουν εκτός μέχρι το τέλος Μαρτίου. Αυτό συμβαίνει εδώ και δύο μήνες. Δηλαδή μας λείπουν 350 MW από την ισχύ που έχουμε. Επίσης, οι δύο μονάδες της Μεγαλόπολης από 300 MW περιορίζεται η ισχύς τους στα 150 MW επειδή υπάρχει το μόνιμο πρόβλημα της αποκομιδής της υγρής τέφρας με το σύστημα Μακάλντι, που λέτε ότι θα το αντικαταστήσετε και δεν το αντικαταστήσατε. 
      Επιπλέον, τελειώνοντας η μελέτη του ΔΕΣΜΗΕ, που αναφέρατε προηγουμένως, συμπερασματικά λέει τα εξής: «Παρ’ όλα αυτά η συνεχιζόμενη αύξηση του φορτίου που προκαλεί την ανάγκη ανάπτυξης νέων μονάδων παραγωγής, επιβάλλει την εγκατάσταση ενός σημαντικού ποσοστού των νέων μονάδων νοτιότερα του γεωγραφικού άξονα όπου ήδη υπάρχει μεγάλη συγκέντρωση παραγωγής. Σε αντίθετη περίπτωση θα διαταραχθεί περαιτέρω το ισοζύγιο παραγωγής φορτίου βορρά-νότου».
      Κάνετε τίποτε προς αυτήν την κατεύθυνση; Δεν κάνατε τίποτε. Και όμως η μελέτη του ΔΕΣΜΗΕ τη συμπεριλαμβάνει και εσείς δεν δίνετε ούτε σε αυτή σημασία. 
      Θέλω να πω και δύο λόγια για τις ανανεώσιμες πηγές ενέργειας. Πολλά ελέχθησαν. Εσείς σε αντίστοιχη ερώτηση που σας έγινε από συνάδελφό σας Βουλευτή, απαντήσατε και είχατε πει για πολλά MW τα οποία έχουν αδειοδοτηθεί. Αδειοδοτήθηκαν, αλλά εσείς ο ίδιος είπατε ότι μέχρι να εγκριθεί και να γίνει η εγκατάσταση και να λειτουργήσει τελικά χρειάζονται τριάντα εννέα διαφορετικές άδειες. Είπατε χαρακτηριστικά «σαράντα παρά μία» και το επαναλάβατε πολλές φορές. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τώρα είναι μόνο δεκατρείς. 
      ΓΕΩΡΓΙΟΣ ΣΑΛΑΓΚΟΥΔΗΣ: Στις 30.5.2002, λοιπόν, είπατε ότι πάνω από 500 MW εγκατεστημένη δύναμη ανανεώσιμων πηγών φυσικής ενέργειας θα έχουμε ως το τέλος του 2002. Η πραγματικότητα είναι η εξής: Τέλος του 2002 υπάρχουν σε λειτουργία μόνο 270 MW και εγκατεστημένα άλλα 50 MW αλλά όχι σε λειτουργία, λόγω του ότι υπάρχει έλλειψη δικτύου.
      Ακόμη το Φεβρουάριο του 2001 η ΡΑΕ σε ανακοίνωση έλεγε: «Για δημιουργία δικτύων 530 MW στην Εύβοια και στις Κυκλάδες». Σήμερα ακόμη περιμένουν οι επενδυτές τα αντίστοιχα δίκτυα. Έτσι θα αναπτύξουμε τις ανανεώσιμες πηγές; Να μην αναφέρω βεβαίως ότι και οι άδειες και οι αδειοδοτήσεις που έγιναν, έγιναν με τέτοιο τρόπο σε μία επιχείρηση που η συντριπτική πλειοψηφία των αδειών δεν θα μπορέσουν να λειτουργήσουν.
      Τέλος, δύο λόγια για το φυσικό αέριο. 
      Κύριε Υπουργέ, από πολλά χρόνια αγωνιζόμασταν, τελικά πιέσαμε και πείσαμε την προηγούμενη ηγεσία του Υπουργείου Ανάπτυξης ότι για τη λειτουργία και την επάρκεια σε φυσικό αέριο στη χώρα μας θα πρέπει να δημιουργηθεί και ένα απόθεμα και μία αποθήκη φυσικού αερίου. Και τότε με τη δική μας πίεση και τις δικές μου επίμονες ερωτήσεις, η διοίκηση τότε της ΔΕΠΑ ξεκίνησε μία μελέτη για το κοίτασμα του Πρίνου, που σαν αποθήκη θα μπορούσε να λειτουργήσει για φυσικό αέριο. Δυστυχώς, όμως, όπως εγκαταλείπει τα σωστά έργα η Κυβέρνηση, το εγκαταλείψατε και αυτό. 
      Ξέρετε ότι δίπλα στην Ιταλία, που θέλετε να λειτουργήσουμε και αγωγό για να την τροφοδοτούμε, έχουν 37 δισεκατομμύρια κυβικά μέτρα αποθηκευμένο αέριο; Αν, λοιπόν, γίνει οποιοσδήποτε αγωγός μόνο από εκεί θα έρχεται φυσικό αέριο σε μας και όχι εμείς να στέλνουμε φυσικό αέριο, που δεν διαθέτουμε ούτε ένα στοιχειώδες απόθεμα ούτως ώστε σε αυτές τις χώρες που έχουν ευπαθείς ακόμη δημοκρατίες, αν συμβεί κάτι, έστω και στην Τουρκία με την οποία ένα μνημόνιο βέβαια υπογράψατε μόνο …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Συμφωνία, όχι μνημόνιο.
      ΓΕΩΡΓΙΟΣ ΣΑΛΑΓΚΟΥΔΗΣ: Δεν θα έχουμε, λοιπόν και στο φυσικό αέριο εξασφαλισμένη την ομαλή τροφοδοσία γιατί ακριβώς μας λείπει μία αποθήκη φυσικού αερίου, η οποία έπρεπε να έχει γίνει εδώ και πάρα πολλά χρόνια.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κατ’ αρχάς, κύριοι συνάδελφοι, να λέμε σωστά τα πράγματα. Υπεγράφη διακρατική συμφωνία με την Τουρκία. Το μνημόνιο έγινε πριν από ένα χρόνο στην Κωνσταντινούπολη, είναι πολύ συγκεκριμένο και προβλέπει τον τρόπο κατασκευής του αγωγού. 
      Δεύτερον, όσον αφορά στις αποθήκες, δεν διαφωνώ. Σας είπα προηγουμένως ότι προβλέπεται. Μάλιστα, στο ΕΠΑΝ έχουμε επένδυση, δηλαδή ευνοϊκούς όρους χρηματοδότησης χώρων αποθήκευσης για φυσικό αέριο. Ήδη γνωρίζετε ότι έχει ξεκινήσει στη Ρεβυθούσα η ανακατασκευή και η διεύρυνση των χώρων αποθήκευσης, όσον αφορά το LMG, προβλέπονται, όμως και στη βόρεια Ελλάδα, στην περιοχή της Καβάλας, όπως ξέρετε, στο χώρο του Πρίνου, δυνατότητες αποθήκευσης και αξιοποίησης των προηγούμενων χώρων αποθήκευσης του πετρελαίου.
      Το τρίτο που ήθελα να πω είναι το εξής: Όσον αφορά τις ανανεώσιμες πηγές ενέργειας, πράγματι υπάρχουν προβλήματα. Δεν το έκρυψα αυτό, απεναντίας το έχω πει και δημόσια. Υπάρχουν προβλήματα, όχι όσον αφορά την έγκριση της άδειας της ανανεώσιμης πηγής ενέργειας, αλλά της αδειοδότησης, δηλαδή της διαδικασίας από το ΥΠΕΧΩΔΕ και από τα διάφορα άλλα Υπουργεία έκδοσης σχετικής άδειας και χωροθέτησης αλλά και έγκρισης από τριάντα μία φορείς. Ε, λοιπόν, έχει γίνει μία προσπάθεια, έγινε μια διυπουργική επιτροπή και δουλεύτηκε το θέμα. 
      Αυτό που μπορώ να σας πω είναι ότι κατέβηκε τώρα πλέον η άδεια έκδοσης και νομιμοποίησης ανανεώσιμων πηγών ενέργειας με δεκατρείς πλέον παρεμβάσεις μόνο σε όλα τα Υπουργεία και συγχρόνως δημιουργείται μία επιτροπή στο Υπουργείο Ανάπτυξης με συμμετοχή πέντε Υπουργείων, για να μπορούμε να ξεμπλέκουμε γρηγορότερα τα πράγματα και να προχωρήσουμε, διότι έχουμε πράγματι καθυστέρηση στις ανανεώσιμες πηγές ενέργειας. Ενώ είναι τόσες πολλές οι εγκρίσεις, η υλοποίηση είναι αργή. Όμως, είμαι αισιόδοξος ότι στο β’ εξάμηνο αυτής της χρονιάς πλέον θα έχουμε επαρκή αποτελέσματα.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί των επερωτήσεων των Βουλευτών της Νέας Δημοκρατίας με αριθμό 26/20.11.2002 και των Βουλευτών του Συνασπισμού της Αριστεράς και της Προόδου με αριθμό 36/15-1-2003 προς τον Υπουργό Ανάπτυξης, σχετικά με την πολιτική της Κυβέρνησης στον τομέα της Απελευθέρωσης της Αγοράς Ενέργειας και τον προγραμματισμό στον ενεργειακού τομέα.
      Έχουν διανεμηθεί τα Πρακτικά της Πέμπτης 6 Φεβρουαρίου 2003, της Παρασκευής 7 Φεβρουαρίου 2003, της Δευτέρας 10 Φεβρουαρίου 2003, της Τρίτης 11 Φεβρουαρίου 2003, της Τετάρτης 12 Φεβρουαρίου 2003 και της Πέμπτης 13 Φεβρουαρίου 2003 και  ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης):  Συνεπώς τα Πρακτικά της Πέμπτης 6 Φεβρουαρίου 2003, της Παρασκευής 7 Φεβρουαρίου 2003, της Δευτέρας 10 Φεβρουαρίου 2003, της Τρίτης 11 Φεβρουαρίου 2003, της Τετάρτης 12 Φεβρουαρίου 2003 και της Πέμπτης 13 Φεβρουαρίου 2003 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 23.25΄, λύεται η συνεδρίαση για αύριο ημέρα Τετάρτη 26 Φεβρουαρίου 2003 και ώρα 10.30΄, με αντικείμενο εργασιών του Σώματος: νομοθετική εργασία, συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Τροποποίηση και συμπλήρωση των νόμων 2308/1995 και 2664/1998 για την Κτηματογράφηση και το Εθνικό Κτηματολόγιο» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



4

ΣΥΝΕΔΡΙΑΣΗ 25-2-2003


