
ΣΗΜΕΙΩΣΗ: Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ Α'
Τρίτη, 19 Φεβρουαρίου 2002



Αθήνα, σήμερα στις 19 Φεβρουαρίου 2002, ημέρα Τρίτη και ώρα 18.15'' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται η συνάδελφος Βουλευτής Σερρών κ. Μαρία Κόλλια-Τσαρουχά να ανακοινώσει τις αναφορές προς το Σώμα.
(Ανακοινώνονται προς το Σώμα από τη κ. Μαρία Κόλλια-Τσαρουχά, Βουλευτή Σερρών, τα ακόλουθα:
Ο Βουλευτής Πειραιά κ. Παναγιώτης Κρητικός κατέθεσε αναφορά με την οποία ο Δήμος Κερατσινίου Πειραιά ζητεί να γίνει ανεξάρτητη υγειονομική μονάδα το ΙΚΑ Κερατσινίου και να στελεχωθεί με επαρκές ιατρικό προσωπικό.
Η Βουλευτής Πέλλας κ. Παρθένα Φουντουκίδου κατέθεσε αναφορά με την οποία ο Εμπορικός Σύλλογος Έδεσσας ζητεί να ιδρυθεί Πανεπιστημιακή Σχολή στην Έδεσσα.
Οι Βουλευτές κύριοι Φώτης Κουβέλης και Γεώργιος Αμπατζόγλου κατέθεσαν αναφορά με την οποία ο Πανελλαδικός Σύνδεσμος Αγωνιστών Εαμικής Εθνικής Αντίστασης ζητεί να εισαχθεί η διδασκαλία της ιστορίας της εθνικής αντίστασης σε όλες τις βαθμίδες της εκπαίδευσης.
Ο Βουλευτής Μεσσηνίας κ. Ιωάννης Λαμπρόπουλος κατέθεσε αναφορά με την οποία το Γεωλογικό Τμήμα του Πανεπιστημίου Πατρών Αχαίας ζητεί τη στελέχωση του εργαστηρίου σεισμολογίας του Πανεπιστημίου Πατρών με το ελάχιστο τουλάχιστον απαιτούμενο προσωπικό.)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 21ης Φεβρουαρίου 2002. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2&3 Καν.Βουλής)
1. Η με αριθμό 391/18-2-2002 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Οικονομίας και Οικονομικών, σχετικώς με τις αντικειμενικές αξίες γης στις εκτός σχεδίου περιοχές στα νησιά των Κυκλάδων.
2. Η με αριθμό 388/18-2-2002 Επίκαιρη Ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Δικαιοσύνης, σχετικώς με τη λήψη των αναγκαίων μέτρων αντιμετώπισης της εγκληματικότητας στα σωφρονιστικά ιδρύματα.
3. Η με αριθμό 396/18-2-2002 Επίκαιρη Ερώτηση της Βουλευτή του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας-Πρόνοιας, σχετικώς με τις κινητοποιήσεις των εργαζομένων στο Νοσοκομείο "ΕΥΑΓΓΕΛΙΣΜΟΣ", την επίλυση των προβλημάτων τους κλπ.
4. Η με αριθμό 398/18-2-2002 Επίκαιρη Ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την επίλυση των θεσμικών και οικονομικών αιτημάτων των γεωτεχνικών υπαλλήλων.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2&3 Καν.Βουλής)
1. Η με αριθμό 389/18-2-2002 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Εθνικής Παιδείας και Θρησκευμάτων, σχετικώς με δημοσιεύματα του Τύπου αναφερόμενα σε ασέλγεια οδηγού λεωφορείου ιδιωτικού σχολείου σε βάρος νηπίου 4 ετών, τον καταλογισμό των ευθυνών κλπ.
2. Η με αριθμό 397/18-2-2002 Επίκαιρη Ερώτηση του Βουλευτή της Νέας Δημοκρατίας κ. Βασιλείου Τσίπρα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την ένταξη στο Γ' Κοινοτικό Πλαίσιο Στήριξης της κατασκευής οδικών αξόνων στην περιοχή των Αγράφων Ευρυτανίας κλπ.
3. Η με αριθμό 390/18-2-2002 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Υγείας-Πρόνοιας, σχετικώς με την αντιμετώπιση των προβλημάτων του Νοσοκομείου Ζακύνθου.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές εισερχόμαστε στη συζήτηση των 
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές, ερωτήσεις πρώτου κύκλου:
Πρώτη είναι η με αριθμό 3972/566/21-12-2001 Ερώτηση του και Αίτηση Κατάθεσης Εγγράφων του Βουλευτή της Νέας Δημοκρατίας κ. Νικολάου Νικολόπουλου προς τον Υπουργό Οικονομίας και Οικονομικών, σχετικώς με την κατάθεση στοιχείων για τις υπερτιμολογήσεις κόστους επενδύσεων που υπήχθησαν στους Νόμους 1892/90 και 2601/98.
Η Ερώτηση και Αίτηση Κατάθεσης Εγγράφων έχει ως εξής:
"Στις αντίστοιχες διατάξεις των νόμων 1892/90 (άρθρο 5 παρ. 4) και 2601/98 (άρθρο 8 παρ. 23) μεταξύ άλλων αναφέρεται ότι: "Στην περίπτωση που θα διαπιστωθεί με οποιοδήποτε τρόπο υπερτιμολόγηση του κόστους της επένδυσης από τον επενδυτή, η αίτησή του για υπαγωγή στο νόμο αυτό απορρίπτεται, η δε δοθείσα έγκριση ανακαλείται και επιστρέφεται η τυχόν καταβληθείσα ενίσχυση". 
Κατόπιν των ανωτέρω ερωτάται ο κύριος Υπουργός:
1. Ποιες είναι οι συγκεκριμένες εκείνες επιχειρήσεις των οποίων αντίστοιχες επενδύσεις δεν έτυχαν, αντίστοιχα, υπαγωγής στις διατάξεις των νόμων 1892/90 και 2601/98 λόγω υπερτιμολόγησης του κόστους αυτών;
2. Σε ποιες συγκεκριμένες επιχειρήσεις των εγκριτικών αποφάσεων υπαγωγής, αντίστοιχων επενδύσεών τους, στους νόμους 1892/90 και 2601/98, λόγω διαπιστωθείσης -από ελέγχους- υπερτιμολόγησης των επενδυτικών τους δαπανών;
3. Ποιου ύψους ποσά επιχορηγήσεων και επιδοτήσεων, λόγω των ανωτέρω ανακλήσεων, επιστράφηκαν στο Ελληνικό Δημόσιο;
Παράκληση να κατατεθούν ονομαστικοί πίνακες διαλαμβάνοντες τα αντίστοιχα ερωτώμενα στοιχεία των παραγράφων 1, 2 και 3 της παρούσης."
Θα απαντήσει ο Υφυπουργός Οικονομίας και Οικονομικών κ. Πάχτας.
Έχετε το λόγο, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 
Νομίζω ότι όλοι συνειδητοποιούμε ότι βασικός στόχος της πολιτείας και του Υπουργείου είναι η αξιοποίηση κάθε μέσου και μηχανισμού για την καλύτερη διαφάνεια στη διαδικασία αξιολόγησης και έγκρισης των επενδυτικών προγραμμάτων, καθώς επίσης και η συνεχής άσκηση των απαραίτητων ελέγχων από τις αρμόδιες υπηρεσίες για την τήρηση των όρων και των προϋποθέσεων που τίθενται από τις εγκριτικές αποφάσεις υπαγωγής και από τους αναπτυξιακούς νόμους. 
Θεωρούμε ότι βασική μας υποχρέωση είναι η μέριμνα για την καλύτερη δυνατή τοποθέτηση των πόρων που προορίζονται για ενισχύσεις και επενδύσεις, ώστε μέσω της βιωσιμότητας αλλά και της αποτελεσματικότητάς τους να προσβλέπει η κοινωνία στις δημιουργούμενες θέσεις εργασίας και στη μακρόχρονη απόδοσή τους. Βεβαίως, βασική μας υποχρέωση είναι και η διαπαιδαγώγηση των ίδιων των επενδυτών στην κατεύθυνση της ευλαβικής τήρησης της νομιμότητας, των όρων και των προϋποθέσεων που τίθενται κατά τη διάρκεια της υπαγωγής. 
Στα πλαίσια αυτά, μετά από εισηγήσεις των υπηρεσιών μας και μετά από ελέγχους που έχουν γίνει σε όσες επενδύσεις εντοπίστηκαν συγκεκριμένες παρατυπίες και παραβάσεις, έχουν επιβληθεί κυρώσεις. Είναι γνωστό ότι οι κυρώσεις αυτές, όπως προβλέπει ο νόμος, αφορούν και ανακλήσεις αλλά και επιστροφές μεγάλων ποσών των επιχορηγήσεων, καθώς και παραπομπή πολλών υποθέσεων στη δικαιοσύνη. 
Συγκεκριμένα, μέχρι σήμερα στο σύνολο της χώρας έχουν γίνει περίπου πάνω από ογδόντα ανακλήσεις εγκριτικών αποφάσεων και έχουν εκδοθεί αποφάσεις, με τις οποίες ζητείται η επιστροφή χορηγήσεων ποσού πάνω από 15 δισεκατομμύρια δραχμές. Μόνο στην κεντρική υπηρεσία του Υπουργείου Εθνικής Οικονομίας για τα έτη 2000 και 2001 έχουν εκδοθεί είκοσι εννέα αποφάσεις ανακλήσεων, με τις οποίες απαιτείται επιστροφή επιχορηγήσεων της τάξεως των 5 δισεκατομμυρίων δραχμών. 
Θέλω, επίσης, να επισημάνω ότι κατά το προηγούμενο διάστημα αποφευγόταν συστηματικά η ενεργοποίηση των σχετικών κυρώσεων. Διατάξεις για ανάκληση αποφάσεων υπαγωγής υπήρχαν σε όλους τους αναπτυξιακούς νόμους. Όμως, ενεργοποίηση των σχετικών κυρώσεων έγινε μόνο από την Κυβέρνησή μας. Η πρώτη ανάκληση έγινε το 1996. Αυτό ισχύει και για την κεντρική υπηρεσία και για όλες τις δεκατρείς περιφερειακές υπηρεσίες. Αυτό δεν το είχε τολμήσει κανένας άλλος πριν από το 1996. 
Κλείνοντας θέλω να πω, κύριε Πρόεδρε και κύριοι συνάδελφοι, ότι πρέπει να τονισθεί και μια άλλη διάσταση της πολιτικής κινήτρων, της οποίας ένα βασικό εργαλείο είναι οι αναπτυξιακοί νόμοι. Τα τελευταία χρόνια δόθηκε ιδιαίτερη προσοχή στη θεσμοθέτηση διαδικασιών, που στοχεύουν στη διασφάλιση της αντικειμενικότητας με την αξιολόγηση των επενδυτικών προγραμμάτων και στη δημιουργία προϋποθέσεων, με σκοπό την υποβολή σοβαρών επενδυτικών προτάσεων.
Ενδεικτικά αναφέρω την υποχρεωτική συμμετοχή με ποσοστό 40%, την ιδία συμμετοχή του επενδυτή, την αυστηρή τήρηση της σειράς προτεραιότητας στις υπαγωγές από τις αρμόδιες υπηρεσίες, την υποχρέωση της γνωμοδότησης για την υπαγωγή επενδύσεων εντός τριμήνου και βεβαίως την υποχρέωση να υπάρχει εγκεκριμένο τραπεζικό δάνειο, δηλαδή όταν προβλέπεται δανεισμός στο επενδυτικό σχέδιο, το δάνειο πρέπει να έχει ήδη εγκριθεί από μία τράπεζα. Ορατό αποτέλεσμα μεταξύ άλλων ήταν και η σημαντική αύξηση του βαθμού υλοποίησης των επενδυτικών προγραμμάτων. Έτσι, εκεί που οι υλοποιήσεις μέχρι και το 1993 κυμαίνονταν στο 25%, τώρα οι υπαγόμενες επενδύσεις στο νόμο πραγματο-ποιούνται σε ποσοστό 80%. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Νικολόπουλος έχει το λόγο.
ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, το δεδομένο είναι ότι στις εννιακόσιες ενενήντα εννιά από τις χίλιες επενδυτικές προτάσεις για την αξιολόγησή τους, εν όψει της υπαγωγής τους ή μη στις διατάξεις των αναπτυξιακών νόμων, υπάρχει υπερκοστολόγηση των δαπανών, δηλαδή ευθεία υπερτιμολόγηση. Αυτό συμβαίνει, γιατί οι υπηρεσίες αξιολόγησης δεν εισηγούνται την απόρριψη των προτάσεων, όπως ορίζει ο εκάστοτε αναπτυξιακός νόμος, αλλά περικόπτουν υποκειμενικά τα ποσά από τις συγκεκριμένες επενδυτικές δαπάνες. Κατ' αυτόν τον τρόπο, δηλαδή με την περικοπή του ύψους επί μέρους δαπανών, οι επενδυτικές προτάσεις αξιολογούνται και εγκρίνονται, εφόσον οι επενδύσεις, αντίστοιχα, είναι βιώσιμες και τα κονδύλια των επιχορηγήσεων επαρκή. Τα παραδείγματα των αντίστοιχων άρθρων των νόμων υπάρχουν στα αντίστοιχα Πρακτικά των συνεδριάσεων της Κεντρικής Γνωμοδοτικής Επιτροπής.
Αντίθετα, εφόσον υλοποιούνται και ολοκληρώνονται οι επενδύσεις, αν και διαπιστώνονται από τα αρμόδια όργανα ελέγχου υπερτιμολογήσεις, απλά ή τις θεωρούν εύλογες ως κόστος ή περικόπτουν μερικώς το ύψος αυτών, χωρίς και πάλι να εισηγούνται την ανάκληση των αποφάσεων και των αντίστοιχων επενδύσεων, όπως ορίζουν οι διατάξεις των αναπτυξιακών νόμων. Συνεπώς, ελάχιστες είναι οι φορές όπου η υπερτιμολόγηση αποτέλεσε λόγο επιβολής κυρώσεων. 
Κύριε Πρόεδρε, το γεγονός ότι ένδεκα Βουλευτές της Νέας Δημοκρατίας κάναμε αίτηση καταθέσεως εγγράφων από τις 21-12-2001 και η Κυβέρνηση διά του Υπουργού της αρνήθηκε ή δεν είχε τη δυνατότητα να μας καταθέσει αυτά τα έγγραφα επιβεβαιώνει αυτό που γνωρίζουν όλοι οι παροικούντες στην Ιερου-σαλήμ.
(AD)
Δεν είναι καθόλου αληθή αυτά που είπε ο κύριος Υπουργός σήμερα. Για τούτο, θα επανέλθουμε με καινούργια αίτηση καταθέσεως εγγράφων, για να δούμε αν πήρε μία δραχμή από τα 15 δισεκατομμύρια που μας είπε ότι έχουν ζητηθεί να επιστραφούν. Βεβαίως, δεν θα ήθελα να μπω καθόλου -δεν έχω άλλωστε το χρόνο- στην περιπλάνηση της Κυβέρνησης μέσα από τις διαφορετικές τοποθετήσεις που είχε για τον αναπτυξιακό νόμο και προπαντός για την αναγκαιότητα αλλαγής εξ υπ' αρχής του αναπτυξιακού νόμου, για την οποία μιλά. Σήμερα τούτο συνέβη στη Διαρκή Επιτροπή, ακριβώς γιατί οι αδυναμίες και σε αυτό τον τομέα είναι διαπιστωμένες και ομολογημένες από την Κυβέρνηση. 
Τέλος, κύριε Πρόεδρε και κύριε Υπουργέ, για το αν είναι η πρώτη φορά, θα μου επιτρέψετε με την καινούργια ερώτησή μας και με αυτή της καταθέσεως εγγράφων να σας φέρουμε ένα πλήθος τέτοιων αποφάσεων επί Υπουργίας κ. Τσιπλάκου και τούτο μόνο για την αλήθεια. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ κύριε Πρόεδρε.
Αγαπητοί συνάδελφοι, κατ' αρχήν θέλω να επισημάνω ότι είναι χαρακτηριστικό ότι πριν από επτά μήνες περίπου, μετά τη λήξη των εργασιών της τακτικής Συνόδου της Βουλής, υπεβλήθησαν εκατόν τρεις αιτήσεις κατάθεσης εγγράφων από Βουλευτές της Νέας Δημοκρατίας, που ζητούσαν στοιχεία αναλυτικές ονομαστικές καταστάσεις επενδύσεων για τον κάθε νομό της χώρας και συγκεντρωτικά στοιχεία όλων των περιφερειών των αναπτυξιακών νόμων. 
Επίσης, κατά τη διάρκεια του Α΄ Θερινού Τμήματος της Βουλής υπεβλήθησαν δέκα τρεις ερωτήσεις αναλόγου περιεχομένου, εκ των οποίων ορισμένες αφορούσαν ειδικά θέματα, όπως επανελέγχους παλαιών επενδύσεων, επενδύσεων ΜΟΠ, βαθμούς υλοποίησης επενδύσεων κλπ. 
ΝΙΚΟΛΑΟΣ ΝΙΚΟΛΟΠΟΥΛΟΣ: Ετοιμαζόμαστε για τον καινούργιο αναπτυξιακό νόμο με τα δικά σας στοιχεία. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Πιστεύουμε ότι η καθ' υπερβολή, θα έλεγα, απαίτηση αναλυτικών στοιχείων μπορεί να προσιδιάζει περισσότερο προς συντήρηση κάποιου λεπτομερούς μελετητικού αρχείου, παρά προς πληροφόρηση προσώπων κοινοβουλευτικού ελέγχου. Θα επανέλθουμε, όμως, στο σημείο αυτό.
Θέλω να τονίσω ότι πράγματι κατά την περίοδο 1990-1994 το ποσοστό υλοποίησης των υπαγομένων στον αναπτυξιακό νόμο επενδύσεων, ήταν περίπου στο 25%. Παραγράφαμε δηλαδή την περίοδο 1993-1994 ένα ρυθμό υλοποίησης των επενδυτικών σχεδίων της τάξης του 25%. Σήμερα, μπορούμε να πούμε ότι πάνω από το 80% των επενδύσεων, που υπάγονται στον αναπτυξιακό νόμο, υλοποιούνται. 
Θέλω να τονίσω ότι από το 1994 μέχρι το 1998 - μέχρι δηλαδή τη λήξη εφαρμογής του αναπτυξιακού νόμου 1892/90- είχαν υπαχθεί στις διατάξεις αυτού του νόμου τουλάχιστον 5.122 επενδυτικά προγράμματα συνολικού κόστους 1.562.000.000.000 δραχμών.
ΝΙΚΟΛΑΟΣ ΝΙΚΟΛΟΠΟΥΛΟΣ: Έχετε διαβάσει τα αποτελέσματα και μας τα λέτε αυτά;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας είπα κατά 80%.
Αλλά τα αποτελέσματα είναι επίσης εντυπωσιακά και κατά την εφαρμογή του αναπτυξιακού νόμου του 2601/1998. Ήδη, στα λίγα χρόνια της ισχύος του -και ειδικότερα από το 1998 μέχρι το 2001- έχουν εγκριθεί 1.655 επενδυτικά σχέδια συνολικού κόστους 750.000.000.000 δραχμών και με το ύψος της επιχορήγησης ανέρχεται στο ποσό των 252.000.000.000 δραχμών. Από την αξιολόγηση που έχει γίνει και από τον έλεγχο που έχουμε κάνει, αυτή την περίοδο υλοποιούνται αυτά τα επενδυτικά σχέδια περίπου σε ποσοστό 80% με 85%. Άρα, νομίζω ότι πράγματι ο αναπτυξιακός νόμος έχει δοθεί με μία δυναμική. 
Κλείνοντας κύριε Πρόεδρε, θα ήθελα να πω ότι βεβαίως το περιβάλλον αλλάζει. Σ' αυτό που είπατε τελευταία, κύριε συνάδελφε, θέλω να πω ότι το οικονομικό τοπίο είναι διαφορετικό σήμερα σε σύγκριση μ' αυτό που ήταν πριν από 3, 4 ,5 ή 6 χρόνια και οι υποδομές είναι διαφορετικές, όπως και το κόστος του χρήματος. Υπάρχουμε πλέον στην Ευρωζώνη και, βεβαίως, χρειάζεται μία νέα ώθηση μέσα από ένα νέο αναπτυξιακό νόμο με καινούριο περιεχόμενο, για να διευκολύνουμε περισσότερο την επενδυτική προσπάθεια της χώρας μας και να βοηθήσουμε εκείνες τις περιοχές που από γεωγραφικής άποψης έχουν περισσότερο ανάγκη στη χώρα μας.
ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, μίλησε για μελετητικά γραφεία ο Υπουργός…
ΠΡΟΕΔΡΕΥΩΝ (Κωνσταντίνος Γείτονας): Ξέρετε ότι δεν έχω τη δυνατότητα να σας δώσω το λόγο για δευτερολογία.
ΝΙΚΟΛΑΟΣ ΝΙΚΟΛΟΠΟΥΛΟΣ: … και όχι για κοινοβουλευτικό έλεγχο. Ή να το πάρει πίσω και να το διαγράψει ή θα πρέπει να του πούμε ότι εμείς δεν ερχόμαστε εδώ επιπολαίως. 
ΠΡΟΕΔΡΕΥΩΝ (Κωνσταντίνος Γείτονας): Όμως και εσείς αυτή τη στιγμή ασκείτε καταχρηστικά το δικαίωμα ανοίγοντας το μικρόφωνο. 
Αυτό το θέμα ας το εκτιμήσει ο κύριος Υπουργός, γιατί εγώ δεν μπορώ να υπεισέλθω. 
ΝΙΚΟΛΑΟΣ ΝΙΚΟΛΟΠΟΥΛΟΣ: Είστε Πρόεδρος και απλώς ζητώ την προστασία σας. 
ΠΡΟΕΔΡΕΥΩΝ (Κωνσταντίνος Γείτονας): Έχω δικαίωμα να υπεισέλθω, αν θεωρώ ότι κάποια έκφραση προσβάλλει το συνάδελφο, αλλά δε νομίζω ότι υπάρχει τέτοιο θέμα. Βλέπετε ότι ο κύριος Υπουργός δεν είχε καμία πρόθεση να θίξει.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Να πούμε "αρχείο" σκέτο, γιατί ο συνάδελφος είπε "αρχείο της Νέας Δημοκρατίας". 
ΝΙΚΟΛΑΟΣ ΝΙΚΟΛΟΠΟΥΛΟΣ: Δεν είναι η επαγγελματική μου ιδιότητα αυτή, αλλά θα μπορούσε να είναι και να θεωρηθεί.
ΠΡΟΕΔΡΕΥΩΝ (Κωνσταντίνος Γείτονας): Καλώς.
Εισερχόμαστε στη συζήτηση των αναφορών και ερωτήσεων δεύτερου κύκλου. Θα συζητηθεί η με αριθμό 4126/9.1.2002 ερώτηση της Βουλευτού της Νέας Δημοκρατίας κ. Μαρίας Κόλλια-Τσαρουχά προς τον Υπουργό Υγείας και Πρόνοιας, σχετικώς με τη στελέχωση των Κέντρων Υγείας του Νομού Σερρών με οδηγούς.
Η ερώτηση της κας Τσαρουχά, έχει ως εξής:
"Τα τελευταία ακραία καιρικά φαινόμενα φανέρωσαν τις αδυναμίες του συστήματος μεταφοράς ασθενών. Στα περισσότερα Κέντρα Υγείας του Νομού Σερρών παρουσιάστηκαν προβλήματα από τις ελλείψεις οδηγών-τραυματιοφορέων, γεγονός που είχε σαν αποτέλεσμα, ασθενείς με βαριά περιστατικά, τραυματίες, να υποστούν τα πάνδεινα μέχρι να μεταφερθούν στα Νοσοκομεία.
Σε πολλές περιπτώσεις (Κέντρο Υγείας Ροδόπολης) κινδύνεψαν ζωές ασθενών, αφού υποχρεώθηκαν να περιμένουν ώρες μέχρι να γίνει η μεταφορά τους διότι δεν επαρκούσαν οι οδηγοί, που υπηρετούν στα Κέντρα Υγείας.
Κατά καιρούς έχει δημοσιοποιηθεί στον Τοπικό Τύπο, ότι η στελέχωση των Κέντρων Υγείας είναι πλήρης, πράγμα όμως που τελικά δεν αποδείχτηκε στην πράξη. 
Ερωτάται ο κύριος Υπουργός:
Ποια είναι η στελέχωση των Κέντρων Υγείας του Νομού Σερρών και αν σύμφωνα με το οργανόγραμμά τους απαιτείται η επιπλέον στελέχωση με το απαραίτητο προσωπικό;
Ποια μέτρα έχουν ληφθεί προκειμένου να διευκολυνθεί η κατάσταση, σε συνεργασία πάντα με τους Δήμους της περιοχής, για να αξιοποιηθεί ο θεσμός του εθελοντή οδηγού;
Σε ό,τι αφορά τον προγραμματισμό προσλήψεων του Υπουργείου Υγείας και Πρόνοιας, τι προγραμματίζεται μετά και τις προτάσεις των υπηρεσιακών παραγόντων σε ιατρικό, νοσηλευτικό, οδηγούς και βοηθητικό προσωπικό";
Θα απαντήσει η Υφυπουργός Υγείας και Πρόνοιας, η κα Τσουρή.
Ορίστε έχετε το λόγο.
ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Ευχαριστώ κύριε Πρόεδρε. 
Θα ξεκινήσω την απάντησή μου στην κυρία συνάδελφο διαβεβαιώνοντας ότι πρωταρχικό μας μέλημα στο Υπουργείο Υγείας και Πρόνοιας είναι η πλήρης στελέχωση των υπηρεσιών υγείας, σύμφωνα και με τις κατά τόπους ανάγκες, προκειμένου να αναβαθμιστεί η προσφορά υπηρεσιών προς τον πολίτη. Αυτή η βασική μας αρχή ισχύει βέβαια ενισχυμένη σε σχέση με τους κατοίκους της περιφέρειας, όπως είναι βέβαια οι κάτοικοι του Νομού Σερρών. 
Σε σχέση με το πρώτο ερώτημα, θέλω να σας ενημερώσω ότι σύμφωνα με τους πίνακες του Α' ΠΕΣΥ Κεντρικής Μακεδονίας στα Κέντρα Υγείας του Νομού Σερρών αυτή τη στιγμή οι προβλεπόμενες θέσεις είναι συνολικά 444, από τις οποίες καλύπτονται από 251 υπηρετούντες και υπαλλήλους που μετακινήθηκαν από το Γενικό Νομαρχιακό Νοσοκομείο Σερρών. Πρέπει, βέβαια, να σημειώσω στο σημείο αυτό ένα στοιχείο με ιδιαίτερη σημασία. Σήμερα στα Κέντρα Υγείας και στα Αγροτικά Ιατρεία του Νομού υπηρετούν συνολικά 110 γιατροί, οι οποίοι προσφέρουν πολύτιμες υπηρεσίες στον τοπικό πληθυσμό. 
Την ίδια στιγμή, σε διαδικασία προκήρυξης βρίσκονται 51 ακόμα θέσεις, οι οποίες είτε έχουν εγκριθεί, είτε έχει ζητηθεί η έγκριση της προκήρυξής τους. Αναλυτικότερα, οι θέσεις που βρίσκονται σε διαδικασία προκήρυξης αφορούν 22 θέσεις νοσηλευτικού και βοηθητικού προσωπικού και 29 θέσεις ιατρικού προσωπικού. Το ποσοστό κάλυψης θα φθάσει δηλαδή περίπου στο 70%.
Σε σχέση με το δεύτερο ερώτημα καταθέτω στα Πρακτικά δύο αποφάσεις του Διοικητικού Συμβουλίου του Γενικού Νομαρχιακού Νοσοκομείου Σερρών, οι οποίες με αιτιολογημένο τρόπο εγκρίνουν δύο εθελοντικές ομάδες οδηγών που αποτελούνται συνολικά από 13 συμπολίτες, οι οποίοι εξυπηρετούν τα Κέντρα Υγείας Ροδόπολης και Μαυροθάλασσας.
(Στο σημείο αυτό η Υφυπουργός κα Ελπίδα Τσουρή καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αντίστοιχη ομάδα υπάρχει και στο Κέντρο Υγείας Ροδολίβους. 
Θέλω να πω ότι οι ομάδες αυτές συγκροτήθηκαν και λειτουργούν χάρη στην πρωτοβουλία των τοπικών αρχών του Νομού, οι οποίες κινητοποίησαν τον τοπικό πληθυσμό και ιδιαίτερα κάποιους οδηγούς που διαθέτουν επαγγελματικό δίπλωμα αυτοκινήτου, οι οποίοι βρίσκονται σε κατάσταση ετοιμότητας να προσφέρουν τις υπηρεσίες τους, όπου και όταν αυτό κρίνεται απαραίτητο. 
Είναι στις προθέσεις μας η επέκταση της αξιοποίησης του θεσμού του εθελοντή οδηγού, στο βαθμό βέβαια που υπάρξουν αντίστοιχες προσφορές εθελοντών .
(PD)

Και εδώ θα ζητήσω και τη συνεργασία της συναδέλφου σε τοπικό επίπεδο προκειμένου να γίνει η απαιτούμενη ευαισθητοποίηση τοπικών αρχών και κατοίκων.
Τέλος, σε σχέση με το τρίτο ερώτημα και όσον αφορά τον προγραμματισμό μας θέλω να σας ενημερώσω για τα εξής: 'Εχουν προκηρυχθεί για το νομό Σερρών σαράντα τέσσερις συνολικά θέσεις, για τα κέντρα υγείας δεκαπέντε θέσεις νοσηλευτικού προσωπικού και τέσσερις ιατρικού προσωπικού και αυτή τη στιγμή το Γενικό Νομαρχιακό Νοσοκομείο Σερρών προχωρεί στο διορισμό των επιτυχόντων. Επίσης, έχει ζητηθεί από το ΑΣΕΠ η έγκριση σε σύντομο χρονικό διάστημα προκήρυξης εννέα ακόμη θέσεων πέντε από τις οποίες αφορούν στα κέντρα υγείας του νομού και είναι θέσεις οδηγών ασθενοφόρων. 
Με τις προσλήψεις αυτές οι οποίες ανταποκρίνονται στα αιτήματα των υπηρεσιακών παραγόντων θα έχουμε στο αμέσως επόμενο χρονικό διάστημα κάλυψη του 75% των προβλεπομένων οργανικών θέσεων. 
ΠΡΟΕΔΡΕΥΩΝ (Κωνσταντίνος Γείτονας): Κυρίες συνάδελφοι -είναι η πρώτη φορά από τότε που προεδρεύω που απευθύνομαι μόνο σε κυρίες συναδέλφους- έχω την τιμή να σας ανακοινώσω ότι η συνάδελφος, πάλι, Βουλευτής Αθηνών κυρία Ντόρα Μπακογιάννη ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Η κυρία Μαρία Κόλλια-Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κυρία Υφυπουργέ, ειλικρινά αρχικά θα ήθελα να σας συγχαρώ και από το Βήμα της Βουλής αν και δεν συνηθίζεται για την επιλογή που κάνατε σαν Υπουργείο και φέρατε σα διοικητή νοσοκομείου Σερρών τον κ. Τζίμκα ο οποίος είναι ένας πολύ αξιόλογος θα έλεγα τεχνοκράτης ο οποίος στα ακραία καιρικά φαινόμενα του Ιανουαρίου παρά τις αδυναμίες και τις ελλείψεις του συστήματος μεταφοράς ασθενών που φανερώθηκαν και που προκάλεσαν και την ερώτησή μου, κυρία Υφυπουργέ, ήταν ο πρώτος που έδινε το παράδειγμα ώστε να λειτουργήσει όσο γίνεται καλύτερα αυτό το σύστημα που υπήρχε τουλάχιστον έχοντας πάντα σαν αρχή του το σεβασμό του ασθενή και του φορολογούμενου πολίτη. Σε μία επίσκεψή μου, κυρία Υφυπουργέ, τις ημέρες των εορτών στο νοσοκομείο Σερρών κάποιος νεαρός συμπολίτης μου μετέφερε την αγωνία του για το πώς μεταφέρθηκε ο πατέρας του καρδιοπαθής από το κέντρο υγείας Ροδόπολης. Και επειδή ο τοπικός τύπος όπως γράφω και στην ερώτησή μου πολλές φορές έχει πει ότι είναι πλήρεις οι θέσεις έκανα την ερώτηση για την οποία βρίσκομαι σήμερα εδώ. 
Αναγνωρίζω την προσπάθεια που κάνετε όμως στα συνολικά οκτώ κέντρα υγείας δεν είναι οι θέσεις πληρωμένες όπως τουλάχιστον έχετε προγραμματίσει γι'αυτό παρακαλώ επισπεύστε όσο γίνεται τις διαδικασίες. Οι θέσεις είναι εκατόν ενενήντα μία για νοσηλευτικό και βοηθητικό προσωπικό ενώ θα έπρεπε να υπηρετούν τριακόσιοι τριάντα τρεις. 'Οσον αφορά τους γιατρούς υπάρχουν πενήντα γιατροί διαφόρων ειδικοτήτων ενώ λείπει το 45% και άλλοι πενήντα αγροτικοί που πραγματικά αναγνωρίζουμε ότι κάνουν πολλές προσπάθειες αλλά καλύπτουν μερικώς τις ανάγκες.
Αναγνωρίζω επίσης, κυρία Υφυπουργέ, αυτά που είπατε -όσον αφορά τους αριθμούς παίζουν λίγο τα νούμερα αλλά εγώ θα δεχθώ τη δική σας θέση- δε γνωρίζω όμως και θα ήθελα πραγματικά να μου απαντήσετε σε τι επίπεδο είναι η στελέχωση του νομού μας σε προσωπικό στα κέντρα υγείας που υπάρχουν σε σχέση με τους νομούς της υπόλοιπης Ελλάδας. Ειδικά για το κέντρο υγείας Ροδόπολης υπάρχουν τρεις θέσεις κενές για τις οποίες δεν υπάρχει καμμία πρόβλεψη στο υπόλοιπο διάστημα να καλυφθούν. 'Εχει ζητηθεί έκδοση πράξης διορισμού ενός υποψηφίου για να καλύψει μια κενή θέση επίσης στο κέντρο υγείας Ροδόπολης.
Θα ήθελα να κάνω και δυο τρεις ερωτήσεις αν μπορεί επίσης να μου απαντήσει η κυρία Υφυπουργός. Μου απαντήσατε για το θέμα των εθελοντών οδηγών και εγώ θα βοηθήσω αλλά πραγματικά θα ήθελα και εσείς να δεσμευθείτε για το τι θα γίνει με αυτούς τους εθελοντές οι οποίοι πραγματικά μαθαίνουν μέσα από αυτό και είναι άνθρωποι οι οποίοι δίνουν την ψυχή τους στην εξυπηρέτηση των ασθενών όμως καλό θα ήταν να δεσμευθείτε ή τέλος πάντων να μας πείτε τι προτίθεσθε να κάνετε και πόσο θα συνεχίσετε αυτό το σύστημα και αν θα γίνει θεσμός.
Επίσης, κυρία Υφυπουργέ, ποια πολιτική θα ακολουθήσετε για όλους εκείνους τους εργαζόμενους οι οποίοι ανήκουν οργανικά στο κεντρικό, στο νομαρχιακό νοσοκομείο και έχουν αποσπασθεί στα κατά τόπους κέντρα του νομού, έχουν δεσμευθεί με το χώρο εκεί, έχουν κάνει τις οικογένειές τους στην περιφέρεια, στην περίπτωση που χρειασθεί και τους ζητηθεί να γυρίσουν πίσω. Υπάρχουν δηλαδή πολλοί από αυτούς οι οποίοι δεν θα ήθελαν να επιστρέψουν παρ'όλο που η οργανική τους θέση είναι στο κεντρικό νοσοκομείο.
Θα ήθελα να μου απαντήσετε επίσης αν έχει ενταχθεί κάπου στο Γ' Κοινοτικό Πλαίσιο Στήριξης ή οπουδήποτε αλλού η βελτίωση των κτιρίων και ο εξοπλισμός των κέντρων υγείας ιδιαίτερα του κέντρου υγείας Μαυροθάλασσας όπου πραγματικά είναι ακόμα μια απομακρυσμένη περιοχή και έχει ανάγκη από κτιριακή υποστήριξη.
Και τέλος, θα ήθελα να σας πω ότι σαν Βουλευτής του νομού Σερρών ότι βρίσκομαι σε μια διαδικασία, κυρία Υφυπουργέ ερωτήσεων, απαντήσεων και αιτήσεων κατάθεσης εγγράφων για το πότε τελικά θα λειτουργήσει το νέο Γενικό Νομαρχιακό Νοσοκομείο το οποίο όλοι οι Σερραίοι το περιμένουν πραγματικά με ανοικτές αγκάλες. Επειδή λοιπόν ίσως έχει υποπέσει στην αντίληψή σας -ο κ. Νασιώκας το γνωρίζει πολύ καλά- θα ήθελα να μου απαντήσετε αν το νοσοκομείο έχει ολοκληρωθεί κατασκευαστικά ή όχι. 
ΠΡΟΕΔΡΕΥΩΝ (Κωνσταντίνος Γείτονας): Κανονικά, κυρία συνάδελφε, δεν μπορείτε να επεκταθείτε με βάση τον Κανονισμό πέρα από τα συγκεκριμένα ερωτήματα της ερώτησής σας. Είναι επομένως…
ΜΑΡΙΑ ΚΟΛΛΙΑ ΤΣΑΡΟΥΧΑ: Είναι στην κρίση της κυρίας Υφυπουργού, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): …ακριβώς στη διακριτική ευχέρεια της κυρίας Υπουργού και εγώ θα επιτρέψω αν ήθελε να σας δώσει κάποια πληροφορία παραπάνω.
Ορίστε, κυρία Υφυπουργέ, έχετε το λόγο.
ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Κύριε Πρόεδρε, ευχαρίστως θα την έδινα αλλά είναι θέματα τα οποία είναι εκτός αρμοδιοτήτων μου. Αναπληρώνω σήμερα τον συνάδελφο κύριο Υφυπουργό και δεν είμαι σε θέση να δώσω ακριβή στοιχεία. Για το λόγο αυτό, κυρία συνάδελφε, θα επιφυλαχθώ να σας απαντήσω είτε προφορικώς είτε εγγράφως εφόσον το ζητήσετε.
'Οσον αφορά το ποσοστό του 75% που είπαμε ότι προβλέπεται να φθάσει η κάλυψη στις οργανικές θέσεις που προβλέπονται πρέπει να σας πω ότι είναι ένα από τα μεγαλύτερα ποσοστά πανελλαδικά όσον αφορά την κάλυψη των σχέσεων του οργανογράμματος. Πρόθεσή μας σε καμία περίπτωση δεν είναι να εξωραϊσουμε καταστάσεις και γι'αυτό στην αρχική μου τοποθέτηση περιορίστηκα στο να σας δώσω κάποια ουσιαστικά στοιχεία απαντώντας στα ερωτήματά σας. 'Όμως, θεωρώ ότι τα θέματα υγείας είναι από τα πεδία εκείνα στα οποία κοινός μας στόχος, κατά την άποψή μας, και επιδίωξη πρέπει να είναι τα θετικά αποτελέσματα προς όφελος του πολίτη και της κοινωνίας. Τέτοια θέματα δεν προσφέρονται για ασκήσεις αντιπολίτευσης όταν παραγνωρίζουν τις προσπάθειες που καταβάλλονται -και ευχαριστώ πολύ για την αναγνώριση της προσπάθειας που καταβάλλει η ηγεσία του Υπουργείου Υγείας- και τους στόχους που επιτυγχάνονται.
Θέλω κάτι να κάνω σαφές και νομίζω ότι θα βοηθήσει και αυτό στην επίλυση των όποιων προβλημάτων. Στόχος μας είναι η πλήρης κάλυψη των αναγκών σε προσωπικό. 'Ένα από τα συστατικά στοιχεία της μεταρρύθμισης του ΕΣΥ όπως έχει προωθηθεί από το Υπουργείο είναι να γίνεται ο προγραμματισμός σε περιφερειακό επίπεδο μέσω της λειτουργίας των Περιφερειακών Συστημάτων Υγείας και άρα πιο κοντά στις τοπικές ανάγκες. Αυτή η στρατηγική μας επιλογή μας επιτρέπει να επισπεύδουμε τις χρονοβόρες διαδικασίες κεντρικού σχεδιασμού, να αποκεντρώνουμε αποφάσεις και να ιεραρχούμε κυρίως τις προτεραιότητές μας δίπλα στα τοπικά προβλήματα. Αυτό είναι κάτι που πρέπει να αξιοποιήσετε.
Εμείς θεωρούμε ότι τα Περιφερειακά Συστήματα Υγείας είναι η ραχοκοκκαλιά του αποκεντρωμένου Εθνικού Συστήματος Υγείας έτσι όπως το προωθούμε αυτή τη στιγμή με μείζονα στόχο πάντα την προσφορά σύγχρονων υπηρεσιών υγείας στον πολίτη και ιδιαίτερα στον πολίτη της περιφέρειας, υπηρεσίες που κατά την άποψή μας και τις δικαιούται και τις αξίζει!
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
Στο σημείο αυτό, δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 18.45' λύεται η συνεδρίαση για την Πέμπτη 21 Φεβρουαρίου 2002 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που σας έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ