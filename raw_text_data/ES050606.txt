ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ ΡΟΖ΄

Δευτέρα 6 Ιουνίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών  σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων Έργων και Μακεδονίας-Θράκης σχετικά με την απομάκρυνση των τοξικών φυτοφαρμάκων του εργοστασίου ΔΙΑΝΑ στη Δυτική Θεσσαλονίκη, σελ.
β) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη μεταφορά της λυματολάσπης από την Ψυτάλλεια στο Λατομείο  Μουσαμά, σελ.
γ) Προς τον Υπουργό Δημόσιας Τάξης σχετικά με τους ελέγχους που διενεργούνται από τις αστυνομικές δυνάμεις κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης σχετικά με την επαναλειτουργία της Καρδιοχειρουργικής Κλινικής του Νοσοκομείου «Γ. Παπανικολάου», σελ.
ε) Προς τον Υπουργό Υγείας και Κοινωνικής Αλληλεγγύης σχετικά με τη λειτουργία των Μονάδων Εντατικής Θεραπείας στα Δημόσια Νοσοκομεία, σελ.
στ) Προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων προστασίας των πευκοδασών κ.λπ., σελ.
4. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Αγροτικής Ανάπτυξης και Τροφίμων, σχετικά με τα αγροτικά προϊόντα, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΒΡΕΤΤΟΣ Κ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΓΙΑΝΝΗΣ Στ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΑΡΚΟΓΙΑΝΝΑΚΗΣ Χρ., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΟΥΡΛΑΣ Γ., σελ.
ΤΣΙΟΓΚΑΣ Δ., σελ.
ΤΣΟΧΑΤΖΟΠΟΥΛΟΣ Α., σελ.

Β. Επί της επερώτησης:
ΑΡΓΥΡΗΣ Ε., σελ.
ΖΗΣΗ Ρ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΜΠΑΣΙΑΚΟΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΑΣ Χ., σελ.
ΤΣΙΟΓΚΑΣ Δ., σελ.
ΧΑΤΖΗΜΙΧΑΛΗΣ Φ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΟΖ΄
      Δευτέρα 6 Ιουνίου 2005
      ----------
      Αθήνα, σήμερα στις 6 Ιουνίου 2005, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3-6-2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΟΣΤ΄ συνεδριάσεώς του, της Παρασκευής 3 Ιουνίου 2005 σε ό,τι αφορά την ψήφιση στο σύνολο του σχεδίου νόμου: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αντώνη Σκυλλάκο, Βουλευτή Β’ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Συμβασιούχων στα Κέντρα Εξυπηρέτησης Πολιτών Μακεδονίας – Θράκης – Θεσσαλίας ζητεί τη μονιμοποίηση των μελών της.
      2) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Πανκαπνεργατική Ένωση Νομού Σερρών ζητεί την καταβολή στα μέλη της των οφειλομένων ποσών από την Αγροτική Τράπεζα.
      3) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Αλιευτικός Αγροτικός Σύλλογος Αλιβερίου και το Σωματείο Επαγγελματιών Αλιέων Νότιας Εύβοιας ζητούν την αποζημίωση των αλιέων της Νότιας Εύβοιας, λόγω μείωσης των αλιευμάτων τους εξαιτίας του θαλάσσιου πλαγκτόν.
      4) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Γονέων του 3ου Δημοτικού Σχολείου Χαλκίδας ζητεί την άμεση επισκευή του κτηρίου του πιο πάνω Σχολείου.
      5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Νομάρχης Εύβοιας και Κοινωνικοί Φορείς του Νομού ζητούν την κατασκευή του Εθνικού και του Διευρωπαϊκού Δικτύου του Νομού Εύβοιας.
      6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ομοσπονδία Εμπορικών Συλλόγων Εύβοιας γνωστοποιεί τις θέσεις της πάνω στο ζήτημα του ωραρίου των εμπορικών καταστημάτων.
      7) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμαρχος Μεσσήνης ζητεί τη σύναψη σύμβασης του ΙΚΑ με μικροβιολογικά εργαστήρια του Δήμου  του.
      8) Ο Βουλευτής Μαγνησίας  κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πρόεδρος της Ένωσης Ξενοδόχων Νομού Μαγνησίας ζητεί την ικανοποίηση ασφαλιστικού αιτήματος των ασφαλισμένων στον ΟΓΑ Ξενοδόχων.
      9) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Νομάρχης Κυκλάδων ζητεί να παραχωρηθεί δημόσιο ακίνητο στη Νομαρχιακή Αυτοδιοίκηση Κυκλάδων.
      10) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία ο Πρόεδρος του Επιμελητηρίου Κοζάνης ζητεί την κατασκευή του οδικού άξονα Κοζάνης – Λάρισας.
      11) Οι Βουλευτές Αχαίας και Β΄ Πειραιώς κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα κατέθεσαν αναφορά με την οποία ο Σύλλογος Προστασίας Περιβάλλοντος Παραλίας Ακράτας Νομού Αχαΐας ζητεί τη χωροθέτηση και κατασκευή του Βιολογικού Καθαρισμού Ακράτας – Αιγείρας.
      12) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία η Επιτροπή Αποκατάστασης των Ομογενών – Νεοπροσφύγων Ξάνθης ζητεί τη στεγαστική, κοινωνική και επαγγελματική αποκατάσταση των Ελληνοποντίων της Ξάνθης.
      13) Ο Βουλευτής Β΄ Αθηνών κ. ΚΩΝ/ΝΟΣ  ΓΕΙΤΟΝΑΣ κατέθεσε αναφορά με την οποία ο Πανελλήνιος Σύλλογος Υπαλλήλων ΚΕΚΥΚΑΜΕΑ  ζητεί την υποστήριξη με ειδικευμένο προσωπικό και υλικοτεχνικά μέσα των Κέντρων Υποστήριξης Ατόμων με Αναπηρίες.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Υδρούσας Άνδρου ζητεί την τροποποίηση των όρων δόμησης της περιοχής του.
      15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί την πύκνωση των ακτοπλοϊκών γραμμών από και προς τη νήσο Αμοργό.
      16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί την απομάκρυνση κεραίας του ΟΤΕ από την περιοχή Δέμα της Χώρας Αμοργού.
      17) Οι Βουλευτές Αχαίας και Β΄ Πειραιώς κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα κατέθεσαν αναφορά με την οποία ο Σύλλογος «Η ΕΥΓΕΡΟΣ» Κεφαλονιάς καταγγέλλει την καταπάτηση μεγάλων εκτάσεων στο βουνό Εύγερος του νησιού.
      18) Οι Βουλευτές κυρίες ΛΙΑΝΑ ΚΑΝΕΛΛΗ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Σωματείο Εργαζομένων Κέντρου Βρεφών ζητεί την κάλυψη του Ιδρύματος με προσωπικό.
      19) Οι Βουλευτές κυρία ΕΛΠΙΔΑ ΠΑΝΤΕΛΑΚΗ και κύριος ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Συνδικάτο Εργατ/λων Μετάλλου Ν. Πειραιά – Αττικής και Νήσων ζητεί να ενημερωθεί για την υπόθεση του Βασίλη Ριφουνά.
      20) Οι Βουλευτές κύριος ΣΤΑΥΡΟΣ ΣΚΟΠΕΛΙΤΗΣ και κυρία ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία κάτοικοι της Λήμνου Νομού Λέσβου διαμαρτύρονται για την κατάσταση των ακτοπλοϊκών συγκοινωνιών.
      21) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία η Συντονιστική Επιτροπή Διεκδίκησης Ολοκλήρωσης Ε.Ο. Τρίπολης - Αρχαίας Ολυμπίας ζητεί την ολοκλήρωση του οδικού τμήματος Βυτίνας – Αρχαίας Ολυμπίας.
      222) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Δήμαρχος και το Δημοτικό Συμβούλιο του Δήμου Αργοστολίου ζητούν την επίλυση προβλημάτων που προέκυψαν από τη δημιουργία του κτηματολογίου στην περιοχή του Δημοτικού Διαμερίσματος Φαρακλάτων.
      23) Οι Βουλευτές Αχαίας και Α΄ Αθηνών κύριος ΠΑΝΑΓΙΩΤΗΣ ΚΟΣΙΩΝΗΣ και κ. ΛΙΑΝΑ ΚΑΝΕΛΛΗ κατέθεσαν αναφορά με την οποία ο Εκπολιτιστικός και Εξωραϊστικός Σύλλογος των Κάτω Λουσών Νομού Αχαΐας «Ο ΧΕΛΜΟΣ» και τα Τοπικά Συμβούλια των Δ.Δ. Άνω και Κάτω Λουσών, Σιγουνίου Δήμου Καλαβρύτων και Καστριών Δήμου Λευκασίου καταγγέλλουν ότι προωθείται η λειτουργία λατομείου αδρανών υλικών σε περιοχή του Δ.Δ. Κάτω Λουσών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
       1. Στην με αριθμό 8341/1-3-05 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 12693/Β/731/21-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σχετικά με την ανωτέρω ερώτηση του Βουλευτού κ. Α. Σιδηρόπουλου και όσον αφορά τα θέματα της αρμοδιότητάς μας, σας διαβιβάζουμε το υπ' αριθμ. 132/13.4.05 έγγραφο της Αγροτικής Τράπεζας.
     Ο Υπουργός
     Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 9314/31-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΦΥΠ/ΚΕ/789/12-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 9314/31-3-05 ερώτησης του Βουλευτή κ. Γ. Παπαγεωργίου, σας πληροφορούμε τα εξής:
     Το Υπουργείο Πολιτισμού ενδιαφέρεται αρχικά για τη δημιουργία μουσειακών χώρων οι οποίοι θα συμβάλλουν ουσιαστικά στην προστασία και ανάδειξη της νεότερης πολιτιστικής κληρονομιάς ιδιαίτερα σε περιφερειακό επίπεδο.
     Από την άλλη πλευρά, η ίδρυση ενός σύγχρονου Μουσείου, προϋποθέτει απαραίτητα την ύπαρξη ενός φορέα (νομικού προσώπου), που θα έχει τη δυνατότητα της επιστημονικής, διοικητικής και οικονομικής υποστήριξής του, καθώς και την ευθύνη της γενικότερης λειτουργίας, του, συνεκτιμώντας σε κάθε περίπτωση τα ρεαλιστικά οφέλη τα οποία θα προκύψουν για την τοπική κοινωνία, στην οποία το νέο Μουσείο πρόκειται να ενταχθεί.
     Επίσης αναγκαία είναι η ύπαρξη μιας ολοκληρωμένης αξιολόγησης και επιστημονικά τεκμηριωμένης λαογραφικής συλλογής, όπως επίσης και η εξασφάλιση μόνιμου εκθεσιακού χώρου, που θα πληροί τους βασικούς -διεθνώς προβλεπόμενους- όρους έκθεσης, ασφάλειας και προστασίας της.
     Έτσι πριν την έναρξη των διαδικασιών υλοποίησης οποιουδήποτε Μουσείου, μία ολοκληρωμένη Μουσειολογική-Μουσειογραφική μελέτη, η οποία θα απαιτείται να λάβει υπόψη το προς έκθεση υλικό, θα το αξιολογήσει και θα εξασφαλίσει την άρτια προβολή του.
     Όσον αφορά το συγκεκριμένο ερώτημα επισημαίνεται ότι, στο αρχείο Λαογραφικών Μουσείων και Συλλόγων της Διεύθυνσης Νεώτερης Πολιτιστικής Κληρονομιάς του Υπουργείου Πολιτισμού δεν υπάρχουν στοιχεία σχετικά με την ύπαρξη λαογραφικής συλλογής στην Ερέτρια, ενώ δεν έχει υποβληθεί ανάλογο αίτημα δημιουργίας Μουσείου από ΝΠΙΔ η ΟΤΑ της ευρύτερης περιοχής.
     Για τους λόγους αυτούς, προτείνεται η εκτίμηση από τους μελλοντικούς ιδρυτές του Λαογραφικού Μουσείου Ερέτριας όλων των παραμέτρων που αναφέρθηκαν προηγουμένως, ώστε να εξασφαλίσει σε επιστημονική συνεργασία με τις αρμόδιες Διευθύνσεις του ΥΠ.ΠΟ. τη συγκρότηση ενός άρτιου πολιτισμικού χώρου.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      3. Στην με αριθμό 9256/30-3-05 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ/ΚΕ/790/12-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 9256/30-3-05 ερώτησης του Βουλευτή κ. Δ. Κουσελά σχετικά με την ένταξη της πρότασης χρηματοδότησης του κάστρου Κορώνης-Μεσσηνίας από το ΠΕΠ Πελοποννήσου του Γ΄ ΚΠΣ, σας πληροφορούμε τα εξής
     Το Κάστρο Κορώνης αποτελεί ένα ιδιαίτερα σημαντικό μνημειακό σύνολο που χρονολογείται στον 13ο αι. με σημαντικές μεταγενέστερες επεμβάσεις. Η επιστημονική μέριμνα του μνημείου έχει ανατεθεί στην Επιτροπή Κάστρων Πυλίας του Τ.Δ.Π.Ε.Α.Ε., που έχει συσταθεί και λειτουργεί από το 1998. Μέριμνα της Επιτροπής είναι η σύνταξη των απαραίτητων γεωτεχνικών, αρχιτεκτονικών και στατικών μελετών με στόχο μακροπρόθεσμα την συνολική αναστήλωση και ανάδειξη του μνημείου. Το έργο αυτό είναι εξαιρετικά πολύπλοκο και πολυδάπανο, αφού πρέπει να αντιμετωπισθεί και το δυσεπίλυτο πρόβλήμα της ύπαρξης ιδιοκτησιών και κατοικιών εντός του Κάστρου.
     Ήδη το επιστημονικό προσωπικό της Επιτροπής, πέραν των πάγιων εργασιών καθαρισμού και ευπρεπισμού του χώρου, έχει εκπονήσει τις εξής εγκεκριμένες μελέτες
1. Μελέτη στερέωσης επικίνδυνων τμημάτων του Κάστρου Κορώνης, Ν. Μεσσηνίας.
2. Μελέτη στερέωσης επικίνδυνων τμημάτων Κάστρου Κορώνης, στάδιο Β.
     3. Μελέτη αποκατάστασης πύλης Β Κάστρου Κορώνης.
     Μέχρις στιγμής έχει υλοποιηθεί σημαντικό τμήμα της πρώτης μελέτης στερέωσης επικινδύνων τμημάτων, με επεμβάσεις στο τείχος του περιβόλου της μονής Τ. Προδρόμου, καθώς επίσης και στον επιθαλάσσιο πόδα του βορειοανατολικού προμαχώνα ΙΙ. Σημειώνεται ότι οι εργασίες στον επιθαλάσσιο πόδα ήταν εξαιρετικά δυσχερείς λόγω της δύσβατης θέσης και της άμεσης επαφής με την θάλασσα που απέκλειε την δυνατότητα εργασίας κατά τους χειμερινούς μήνες. Στην συγκεκριμένη θέση έχουν ολοκληρωθεί σημαντικές επεμβάσεις για την αποκατάσταση επικίνδυνων σπηλαιώσεων που απειλούσαν την ευστάθεια του μνημείου.
     Όσον αφορά στην χρηματοδότηση η Επιτροπή έχει υποβάλει τεχνικό δελτίο προς την Περιφέρεια Πελοποννήσου για ένταξη της εφαρμογής και των τριών μελετών στο ΠΕΠ, με προϋπολογισμό ύψους 600.000,00 ευρώ. Σημειώνουμε ότι για τις μελέτες αυτές υπάρχει η απαραίτητη ωριμότητα υλοποίησης.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      4. Στην με αριθμό 9182/29-3-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 32367/ΙΗ/14-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9182/29-3-2005 την οποία κατέθεσε η Βουλευτής κ. Θεοδ. Τζάκρη και η οποία αναφέρεται σε απόφαση του Σ.τ.Ε. για τους μηχανικούς των Τ.Ε.Ι., σας γνωρίζουμε τα ακόλουθα:
     Το Συμβούλιο της Επικρατείας, εν αναμονή της έκδοσης της απόφασης που αφορά στην εκδίκαση της αίτησης του Τ.Ε.Ε. για ακύρωση του ΠΔ. 318/94, το οποίο καθορίζει τα επαγγελματικά δικαιώματα των πτυχιούχων Πολιτικών Δομικών Έργων, Πολιτικών Έργων Υποδομής και Τοπογραφίας των Τ.Ε.Ι., ανέβαλλε τη νομοτεχνική επεξεργασία όλων των σχεδίων Προεδρικών Διαταγμάτων που του είχαν υποβληθεί και αφορούσαν στα επαγγελματικά δικαιώματα πτυχιούχων Τμημάτων Τ.Ε.Ι.
     Βασική προτεραιότητα του ΥΠ.Ε.Π.Θ. είναι η έκδοση των επαγγελματικών δικαιωμάτων για τους πτυχιoύχoυς των Τμημάτων Τ.Ε.Ι., που ακόμα δεν έχουν εκδοθεί.
     Συνακόλουθα, το ΥΠ.Ε.Π.Θ., με βάση την εκδοθείσα απόφαση και ύστερα από γνώμη του ΕΣΥΠ, θα προωθήσει άμεσα και νέο τροποποιημένο σχέδιο Π.Δ. για τα Τμήματα Πολιτικών Δομικών Έργων Πολιτικών Έργων Υποδομής, και Τοπογραφίας.
     Όσον αφορά στις, κατά τα τελευταία χρόνια εκδοθείσες άδειες, είναι αυτονόητο ότι δεν προκύπτει θέμα, δεδομένου ότι νομίμως εκδόθηκαν, βάσει των ισχυουσών διατάξεων του Π.Δ. 318/94. Άλλωστε, βάσει της αριθμ. 678/2005 απόφασης του Συμβουλίου της Επικρατείας, ακυρώνεται μόνο η παρ. 2 του άρθρου 1 του Π.Δ. 318/94 και όχι το Π.Δ. στο σύνολό του.
     Ο Υφυπουργός
     ΣΠ. ΤΑΛΙΑΔΟΥΡΟΣ»
      5. Στην με αριθμό 9024/22-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 19162/14-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με την οδική σύνδεση του Δήμου Επισκοπής με το Δήμο Ηρακλείου μέσω του δρόμου «Σκαλάνι-Αϊτάνια», και ύστερα από ενημέρωσή μας από την Περιφέρεια Κρήτης, σας πληροφορούμε τα εξής:
     Μέχρι σήμερα δεν έχει υποβληθεί αίτημα χρηματοδότησης προς την Περιφέρεια για την ολοκλήρωση του εναπομείναντος τμήματος του δρόμου «Σκαλάνι-Αϊτάνια», το οποίο περιλαμβάνει και την κατασκευή μιας γέφυρας.
     Δεδομένου ότι δεν υπάρχει δυνατότητα χρηματοδότησης του έργου από το ΠΕΠ Κρήτης, η Περιφέρεια σε συνεργασία με τη Νομαρχιακή Αυτοδιοίκηση θα διερευνήσει τη δυνατότητα ένταξης του έργου σε κάποιο άλλο πρόγραμμα.
     Ο Υφυπουργός
     Α. ΝΑΚΟΣ»
      6. Στην με αριθμό 9076/23-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ 900α/4545/7900/14-4-05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 9076/23-3-2005 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τις κρίσεις Αξιωματικών και τις αποστρατείες ΑΚΑΜ, σας γνωρίζουμε τα ακόλουθα:
     Οι ΑΚΑΜ Άγκυρας, Μόσχας και Τελ Αβίβ δεν αποστρατεύθηκαν. Αποστρατεύθηκαν, από το αρμόδιο Συμβούλιο, οι ΑΚΑΜ Σόφιας, Τεχεράνης, Bελιγραδίoυ και Δαμασκού.
     Για τους παραπάνω Αξιωματικούς έχουν εκδοθεί Αποφάσεις του Υπουργού Εθνικής Άμυνας περί ανακλήσεώς τους στην ενεργό υπηρεσία, εκ της εφεδρείας, από την επομένη της αποστρατείας τους, προκειμένου να εξακολουθήσουν να υπηρετούν στις θέσεις αυτές μέχρι συμπληρώσεως του προγραμματισθέντος χρόνου παραμονής στο εξωτερικό. Συνεπώς δεν υφίσταται θέμα δυσμενών εντυπώσεων και επιπρόσθετα το ΥΠΕΘΑ θεωρεί ότι δεν υπάρχουν Αξιωματικοί μικρής εμβέλειας.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      7. Στην με αριθμό 9038/23-3-05 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 31119/ΙΗ/14-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9038/23-3-05 την οποία κατέθεσε ο Βουλευτής κ. Πέτρος Mαντoύβαλoς και αφορά στην ίδρυση Πανεπιστημίων και Τ.Ε.Ι. στα Κύθηρα, σας γνωρίζουμε τα ακόλουθα: 
     Ι. Η διαδικασία Ίδρυσης νέων Τμημάτων Α.Ε.Ι. ορίζεται στην παρ. 6 του αρ. 6 του Ν. 1268/1982 «Για τη δομή και λειτουργία των Ανωτάτων Εκπαιδευτικών Ιδρυμάτων» :ΦΕΚ 87 τ.Α') όπως έχει τροποποιηθεί και ισχύει, η οποία έχει ως ακολούθως:
     «Με προεδρικό διάταγμα που εκδίδεται με πρόταση των Υπουργών Εθνικής Παιδείας και Θρησκευμάτων, Οικονομικών και Εσωτερικών, Δημόσιας Διοίκησης και Αποκέντρωσης, ύστερα από γνώμη της Συγκλήτου του οικείου Α.Ε.Ι. και του Σ.ΑΠ. μπορεί να ιδρύονται, να καταργούνται, να συγχωνεύονται, να κατατέμνονται, να αλλάζουν γνωστικό αντικείμενο ή να μετονομάζονται ΑΕ.Ι., Σχολές ή Τμήματα…».
     ΙΙ. Για την ίδρυση νέου Τμήματος, Σχολής ή παραρτήματος Τ.Ε.Ι. απαιτείται καταρχήν σύμφωνα με τον ιδρυτικό νόμο των Τ.Ε.Ι. (1404/83), η υποβολή πλήρους και τεκμηριωμένης πρότασης από τα ίδια τα Ιδρύματα.
     Η πρόταση πρέπει να περιλαμβάνει στοιχεία όπως:
     Την γνώση των σημερινών και την πρόβλεψη των μελλοντικών αναγκών της οικονομίας-κοινωνίας σε στελέχη - πτυχιούχους του προτεινόμενου Τμήματος.
     Την εξασφάλιση ζήτησης στην αγορά εργασίας
     Την εκτίμηση του κόστους λειτουργίας καθώς και τη σχέση του κόστους αυτού με το προσδοκώμενο αποτέλεσμα.
     Τη δυνατότητα εύρυθμης λειτουργίας, με την εξεύρεση των απαραίτητων χώρων, την εξασφάλιση της απαιτούμενης χρηματοδότησης, την εξεύρεση κατάλληλου Εκπαιδευτικού και Διοικητικού Προσωπικού κ.λ.π.
     Τη δυνατότητα προσφοράς από τις τοπικές κοινωνίες κτιριακών εγκαταστάσεων, διευκολύνσεων στέγασης των φοιτητών κ.λ.π.
     Το ενδεικτικό πρόγραμμα σπουδών και το γενικό πλαίσιο δραστηριοτήτων, επαγγελματικής απασχόλησης και προοπτικής των πτυχιούχων.
     Στο ΥΠ.Ε:Π.Θ. δεν έχει υποβληθεί πρόταση από το πλησιέστερο Τ.Ε.Ι. για ίδρυση Τμήματος ή Σχολής στα Κύθηρα.
     Το Εθνικό Χωροταξικό Σχέδιο Ανάπτυξης της Ανώτατης Εκπαίδευσης (Αύγουστος 2003) δεν προέβλεπε την ίδρυση Πανεπιστημιακών Τμημάτων και Τ.ΕΙ. στα Κύθηρα και μέχρι σήμερα δεν έχει περιέλθει στο ΥΠ..Ε.Π.Θ. κανένα σχετικό και τεκμηριωμένο αίτημα από οποιονδήποτε αρμόδιο φορέα.
     Όλα τα αιτήματα για ιδρύσεις νέων Πανεπιστημιακών Τμημάτων και Τ.Ε.Ι. θα συζητηθούν στο Εθνικό Συμβoύλιo Παιδείας (Ε.ΣΥ.Π.) κατά τη νέα φάση διεύρυνσης της Τριτοβάθμιας Εκπαίδευσης.
     Ο Υφυπουργός
     ΣΠ. ΤΑΛΙΑΔΟΥΡΟΣ»
      8. Στην με αριθμό 9093/24-3-05 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. ΥΠ.ΠΟ/ΓΡ.ΥΦ.ΥΠ/Ε./762/13-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 9093/24-3-05 ερώτησης του Βουλευτή κ. Ν. Αλευρά σχετικά με τη Δημοτική Αγορά στη Φωκίωνος Νέγρη στην Κυψέλη, σας πληροφορούμε τα εξής:
     Μετά την με αρ. πρωτ. 2842/2004 αίτηση του συλλόγού «Φίλοι της Κυψέλης», διενεργήθηκε αυτοψία στο κτίριο από αρχιτέκτονα μηχανικό του Υπουργείου Πολιτισμού.
     Συγκροτήθηκε φάκελος με στοιχεία του θέματος και συντάχθηκε εισήγηση της αρμόδιας υπηρεσίας του Υπουργείου Πολιτισμού σχετικά με τον χαρακτηρισμό ως νεώτερου μνημείου του κτιρίου και της χρήσης του. Η εισήγηση διαβιβάστηκε με το αρ. πρωτ. 2842Π.ε./17-1-2005 έγγραφο της ΕΝΜΑ στο γραφείο κ. Δημάρχου Αθηναίων και στο γραφείο Αντιδημάρχου Αθηναίων προκειμένου να λάβουν γνώση και να εκφράσουν τυχόν αντιρρήσεις.
     Ύστερα από αυτό η αρμόδια υπηρεσία του Υπουργείου Πολιτισμού διαβίβασε με το αρ. πρωτ. 329/1-4-05 έγγραφο ολόκληρο τον φάκελο με την σχετική εισήγηση στο αρμόδιο Τοπικό Συμβούλιο Μνημείων Αττικής, το οποίο αναμένεται να γνωμοδοτήσει για τον χαρακτηρισμό ή μη του κτιρίου και της χρήσης αυτού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      9. Στην με αριθμό 8903/17-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 2135Β/11-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση, σας γνωρίζουμε τα παρακάτω:
      Το Υ.ΠΕ.ΧΩ.Δ.Ε. προωθεί την Ανάθεση της μελέτης του Γενικού Πλαισίου Χωροταξικού Σχεδιασμού και Αειφόρου Ανάπτυξης, λαμβάνοντας υπ' όψιν: α) τις νεώτερες πολιτικές της Ε.Ε. (διεύρυνση της Ε.Ε., Πολιτικές διαρθρωτικών ταμείων κ.α.) και τις υποχρεώσεις της χώρας που απορρέουν από τη συμμετοχή σε διεθνείς συμβάσεις, β) την αναθεώρηση Γ΄ ΚΠΣ (Εθνικό σκέλος, Τομεακά) και γ) τις νεώτερες εθνικές τομεακές πολιτικές (ιδιαίτερα των παραγωγικών δραστηριοτήτων, αγροτικού χώρου, ενέργειας, τουρισμού, βιομηχανίας). Παράλληλα θα διασφαλισθεί και η αλληλοτροφοδότηση -συντονισμός μεταξύ των διαφόρων επιπέδων σχεδιασμού και ειδικότερα μεταξύ του Γενικού Πλαισίου και των ήδη θεσμοθετημένων Περιφερειακών Πλαισίων.
      Τέλος σχετικά με την αξιοποίηση της εμπειρίας των περιβαλλοντικών οργανώσεων που δρουν στη χώρα μας, σας γνωρίζουμε ότι σε πολλές περιπτώσεις οι περιβαλλοντικές μη κυβερνητικές οργανώσεις συμμετέχουν θεσμοθετημένα σε διάφορα όργανα της Διοίκησης ή γνωμοδοτικά όργανα. Πέραν τούτου, η αρμόδια Δ/νση Περιβαλλοντικού Σχεδιασμού, του ΥΠΕΧΩΔΕ, συνεργάζεται και κατά περίπτωση με τις διάφορες περιβαλλοντικές μη κυβερνητικές οργανώσεις ανάλογα με τη φύση των θεμάτων που ανακύπτουν. Κατ' αυτόν τον τρόπο δίδεται η δυνατότητα στις οργανώσεις αυτές να διατυπώνουν τις θέσεις τους και να συνεισφέρουν στη διαμόρφωση της περιβαλλοντικής πολιτικής.
      Ο Υπουργός
      Γ. ΣΟΥΦΛΙΑΣ»
      10. Στην με αριθμό 8902/17-3-05 ερώτηση των Βουλευτών κυρίων Εμμανουήλ Στρατάκη, Μιχάλη Καρχιμάκη, Χρυσής Αράπογλου, Κων/νου Καΐσερλη και Ιωάννου Παρασκευά δόθηκε με το υπ’ αριθμ. 2134Β/11-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε ότι υπάρχει ανάγκη θέσπισης νομοθετικού πλαισίου και προδιαγραφών για την επαναχρησιμοποίηση επεξεργασμένων αστικών λυμάτων στη χώρα μας. Το ΕΠΠΕΡ έχει προχωρήσει σε ανάθεση της μελέτης με τίτλο «Τεχνικές προδιαγραφές επαναχρησιμοποίησης επεξεργασμένων λυμάτων», η οποία αποτελεί συνέχεια της Μελέτης «Ανάγκη θέσπισης ελληνικών προδιαγραφών ανάκτησης και επαναχρησιμοποίησης εκροών επεξεργασμένων αστικών υγρών αποβλήτων: Μια προκαταρκτική προσέγγιση», που πραγματοποιήθηκε με ανάθεση από την Εταιρεία Διαχείρισης Τεχνικής Βοήθειας Ε.Π.Ε. στη Δ.Ε.Υ.Α. Λάρισας.
      Επίσης, στο πλαίσιο του Προγράμματος Life99/Environment έχει εκπονηθεί Μελέτη με τίτλο «Πρόταση ποιοτικών ορίων και προδιαγραφών επαναχρησιμοποίησης λυμάτων» από το Εργαστήριο Υγειονομικής Τεχνολογίας Πολιτικών Μηχανικών του Ε.Μ.Π., την εταιρεία Ανατολική Α.Ε. και άλλους συνεργαζόμενους φορείς.
      Όσον αφορά το δεύτερο ερώτημα, η περίπτωση αυτή θα εξεταστεί.
      Ο Υπουργός
      Γ. ΣΟΥΦΛΙΑΣ»
      11. Στην με αριθμό 8912/18-3-05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 2140Β/11-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      Το ΥΠΕΧΩΔΕ έχει θεσπίσει στο πλαίσιο των αρμοδιοτήτων του, «Μέτρα και Όρους για τη Διαχείριση Στερεών Αποβλήτων» (ΚΥΑ με αρ. πρωτ. 50910/2727/2003 - ΦΕΚ 1909 Β). Η παραπάνω αναφερόμενη ΚΥΑ μεταφέρει τις υποχρεώσεις και τις βασικές αρχές ΔΣΑ της κοινοτικής οδηγίας - πλαίσιο 75/442/ΕΚ στον Εθνικό Σχεδιασμό Διαχείρισης Αποβλήτων (ΕΣΔΑ), εισάγει την έννοια του Περιφερειακού Σχεδιασμού (ΠΕΣΔΑ) ως εκτελεστικού σχεδίου εφαρμογής των βασικών αρχών του ΕΣΔΑ, με γνωμοδότηση του ΥΠΕΧΩΔΕ, αποσυνδέει την έννοια του σχεδιασμού από αυτήν της χωροθέτησης έργων ΔΣΑ, καθορίζει τις υποχρεώσεις των φορέων διαχείρισης και των Περιφερειών σχετικά με την παρακολούθηση και αξιολόγηση της πορείας των έργων και του βαθμού εφαρμογής των ΠΕΣΔΑ και θέτει χρονική προθεσμία για την εξάλειψη των χώρων ανεξέλεγκτης διάθεσης.
      Με βάση το προηγούμενο θεσμικό πλαίσιο για την διαχείριση των στερεών αποβλήτων, έχουν εγκριθεί 11 Περιφερειακοί Σχεδιασμοί, οι οποίοι θα πρέπει να αναθεωρηθούν μέχρι τις 22.12.05, σύμφωνα με τις διατάξεις του άρθρου 16, παρ. 2.α. της παραπάνω ΚΥΑ, προκειμένου να προσαρμοστούν στις αρχές και τις κατευθύνσεις του ΕΣΔΑ, και, με βάση το ισχύον θεσμικό πλαίσιο, έχει εγκριθεί 1 Περιφερειακός Σχεδιασμός ενώ ο δεύτερος βρίσκεται υπό ολοκλήρωση.
      Επισημαίνεται ότι κατά την αναθεώρηση των ήδη εγκεκριμένων ΠΕΣΔΑ και κατά την έγκριση των νέων, λαμβάνονται ως δεδομένα τα υφιστάμενα και τα υλοποιούμενα έργα.
      Στο πλαίσιο των εγκεκριμένων σχεδιασμών σήμερα στην Ελλάδα έχουν κατασκευαστεί 44 ΧΥΤΑ από τους οποίους ήδη λειτουργούν 39, προς εξυπηρέτηση περίπου 300 ΟΤΑ σε όλη την Ελλάδα ενώ βρίσκονται σε φάση υλοποίησης με εγκεκριμένη χρηματοδότηση 48 νέοι ΧΥΤΑ, οι οποίοι θα εξυπηρετήσουν περίπου 600 ΟΤΑ. Επίσης βρίσκονται υπό υλοποίηση 10 Σταθμοί Μεταφόρτωσης Απορριμμάτων (ΣΜΑ).
      Οι εγκεκριμένες πιστώσεις για την υλοποίηση των προαναφερόμενων έργων ΔΣΑ από το Ταμείο Συνοχής ΙΙ (2000-2006) ανέρχονται συνολικά σε περίπου 492 εκατομμύρια €. Επίσης υπάρχουν εγκεκριμένες πιστώσεις και από άλλα χρηματοδοτικά προγράμματα (κυρίως διαρθρωτικό ταμείο ΕΤΠΑ μέσω ΕΠΠΕΡ και ΠΕΠ Γ΄ ΚΠΣ). Η υλοποίηση των παραπάνω έργων ΔΣΑ προβλέπεται να έχει ολοκληρωθεί μέχρι το 2008.
      Κατά συνέπεια η υιοθέτηση της πρότασης του Πολυτεχνείου Κρήτης για εθνικό σχεδιασμό της διαχείρισης στερεών αποβλήτων σε εντελώς νέα βάση θα ακυρώσει την δρομολογημένη υλοποίηση των έργων Διαχείρισης Στερεών Αποβλήτων, θα ανατρέψει τις δεσμεύσεις του χρονοδιαγράμματος που έχει τεθεί για την επίλυση του προβλήματος διάθεσης των στερεών αποβλήτων και θα επιφέρει οπισθοδρόμηση με άδηλες συνέπειες για την προστασία του περιβάλλοντος.
      Ο Υπουργός
      Γ. ΣΟΥΦΛΙΑΣ»
      12. Στην με αριθμό 8895/17-3-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 2133Β/18-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση και στα πλαίσια των αρμοδιοτήτων του ΥΠΕΧΩΔΕ, σας γνωρίζουμε τα ακόλουθα:
      Η πηγή των στοιχείων, που έλαβε υπόψη η εν λόγω μελέτη, σύμφωνα με την οποία 6 Ελληνικές πόλεις μεταξύ των οποίων και ο Βόλος βρίσκονται ανάμεσα στις 10 Ευρωπαϊκές πόλεις με τις υψηλότερες συγκεντρώσεις αιωρούμενων σωματιδίων, δεν έχει γνωστοποιηθεί στην υπηρεσία μας. Εντούτοις δεν νοείται σύγκριση στοιχείων ατμοσφαιρικής ρύπανσης εάν δεν πληρούνται οι προδιαγραφές που θέτουν οι οδηγίες της Ευρωπαϊκής Ένωσης για τη μεθοδολογία λήψης δεδομένων, την πληρότητα (χωρική και χρονική) και την αξιοπιστία των δεδομένων. Άλλα στοιχεία που παίζουν σημαντικό ρόλο, όταν επιχειρείται σύγκριση, είναι το μέγεθος των πόλεων, το πλήθος των σταθμών από τους οποίους προκύπτουν οι τιμές, η χρονική περίοδος, η γειτvίαση των σταθμών με σημειακές ή εμβαδικές πηγές και η ταξινόμηση των σταθμών με βάσει τα κριτήρια μικροχωροθέτησης και μακροχωροθέτησης που θέτουν οι οδηγίες της Ευρωπαϊκής Ένωσης.
      Από τις μετρήσεις του Εθνικού Δικτύου Παρακολούθησης της Ατμοσφαιρικής Ρύπανσης (ΕΔΠΑΡ) που λειτουργεί το ΥΠΕΧΩΔΕ, παρατηρούνται, πράγματι, υπερβάσεις της ενδεικτικής τιμής για τα αιωρούμενα σωματίδια ΑΣ10. Υπενθυμίζεται ότι η Ευρωπαϊκή Ενωση με την Οδηγία 99/30/ΕΕ έχει θεσπίσει οριακές τιμές για τα ΑΣ10 που, ισχύουν από 1/1/2005.
      Πρέπει να τονιστεί ότι ειδικότερα για τη σωματιδιακή ρύπανση, αυτή κατά ένα μέρος οφείλεται στα επί σειρά ετών εκτελούμενα Ολυμπιακό και Οδικό έργα. Επίσης σημαντικό ρόλο παίζουν τα ιδιαίτερα γεωμορφολογικό και κλιματολογικό χαρακτηριστικό της Ελλάδας, που ευνοούν την εμφάνιση υψηλών συγκεντρώσεων αιωρούμενων σωματιδίων. Σημειώνεται ότι, όλες οι χώρες του Ευρωπαϊκού νότου αντιμετωπίζουν ανάλογα φαινόμενα υπερβάσεων των οριακών τιμών, κύρια λόγω του μεγάλου ποσοστού συνεισφοράς των φυσικών πηγών. Σημαντικότατη, χαρακτηρίζεται η διακρατική μεταφορά σωματιδίων (πολλές φορές από τη Σαχάρα υπό την επίδραση ευνοϊκών μετεωρολογικών συνθηκών). Το φαινόμενο της μεταφοράς επιβεβαιώνεται και από το γεγονός ότι αρκετές φορές παρατηρούνται αυξημένα επίπεδα στα σωματίδια την ίδια στιγμή που οι αέριοι ρύποι κυμαίνονται σε πολύ χαμηλό επίπεδα.
      Ας σημειωθεί ότι τα αιωρούμενα σωματίδια είναι ρύπος ο οποίος απασχολεί το σύνολο της Ευρωπαϊκής Ένωσης και βρίσκεται ακόμη υπό εξέταση. Το ΥΠΕΧΩΔΕ έχει αναθέσει μελέτες για την Εκπόνηση Επιχειρησιακών Σχεδίων Δρόσης για την καταπολέμηση της ατμοσφαιρικής ρύπανσης για τις μεγαλύτερες Ελληνικές πόλεις (6 μελέτες έχουν πρόσφατα ολοκληρωθεί, 4 βρίσκονται υπό εξέλιξη ενώ άλλες 3 βρίσκονται στο στάδιο της ανάθεσης). Συγκεκριμένα, η μελέτη που αφορά στο Βόλο βρίσκεται υπό εξέλιξη. Συμπερασματικό το πρόβλημα είναι υπαρκτό αλλά ταυτόχρονα δημιουργούνται υποδομές για την όσο το δυνατόν καλύτερη αντιμετώπισή του αναφορικό με τις ανθρωπογενείς αιτίες του.
      Όσον αφορά το δεύτερο ερώτημα, αποτελεί αρμοδιότητα του Υπουργείου Ανάπτυξης.
      Ο Υπουργός
      Γ. ΣΟΥΦΛΙΑΣ»
      13. Στην με αριθμό 8885/17-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 2132Β/11-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση, σας ενημερώνουμε ότι:
      Για την Περιφέρεια Αττικής έχει εκπονηθεί Περιφερειακός Σχεδιασμός Διαχείρισης Στερεών Αποβλήτων. Η Α΄ φάση του οποίου εγκρίθηκε στις 17.9.2001 με την Απόφαση της 44ης Συνεδρίασης του Περιφερειακού Συμβουλίου Αττικής (αρ. πρωτ. 48442/28.9.2001). Η Β΄ φάση του χρηματοδοτήθηκε από το ΥΠΕΧΩΔΕ και εκπονήθηκε σύμφωνα με την από 10.9.02 προγραμματική σύμβαση που είχε υπογραφεί μεταξύ ΥΠΕΧΩΔΕ, Περιφέρειας Αττικής, ΕΣΔΚΝΑ και ΕΕΤΑΑ, παραδόθηκε δε στις 22.5.03. Ο Περιφερειακός Σχεδιασμός ΔΣΑ της Αττικής ολοκληρώθηκε με την έγκριση ως κατάλληλων, συγκεκριμένων θέσεων για εγκαταστάσεις ολοκληρωμένης διαχείρισης αποβλήτων. Η έγκριση αυτή θεσμοθετήθηκε στις διατάξεις του άρθρου 33 του Ν. 3164/2003 (ΦΕΚ 176 Α/2.7.03).
      Η περιοχή της Ριτσώνας δεν υπάγεται διοικητικά στην Περιφέρεια Αττικής αλλά στην Περιφέρεια Στερεάς Ελλάδας. Η εξέταση της δυνατότητας ίδρυσης ΧΥΤΑ στην περιοχή αυτή συνεπάγεται την εκπόνηση και έγκριση διαπεριφερειακού σχεδιασμού διαχείρισης στερεών αποβλήτων. Στην συγκεκριμένη περίπτωση μια τέτοια ενέργεια θα ακύρωνε την υλοποίηση των προγραμματισμένων έργων διαχείρισης στερεών αποβλήτων και στις δυο Περιφέρειες για τα οποία υπάρχουν εγκεκριμένες χρηματοδοτήσεις από το Ταμείο Συνοχής και βρίσκονται στη φάση υλοποίησης.
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 8826/16-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 2117Β/8-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση και περιοριζόμενοι στα θέματα της αρμοδιότητας του ΥΠΕΧΩΔΕ, σας γνωρίζουμε τα ακόλουθα:
      Σύμφωνα με την ισχύουσα νομοθεσία, η υπόψη δραστηριότητα υπάγεται στην υποκατηγορία 2 της κατηγορίας Α της ΚΥΑ υπ' αρ. 15393/2332/02 ΦΕΚ 1022Β (Παράρτημα 1 Πίνακας 9, Παράγραφος 153 «παραγωγή μη εσβεσμένου ασβέστη, δυναμικότητας> 20 τον/ημέρα), για την οποία η αρμοδιότητα για την έγκριση των περιβαλλοντικών όρων έχει μεταβιβασθεί στην Περιφέρεια.
      Αρμόδιες για τον έλεγχο της τήρησης των εγκεκριμένων περιβαλλοντικών όρων είναι η Υπηρεσία Περιβάλλοντος της οικείας Νομαρχίας και η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ, με έδρα την Αθήνα για τη Νότια Ελλάδα και την Θεσσαλονίκη για τη Βόρεια Ελλάδα.
      ΄Οσον αφορά την χρήση του Pet Coke στις μονάδες παραγωγής ασβέστου σας γνωρίζουμε ότι:
      Σύμφωνα με τις εγκεκριμένες από την Ευρωπαϊκή Επιτροπή, Βέλτιστες Διαθέσιμες Τεχνικές για τις βιομηχανίες παραγωγής ασβέστου, το Pet Coke περιλαμβάνεται στην κατηγορία των προβλεπόμενων για τον κλάδο της ασβεστοποιϊας, καυσίμων (κυρίως για ορθοκάμινο). Το αλκαλικό περιβάλλον στο εσωτερικό της καμίνου αποτελεί παγίδα δέσμευσης του διοξειδίου του θείου που προκύπτει από την καύση του Pet Coke. ΄Οσον αφορά τα μέτρα αντιρρύπανσης, επιβάλλεται η εγκατάσταση κατάλληλων συστημάτων αποκοίνωσης των καυσαερίων της καμίνου.
      Ο Υπουργός
      Γ. ΣΟΥΦΛΙΑΣ»
     15. Στην με αριθμό 8262/28-2-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. Α.Π.Φ.21/129/ΑΣ/479δις/18-3-05 έγγραφο από τον Υπουργό Εξωτερικών η ακόλουθη απάντηση:
     «Βασική προτεραιότητα της πολιτικής της Κυβέρνησης, αποτελεί η ενδυνάμωση του τουριστικού ρεύματος προς τη χώρα μας, γεγονός το οποίο, άλλωστε, αποδεικνύεται και από τη συστηματική προσπάθεια η οποία έχει καταβληθεί, προκειμένου να αναγνωρισθεί ο τουρισμός στη Συνταγματική Συνθήκη της Ευρωπαϊκής Ένωσης, ως τομέας για τον οποίο προβλέπονται ειδικές δράσεις και κονδύλια στήριξης.
     Το Υπουργείο Εξωτερικών, επιδεικνύει ιδιαίτερη ευαισθησία στο, ζωτικής σημασίας για τη χώρα μας, θέμα του τουρισμού, επικουρώντας, στα πλαίσια των αρμοδιοτήτων του, οι οποίες σχετίζονται με την έκδοση θεωρήσεων και την ποιότητα των υπηρεσιών που παρέχονται από τις προξενικές μας Αρχές, το καθ' ύλην αρμόδιο Υπουργείο Τουριστικής Ανάπτυξης.
     Ειδικότερα ως προς το θέμα της βίζας, πρέπει να γίνει κατανοητό ότι, ούτε η Συνθήκη Σένγκεν, και, κατά συνέπεια, ούτε η χορήγηση θεωρήσεων, αποτελούν την κύρια αιτία των προβλημάτων τα οποία αντιμετωπίζει ο ελληνικός τουρισμός. Αντίθετα, σύμφωνα με δηλώσεις αρμοδίων φορέων αλλά και με επιστημονικές μελέτες εξειδικευμένων κέντρων, όπως λ.χ. του Πολυτεχνείου Κρήτης και του Ινστιτούτου Τουριστικών Ερευνών και Προβλέψεων, ως βασικές αιτίες των δυσκολιών τις οποίες αντιμετωπίζει ο ελληνικός τουρισμός, αναφέρονται η χαμηλή ανταγωνιστικότητα, το υψηλό κόστος των παρεχόμενων υπηρεσιών, η ανεπάρκεια υποστηρικτικών δομών και άλλες, για την αντιμετώπιση των οποίων το Υπουργείο Τουριστικής Ανάπτυξης έχει ήδη σχεδιάσει και υλοποιεί ένα ολοκληρωμένο σχέδιο δράσης.
     Δεν θα πρέπει, εξάλλου, να αγνοηθεί το γεγονός ότι, η Ελλάδα είναι μέλος της Ευρωπαϊκής Ένωσης στην οποία υπάρχουν κοινοί κανόνες και υποχρεώσεις. Κατά συνέπεια, έχει θεσπιστεί ένα αυστηρότατο και κοινό για όλα τα κράτη - μέλη καθεστώς ελέγχου για την είσοδο πολιτών τρίτων χωρών, προκειμένου να προστατευθεί το ευρωπαϊκό έδαφος από τη λαθρομετανάστευση, το οργανωμένο έγκλημα κ.λ.π. Η χώρα μας, ως κράτος - μέλος της Συνθήκης Σέvγκεν, έχει αναλάβει την υποχρέωση της ορθής εφαρμογής των ελέγχων αυτών.
     Υπό το φως των ανωτέρω, υπογραμμίζεται ότι, στο πλαίσιο του Κεκτημένου Σένγκεν, η Τουρκία συγκαταλέγεται στον κατάλογο των τρίτων χωρών, οι υπήκοοι των οποίων υπόκεινται στην υποχρέωση κατοχής θεώρησης, προκειμένου να εισέλθουν στο έδαφος των κρατών - μελών. Η χώρα μας δεν δύναται να παρεκκλίνει από τη συγκεκριμένη διαδικασία, δεδομένου μάλιστα ότι, άμεση χορήγηση θεώρησης εισόδου χωρίς τη διενέργεια προβλεπόμενων ελέγχων, δεν είναι δυνατή και δεν εφαρμόζεται από καμία Προξενική Αρχή χώρας Σένγκεν.
     Πέραν τούτου και πάντοτε εντός του αυστηρού πλαισίου των συμβατικών υποχρεώσεων της χώρας μας, το Υπουργείο Εξωτερικών, προκειμένου να ενισχυθεί η ροή ταξιδιωτών και επιχειρηματιών από τη γείτονα - στο βαθμό που αυτή εξαρτάται από τη διευκόλυνση των διαδικασιών χορήγησης θεωρήσεων Σένγκεν έχει λάβει σειρά μέτρων, όπως:
     - Μείωση του απαιτούμενου χρόνου για την έκδοση των θεωρήσεων, ο οποίος σήμερα δεν υπερβαίνει τις 72 ώρες. Το εν λόγω διάστημα κρίνεται απαραίτητο, προκειμένου να διενεργείται ο προβλεπόμενος έλεγχος των υποβληθέντων δικαιολογητικών.
     - Δυνατότητα εξαίρεσης από την υποχρέωση αυτοπρόσωπης παρουσίας των αιτούντων, εφόσον πρόκειται για καλής πίστης ταξιδιώτες, ή εφόσον μεσολαβούν εγκεκριμένα ταξιδιωτικά πρακτορεία.
     - Δυνατότητα χορήγησης θεωρήσεων μακράς διάρκειας και πολλαπλών εισόδων σε καλής πίστης ταξιδιώτες (επιχειρηματίες, εμπόρους κ.ά.), οι οποίοι πληρούν τις απαιτούμενες προϋποθέσεις. Αψευδή μάρτυρα της πρακτικής που εφαρμόζεται αποτελεί το γεγονός ότι, εντός των δύο τελευταίων ετών, ο αριθμός των θεωρήσεων πολλαπλών εισόδων οι οποίες έχουν χορηγηθεί σε Τούρκους πολίτες, αυξήθηκε σημαντικά και από 7.806 το έτος 2003, ανήλθε. σε 11.993 το έτος 2004.
     - Βελτίωση των χώρων-υποδοχής του κοινού.
     Σημαντικό βήμα προς την ίδια κατεύθυνση, αποτελεί και η κατάργηση του φόρου των 50 δολλαρίων για τους Τούρκους πολίτες, οι οποίοι επισκέπτονται αυθημερόν, δια μέσου θαλάσσης, την Ελλάδα. Το μέτρο τούτο θέσπισε η τουρκική πλευρά, ανταποκρινόμενη στο ιδιαίτερο ενδιαφέρον που είχε επιδείξει για το ζήτημα αυτό η χώρα μας. Η κατάργηση του εν λόγω φόρου, η οποία αποτελούσε πάγιό αίτημα των φορέων των νήσων του Ανατολικού Αιγαίου, θα συμβάλλει, αναμφίβολα, στην ενίσχυση των καθημερινών επαφών με τη γείτονα και στην αύξηση του αριθμού των Τούρκων επισκεπτών προς τα νησιά μας, γεγονός το οποίο θα λειτουργήσει ως οικονομική ανάσα για τις τοπικές αγορές, ενώ παράλληλα θα συντελέσει στην εξισορρόπηση των εμπορικών και τουριστικών σχέσεων με τη γείτονα.
     Παράλληλα επισημαίνεται ότι, στο πλαίσιο της Επιτόπιας Προξενικής Συνεργασίας, οι Προξενικές Αρχές των κρατών - μελών Σένγκεν στην Τουρκία, έχουν καταρτίσει κοινό κατάλογο απαιτούμενων δικαιολογητικών για τη χορήγηση θεώρησης, στον οποίο περιλαμβάνονται και επιπλέον δικαιολογητικά, των όσων προβλέπονται στην παρ. 1.4 κεφ. ν της Κοινής Προξενικής Εγκυκλίου, δεδομένου ότι η γείτων συγκαταλέγεται μεταξύ των χωρών υψηλού μεταναστευτικού κινύδου όπου τα κρούσματα πλαστογράφησης εγγράφων είναι συχνότατα. Αξίζει, ωστόσο, να υπογραμμισθεί ότι έχουν δοθεί σχετικές οδηγίες, ώστε οι ελληνικές Προξενικές Αρχές να προσεγγίζουν κατά τρόπο ευέλικτο τον κοινό αυτό κατάλογο και να παραλείπουν ορισμένα από τα εν λόγω δικαιολογητικά, εφόσον κατά τη συνέντευξη προκύπτουν, εμφανώς, οι αγαθές προθέσεις του αιτούντος.
     Τέλος, οι Προξενικές μας Αρχές στην Τουρκία, λαμβάνοντας υπ' όψιν την ιδιαιτερότητα των τοπικών συνθηκών, εφαρμόζουν πιστά τους ελέγχους και τις διαδικασίες τις οποίες προβλέπει η Κοινή Προξενική Εγκύκλιος, καταβάλλοντας ταυτόχρονα, κάθε προσπάθεια, προκειμένου να ενισχυθούν και να διευκολυνθούν οι τουριστικές και εμπορικές σχέσεις των δύο χωρών, χωρίς, ωστόσο, να διακυβεύεται η ασφάλεια του Χώρου Σένγκεν. Αξίζει, εξάλλου, να επισημανθεί ότι, το ποσοστό απορρίψεων .των αιτήσεων για χορήγηση θεώρησης εισόδου εκ μέρους των Αρχών μας στην Τουρκία, αγγίζει μετά βίας το 5%, τη στιγμή κατά την οποία τα αντίστοιχα ποσοστά των γερμανικών ή ολλανδικών Αρχών, κυμαίνονται περίπου στο ποσοστό του 35%.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     16. Στην με αριθμό 8205/25-2-05 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΑΠΥ/ΙΑ/145/21-3-05 έγγραφο από τον Υπουργό Επικρατείας η ακόλουθη απάντηση:
     «Σχετικά με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 306/17-3-2005 έγγραφο του Προέδρου-Διευθύνοντος Συμβούλου της ΕΡΤ-Α. Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     17. Στην με αριθμό 7458/4-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΑΠΥ/ΙΑ/131/25-2-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 702/24.2.2005 Υπηρεσιακό Σημείωμα της Διεύθυνσης Εποπτείας, στο οποίο απαντάται το θιγόμενο στην ερώτησή σας θέμα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     
     
     18. Στην με αριθμό 7985/22-2-05 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. 156/15-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 22-02-2005 ερώτησης του Βουλευτή κ. Σωκράτη Κοσμίδη, σας διαβιβάζουμε, συνημμένα, τις αναλυτικές καταστάσεις που μας απεστάλησαν τόσο από το Υπουργείο Απασχόλησης και Κοινωνικής Προστασίας, όσο και από το Υπουργείο Οικονομίας και Οικονομικών με στοιχεία για τις ρυθμίσεις των ΠΑΕ - ΚΑΕ στο ΙΚΑ - ΤΕΑΜ και στη ΔΟΥ αντίστοιχα, από τις οποίες προκύπτουν οι απαντήσεις στα σχετικά ερωτήματα.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     19. Στην με αριθμό 8255/28-2-05 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./684/18-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ΄ αριθμ. πρωτοκόλλου 8255/28-2-2005 ερώτησης της Βουλευτού κας Ε. Σχoιναράκη-Hλιάκη, σας πληροφορούμε τα εξής:
     - Οι συμβάσεις όσων από το προσωπικό του έργου « Συντήρηση, στερέωση και ανάδειξη του Ανακτόρου Κνωσού και του Αρχαιολογικού χώρου Κνωσού» έληγαν 31-12-2004, παρατάθηκαν προκειμένου να αντιμετωπιστούν απολύτως απαραίτητες ανάγκες της Επιστημονικής Επιτροπής του έργου και να μην προκληθεί ζημιά στο Μνημείο.
     - Ορισμένες συμβάσεις δεν παρατάθηκαν διότι δεν δύνανται εκ του Νόμου να παραταθούν.
     - Στη διαδικασία της προκήρυξης των θέσεων εκ νέου μπορούν να λάβουν μέρος και εκείνοι των οποίων οι συμβάσεις δεν έχουν παραταθεί, δεδομένου ότι διαθέτουν αυξημένα προσόντα λόγω της προϋπηρεσίας τους στο έργο.
     - Παρά τις καθυστερήσεις στις εργασίες του Τεχνικού Δελτίου του έργου η Επιστημονική Επιτροπή προβαίνει στις απαραίτητες ενέργειες για την επίσπευση υλοποίησής τους.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     20. Στην με αριθμό 8256/28-2-05 ερώτηση της Βουλευτού κ. Ευαγγελίας Σχοιναράκη – Ηλιάκη, δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./683/18-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ΄ αριθμ. πρωτοκόλλου8256/28-2-2005 ερώτησης της Βουλευτού ας Ε. Σχοιναράκη-Ηλιάκη σας πληροφορούμε τα εξής:
     - Οι συμβάσεις όσων από το προσωπικό του έργου «Συντήρηση, στερέωση και ανάδειξη του Ανακτόρου Κνωσού και του Αρχαιολογικού χώρου Κνωσού» έληγαν 31-12-2004, παρατάθηκαν προκειμένου να αντιμετωπιστούν απολύτως απαραίτητες ανάγκες της Επιστημονικής Επιτροπής του έργου και να μην προκληθεί ζημιά στο Μνημείο.
     - Ορισμένες συμβάσεις δεν παρατάθηκαν διότι δεν δύνανται εκ του Νόμου να παραταθούν.
     - Στη διαδικασία της προκήρυξης των θέσεων εκ νέου μπορούν να λάβουν μέρος και εκείνοι των οποίων οι συμβάσεις δεν έχουν παραταθεί, δεδομένου ότι διαθέτουν αυξημένα προσόντα λόγω της προϋπηρεσίας τους στο έργο.
     - Παρά τις καθυστερήσεις στις εργασίες του Τεχνικού Δελτίου του έργου η Επιστημονική Επιτροπή προβαίνει στις απαραίτητες ενέργειες για την επίσπευση υλοποίησής τους.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     21. Στην με αριθμό 7244/1-2-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./584/21-2-05 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 7244/01.02.05 ερώτηση του Βουλευτή κ. Στέλιου Ματζαπετάκη, σας γνωρίζουμε τα εξής:
     1. Οι αναφορές σε σκανδαλώδη ή απαράδεκτη συμπεριφορά παραπέμπουν μάλλον σε άλλη διοίκηση και όχι στη σημερινή, η οποία από την πρώτη στιγμή που ανέλαβε τα καθήκοντά της αξιοποίησε όλο το δυναμικό του Οργανισμού, ανάλογα με τα προσόντα και τις ικανότητές του, κάτι που δεν συνέβαινε στο παρελθόν, προκειμένου να ανταπεξέλθει στις αυξημένες ανάγκες που έθετε η υλοποίηση της Πολιτιστικής Ολυμπιάδας και των«ξεχασμένων» ψηφιακών εφαρμογών και αναπτυξιακών δραστηριοτήτων.
     2. Η στελέχωση του Οργανισμού είναι στη συντριπτική της πλειοψηφία αυτή που παρέλαβε η σημερινή διοίκηση από την προηγούμενη. Συμπληρώθηκαν ελάχιστα από τα κενά που υπήρχαν, με μόνο κριτήριο την ανάγκη εξειδικευμένου προσωπικού για την υλοποίηση των προγραμμάτων που είχε αναλάβει ο Οργανισμός και είχε ξεχασθεί στη σκιά της πολυδάπανης και προβεβλημένης Πολιτιστικής Ολυμπιάδας.
     3. Στον Οργανισμό προβλέπεται αυτόνομη υπηρεσιακή μονάδα για την υποστήριξη του έργου του Προέδρου, για τις ανάγκες της οποίας και προσελήφθησαν τρία άτομα με συνολική αμοιβή (7.500€) που κυμαίνεται σε επίπεδα αντίστοιχα με την αμοιβή των διευθυντικών στελεχών του Οργανισμού. Η λειτουργία της μονάδας αυτής έχει ως στόχο την υποστήριξη του έργου του Προέδρου και τις γενικότερες ανάγκες του Οργανισμού και όχι την υλοποίηση πολιτιστικών εκδηλώσεων, οπότε και θα χρειαζόταν εξειδικευμένο στο αντικείμενο αυτό προσωπικό.
     4. Δεν έχει απολυθεί κανείς και ουδείς εξαναγκάστηκε σε αποχώρηση.
     5. Σε καμία των περιπτώσεων η σημερινή διοίκηση δεν έχει προβεί σε ανάθεση έργου. Η συγκεκριμένη πολιτική έχει γίνει άλλωστε δημοσίως γνωστή από δηλώσεις του ίδιου του Προέδρου του ΟΠΕΠ επανειλημμένα, σε Συνεντεύξεις Τύπου σε όλα τα μέσα ενημέρωσης. Οι αναθέσεις έργου δεν διαφυλάσσουν τη διαφάνεια, όπως έχει αποδειχθεί στο πρόσφατο πολιτικό παρελθόν της χώρας και δεν ανταποκρίνονται στη λογική της σημερινής διοίκησης του ΟΠΕΠ.
     6. Για τη συγκεκριμένη ανυπόστατη φήμη ο Πρόεδρος του Οργανισμού έχει ήδη τοποθετηθεί δημοσίως με απάντησή του προς το Περιοδικό ΑΝΤΙ (31.12.2004).
     Η Αναπληρωτής Υπουργός
     ΦΑΝΗ ΠΕΤΡΑΛΙΑ- ΠΑΛΛΗ»
     22. Στην με αριθμό 8222/26-2-05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 180/1-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 26/02/2005 ερώτησης του Βουλευτή κ. Αποστόλου Φωτιάδη, σας γνωρίζουμε ότι οι επιχορηγήσεις που δίδονται σε αθλητικούς ή άλλους φορείς του δημοσίου τομέα ή των Ο.Τ.Α., σύμφωνα με το άρθρο 50, παρ. 1 του Ν. 2725/1999, χορηγούνται μόνο για αθλητικούς σκοπούς ή για ειδικούς σκοπούς που ορίζονται στις διατάξεις του νόμου αυτού.
     Η υπ' αριθμ. 4948/4-02-2004 απόφαση επιχορήγησης δεν αναφέρεται σε τέτοιους σκοπούς και επομένως δεν είναι νόμιμη η έκδοσή της, πολύ δε περισσότερο η υλοποίησή της από τη Γ.Γ,Α. .
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
      23. Στην με αριθμό 8974/21-3-05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Β-635/6-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 8974/21-03-05 που κατέθεσε στη Βουλή η Βουλευτής κα Εύη Xριστοφιλoπoύλου, σύμφωνα και με το με αριθμ. πρωτ. 168 ΔΣ//28-03-05 έγγραφο του Οργανισμού Αστικών Συγκοινωνιών Αθηνών, σας πληροφορούμε τα παρακάτω:
      1. Ο σχεδιασμός των λεωφορειακών γραμμών που εξυπηρετούν το Διεθνές Αεροδρόμιο ΕΛ. ΒΕΝΙΖΕΛΟΣ έχει γίνει με γνώμονα την γρήγορη μετάβαση των επιβατών προς / από το Αεροδρόμιο.
      Με το σκεπτικό αυτό έχουν χωροθετηθεΙ στάσεις σε επιλεγμένα σημεία που υπάρχει αξιόλογη ζήτηση επιβατών.
      2. Στην περιοχή του Κίτσι του Δήμου Κρωπίας έχει όντως τοποθετηθεί μία στάση όπως αναφέρεται και στη σχετική ερώτηση.
      3. Η αρμόδια Υπηρεσία του Οργανισμού θα εξετάσει την δυνατότητα Ίδρυσης ακόμα μίας στάσης.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      24. Στην με αριθμό 8911/18-3-05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Β-602/6-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8911/18-3-05, που κατέθεσε στη Βουλή η Βουλευτής κ. Εύη Χριστοφιλοπούλου,  σας πληροφορούμε τα παρακάτω:
      Ο Ο.Α.Σ.Α. και η Ε.ΘΕ.Λ. έχουν σχεδιάσει και λειτουργούν τη λεωφορειακή γραμμή 735 «Αχαρναί - Ζεφύρι - Σταθμός Κάτω Πατησίων»προσφέροντας καλή συγκοινωνιακή εξυπηρέτηση στους κατοίκους του Δήμου Ζεφυρίου.
      Τα γεγονότα που πρόσφατα συνέβησαν σε βάρος λεωφορείων της παραπάνω γραμμής δεν οφείλοντο σε συγκοινωνιακά προβλήματα. Οι παραπάνω φορείς έχουν επανειλημμένα θέσει υπόψη του Δήμου Ζεφυρίου, αλλά και του οικείου αστυνομικού τμήματος τόσο τα προβλήματα ασφαλείας των εργαζομένων στα λεωφορεία όσο και του επιβατικού κοινού, προκειμένου να εξασφαλίσουν τη συνεργασία της τοπικής κοινωνίας.
      Θέτουμε υπόψη σας επίσης, ότι δεν υπάρχει δυνατότητα αλλαγής της διαδρομής της συγκεκριμένης γραμμής λόγω των περιορισμών του υφιστάμενου οδικού δικτύου.
      Για την πρόληψη και αποφυγή τέτοιων επεισοδίων, θα απαντήσει ως αρμόδιο, το συνερωτώμενο Υπουργείο Δημόσιας Τάξης.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     25. Στην με αριθμό 8531/7-3-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 24772/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8531/7-3-05 την οποία κατέθεσαν οι Βουλευτές κ.κ. Νικ. Γκατζής και Τάκης Τσιόγκας που αφορά στο 1ο Γυμνάσιο και το Ενιαίο Λύκειο Αλμυρού, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν θεσμικά την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
      Το ΥΠ.Ε.Π.Θ. επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές Διδακτηρίων χωρίς περαιτέρω παρέμβαση εντός του Νομού.
      Η χρηματοδότηση της Ν.Α Μαγνησίας στο πλαίσιο της ΣΑΕ 047 για το έτος 2004 ανέρχεται στο ποσό των 650.000 €.
      Τέλος, σας γνωρίζουμε ότι σύμφωνα με το άρθρο 13 του Ν. 2880/01 οι ΟΤΑ χρηματοδοτούνται από το ΥΠΕΣΔΔΑ για τις επισκευές των σχολικών μονάδων της περιφέρειάς τους. Το ΥΠ.Ε.Π.Θ. δε διαθέτει σχετικό κωδικό στο Π.Δ.Ε. για χρηματοδότηση.
      Ο Υφυπουργός
      ΓΕΩΡΓΙΟΣ ΚΑΛΟΣ»
      26. Στην με αριθμό 8847/18-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 2023/5-4-05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Σ. Mατζαπετάκης, σας πληροφορούμε τα εξής:
      Από τα πρόσφατα στοιχεία της Εθνικής Στατιστικής Υπηρεσίας, αλλά και από τα επεξεργασμένα στοιχεία του ΙΟΒΕ, συνημμένα δελτία τύπου της 8-3-05 και 15-3-05 του Υπ. Ανάπτυξης, διακρίνεται από το 2004 και μετά αύξηση των δεικτών Βιομηχανικής και Βιοτεχνικής παραγωγής καθώς βελτίωση του όλου οικονομικού κλίματος της χώρας.
      Το γεγονός αυτό οφείλεται κατά μεγάλο μέρος στην δραστηριοποίηση και την λήψη άμεσων μέτρων, που έλαβε και λαμβάνει η Κυβέρνηση. Το ΥΠ.ΑΝ. για την ενίσχυση της ανταγωνιστικότητας των ελληνικών επιχειρήσεων αλλά και την εν γένει ανάπτυξη προς όφελος της Ελληνικής Οικονομίας, προγραμμάτισε και υλοποιεί μια πολιτική, η στρατηγική της οποίας στοχεύει πλέον όχι στην στήριξη και την αντιμετώπιση επιμέρους κλαδικών προβλημάτων του επιχειρηματικού κόσμου αλλά στην καθολική προώθηση του οικονομικού περιβάλλοντος.
      Πυλώνες της νέας πολιτικής αλλά και εργαλεία υλοποίησης αυτής, με πρωτεύοντα στόχο την βελτίωση της ανταγωνιστικότητας των ελληνικών επιχειρήσεων αποτελούν:
      α) Οι δράσεις του ΕΠΑΝ, που με τα ανανεωμένα προγράμματά του αλλά και την διεύρυνση αυτών σε περισσότερους επιχειρηματικούς κλάδους προσελκύει καθημερινά το ενδιαφέρον των επιχειρηματιών - επενδυτών για την απορρόφηση ενός Π/Υ 6,7 δις ευρώ, από τα οποία το 80% θα διατίθεται για την χρηματοδότηση των ΜΜΕ και το 20% για την δημιουργία σύγχρονων υποδομών και την βελτίωση της ανταγωνιστικότητάς τους.
      β) Ο νέος αναπτυξιακός νόμος Ν. 3299/05 ΦΕΚ 261/Α καινοτόμος και ριζοσπαστικός, δημιουργεί τα κίνητρα των ίσων ευκαιριών για όλους και συμβάλλει στη βιωσιμότητα και την ισχυρή ανταγωνιστικότητα των ελληνικών επιχειρήσεων με διατάξεις που αναφέρονται και προβλέπουν:
      1. Την κατάργηση της διάκρισης των επιχειρήσεων σε παλαιές και νέες, όπου παρέχεται η δυνατότητα σε 710.000 ΜΜΕ επιχειρήσεις να τύχουν των ευεργετικών κινήτρων του νέου Νόμου.
      2. Θεσμοθετεί την επιδότηση απασχόλησης για τις νέες θέσεις εργασίας που δημιουργούνται, ενώ ταυτόχρονα παρέχει και φορολογικές ελαφρύνσεις, με απαλλαγή μέχρι και του 100% των κεφαλαίων επένδυσης.
      3. Ενισχύει την χρηματοδότηση των επιχειρήσεων μέχρι και 55% έναντι του 40% που ίσχυε από τις διατάξεις του Ν. 2601/98, ενώ παράλληλα μεριμνά για την περιφεριακή ανάπτυξη και την στήριξη των MMΕ, που δραστηριοπoιούνται σε παραμεθόριες περιοχές, αλλά και σε Νομούς όπου το κατά κεφαλήν εισόδημα είναι μικρότερο από το 65% του μέσου όρου της Ε.Ε.
      4. Διευρύνει τις επιλέξιμες δραστηριότητες και τα χρηματοδοτούμενα επενδυτικά σχέδια με την μείωση του ποσοστού της ιδίας συμμετοχής από το 40% στο 25% που ίσχυε και επιτρέπει την δυνατότητα χρήσης κεφαλαίων και εγγυοδοσιών από εταιρείες επιχειρηματικών συμμετοχών προς κάλυψη της ιδίας συμμετοχής.
      5. Θέτει για πρώτη φορά περιορισμούς για επενδύσεις στην αλλοδαπή, ώστε να εξασφαλίζεται με τον τρόπο αυτόν η διατήρηση των αντιστοίχων δραστηριοτήτων στην Ελληνική Επικράτεια.
      6. Μεριμνά για την δια βίου εκπαίδευση του εργατικού δυναμικού, ενισχύει κάθε καινοτόμο σχέδιο και επιχειρηματική ιδέα, αποσκοπεί στην εξειδίκευση και κατάρτιση στις σύγχρονες τεχνολογικές εξελίξεις του εργατικού δυναμικού της κάθε επιχείρησης και στηρίζει την μεταφορά της αποκτηθείσης με την δια βίου εκπαίδευση τεχνογνωσίας, από την θεωρία στην πράξη μέσα στους χώρους την εργασίας.
      Σε ενίσχυση και ολοκλήρωση βεβαίως όλων των ανωτέρω έρχονται ως αρωγός και οι διατάξεις του Ν. 3225/05 «Ίδρυση και λειτουργία βιομηχανικών και βιοτεχνικών εγκαταστάσεων στο πλαίσιο της αειφόρου ανάπτυξης και άλλες διατάξεις» οι οποίες :
      απλουστεύουν το πλαίσιο αδειοδότησης των επιχειρήσεων,
      μειώνουν αποφασιστικά τις γραφειοκρατικές διαδικασίες,
      επιτυγχάνουν την ταχύτερη χορήγηση αδειών εγκατάστασης και λειτουργίας των επιχειρήσεων,
      μειώνουν δραστικά τα εμπόδια για την ανάπτυξη και τον εκσυγχρονισμό των επιχειρήσεων,
      εξασφαλίζουν την ισόρροπη σχέση μεταξύ της επιχειρηματικής λειτουργίας και τις επιβαλλομένης προστασίας του περιβάλλοντος.
      Πιστεύεται ότι, με την εφαρμογή και την τήρηση όλων των ανωτέρω θεσμικών αλλαγών, θα επέλθει όχι μόνον η αναστροφή της εικόνας του χθες, αλλά θα καταστεί εφικτή και η εδραίωση των βάσεων για μια σταθερή ανάπτυξη; βιωσιμότητα και ισχυρή ανταγωνιστικότητά της Ελληνικής Οικονομίας στην παγκόσμια αγορά.
      Επίσης σας γνωρίζουμε ότι αναμορφώνεται το πτωχευτικό δίκαιο με στόχο την ενθάρρυνση της αναδιάρθρωσης των Επιχειρήσεων που βρίσκονται σε οικονομική κρίση και την υποστήριξή τους για μια νέα αρχή μετά την πτώχευση.
      Για το λόγο αυτό έχει συσταθεί και ήδη λειτουργεί στο Υπουργείο Δικαιοσύνης ειδική νομοπαρασκευαστική επιτροπή.
      Οι θέσεις που το Υπουργείο Ανάπτυξης έχει διατυπώσει στην επιτροπή αυτή, απηχούν τις αντιλήψεις κατά τις οποίες το νέο πλαίσίο της πτωχευτικής νομοθεσίας πρέπει να εγγυάται στην επιχειρηματική δράση την ύπαρξη απλουστευμένων και δίκαιων ρυθμίσεων, με βάση υποδείγματα σύγχρονων ευρωπαϊκών πτωχευτικών νόμων και άλλα χρήσιμα στοιχεία προστασίας της επιχειρηματικής δραστηριότητας
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     27. Στην με αριθμό 8822/16-3-05 ερώτηση των Βουλευτών κυρίων Μιχάλη Καρχιμάκη, Λεωνίδα Γρηγοράκο και Χρήστου Αηδόνη, δόθηκε με το υπ’ αριθμ. Φ900α/4525/7876/7-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 8822/16-3-2005 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Λεωνίδας Γρηγοράκος και Χρήστος Aηδόνης, θέμα το καθηγητικό προσωπικό της Σχολής Ικάρων, σας γνωρίζουμε τα ακόλουθα:
      Ο αναφερόμενος καθηγητής διορίστηκε το 2003 στη Σ.Ι, στη Σ.Τ.Υ.Α και στη Σ.Σ.Ε όπου και δίδασκε μέχρι το 2004 οπότε και διορίστηκε εκ νέου από τα Υπηρεσιακά Συμβούλια των Σχολών ως ωρομίσθιος καθηγητής.
      Τα αναφερόμενα περί παραίνεσης στελέχους του Γραφείου του ΥΕΘΑ για αφαίρεση στοιχείων από φάκελο του καθηγητή της Σ.Ι δεν ανταποκρίνονται στην πραγματικότητα.
      Η κατάθεση των δικαιολογητικών γίνεται στις αρμόδιες Διευθύνσεις Εκπαίδευσης των Σχολών της Πολεμικής Αεροπορίας.
      Από τις αναφερόμενες Σχολές έχουν διαταχθεί Ένορκες Διοικητικές Εξετάσεις, οι οποίες ευρίσκονται σε εξέλιξη.
      Τέλος τα περί απειλής υπαλλήλου για τη μη αποκάλυψη παρανομιών είναι παντελώς αβάσιμα, όπως και το γενικότερο πνεύμα της ερώτησης που αποπνέει μικροπολιτική διάθεση.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     28. Στην με αριθμό 8854/16-3-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Φ900α/4532/7883/7-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 8854/16-3-2005 ερώτησης, που κατέθεσε η Βουλευτής κ. Χρύσα Αράπογλου, με θέμα την παραχώρηση-αξιοποίηση Στρατοπέδων της Δυτικής Θεσσαλονίκης, σας γνωρίζουμε τα ακόλουθα:
      Στο Νομό Θεσσαλονίκης αποδεσμεύονται έξι (6) Στρατόπεδα εντός του πολεοδομικού ιστού και επτά (7) εκτός αυτού. Με την απομάκρυνση των Στρατοπέδων αυτών, ασχολήθηκε σε συνεργασία με την ΥΑΜΣ (Ν. 2745/99), ο Οργανισμός Ρυθμιστικού Σχεδίου Θεσσαλονίκης (ΟΡΣΘ), από τον οποίο και ανατέθηκε μελέτη σε εξωτερικό μελετητή (Γραφείο Δοξιάδη) για την απομάκρυνση και των δεκατριών (13) Στρατοπέδων και την ανταλλαγή των εκτάσεών τους, με ίσης αξίας πολεοδομημένη γη, στην ευρύτερη περιοχή της Θεσσαλονίκης.
      Τα αποδεσμευόμενα Στρατόπεδα, εντός του πολεοδομικού ιστού της Θεσσαλονίκης, είναι τα:
      (1) «ΜΕΓ. ΑΛΕΞΑΝΔΡΟΥ», έκτασης 231 στρεμμάτων, που βρίσκεται στο Δήμο Αμπελοκήπων.
      (2) «ΖΙΑΚΑ», έκτασης 125 στρεμμάτων, που βρίσκεται στους Δήμους Ελευθερίου - Κορδελιού.
      (3) «Π. ΜΕΛΑ», έκτασης 383 στρεμμάτων, που βρίσκεται στο Δήμο Σταυρούπολης.
      (4) «ΚΑΡΑΤΑΣΟΥ», συνολικής αρχικής έκτασης 1.114 στρεμμάτων, από την οποία αποδεσμεύονται τα 600 στρέμματα περίπου, που βρίσκονται στο Δήμο Πολίχνης.
      (5) «ΜΥΣΤΑΚΙΔΗ», έκτασης 7,5 στρεμμάτων, που βρίσκεται στην περιοχή του Λιμένα Θεσσαλονίκης.
      (6) «ΦΑΡΜΑΚΗ», έκτασης 49 στρεμμάτων, στο οποίο πρόκειται να ατασκευαστούν το Διοικητήριο της Περιφέρειας και το Στρατοδικείο.
      Τα Στρατόπεδα «ΦΑΡΜΑΚΗ», «ΜΕΓ. ΑΛΕΞΑΝΔΡΟΥ», «ΠΑΥΛΟΥ ΜΕΛΑ» και ΖΙΑΚΑ», σύμφωνα με την ίδια μελέτη, αποδεσμεύονται και αποδίδονται στους Οργανισμούς Τοπικής Αυτοδιοίκησης, α΄ και β΄ βαθμίδας, για κοινόχρηστες και κοινωφελείς χρήσεις.
      Έναντι των παραπάνω παραχωρήσεων, προβλέφθηκε στη μελέτη του Οργανισμού Ρυθμιστικού Σχεδίου Θεσσαλονίκης να παραμείνει το μεγαλύτερο τμήμα του Στρατοπέδου «ΚΑΡΑΤΑΣΟΥ» (400 περίπου στρεμμάτων) στη Στρατιωτική Υπηρεσία για εκμετάλλευση, πλην όμως αυτό δεν υλοποιήθηκε ακόμη, λόγω μη επίλυσης του ιδιοκτησιακού καθεστώτος μεταξύ ΔΑΠ/ Υπουργείου Οικονομικών και Στρατιωτικής Υπηρεσίας. Για την επίλυση του ιδιοκτησιακού καθεστώτος του Στρατοπέδου, έχουν αποσταλεί σχετικοί φάκελοι στο Υπουργείο Οικονομικών και στην Κτηματική Υπηρεσία Θεσσαλονίκης. Η μη ευνοϊκή επίλυση του ιδιοκτησιακού καθεστώτος του υπόψη Στρατοπέδου, υπέρ ΥΠΕΘΑ (ΤΕΘΑ), θα περιπλέξει το όλο θέμα της αποδέσμευσης των υπολοίπων Στρατοπέδων και ιδιαίτερα του Στρατοπέδου «Π. ΜΕΛΑ», που ανήκει ιδιοκτησίας στο ΤΕΘΑ και παραχωρείται σχεδόν στο σύνολό του υπέρ των ΟΤΑ.
      Κρίνεται σκόπιμο να αναφερθεί επιπλέον, ότι στο Δήμο Θεσσαλονίκης έχει παραχωρηθεί κατά το παρελθόν χωρίς αντάλλαγμα, το Στρατόπεδο «ΤΣΙΡΟΠΟΥΛΟΥ» (31 στρέμματα) για ανέγερση του Δημαρχιακού Μεγάρου Θεσσαλονίκης και τη στέγαση του Βυζαντινού Μουσείου. Επίσης, έχει παραχωρηθεί, χωρίς αντάλλαγμα, στους ΟΤΑ Θεσσαλονίκης, το Στρατόπεδο «ΣΤΡΕΜΠΕΝΙΩΤΗ», έκτασης 254 στρεμμάτων και τμήμα του Στρατοπέδου «ΜΕΓ. ΑΛΕΞΑΝΔΡΟΥ», έκτασης 92 στρεμμάτων. Από τις αιτούμενες εκτάσεις των 92 στρεμμάτων, η Στρατιωτική Υπηρεσία έχει γνωματεύσει θετικά για την παραχώρηση 72 στρεμμάτων, για την κατασκευή αθλητικών εγκαταστάσεων και σχολείων.
      Το σύνολο της έκτασης των Στρατοπέδων που έχουν παραχωρηθεί μέχρι σήμερα στους ΟΤΑ της Θεσσαλονίκης, καθώς και αυτών που πρόκειται να αποδεσμευτούν στα πλαίσια του Ν. 2745/99, ανέρχεται στα 1690 στρέμματα, εκ των οποίων τα 1283 στρέμματα (69%) παραχωρούνται στους ΟΤΑ και τα 407 στρέμματα (31%, Στρατόπεδα «ΚΑΡΑΤΑΣΟΥ» και «ΜΥΣΤΑΚΙΔΗ») παραμένουν για αξιοποίηση στο ΥΠΕΘΑ, προκειμένου να καλυφθεί μέρος των απαιτουμένων πιστώσεων, για την μετεγκατάσταση των Μονάδων των Αποδεσμευομένων Στρατοπέδων.
      Για τα επτά (7) Στρατόπεδα εκτός του πολεοδομικού ιστού, βρίσκεται σε εξέλιξη εκπόνηση ξεχωριστής μελέτης, με μέριμνα του Οργανισμού Ρυθμιστικού Σχεδίου Θεσσαλονίκης και της ΥΑΜΣ.
      Για το Στρατόπεδο «ΚΑΚΙΟΥΣΗ», ιδιοκτησίας του ΟΣΕ, έχει υποβληθεί ξεχωριστή εισήγηση στην Ιεραρχία με πρόταση ανταλλαγής του, με αντίστοιχη έκταση της Στρατιωτικής Υπηρεσίας, εντός του λεκανοπεδίου Αττικής (Στρατόπεδο «ΚΟΣΚΙΝΑ»), για τις ανάγκες του προαστιακού σιδηροδρόμου.
      Τέλος, σας καταθέτουμε σχετικό συνοπτικό πίνακα για ενημέρωσή σας.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     29. Στην με αριθμό 8858/16-3-05 ερώτηση των Βουλευτών κ.κ. Χρύσας Αράπογλου, Ιωάννου Δριβελέγκα, Χρήστου Αηδόνη, Βασιλείου Γερανίδη και Αθανασίου Παπαγεωργίου, δόθηκε με το υπ’ αριθμ. 2283/7-4-05 έγγραφο από τον Υπουργό Τουρισμού η ακόλουθη απάντηση:
      «Aπαντώντας στην με αριθμό 8858/16-3-2005 ερώτηση, που κατέθεσαν στη Βουλή οι Boυλευτές κ.κ. Χρύσα Aράπογλου, Iωάννης Δριβελέγκας, Χρήστος Αηδόνης, Βασίλης Γερανίδης και Αθανάσιος Παπαγεωργίου, αναφορικά με την εταιρική σχέση της Δ.Ε.Θ. Α.Ε. και της ΗΕLΕΧΡΟ Α.Ε.,σας γνωρίζουμε τα εξής:
      Μετά τη διάσπαση της ενιαίας «Δ.Ε.Θ. - ΗΕLΕΧΡΟ Α.Ε.», το 1999 η οποία έγινε από την τότε κυβέρνηση, παρά τις αντίθετες απόψεις των τοπικών φορέων, των κομμάτων της αντιπολίτευσης, ακόμη και κυβερνητικών βουλευτών, με στόχο να μετοχοποιηθεί η ΗΕLΕΧΡΟ Α.Ε., καθορίστηκε με σαφήνεια ο ρόλος των δύο εταιρειών καθώς και το πλαίσιο δραστηριότητας τους.
      Η Δ.Ε.Θ Α.Ε. διατήρησε την ιδιοκτησία των ακινήτων της πρώην ενιαίας εταιρείας και είχε τη δυνατότητα να διοργανώνει εκθέσεις στην Ελλάδα (εκτός Αθηνών και Θεσσαλονίκης) και στο εξωτερικό και η ΗΕLΕΧΡΟ Α.Ε. κατέστη η εταιρεία, σκοπός της οποίας ήταν η διοργάνωση Εκθέσεων, συνεδρίων και εκδηλώσεων στην Ελλάδα Και στο εξωτερικό.
      Η ΗΕLΕΧΡΟ Α.Ε. μίσθωσε, από τη Δ.Ε.Θ. Α-Ε., για (15) δεκαπέντε χρόνια το Διεθνές Εκθεσιακό Κέντρο Θεσσαλονίκης και το Εκθεσιακό και Συνεδριακό Κέντρο Αττικής. Η δε συμβατική σχέση μεταξύ των δύο εταιρειών προσδιορίζεται στο συμβόλαιο παραχώρησης, όπως αυτό υπογράφτηκε στις 15-2-2000. Το εν λόγω συμφωνητικό, το οποίο έχει λήξη το 2014, παρουσιάζει σημαντικά κενά και ασάφειες τα οποία κλήθηκαν να αποκωδικοποιήσουν Kαι να αντιμετωπίσουν οι νέες διοικήσεις των δύο οργανισμών. Η όποια δυσλειτουργία παρουσιάστηκε μέσω του τύπου ή με άλλο τρόπο αποτελεί υπερβολή και δεν αvτικατοπτρίζει τις σχέσεις των διοικήσεων, οι οποίες συνεργάζονται με κάθε τρόπο, προκειμένου να ερμηνεύσουν και να εφαρμόσουν ένα δυσνόητο, ασαφές και πρόχειρο συμφωνητικό, το οποίο δεν είναι δυνατό να αvτιπρoσωπεύει τους δύο, στρατηγικής σημασίας-όπως χαρακτηρίζονται και στην ερώτηση οργανισμούς της Θεσσαλονίκης.
      Οι διοικήσεις των δύο φορέων, σε αγαστή συνεργασία μεταξύ τους και με τον μέτοχο - Ελληνικό Δημόσιο, εργάζονται συστηματικά και υπεύθυνα με κύριο στόχο την προβολή και την προώθηση των Ελληνικών επιχειρήσεων, την ενίσχυση των εκθεσιακών δραστηριοτήτων τους και την ανάδειξη της Θεσσαλονίκης.
      Σε ότι αφορά την υπόθεση της INTEREXPO Α.Ε., σας πληροφορούμε ότι, κατά τα προηγούμενα (5) πέντε χρόνια, η ΗΕLΕΧΡΟ Α.Ε., χωρίς διαγωνισμούς και με συνεχείς ανανεώσεις, αποφάσιζε τη χρονική επέκταση συμβάσεων σε αντικείμενα που αφορούν στην εγκατάσταση περιπτέρων κλπ., με τιμές πάνω από τις τιμές αγοράς στη δικαιούχο INTEREXPO Α.Ε., θυγατρική της Δ.Ε.Θ Α.Ε., κατά 60% και δύο ιδιωτών κατά το υπόλοιπο 40%, οι οποίοι ορίσθηκαν και Διευθύνοντες Σύμβουλοι αυτής. Η νέα διοίκηση της ΗΕLΕΧΡΟ Α.Ε., για λόγους τήρησης των όρων του νόμιμου ελεύθερου ανταγωνισμού, αλλά και μείωσης του κόστους παραγωγής των εκθέσεων που διοργανώνει, προχώρησε στην προκήρυξη διεθνών διαγωνισμών για τα παραπάνω αντικείμενα. Στο διαγωνισμό για την εγκατάσταση περιπτέρων συμμετείχαν τρία σχήματα. Και στα τρία συμμετείχε η ίδια εταιρεία μέτοχος της INTEREXPO Α.Ε. Κατόπιν τούτου, η ΗΕLΕΧΡΟ Α.Ε. για να διασφαλίσει τη διαφάνεια της διαδικασίας, αποφάσισε την ακύρωση του διαγωνισμού και την προκήρυξη νέου.
      Τέλος, σας πληροφορούμε ότι, από πλευράς Δ.ΕΘ. Α.Ε. και ΗΕLΕΧΡΟ Α.Ε., εκπονούνται, ήδη, τα Επιχειρησιακά και Στρατηγικά Σχέδια που θα περιγράφουν τη φυσιογνωμία, τις δραστηριότητες και τους στόχους των εταιρειών, ενώ θα περιλαμβάνουν, επίσης, σημαντικές προτάσεις για την αναβάθμιση και τον εκσυγχρονισμό του Εκθεσιακού Κέντρου Θεσσαλονίκης καθώς και τους τρόπους υλοποίησής τους.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»
          30. Στην με αριθμό 8864/16.3.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 17746/6.4.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
          «Σε απάvτηση της παραπάνω ερώτησης σχετικά με το αντικείμενo του θέματος και μετά από σχετικό έγγραφο της Περιφέρειας Κρήτης, σας πληροφορούμε τα εξής:
          1. Το υποέργο που αφορά τις συμπληρωματικές εργασίες στο τμήμα «Ηράκλειο - Σίβα» του οδικού άξονα «Ηράκλειο - Άγιοι Δέκα» δεν έχει δημοπρατηθεί ακόμη.
          2. Η έγκριση της τεχνικής μελέτης, που αποτελεί απαραίτητη προϋπόθεση για τη δημοπράτηση του υποέργου δεν έχει γίνει ακόμη και για το λόγο αυτό δεν είναι δυνατή η άμεση δημοπράτηση του.
          3. Μετά την έγκριση της τεχνικής μελέτης (η οποία αυτή την στιγμή βρίσκεται σε στάδιο έλεγχου), και την διάθεση της σχετικής πίστωσης από το ΠΕΠ Κρήτης, θα προχωρήσουν άμεσα οι διαδικασίες της δημοπράτησης του υποέργου.
          4. Το έργο «Συμπληρωματικές εργασίες στον κάθετο οδικό άξονα Ηράκλειο – Άγιοι Δέκα - τμήμα Ηράκλειο - Σίβα» θα χρηματοδοτηθεί από το ΠΕΠ.
          Ο Υφυπουργός
          ΑΘΑΝΑΣΙΟΣ ΝΑΚΟΣ»
          31. Στην με αριθμό 8869/16.3.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 17747/6.4.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
          «Σε απάντηση της ανωτέρω ερώτησης, σχετικά με το αντικείμενο του θέματος σας πληροφορούμε τα εξής:
          Η Δ.Ε.Κ.Ε. Περιφέρειας Κρήτης συντάσσει τα τεύχη δημοπράτησης του παραπάνω τμήματος οδού. Ο προϋπολογισμός της μελέτης είναι 11.300.000 €
          Το Περιφερειακό Συμβούλιο Κρήτης στην συνεδρίαση του της 20-12-2004 ενέκρινε την διάθεση του παραπάνω ποσού.
          Το έργο εκτιμάται ότι θα δημοπρατηθεί στις αρχές του 2ου εξαμήνου του 2005.
          Ο  Υφυπουργός
          ΑΘ. ΝΑΚΟΣ»
          32. Στην με αριθμό 8885/17.3.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 17749/6.4.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
          «Σε απάντηση της παραπάνω ερώτησης, σας γνωρίζουμε ότι, στα πλαίσια της υλοποίησης του Περιφερειακού Σχεδιασμού Διαχείρισης Στερεών Αποβλήτων της Αττικής, η Ελλάδα πρότεινε και η Ευρωπαϊκή Επιτροπή ενέκρινε τη συγχρηματοδότηση από πόρους του Ταμείου Συνοχής της κατασκευής τριών ΧΥΤΑ στην Αττική:
          1. Α' Φάση 2ου  ΧΥΤΑ Δυτ. Αττικής στη θέση Σκαλιστήρι του Δήμου Φυλής.
          2. Έργα διαχείρισης στερεών αποβλήτων 1ης Διαχειριστικής Ενότητας Περιφέρειας Αττικής στη Νοτιοανατολική Αττική (ΧΥΤΑ στην Κερατέα)
          3. ΧΥΤΑ στην Ολοκληρωμένη Εγκατάσταση Διαχείρισης Αποβλήτων (ΟΕΔΑ) Βορειοανατολικής Αττικής στη Θέση Μαύρο Βουνό Γραμματικού.
          Οι τρεις παραπάνω ΧΥΤΑ θα εξυπηρετούν το σύνολο της Αττικής και επίκειται η δημοπράτηση των αντίστοιχων έργων.
          Ο Υφυπουργός
          ΑΘΑΝΑΣΙΟΣ ΝΑΚΟΣ»
          33. Στην με αριθμό 8809/15.3.05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 17780/5.3.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
          «Σε απάντηση της υπ’ αριθμ. 8809/ 15.3.2005 ερώτησης του Βουλευτή κ. Νίκου Νικολόπουλου, αναφορικά με το αντικείμενο του θέματος, σας πληροφορούμε ότι, σε όλα τα θιγόμενα ερωτήματα, έχουμε αναλυτικώς και λεπτομερώς απαντήσει με το αριθμ. 11351/ 28.2.2005 έγγραφό μας, σε απάντηση της αριθμ. 4274/ 9.2.2005 ΠΑΒ, και με το αριθμ 6592/ 10.2.2005 έγγραφό μας, σε απάντηση της 6727/ 532/ 18.1.2005 ερώτησης και ΑΚΕ του ίδιου βουλευτή.
          Τέλος, επισημαίνουμε ότι, σύμφωνα με τη βούληση του νομοθέτη, οι αντινομάρχες, που επιλέγονται από το νομάρχη, και οι αντιδήμαρχοι, που επιλέγονται από το δήμαρχο, τους επικουρούν στο έργο τους και είναι εκείνοι που κατά την κρίση τους μπορούν να ασκήσουν, κατά τον καλύτερο τρόπο, τα καθήκοντα που αυτοί αναθέτουν. Η τυχόν συνδρομή στο πρόσωπο τους της ιδιότητας του δημοσίου υπαλλήλου δεν μπορεί να αποτελεί ασυμβίβαστο, προς το συμφέρον της Νομαρχιακής Αυτοδιοίκησης ή του Δήμου, που καλούνται να υπηρετήσουν, αφού έχουν, ήδη, μάλιστα, τη νομιμοποίηση του εκλογικού σώματος.
          Ο Υφυπουργός
          Α. ΝΑΚΟΣ»
          34. Στις με αριθμό 8817 και 8861/16.3.05 ερωτήσεις των Βουλευτών κυρίων Εμμανουήλ Φραγκιαδουλάκη και Εμμανουήλ Στρατάκη δόθηκε με το υπ’ αριθμ. 1035127/1114/1118/5.4.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
          «Σε απάντηση των με αριθ. πρωτ. 8817 και 8861/16.3.05 ερωτήσεων που κατέθεσαν οι Βουλευτές κ.κ. Μάνος Φραγκιαδουλάκης και Μάνος Στρατάκης σχετικά με το ανωτέρω θέμα, σας γνωρίζουμε τα εξής:
          1. Το Υπουργείο Οικονομίας και Οικονομικών αναγνωρίζει τη σπουδαιότητα και την τεράστια σημασία των μικρομεσαίων επιχειρήσεων για την οικονομία, λαμβανομένου υπόψη του μεγάλου αριθμού και της συμβολής αυτών στην απασχόληση και το εισόδημα.
          2. Με τον τελευταίο φορολογικό νόμο 3296/2004, μειώνεται σταδιακά το φορολογικό βάρος και βελτιώνεται η αποτελεσματικότητα των μικρομεσαίων επιχειρήσεων.
          Ειδικότερα, μεταξύ άλλων, λαμβάνονται και τα εξής μέτρα:
          α. Αυξήθηκε το αφορολόγητο ποσό κλιμακίου της φορολογικής κλίμακας των επαγγελματιών από 8.400 σε 9.500 ευρώ.
          β. Εξομοιώθηκε η φορολογική μεταχείριση της ζημίας που προκύπτει στις επιχειρήσεις με βιβλία δεύτερης κατηγορίας του Κώδικα Βιβλίων και Στοιχείων με εκείνη που προκύπτει στις επιχειρήσεις με βιβλία τρίτης κατηγορίας του Κώδικα Βιβλίων και Στοιχείων και η ζημία μεταφέρεται στα πέντε οικονομικά έτη αντί των τριών οικονομικών ετών που ίσχυε.
          γ. Μειώθηκε σταδιακά ο συντελεστής φορολογίας καθαρών κερδών των ομόρρυθμων και ετερόρρυθμων εταιριών και κοινωνιών αστικού δικαίου που ασκούν επιχείρηση ή επάγγελμα από 25% σε 24% για τη χρήση 2005, σε 22% για τη χρήση 2006 και σε 20% από τη χρήση 2007.
          δ. Για τις κοινοπραξίες, τις αστικές εταιρίες και τις συμμετοχικές ή αφανείς από 35% σε 32% για τη χρήση 2005, σε 29% για τη χρήση 2006 και σε 25% από τη χρήση 2007.
          ε. Θεσπίζεται, για την τόνωση της επιχειρηματικότητας και την πραγματοποίηση επενδύσεων, πλήρης απαλλαγή από το τεκμήριο της δαπάνης που καταβάλλεται για την αγορά πάγιου εξοπλισμού επαγγελματικής χρήσης από πρόσωπα που ασκούν ατομική εμπορική ή γεωργική επιχείρηση ή ελευθέριο επάγγελμα και εξομοιώνονται, έτσι οι ατομικές επιχειρήσεις προς τις εταιρίες ως προς το θέμα αυτό.
          στ. Αυξήθηκε από 600 ευρώ σε 1.200 ευρώ το ανώτατο όριο κτήσης για τα πάγια στοιχεία που μπορούν να αποσβεσθούν εξ ολοκλήρου μέσα στη χρήση κατά την οποία αυτά χρησιμοποιήθηκαν ή τέθηκαν σε λειτουργία.
          ζ. Επίσης, με τις διατάξεις της παρ. 4 του άρθρου 6 του ν. 3296/04, για τα νομικά πρόσωπα της παρ. 1 του άρθρου 101 του ν. 2238/94 (Α.Ε., Ε.Π.Ε., συνεταιρισμοί), ο συντελεστής φορολογίας μειώνεται σταδιακά για τα κέρδη τα οποία προκύπτουν από διαχειριστικές περιόδους που αρχίζουν από την 1η Ιανουαρίου 2005 σε 32%, από 1η Ιανουαρίου 2006 έως την 31 η Δεκεμβρίου του ιδίου έτους σε 29%, ενώ από 1η Ιανουαρίου 2007 και μετά σε 25%.
          η. Περαιτέρω, με τις διατάξεις της παρ. 9 του άρθρου 6 του ν. 3296/04 το ποσό της προκαταβολής που βεβαιώνει ο προϊστάμενος της ΔΟΥ με βάση την οριστική δήλωση του νομικού προσώπου του άρθρου 101, μειώνεται κατά 50% για τα νέα νομικά πρόσωπα κατά τα τρία πρώτα οικονομικά έτη από τη δήλωση έναρξης εργασιών τους. Tο ίδιο ισχύει και για τις προσωπικές εταιρείες, κοινοπραξίες κλπ. σύμφωνα με τις διατάξεις της παρ. 8 του άρθρου 5 του ιδίου νόμου. 
          θ. Ακόμη, με τις διατάξεις του άρθρου 18 του ν. 3296/04 δόθηκαν, κίνητρα συγχώνευσης μικρομεσαίων επιχειρήσεων όχι στις ανώνυμες εταιρείες με σκοπό την ίδρυση προσωπικής εταιρείας ή εταιρείας περιορισμένης ευθύνης ή ανώνυμης εταιρείας, τα καθαρά έσοδα της οποίας, που δηλώνονται με την εμπρόθεσμη δήλωση φορολογίας εισοδήματος, θα φορολογούνται με τον ισχύοντα κατά το χρόνο υποβολής της οικείας δήλωσης συντελεστή φορολογίας, μειωμένο κατά 10 μονάδες και για το επόμενο οικονομικό έτος μειωμένο κατά 5 μονάδες.
          3. Τέλος με την αριθμ. πρωτ. 1020748/10361/Β0012/ΠΟΛ 1035/28.02.05 εγκύκλιο δόθηκε η δυνατότητα στις υπαγόμενες στο άρθρο 3 του ν. 2601/98 επιχειρήσεις, να σχηματίσουν από τα κέρδη της χρήσης 2004 (οικον. έτος 2005) το προβλεπόμενο από τις διατάξεις του άρθρου 2 του ν. 3220/04 ειδικό αφορολόγητο αποθεματικό επενδύσεων, για να το χρησιμοποιήσουν στην πραγματοποίηση επενδύσεων μέσα στην επόμενη τριετία.
          Ο Υφυπουργός
          Α. ΡΕΓΚΟΥΖΑΣ»
          35. Στις με αριθμό 8590/8.3.05, 8681/10.3.05 και 9136/28.3.05 ερωτήσεις των Βουλευτών κυρίων Ιωάννου Μαγκριώτη και Νικολάου Σαλαγιάννη δόθηκε με το υπ’ αριθμ. 886/15.4.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
          «Παρακαλούμε να ενημερώσετε τους κ.κ. Βουλευτές σε θέματα αρμοδιότητάς μας τα παρακάτω:
          Όταν αναλάβαμε το ΥΠΕΧΩΔΕ οι δημοπρασίες των έργων ήσαν μπλοκαρισμένες με αλλεπάλληλες προσφυγές διαγωνιζόμενων.
          Σημαντικός λόγος για την καθυστέρηση των έργων ήταν ο ισχύων τότε Νόμος του αμαρτωλού «Μαθηματικού τύπου» που οδηγούσε σε εμπλοκές των έργων λόγω αλλεπάλληλων δικαστικών προσφυγών. Προχωρήσαμε στην ψήφιση του νέου νόμου για τα Δημόσια έργα που στηρίζεται στο αδιάβλητο και διαφανές μειοδοτικό σύστημα. Ο νέος νόμος δεν σταματά αλλά προωθεί και επιταχύνει τη διαδικασία δημοπράτησης των έργων.
          Επειδή φυσικά υπήρξε από πριν για μεγάλο χρονικό διάστημα το μπλοκάρισμα στα έργα είναι εύλογο να υπάρχει πρόβλημα στον κλάδο των κατασκευαστών. Ήδη όμως προχωρούν οι δημοπρατήσεις των νέων έργων και σε σύντομο χρονικό διάστημα θα υπάρξει ομαλοποίηση της αγοράς.
          Τα Ολυμπιακά έργα έδωσαν ώθηση στον κατασκευαστικό τομέα αλλά δεν υπήρξε πρόβλεψη για το μέλλον από την προηγούμενη Κυβέρνηση. Το ΥΠΕΧΩΔΕ και οι κατά τόπους Περιφέρειες προγραμματίζουν την ένταξη έργων στα ήδη υπάρχοντα Κοινοτικά προγράμματα και το Δ' ΚΠΣ με σκοπό την αλλαγή του τοπίου σε σύντομο χρονικό διάστημα στον κατασκευαστικό τομέα που θα δώσει νέα πνοή ιδιαίτερα στην Περιφέρεια.
          Ο Υπουργός
          Γ. ΣΟΥΦΛΙΑΣ»)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων. 
    Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
    1. Η με αριθμό 10385/27-4-2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με τη λήψη μέτρων για την ομαλή λειτουργία των δεξαμενών κολύμβησης (πισίνες) των ξενοδοχείων. 
    2. Η με αριθμό 5515/18-4-2005 αναφορά της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις συνθήκες εργασίας των εργαζομένων στο βιολογικό καθαρισμό των λυμάτων Μεταμόρφωσης Αττικής. 
    Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
    1. Η με αριθμό 8704/10-3-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Τουριστικής Ανάπτυξης, σχετικά με τη λειτουργία των ενοικιαζόμενων διαμερισμάτων στο Νομό Ηρακλείου. 
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 974/30-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου-Αθανάσιου Τσοχατζόπουλου προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας-Θράκης, σχετικά με την απομάκρυνση των τοξικών φυτοφαρμάκων του εργοστασίου ΔΙΑΝΑ στη Δυτική Θεσσαλονίκη. 
      Η επίκαιρη ερώτηση του συναδέλφου κ. Τσοχατζόπουλου αναλυτικότερα έχει ως εξής: 
    «Έκπληξη αισθάνθηκαν οι πολίτες της Θεσσαλονίκης, όταν πληροφορήθηκαν ότι, αντί να λυθεί οριστικά το θέμα της απομάκρυνσης όλων των επικίνδυνων τοξικών φυτοφαρμάκων του εργοστασίου «ΔΙΑΝΑ» –και παρά τις προεργασίες που είχαν γίνει, παρά τις μελέτες του ΙΓΜΕ, παρά τις σχετικές δεσμεύσεις και αποφάσεις των κυβερνήσεων- τελικά, επελέγη η αντιμετώπιση του προβλήματος, με μία εργολαβία απομάκρυνσης μόνο χιλίων τόνων τοξικών φυτοφαρμάκων από τις αποθήκες του συγκεκριμένου εργοστασίου. Αυτό έχει ως συνέπεια να παραμένουν στις εγκαταστάσεις ακόμη πεντακόσιοι περίπου τόνοι επικίνδυνων τοξικών φυτοφαρμάκων, παρά την ευθύνη επίβλεψης, από τη Νομαρχιακή Αυτοδιοίκηση για την πολιτική και οικονομική έγκριση και την υλοποίηση της συγκεκριμένης επένδυσης. 
    Ερωτώνται οι αρμόδιοι Υπουργοί:
    α. Γιατί δεν απομακρύνθηκε το σύνολο, δηλαδή και οι χίλιοι πεντακόσιοι περίπου τόνοι τοξικών, που, όπως διαπιστώθηκε, είναι επικίνδυνα για τη δημόσια υγεία και υλοποιήθηκε μόνο μία εργολαβία απομάκρυνσης χιλίων τόνων τοξικών φυτοφαρμάκων από τις αποθήκες του σχετικού εργοστασίου;
    β. Γιατί παραμένει αφύλακτο το εργοστάσιο «ΔΙΑΝΑ» στη Δυτική Θεσσαλονίκη, γεγονός που εγκυμονεί ένα πλήθος ενδεχομένων μελλοντικών κινδύνων ασφάλειας και υγείας για τους πολίτες;»
    Στην επίκαιρη ερώτηση θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
    Ορίστε, κύριε Καλογιάννη, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ κύριε Πρόεδρε.
      Σχετικά με το θέμα της μεταφοράς στο εξωτερικό των επικίνδυνων φυτοφαρμάκων της βιομηχανίας «ΔΙΑΝΑ» που βρίσκεται στη Σταυρούπολη Θεσσαλονίκης, θα ήθελα να ενημερώσω το Σώμα για τα εξής:
      Τον Ιούλιο του 2002 υπογράφτηκε προγραμματική σύμβαση μεταξύ του ΥΠΕΧΩΔΕ, του τότε Υπουργείου Γεωργίας, του Υπουργείου Μακεδονίας-Θράκης και Νομαρχιακής Αυτοδιοίκησης Θεσσαλονίκης για την απομάκρυνση και καταστροφή ποσότητας οκτακοσίων δεκατεσσάρων τόνων άχρηστων φυτοφαρμάκων του εργοστασίου «ΔΙΑΝΑ». Φορέας του έργου ορίστηκε η Νομαρχιακή Αυτοδιοίκηση Θεσσαλονίκης, υπηρεσία της οποίας είχε και την πλήρη ευθύνη για το συγκεκριμένο έργο.
      Για το έργο αυτό εγκρίθηκε χρηματοδότηση από πλευράς ΥΠΕΧΩΔΕ ποσού 469.552 ευρώ από πιστώσεις του ΕΤΕΡΠΣ. Το Μάιο του 2003 εκταμιεύθηκαν οι πρώτες 93.910 ευρώ. Με το υπ’ αριθμόν πρωτοκόλλου  30/4.2.2004 έγγραφό της η Νομαρχιακή Αυτοδιοίκηση Θεσσαλονίκης ενημέρωνε το ΥΠΕΧΩΔΕ ότι η ποσότητα που είχε απομακρυνθεί, δηλαδή οκτακόσιοι δεκατέσσερις τόνοι, δεν αποτελούσε το σύνολο των άχρηστων φυτοφαρμάκων του εργοστασίου «ΔΙΑΝΑ», που έπρεπε να μεταφερθεί στο εξωτερικό, αλλά μια κατ’ αρχήν εκτιμώμενη ποσότητα και ότι υπήρχαν και άλλες ποσότητες άχρηστων φυτοφαρμάκων.
      Το έργο απομάκρυνσης των επιπλέον ποσοτήτων ανετέθη και πάλι από τη Νομαρχιακή Αυτοδιοίκηση Θεσσαλονίκης με την από 19.12.2003 επέκταση της αρχικής σύμβασης-ανάθεσης έργου στην εταιρεία διαχείρισης επικινδύνων αποβλήτων «CINAR ΑΕ». Η εταιρεία ζήτησε από το ΥΠΕΧΩΔΕ χορήγηση νέας άδειας για τη διασυνοριακή μεταφορά των επικίνδυνων ληγμένων φυτοφαρμάκων της «ΔΙΑΝΑ». Το ΥΠΕΧΩΔΕ χορήγησε στην εν λόγω εταιρεία την υπ’ αριθμόν πρωτοκόλλου 11728/22.11.2004 άδεια διασυνοριακής μεταφοράς διακοσίων ενενήντα τόνων αποβλήτων με σκοπό την ασφαλή μεταφορά τους και τελική διάθεσή τους στη Γερμανία.
      Από τα στοιχεία του ΥΠΕΧΩΔΕ προκύπτει ότι μέχρι σήμερα έχουν μεταφερθεί στο εξωτερικό σύμφωνα με την εταιρεία «CINAR», πρόσθετες ποσότητες διακοσίων τριάντα πέντε τόνων αποβλήτων και ολοκληρώνεται η σύμβαση. 
      Έχουν γίνει, κύριε συνάδελφε, από το ΥΠΕΧΩΔΕ οι απαραίτητες ενέργειες και εκταμιεύτηκαν 375.642 ευρώ έτσι ώστε να γίνει η αποπληρωμή του υπολοίπου ποσού από το ΥΠΕΧΩΔΕ προς τη Νομαρχιακή Αυτοδιοίκηση Θεσσαλονίκης. Δεν υπάρχει σήμερα καμία άλλη οικονομική εκκρεμότητα από πλευράς ΥΠΕΧΩΔΕ προς τη Νομαρχιακή Αυτοδιοίκηση Θεσσαλονίκης για το συγκεκριμένο θέμα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Τσοχατζόπουλος έχει το λόγο.
      ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, ακούω μ΄ ευχαρίστηση από τον κύριο Υφυπουργό κι αν κατάλαβα καλά όχι εκταμιεύονται, αλλά εκταμιεύτηκαν 375.000 ευρώ. Είναι το υπόλοιπο της αρχικής σύμβασης η οποία υπεγράφη από το 2003 και τότε είχαν διατεθεί, όπως είπατε και εσείς, επί κυβερνήσεων ΠΑΣΟΚ περίπου 95.000 ευρώ, αν θυμάμαι καλά, ως πρώτη δόση πληρωμής. Το υπόλοιπο είχε μείνει για να πληρωθεί το επόμενο χρονικό διάστημα.
      Η πρόσφατη απόσυρση των εκατόν χιλιάδων τόνων περίπου άφησε  ένα υπόλοιπο πεντακοσίων τόνων στο εργοστάσιο «ΔΙΑΝΑ» επικίνδυνων φυτοφαρμάκων. Όπως ξέρετε κύριε Υφυπουργέ, στο παρελθόν είχαμε και μία πυρκαγιά και μια καταστροφή του φυσικού περιβάλλοντος, γεγονός που αποδεικνύει για μία ακόμη φορά με τα όσα έχουμε ζήσει στη δυτική Θεσσαλονίκη -γι’ αυτό και οι δήμαρχοι βρίσκονται σε μια κινητοποίηση αυτή την περίοδο- την ύπαρξη υποβαθμισμένων περιβαλλοντικών συνθηκών, υποβαθμισμένων συνθηκών ασφάλειας.
    Μην ξεχνάτε ότι πρόσφατα σε ερώτηση που σας είχα κάνει, μιλήσαμε για τους κινδύνους των βιομηχανικών ατυχημάτων. Επισημαίνω την ανάγκη το υπέδαφος όπου βρισκόντουσαν τα φυτοφάρμακα στο εργοστάσιο της «DIANA» να μελετηθεί. Εμείς το 2002 για να μεταφέρουμε τα βυρσοδεψία από τη δυτική περιοχή της Θεσσαλονίκης από τους Λαχανόκηπους στη βιομηχανική περιοχή, πραγματοποιήσαμε με το ΙΓΜΕ μια μεγάλη μελέτη. Έτσι φέτος, έχει αρχίσει η μετακίνηση των βυρσοδεψίων  αφού έγινε μελέτη του υπεδάφους. Έτσι,  μετά την απομάκρυνση των επικίνδυνων ουσιών που  στη συγκεκριμένη περίπτωση αυτό πρέπει να γίνει και στο εργοστάσιο της «ΔIANA» θα μπορέσουμε με μια μελέτη να προχωρήσουμε σε μια αξιοποίηση του χώρου. Αν ο χώρος παραμείνει αφύλακτος χωρίς να γνωρίζουμε τι μπορεί να εγκατασταθεί εκεί, θα εγκυμονεί κινδύνους για την ασφάλεια της περιοχής. Παρακαλώ να επιληφθείτε του θέματος. Το ΙΓΜΕ γνωρίζει το θέμα. Η μελέτη γι’ αυτό το θέμα θα είναι η συμπλήρωση της απόφασης που πήρατε να διαθέσετε τα 375.000 ευρώ για ν΄ αντιμετωπιστεί το πρόβλημα. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ ( Υφυπουργός Περιβάλλοντος, Χωροταξίας και Δημοσίων ΄Εργων): Πρέπει να ενημερώσω τον κύριο συνάδελφο, ότι τα μεγέθη τα οποία αναφέρονται στο κείμενο της επίκαιρης ερώτησης, δηλαδή οι ποσότητες των φυτοφαρμάκων, δεν είναι ακριβείς. Είναι υπερεκτιμημένες όπως προκύπτει από την αλληλογραφία από τα επίσημα έγγραφα εξαγωγής των ποσοτήτων άχρηστων φυτοφαρμάκων.
    Όσον αφορά τη φύλαξη του εργοστασίου, αυτό το θέμα δεν αφορά το ΥΠΕΧΩΔΕ. Το εργοστάσιο ανήκει σε ιδιωτική εταιρεία η οποία έχει χρεωκοπήσει και βρίσκεται υπό εκκαθάριση. Για να μπορέσει η Νομαρχιακή Αυτοδιοίκηση Θεσσαλονίκης να προβεί στις διαδικασίες απομάκρυνσης των φυτοφαρμάκων χρειάστηκε η επέμβαση πρωτοδίκη.  Συνεπώς, το θέμα της φύλαξης θα πρέπει να το δουν οι διάδικοι. 
    Όσον αφορά την περαιτέρω απορύπανση του συγκεκριμένου χώρου από τη στιγμή που έχει ολοκληρωθεί η μεταφορά των ποσοτήτων των άχρηστων φυτοφαρμάκων, η Τοπική Αυτοδιοίκηση, σε συνεργασία με την ιδιοκτήτρια εταιρεία, μπορούν να προβούν στις απαραίτητες ενέργειες. Το ΥΠΕΧΩΔΕ είναι πρόθυμο να συναινέσει σε ο,τιδήποτε χρειαστεί από κει και πέρα. 
    ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 997/31-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου, προς τον Υπουργό Δημόσιας Τάξης, σχετικά με τους ελέγχους που διενεργούνται από τις αστυνομικές δυνάμεις κλπ.
    Η επίκαιρη ερώτηση του κ. Σκυλλάκου έχει ως εξής:
    «Τα κρούσματα αυταρχισμού σε βάρος πολιτών πληθαίνουν. Άλλο ένα περιστατικό αυταρχισμού ήλθε να προστεθεί στα αποτελέσματα των εκτεταμένων αστυνομικών επιχειρήσεων που έχει δρομολογήσει η Κυβέρνηση ως πολιτική «για την καταστολή της εγκληματικότητας.
    Στις 16-5-2005 στην Κέρκυρα, αστυνομικοί κατά τη διενέργεια ελέγχου ταυτοτήτων δύο νέων δεν αρκέστηκαν στην επίδειξη της ταυτότητάς τους, αλλά, χωρίς τις προϋποθέσεις που προβλέπονται και από αυτό ακόμη το αντιδημοκρατικό πλαίσιο του π.δ. 141/1991, απαίτησαν να διεξάγουν σωματικό έλεγχο και να τους προσάγουν στο αστυνομικό τμήμα, χωρίς, δηλαδή να «κατηγορούνται» ως φυγόδικοι ή φυγόποινοι ή ύποπτοι για κάποιο αδίκημα που τελέσθηκε. 
    Επειδή τα ωμά αυτά κρούσματα αυταρχισμού πληθαίνουν βάζοντας σε αμφισβήτηση βασικά δημοκρατικά δικαιώματα και ελευθερίες, ερωτάται ο κύριος Υπουργός:
    Ποιες είναι οι εντολές που δίνονται στις αστυνομικές δυνάμεις για τη διενέργεια των ελέγχων αυτών;
    Εάν η Κυβέρνηση προτίθεται να πάρει μέτρα για να σταματήσει η επικίνδυνη πρακτική των αστυνομικών επιχειρήσεων που μετατρέπουν τους πάντες σε υπόπτους;»
    Ο Υφυπουργός Δημόσιας Τάξης κ. Μαρκογιαννάκης έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, δεν υπάρχει καμιά αμφιβολία ότι προκειμένου να παταχθεί η εγκληματικότητα και ν΄ αντιμετωπιστούν φαινόμενα, τα οποία ιδιαίτερα σε ορισμένες περιοχές έχουν δημιουργήσει κλίμα ανασφάλειας στους πολίτες, η αστυνομία προσπαθεί μέρα και νύχτα και πάντα μέσα στα πλαίσια της νομιμότητας να επιβάλλει την τάξη και να πατάξει το έγκλημα. 
      Είναι συγκεκριμένη η διαδικασία και συγκεκριμένη η διάταξη, η οποία προβλέπει τον έλεγχο των στοιχείων ταυτότητας και τις προϋποθέσεις κάτω από τις οποίες προσάγεται κάποιος σε μια αστυνομική υπηρεσία για παραπέρα εξακρίβωση. 
      Πρόκειται για το π.δ. 141/1991. Συγκεκριμένα, όσον αφορά στο ποια είναι τα καθήκοντα των αστυνομικών, αναφέρονται επί λέξει τα εξής στην παράγραφο 15 περίπτωση θ΄ του άρθρου 74: «Οδηγούν στο αστυνομικό κατάστημα για εξέταση άτομα, τα οποία στερούνται στοιχείων αποδεικτικών της ταυτότητάς τους ή τα οποία εξαιτίας του τόπου, του χρόνου, των περιστάσεων και της συμπεριφοράς τους δημιουργούν υπόνοιες διάπραξης εγκληματικής ενέργειας. 
      Τα προσαγόμενα στο αστυνομικό κατάστημα άτομα δέον όπως μη παραμένουν σ’ αυτό πέρα του χρόνου ο οποίος είναι απολύτως αναγκαίος για το σκοπό  για τον οποίο προσήχθησαν».
      Επομένως ερείδεται σε συγκεκριμένη διάταξη νόμου η δυνατότητα την οποία έχουν τα αστυνομικά όργανα να ελέγξουν εκείνον που κατά την εκτίμησή τους είναι ενδεχόμενο να ενέχεται σε αξιόποινη πράξη ή μπορεί να διώκεται με κάποιο διωκτικό έγγραφο. 
      Επαναλαμβάνω ότι σκοπός δεν είναι ο έλεγχος του φρονήματος. Σκοπός είναι ο έλεγχος ή η προσπάθεια ελέγχου της εγκληματικότητας και οι οδηγίες, οι οποίες έχουν δοθεί στο παρελθόν -εξαιτίας μάλιστα και εγγράφου, το οποίο απεστάλη από το Συνήγορο του Πολίτη και ειδικότερα το 2003- είναι οι αστυνομικοί να συμπεριφέρονται με μεγάλη προσοχή και άψογα προς τους πολίτες. 
      Εμείς εκτιμούμε ότι οι αστυνομικοί κάνουν καλά τη δουλειά τους. Όταν καμιά φορά -διότι άνθρωποι είναι, έχουμε να κάνουμε με πενήντα χιλιάδες αστυνομικούς- κάποιος ενδεχομένως παρεκτραπεί, τότε να μην έχετε καμία αμφιβολία ότι ακολουθείται η διαδικασία, η οποία δίνει τη δυνατότητα έρευνας του περιστατικού και ανάλογα, αν διαπιστωθεί ότι έχει διαπραχθεί πειθαρχικό ή ποινικό αδίκημα, επιβάλλονται οι δέουσες κυρώσεις. 
      Στη συγκεκριμένη περίπτωση την οποία αναφέρετε στην ερώτησή σας, τα πράγματα δεν είναι ακριβώς έτσι όπως τα λέτε. Πρώτα απ’ όλα, δεν ήταν δύο εκείνοι οι οποίοι ελέγχθηκαν, αλλά ένας, ο οποίος στις 3.00΄ τη νύχτα στις 16 προς 17 Μαρτίου, βρισκόταν σε μία περιοχή βεβαρημένη εγκληματικά και τα αστυνομικά όργανα θέλοντας να τον ελέγξουν και ζήτησαν την ταυτότητά του. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μισό λεπτό, κύριε Πρόεδρε, τελειώνω. 
      Αρνήθηκε να δείξει την ταυτότητά του –μιλάμε για την Κέρκυρα- και αντ’ αυτού έβαλε τις φωνές. Έκανε ένα τηλέφωνο από κινητό, το οποίο έφερε μαζί του, στα γραφεία κάποιου συγκεκριμένου πολιτικού κόμματος. Κατέφθασαν περίπου δεκαπέντε με είκοσι άνθρωποι από το γραφείο του κόμματος και άρχισαν οι προπηλακισμοί εναντίον της αστυνομίας. Εν τω μεταξύ, ήρθε και ένα περιπολικό με τέσσερις ανθρώπους. Υπήρξαν συνθήματα, όπως «Κάτω το κράτος της Δεξιάς, το ΝΑΤΟ και ο φασισμός» και όλα τα γνωστά τα οποία ξέρουμε. 
      Στο τέλος, αναγκάστηκε να δείξει την αστυνομική του ταυτότητα, διαπιστώθηκε ποιος είναι και δεν προχώρησε περαιτέρω η διαδικασία εξακρίβωσης, αν διώκεται με το οτιδήποτε, διότι είχε δημιουργηθεί η ένταση.
      Όμως, σας ρωτώ το εξής: Όταν σε μία περιοχή η οποία είναι βεβαρημένη, όπως τουλάχιστον με έχουν ενημερώσει, θελήσει η αστυνομία να ελέγξει κάποιον ο οποίος στις 3.00΄η ώρα το πρωί περιπλανάται, πού βρίσκετε το κακό; Πού βρίσκετε την πρόθεση οποιασδήποτε αστυνομικής βίας ή αυθαιρεσίας; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, τα υπόλοιπα στη δευτερολογία σας. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Τελειώνω, κύριε Πρόεδρε. 
      Εκτιμώ ότι εάν δεν το κάνουν έτσι, θα βρεθούν κάποιοι άλλοι –οι περισσότεροι ενδεχομένως- οι οποίοι θα κατηγορήσουν την αστυνομία ότι είναι απούσα και ότι δεν κάνει τη δουλειά της. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, δεν είστε καλά ενημερωμένος για το γεγονός. Ζητήθηκε η ταυτότητα από δύο ΚΝίτες που είναι επικεφαλής της οργάνωσης της ΚΝΕ και είναι γνωστοί στην αστυνομία, στην Κέρκυρα. 
      Έδειξαν τις ταυτότητές τους και παρ’ όλα αυτά τα αστυνομικά όργανα ζητούσαν να τους πάνε στο τμήμα για εξακρίβωση. Τα αστυνομικά όργανα ήρθαν σ΄ επαφή με το γραμματέα της περιοχής που είναι κομματικό στέλεχος και είναι γνωστό στους αστυνομικούς, ο οποίος βεβαίωσε ότι είναι στελέχη της ΚΝΕ. 
      Παρ’ όλα αυτά, τα αστυνομικά όργανα επέμεναν να κάνουν προσαγωγή.
     Είναι ύποπτα για κάποιο έγκλημα, όταν είναι γνωστά στελέχη σε μια κοινωνία πολιτικής οργάνωσης; Αυτό λέγεται «δικαίωμα των αστυνομικών» ή λέγεται «κατάχρηση»; Εμάς, όμως, μας δόθηκε η ευκαιρία απ’ αυτό το γεγονός να μιλήσουμε γενικότερα και όχι μόνο για το συγκεκριμένο ζήτημα. 
     Εγώ θα σας καταθέσω το ρεπορτάζ του «ΡΙΖΟΣΠΑΣΤΗ» για το συγκεκριμένο θέμα και θα πρέπει να διερευνηθεί, κύριε Υπουργέ. Δεν πρέπει να μείνει έτσι. Δεν μπορεί να συμπεριφέρεται έτσι σε πολιτικά πρόσωπα η αστυνομία και κάθε αστυνομικός. Υπάρχει, όμως, το γενικευμένο ζήτημα. 
     Από την 1η Γενάρη ισχύει μια εγκύκλιος που έχετε μοιράσει και την οποία έχω εδώ μπροστά μου. Όλο το πνεύμα που αποπνέει είναι πώς θα κάνουν τα αστυνομικά όργανα περισσότερους ελέγχους και περισσότερες προσαγωγές. Αυτό είναι. Δηλαδή επίδειξη ότι αντιμετωπίζεται η εγκληματικότητα. Δεν λέει «πλάνο», δηλαδή πόσες συλλήψεις, αλλά η πίεση είναι τέτοια. 
     Να σας διαβάσω τι γράφει το κείμενο: «Στόχος μας ο πολλαπλασιασμός των συνδυασμένων δράσεων», δηλαδή των προσαγωγών. Αυξήστε τις προσαγωγές, χωρίς να τηρούνται ούτε καν οι προϋποθέσεις του συγκεκριμένου προεδρικού διατάγματος. 
     Παραπέρα. Κάθε εξάμηνο να κάνει έκκληση ο επικεφαλής του κάθε συνεργείου και κάθε μήνα και κάθε δίμηνο, σαν να είναι στόχος ο αριθμός των προσαγωγών. Με αυτό το πνεύμα γίνεται κατάχρηση -δεν μιλάω, βέβαια, για όλους τους αστυνομικούς, αλλά για εκείνους που δεν καταλαβαίνουν ή έχουν ελαστική συνείδηση- του δικαιώματος που έχουν. Ο Συνήγορος του Πολίτη δεν μιλάει για δικαίωμα. 
     Έχω εδώ και θα σας καταθέσω τι λέει ο Συνήγορος του Πολίτη. Λέει ότι γίνονται τέτοιες σοβαρές παραβιάσεις σε αυτούς τους ελέγχους και τις προσαγωγές. Δεν είναι στη διακριτική ευχέρεια του αστυνομικού, απλώς και μόνο γιατί είχε εριστική συμπεριφορά -όπως λέτε εν προκειμένω- ή αρνητική συμπεριφορά ή επειδή περιφέρονταν υπόπτως. Θα πρέπει να νιώσει ο αστυνομικός ότι η παρουσία του συνδέεται με συγκεκριμένο ποινικό αδίκημα. Αλλιώς πρόκειται περί κατάχρησης. Τα λέει αυτά ο Συνήγορος του Πολίτη και όχι μόνο το Κομμουνιστικό Κόμμα Ελλάδας. 
     Θα έπρεπε στην εγκύκλιο που μοιράσατε να τους κάνετε και μαθήματα ότι δεν μπορούν να καταχρώνται αυτών των δικαιωμάτων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, με μια φράση μόνο. Χάριν της αντιμετώπισης του κλίματος ασφάλειας, όπως το λέτε, οδηγούμαστε σε αστυνομοκρατία με  μαζικές προσαγωγές και ελέγχους. Αυτό δεν συνάδει με τα δημοκρατικά δικαιώματα και έτσι όπως πρέπει να λειτουργεί η αστυνομία, πολύ περισσότερο όταν πρόκειται για στελέχη ή μέλη πολιτικής οργάνωσης. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκυλλάκο. 
     Κύριε Υπουργέ, έχετε το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριε συνάδελφε, δεν πιστεύω ότι ζητήθηκε ποτέ από κανέναν η επίδειξη της κομματικής ταυτότητας ή όταν υπέπεσε στην αντίληψη του αστυνομικού η κομματική ταυτότητα, να άλλαξε συμπεριφορά. Να έχετε υπ΄όψιν σας ότι όλοι οι πολίτες είναι ίσοι απέναντι στο νόμο, είτε είναι ΚΝίτης είτε ΟΝΝΕΔίτης είτε της νεολαίας ΠΑΣΟΚ όποιος, κατά την εκτίμηση….
     ΑΝΤΩΝΗΣ ΣΚΥΛΛΑΚΟΣ: Δηλαδή εσείς μπορεί να θεωρηθείτε ύποπτος, κύριε Υπουργέ; Να σας πάνε για προσαγωγή, επειδή περιφέρεστε τη νύκτα; 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ, κύριε συνάδελφε! Εγώ δεν σας διέκοψα. 
     ΠΡΟΕΔΡΕΥΩΝ (Γεώργιος Σούρλας): Κύριε Σκυλλάκο, αυτά που λέει ο Υφυπουργός ακούγονται και κρίνονται. 
     ΑΝΤΩΝΗΣ ΣΚΥΛΛΑΚΟΣ: Μα τι λέτε; Είναι το ίδιο; 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ακούστε, κύριε συνάδελφε. Όλοι οι πολίτες είναι ίσοι απέναντι του νόμου και η αστυνομία κάνει τη δουλειά της, σύμφωνα με τις εντολές τις οποίες παίρνει. Οι εντολές οι οποίες έχουν δοθεί είναι: «Πατάξτε την εγκληματικότητα, προστατέψτε το φιλόνομο πολίτη, δημιουργείστε κλίμα ασφάλειας στην κοινωνία.» Διότι ενώ η Ελλάδα είναι τελευταία χώρα από άποψη εγκληματικότητας στην Ευρώπη, είναι πρώτη από άποψη εγκλημάτων φοβίας. Το κλίμα ανασφάλειας που πλανάται πάνω από την ελληνική κοινωνία είναι πρωτοφανές. Αυτό, κατά βάση, οφείλεται στο γεγονός ότι στα μέσα περίπου της δεκαετίας του ’90 είχαμε μια εκρηκτική αύξηση της εγκληματικότητας που δημιούργησε έντονους προβληματισμούς στην ελληνική κοινωνία. 
     Η εντολή, όμως, που υπάρχει παραπέρα και πιστεύω ότι τηρείται είναι: «Προσέχετε όσο το δυνατόν περισσότερο, προκειμένου να μην δημιουργούνται προβλήματα στους πολίτες». Συνήθως οι  έλεγχοι και οι έρευνες γίνονται σε περιοχές όπου υπάρχει αυτή η κατάσταση, που όλοι ξέρουμε, και περίεργες συναλλαγές γύρω από ναρκωτικά, όταν υπάρχει υπόνοια τέλεσης αξιόποινης πράξης και δεν γίνεται αμέσως η προσαγωγή. Ζητείται η ταυτότητα από τον πολίτη να δούμε ποιος είναι, τι είναι και αν είναι κανένας γνωστός κακοποιός.
      ΑΝΤΩΝΗΣ ΣΚΥΛΛΑΚΟΣ: Μα, την έδειξαν!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ο συγκεκριμένος, λοιπόν, πολίτης λέει σε σας ότι την έδειξε την ταυτότητά του, οι αστυνομικοί λένε ότι δεν την έδειξε.
      ΑΝΤΩΝΗΣ ΣΚΥΛΛΑΚΟΣ: Στην πορεία την έδειξε. Αυτό το παραδέχεστε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Μα, κοιτάξτε να δείτε κάτι…
      ΠΡΟΕΔΡΕΥΩΝ (Γεώργιος Σούρλας): Κύριε Σκυλλάκο, δεν μπορούμε να συνεχίσουμε έτσι.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εγώ έχω τρεις αστυνομικούς, οι οποίοι λένε ότι δεν τους έδειξε την ταυτότητα. Και να σας πω και κάτι, κύριε Σκυλλάκο; Εάν έδειχνε ο άνθρωπος την ταυτότητά του και αν, όπως λέτε, ήταν ένας γνωστός πολίτης της κοινωνίας της Κέρκυρας, γιατί και οι ίδιοι οι αστυνομικοί να έμπαιναν στον κόπο και στην ταλαιπωρία να προσαγάγουν…
      ΑΝΤΩΝΗΣ ΣΚΥΛΛΑΚΟΣ: Για τσαμπουκά, κύριε Υπουργέ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ!
      Γιατί να έμπαιναν στον κόπο να προσαγάγουν κάποιον άνθρωπο στην Ασφάλεια και εν συνεχεία να τον αφήσουν να φύγει;
      ΑΝΤΩΝΗΣ ΣΚΥΛΛΑΚΟΣ: Για τον τσαμπουκά!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Προσπαθούν να κάνουν ό,τι μπορούν. Η Αστυνομία προσπαθεί πράγματι να κάνει ό,τι καλύτερο, προκειμένου να παταχθεί το έγκλημα, χωρίς –επαναλαμβάνω- να λείπουν πολλές φορές «παρατράγουδα», για τα οποία υπάρχουν έλεγχοι και έχουν σταλεί στον εισαγγελέα πάρα πολλοί απ’ αυτούς, δεν είναι ανεξέλεγκτοι. Θα πρέπει όμως σε κάθε περίπτωση να στηρίζουμε αυτήν την προσπάθειά τους. Όταν πράγματι παρεκτρέπονται, ναι, εδώ είμαστε, ας υπάρχει μια συγκεκριμένη καταγγελία, να γίνει έρευνα, προκειμένου να δούμε αν πράγματι έγινε οποιαδήποτε παρανομία.
      ΑΝΤΩΝΗΣ ΣΚΥΛΛΑΚΟΣ: Την καταθέσαμε την καταγγελία, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Θα συζητηθεί η τρίτη με αριθμό 987/31-5-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Υγείας και Κοινωνικής Αλληλεγγύης, σχετικά με την επαναλειτουργία της Καρδιοχειρουργικής Κλινικής του Νοσοκομείου «Γ. Παπανικολάου».
      Η επίκαιρη ερώτηση της συναδέλφου έχει ως εξής:
      «Στα Νοσοκομεία «ΑΧΕΠΑ» και «Παπαγεωργίου» ή στον ιδιωτικό τομέα θα παραπέμπονται πλέον οι ασθενείς μετά την παραίτηση και του τελευταίου επιμελητή Α΄, καρδιοχειρουργού του νοσοκομείου «Γ. Παπανικολάου», γεγονός που οδηγεί στην απαξίωση της κλινικής και το κλείσιμό της. Η εξέλιξη αυτή αποτελεί συνέπεια των πιέσεων επί δέκα χρόνια για μείωση των κρεβατιών, που οδήγησε σε σταδιακή μείωση των επεμβάσεων και σε παραιτήσεις διευθυντών. Συγκεκριμένα, όλοι μιλούν για μια σειρά μεθοδεύσεων, που οδήγησαν ικανότατους καρδιοχειρουργούς σε παραιτήσεις και την περίφημη καρδιοχειρουργική κλινική με τις διακόσιες πενήντα επεμβάσεις το χρόνο σε μαρασμό, αφού για την αναπλήρωση των διευθυντών δεν γίνεται επί μακρόν καμία προσπάθεια.
      Η περίπτωση του νοσοκομείου αποτελεί ένα ακόμη παράδειγμα μεθοδεύσεων για ιδιωτικοποίηση των υπηρεσιών υγείας. Άλλωστε, όπως είναι γνωστό, η Ελλάδα κατέχει την πρώτη θέση μεταξύ των χωρών της Ευρωπαϊκής Ένωσης σε ό,τι αφορά τη μεταφορά των δημοσίων δαπανών στον ιδιωτικό τομέα (50%), παρά το ότι το ΕΣΥ συστάθηκε για να συμβάλλει στην επένδυση δημόσιων πόρων στην υγεία.
      Σύμφωνα με τις νοσηλευτικές ανάγκες της περιοχής της Θεσσαλονίκης για δημόσια υγεία, αλλά και το αίτημα των εργαζομένων στο νοσοκομείο, απαιτείται η άμεση επαναλειτουργία της φημισμένης καρδιοχειρουργικής κλινικής του «Γ. Παπανικολάου».
      Μετά από αυτά, ερωτάται ο κύριος Υπουργός:
      1. Πώς αντιμετωπίζει η Κυβέρνηση τη σταδιακή ιδιωτικοποίηση των υπηρεσιών υγείας, η οποία όχι μόνο δεν βελτιώνει την ποιότητα των παρεχόμενων υπηρεσιών, αλλά αυξάνει τα έξοδα του κράτους υπέρ της χρηματοδότησης του ιδιωτικού τομέα;
      2. Με ποιες άμεσες ενέργειες θα καλύψει τις θέσεις των διευθυντών, ώστε να επαναλειτουργήσει κανονικά η καρδιοχειρουργική κλινική του «Γ. Παπανικολάου»;»
      Ο Υφυπουργός κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου κάνει εντύπωση, κύριε Πρόεδρε και κύριοι συνάδελφοι, ότι στην επίκαιρη ερώτηση αναφέρεται ότι ιδιωτικοποιείται το σύστημα υγείας. Νομίζω ότι δεν έχετε σωστή πληροφόρηση ή τέλος πάντων θέλετε πολιτικά να αναδείξετε το θέμα.
      Η ιστορία της συγκεκριμένης κλινικής, όπως θα ξέρετε, είναι η εξής: ο Διευθυντής του Εθνικού Συστήματος Υγείας της συγκεκριμένης καρδιοχειρουργικής κλινικής και μετέπειτα καθηγητής Σπύρος Σπύρου, έγκριτος καρδιοχειρουργός, προτίμησε το Πανεπιστήμιο Θεσσαλίας. Όταν αφυπηρέτησε απ’ όλη αυτή τη σταδιοδρομία του στο δημόσιο τομέα, πήγε στον ιδιωτικό τομέα. Στη συνέχεια, από τη συγκεκριμένη αυτή κλινική, με το μεγάλο αριθμό εγχειρήσεων –είχαν φτάσει γύρω στα τετρακόσια πενήντα-πεντακόσια περιστατικά- ο αναπληρωτής Διευθυντής κ. Φεσατίδης, για προσωπικούς του λόγους, φεύγει και αυτός και πηγαίνει στον ιδιωτικό τομέα.
      Η κλινική παραμένει εν χηρεία για όλο αυτό το χρονικό διάστημα και αυτήν τη στιγμή υπάρχουν τρεις συνάδελφοι, ένας επιμελητής Α΄ και δύο επιμελητές Β΄, οι οποίοι ασχολούνται με το γνωστικό αντικείμενο της θωρακοχειρουργικής, εις εξ αυτών έχει ιδιαίτερη εξειδίκευση εις την καρδιακή χειρουργική. Ο συγκεκριμένος έχει ένα πολύ καλό βιογραφικό σημείωμα, προέρχεται από το Ωνάσειο Καρδιοχειρουργικό Κέντρο και είναι εκλεκτός συνάδελφος. Αυτή είναι η σύνθεση, μέχρι στιγμής, της κλινικής.
      Και βεβαίως, να απαντήσω στην ερώτησή σας τι προτιθέμεθα να κάνουμε, για να λειτουργήσει πλέον σωστά η κλινική αυτή. Όπως αντιλαμβάνεστε, ένας καρδιοχειρουργός, επικουρούμενος από άλλους συναδέλφους, που είναι του ίδιου γνωστικού αντικειμένου και έχοντας έξι ειδικευόμενους, δεν μπορεί να αντεπεξέλθει σε όλο το φάσμα της καρδιοχειρουργικής. Γι’ αυτό κάποια περιστατικά, με εκτίμηση και αξιολόγηση από τους ίδιους, παραπέμπονται, διακομίζονται στα άλλα κρατικά νοσοκομεία, που έχουν αναπτύξει καρδιοχειρουργική, όπως είναι το «ΑΧΕΠΑ» και το «Παπαγεωργίου».
    Άρα, λοιπόν, κανείς δεν προωθείται στον ιδιωτικό τομέα, κανείς δεν πηγαίνει, αν εννοείτε ότι υποδεικνύεται, τέλος πάντων, να πάνε προς τον ιδιωτικό τομέα. Οι επιλογές των ασθενών, όπως ξέρετε, είναι σεβαστές και δεν μπορεί κανείς να τις αποτρέψει. Αλλά η επίσημη διακομιδή των περιστατικών γίνεται μέσω του νοσοκομείου στα νοσοκομεία του δημόσιου τομέα που, όπως είπα, έχουν αναπτύξει το γνωστικό αντικείμενο της καρδιαγγειακής χειρουργικής. 
    ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
    Κύριε Υπουργέ, εγώ αναφέρω διάφορες μεθοδεύσεις που επί μια δεκαετία οδήγησαν πράγματι στην απαξίωση της καρδιοχειρουγικής κλινικής και αυτό πρέπει να εισπράξετε. Δεν κατηγορώ εγώ ότι σήμερα ιδιωτικοποείτε την καρδιολογική κλινική του Νοσοκομείου «ΠΑΠΑΝΙΚΟΛΑΟΥ». Και αυτό δεν το λέω μόνο εγώ, το λένε όλες οι ανακοινώσεις και το λένε και στελέχη που έχετε τοποθετήσει εσείς στον τομέα της υγείας στην Κεντρική Μακεδονία, ότι πρόεδρος του Β΄ ΔΥΠΕ Κεντρικής Μακεδονίας μιλάει ακριβώς εδώ για δέκα χρόνια απαξίωσης της καρδιοχειρουργικής κλινικής. Ο διοικητικός διευθυντής κ. Σιγάλας, έμπειρος τόσα χρόνια σ’ αυτά τα θέματα, έχει ζητήσει από τον Ιανουάριο εγγράφως από το αρμόδιο ΠΕΣΥ να γίνει μετακίνηση καρδιοχειρουργών από άλλες μονάδες, ούτως ώστε να μπορέσει να λειτουργήσει κανονικά αυτή η περίφημη καρδιολογική κλινική. Και αυτό θέλουμε και εμείς. Και ξέρουμε ότι αυτή η προσπάθεια έχει γίνει από καιρό για ν΄ απαξιωθεί αυτή η κλινική. Είναι γνωστά, κύριε Υπουργέ. Μπορεί να μην είναι αποφάσεις ή διαδικασίες δικές σας, αλλά είναι μεθοδεύσεις, οι οποίες πράγματι οδηγούν τη δημόσια υγεία συνεχώς να αιμορραγεί και να πηγαίνουν οι ασθενείς στον ιδιωτικό τομέα. Και γι’ αυτό, ενώ λέμε ότι έχουμε δημόσια υγεία, όλα τα στοιχεία δείχνουν και το ξέρετε πολύ καλά, ότι είμαστε η πρώτη χώρα στην Ευρώπη που έχουμε μεγαλύτερες δαπάνες ιδιωτικές στην υγεία απ’ όλες τις άλλες χώρες. Επομένως πέρα απ’ αυτήν την κατάσταση που υπάρχει στον τομέα της υγείας, ιδιαίτερα για το Νοσοκομείο «ΠΑΠΑΝΙΚΟΛΑΟΥ» θλίβονται όλοι οι πολίτες, όλος ο κόσμος και όχι μόνο της Θεσσαλονίκης, αλλά και όλης της Ελλάδος, ακόμη και Ευρωπαίοι πολίτες και ξένοι που εκεί πράγματι σε αυτή την περίφημη κλινική έχουν βρει την υγειά τους. Αυτό σας ζητάω εγώ, αυτό σας ζητούν οι πολίτες της Θεσσαλονίκης: Να κάνετε γρήγορα για να καλυφθούν αυτές οι θέσεις των επιμελητών και των διευθυντών και να επαναλειτουργήσει η καρδιοχειρουργική κλινική. Σ’ αυτό θέλω να μου απαντήσετε.
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, είναι γεγονός ότι η καρδιοχειρουργική κλινική στο Νοσοκομείο «ΠΑΠΑΝΙΚΟΛΑΟΥ» λειτουργεί. Δεν λειτουργεί όμως με τη σύνθεση αυτή που θα έπρεπε να λειτουργήσει. Κανείς δεν μπορούσε βέβαια να αποτρέψει, όπως είπα την επιθυμία του κ. Φεσατίδη για να πάει στον ιδιωτικό τομέα, ούτε μπορούσε πάλι να αποτρέψει την πρόθεση του συναδέλφου καρδιοχειρουργου κ. Μίσα που επέλεξε σε ανοικτή διαδικασία επιλογής της θέσεως του Επιμελητού Α΄ το Νοσοκομείο «ΑΧΕΠΑ». Άρα, λοιπόν, δική μας αποστολή είναι αυτήν τη στιγμή με σύντομες διαδικασίες να πληρώσουμε τις θέσεις που υπάρχουν, μία θέση διευθυντού Α΄ και μία θέση επιμελητού Α΄, οι οποίες μπαίνουν ήδη στη διαδικασία της κρίσεως. Σας ενημερώνω ότι για τη θέση του διευθυντού υπάρχουν πάνω από πέντε συνάδελφοι που θέλουν να πάνε, μεταξύ των οποίων είναι και έγκριτοι συνάδελφοι από τις περιφερειακές πανεπιστημιακές ιατρικές σχολές, από τα αντίστοιχα καρδιοχειρουργικά κέντρα Αλεξανδρούπολης και Ιωαννίνων. Επίσης, υπάρχουν και άλλοι συνάδελφοι που έχουν υποβάλει αίτηση για την πλήρωση της θέσεως του επιμελητή Α΄. Προκηρύσσονται επίσης οι δύο θέσεις επιμελητών Β΄ που είχε ζητήσει πρόσφατα το ΠΕΣΥΠ. Με αυτήν τη σύνθεση, λοιπόν, η κλινική αυτή θα αποκτήσει μεγαλύτερη επιχειρησιακή καρδιοχειρουργική δραστηριότητα, κάτι το οποίο επιθυμούμε και ιδιαίτερα εσείς φλέγεστε διακαώς να αποκτήσει το «ΠΑΠΑΝΙΚΟΛΑΟΥ».
        Θα πρέπει να ξέρετε όμως ότι τα περιστατικά μειώθηκαν στη συγκεκριμένη καρδιοχειρουργική κλινική για δύο λόγους και πρέπει να το πούμε. Ο καθηγητής Σπύρος Σπύρου, ο έγκριτος αυτός συνάδελφος, αφυπηρέτησε. Όπως αντιλαμβάνεστε κανείς δεν μπορεί ν’ ανακόψει ένα κύμα επιθυμίας που θα ήθελαν στον ιδιωτικό τομέα να χειρουργηθούν. 
        Μην ξεχνάτε επίσης ότι λειτούργησε στο χρονικό διάστημα αυτό, από το 2001 έως σήμερα, το Καρδιοχειρουργικό Κέντρο Αλεξανδρουπόλεως, ως πανεπιστημιακή κλινική, οπότε ένας μεγάλος αριθμός της Βορείου Ελλάδος πήγε στο Νοσοκομείο Αλεξανδρουπόλεως για να χειρουργηθεί. 
        Άρα, λοιπόν, εν κατακλείδι, εμάς μας ενδιαφέρει απόλυτα να λειτουργήσει η Καρδιοχειρουργική Κλινική και θα λειτουργήσει, διότι ο ίδιος ο Υπουργός έχει παρέμβει να γίνει η επιλογή-αξιολόγηση του διευθυντού της Καρδιοχειρουργικής Κλινικής, οπότε μέσα στο καλοκαίρι θα έχει ολοκληρωθεί η διαδικασία για να λειτουργήσει εύρυθμα η κλινική, η οποία και λειτουργεί τώρα. 
        ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
        Εισερχόμεθα στη συζήτηση των επικαίρων ερωτήσεων δεύτερου κύκλου.
        Πρώτη είναι η με αριθμό 990/31-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη μεταφορά της λυματολάσπης από την Ψυττάλεια στο Λατομείο Μουσαμά. 
        Η επίκαιρη ερώτηση του κυρίου συναδέλφου έχει ως εξής: 
        «Όπως πληροφορηθήκαμε από τα Μέσα Ενημέρωσης, αποφασίστηκε η μεταφορά της λυματολάσπης της Ψυττάλειας και η εναπόθεσή της στο Λατομείο Μουσαμά στα όρια των Δήμων Άνω Λιοσίων και Πετρούπολης. 
        Η Δημοτική Αρχή Άνω Λιοσίων και η Νομαρχιακή Αρχή Δυτικής Αττικής που δεν είχαν προηγουμένως ερωτηθεί, με συνεδριάσεις του Δημοτικού και Νομαρχιακού Συμβουλίου και συμμετοχή κατοίκων, καταδίκασαν την κυβερνητική απόφαση και αποφάσισαν κινητοποιήσεις για την αποτροπή της. 
        Η χρήση ενός ακόμη χώρου για απόρριψη ρυπογόνων αποβλήτων στην πολύπαθη αυτή περιοχή, που αποφασίσθηκε με συνοπτικές διαδικασίες μας βρίσκει εντελώς αντίθετους και αποφασισμένους να συμπαρασταθούμε στους κατοίκους του Δήμου Άνω Λιοσίων αλλά και των γειτονικών δήμων, που υφίσταται ένα ακόμα οδυνηρό πλήγμα κατά της ποιότητας της ζωής τους, κοντά στα άλλα που έχουν υποστεί κατά καιρούς. 
        Ερωτάται ο κ. Υπουργός
        Αν θα ανακληθεί η απόφαση για χρήση του Λατομείου Μουσαμά ως υποδοχέα της λυματολάσπης της Ψυττάλειας, μετά την καθολική αντίδραση των κατοίκων και της Αυτοδιοίκησης».
        Το λόγο  για να απαντήσει έχει ο Υφυπουργός κ. Ξανθόπουλος. 
        ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε και ευχαριστώ και τον κύριο Βουλευτή γιατί με την ερώτησή του δίνεται η ευκαιρία σ’ ένα μείζον θέμα, το οποίο έχει εξελίξεις όλη την ημέρα σήμερα, να ενημερώνουμε συνεχώς για το τι ακριβώς συμβαίνει. 
        Κατ’ αρχήν ουδέποτε ετέθη θέμα μεταφοράς της λυματολάσπης στο Λατομείο Μουσαμά, συνεπώς δεν υπάρχει θέμα ανάκλησης αυτής της απόφασης. Απλώς ελέχθη από την αρχή ότι το λατομείο αυτό, όπως και σήμερα, σκεπάζεται με χώμα και κλαδιά, υφίσταται μια ανάπλαση, και θα είναι ο χώρος όπου θα μαζεύεται κάποια ποσότητα χώματος και κλαδιών και θα μεταφέρεται από εκεί, στο ΧΥΤΑ Άνω Λιοσίων, όπου θα γίνεται η εδαφοποίηση της λάσπης. 
        Αλλά ας πάρουμε τα πράγματα από την αρχή. Οι κάτοικοι της Δυτικής Αττικής δικαίως διαμαρτύρονται έντονα γιατί εδώ και πολλές δεκαετίες έχουν δύο θλιβερά προνόμια. Πρώτον, δέχονται δυστυχώς τα σκουπίδια όλου του Λεκανοπεδίου στην περιοχή τους και μάλιστα μόλις πρόσφατα –καθυστερημένα δυστυχώς- αποφασίστηκε στην πράξη η δημιουργία άλλων δύο χωματερών, επιτέλους προκηρύχθηκαν ως έργα και θα αρχίζουν να κατασκευάζονται αρχές Σεπτεμβρίου και δεύτερον…
        ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ποια; 
        ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Προκηρύχθηκαν, κύριε Τσοχατζόπουλε, μάλλον χωροθετήθηκαν από την προηγούμενη Υπουργό κ. Παπανδρέου και ουσιαστικώς αρχίζει η αποσφράγιση των προσφορών του διαγωνισμού στο τέλος Αυγούστου, αρχές Σεπτεμβρίου. 
        ΔΗΜΗΤΡΙΟΣ ΤΣΙΟΓΚΑΣ: Σε ποιο μέρος; 
        ΠΡΟΕΔΡΕΥΩΝ (Γεώργιος Σούρλας): Δεν μπορούμε να συνεχίσουμε έτσι όμως. 
        Κύριε Τσοχατζόπουλε, αποδυναμώνετε και τον κ. Βρεττό και σίγουρα δεν είναι στις προθέσεις σας αυτό. Να μιλήσει ο κ. Βρεττός και, αν χρειαστεί, θα επιτρέψουμε και παρέμβαση.
        ΚΩΝΣΤΑΝΤΙΝΟΣ ΒΡΕΤΤΟΣ: Είναι και δική μου ερώτηση αυτή. 
        ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Και δεύτερον, επίσης επιβαρυντικό για την περιοχή -και το λέω επίσης με λύπη- εδώ και έξι, επτά χρόνια η λυματολάσπη πηγαίνει και πέφτει ως έχει, ακατέργαστη, στο ΧΥΤΑ Άνω Λιοσίων. Γιατί; Διότι στο δρόμο κατασκευής του εργοστασίου του βιολογικού καθαρισμού στην Ψυττάλεια χάθηκε το υπεσχημένο -και στην Ευρωπαϊκή Ένωση και στους Έλληνες πολίτες- εργοστάσιο ξήρανσης της λάσπης. Δεν έγινε ποτέ. 
      Τι έκανε το ΥΠΕΧΩΔΕ; Πρώτον, προκήρυξε αμέσως το σχετικό διαγωνισμό για να γίνει επιτέλους η ξήρανση της λάσπης, να μετατραπεί σ’ έναν άοσμο κόκκο χωρίς κινδύνους για το περιβάλλον, με μεγάλη θερμική ικανότητα και να μπορεί να διατεθεί εύκολα οπουδήποτε, και μάλιστα επ’ αμοιβή, για παραγωγή ενέργειας ή για οποιαδήποτε άλλη χρήση. Αυτό θα είναι έτοιμο, σύμφωνα με τη διαδικασία του διαγωνισμού, και χωρίς να υπάρχει καμία δυνατότητα αστοχίας, σε δύο χρόνια από σήμερα. 
      Ερώτημα: Αυτά τα δύο χρόνια τι γίνεται; Τι θα γίνουν οι εφτακόσιοι τόνοι λάσπης την ημέρα που παράγονται αυτήν τη στιγμή στην Ψυττάλεια; Έγινε διαγωνισμός από την καθ’ ύλην αρμόδια ΕΥΔΑΠ, που έχει και την ευθύνη της διάθεσης της λάσπης. Ο πρώτος μειοδότης πρότεινε κάτι το οποίο περιβαλλοντικά δεν έστεκε. Εμείς το απορρίψαμε ως ΥΠΕΧΩΔΕ. Ήταν η αεριοποίηση στο χώρο της Ψυττάλειας. Ο δεύτερος μειοδότης πρότεινε μία λύση, την εδαφοποίηση, διεθνώς αναγνωρισμένη και ευρείας εφαρμογής, που εφαρμόζεται επίσης και στη Θεσσαλονίκη. Συνεπώς με τη λύση αυτή μεταφέρεται η λάσπη στα Άνω Λιόσια, δεν πέφτει ούτε κιλό λάσπης, μόλις εφαρμοστεί η λύση, στη χωματερή, αλλά σ’ ένα χώρο ήδη κορεσμένο από σκουπίδια, περίπου πενήντα στρεμμάτων, ανακατεύεται με άλλες δύο δόσεις χώματος, κλαδιών και πριονιδίων, γίνεται επιτόπου η εδαφοποίηση και σκεπάζεται επίσης επιτόπου ένα μέρος των τριακοσίων δέκα στρεμμάτων που αυτήν τη στιγμή αποτελούν το όνειδος της περιοχής γιατί είναι κορεσμένη η χωματερή, γεμάτη σκουπίδια. Άρα γίνεται εκεί η εδαφοποίηση και η κάλυψη με την απαιτούμενη φυτική γη, περίπου ύψους δυόμισι μέτρων. Αυτή είναι η πρόταση, αυτή προχωρούμε. Και επειδή δικαίως είναι δύσπιστοι οι κάτοικοι  -και εγώ θα ήμουν δύσπιστος…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα θα τα πείτε στη δευτερολογία σας. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα συνεχίσω στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ο κ. Βρεττός έχει το λόγο. 
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      Κύριε Πρόεδρε, δεν ήρθα εδώ για να υποστηρίξω μια πολιτική προηγουμένων κυβερνήσεων, η οποία ουδέποτε με εξέφρασε, σχετικά με τη διαχείριση των απορριμμάτων της πρωτεύουσας. Η πολιτική αυτή είναι στηριγμένη σε μια πλατιά συναίνεση των κατοίκων της πρωτεύουσας, σε μια λογική απαράδεκτη, που λέει ότι τα σκουπίδια μας θα τα εναποθέσουμε στην αυλή του γείτονα. Και στη δημιουργία αυτής της λογικής συνετέλεσαν και ηγεσίες κομμάτων και μέσα ενημέρωσης και οι τοπικές αυτοδιοικήσεις της πρωτεύουσας. Αυτό είναι το ένα. 
      Το δεύτερο είναι ότι κολλήσαμε όλοι μας στο ότι θα πρέπει να κάνουμε την εναπόθεση των απορριμμάτων σε ΧΥΤΑ, δηλαδή σε χωματερές. Μάλιστα μόλις προηγουμένως είπατε ότι δύο νέες χωματερές ιδρύονται στην περιοχή της Αττικής, κάτι που είναι κορυφαίο λάθος να το λέτε και μόνον. Αυτά τα δύο στοιχεία μας οδήγησαν και μας οδηγούν σε αδιέξοδα.
      Θέμα πρώτον: Δεν είναι δυνατόν να μιλάμε στην Αττική για ΧΥΤΑ. Είναι απαράδεκτο να το συζητάμε για τη σημερινή εποχή. Πρέπει να μιλήσουμε για άλλες μεθόδους. Και θέμα δεύτερον: Θα πρέπει να καταλάβουν  οι κάτοικοι της πρωτεύουσας ότι θα πρέπει να πάρουν ένα μέρος της διαχείρισης των απορριμμάτων οι ίδιοι πάνω τους και δεν είναι ώρα να το αναλύσουμε αυτό τώρα. 
      Σχετικά με τη λάσπη της Ψυττάλειας, δεν ξέρω τι έχετε συμφωνήσει, αλλά η αίσθησή μου είναι, κύριε Υπουργέ,  ότι δεν τη δέχονται –και πολύ σωστά κάνουν- οι κάτοικοι των Άνω Λιοσίων, έστω και με την πρόταση που τους κάνετε. Διότι τι λέτε; Θα μεταφέρετε τη λάσπη εκεί και θα επακολουθήσει η επεξεργασία. Είναι δύσπιστοι –και δικαίως- οι κάτοικοι. Ξέρουν πολύ καλά ότι μπορεί να γίνει μια επεξεργασία δεκαπέντε, είκοσι ημερών και στη συνέχεια η λάσπη αυτούσια θα εναποτίθεται εκεί, με όλα τα γνωστά αποτελέσματα και τις επιπτώσεις που αυτό θα έχει για τους κατοίκους των γύρω περιοχών. Εκεί μένω, κύριε Υπουργέ. Δεν μένω σε βόρεια προάστια, αριστοκρατικά. Μένω εκεί κοντά και μπορώ να σας διαβεβαιώσω ότι η κατάσταση είναι πραγματικά αφόρητη κι ότι όταν φυσάει ο κατάλληλος άνεμος, φέρνει τη μυρωδιά στα σπίτια και τότε η κατάσταση είναι αφόρητη. Συνεπώς θα πρέπει να είμαστε πολύ πιο ευαίσθητοι, πολύ πιο αποτελεσματικοί.
      Τι εννοώ με αυτό; Έπρεπε να είχατε κάνει πιο γρήγορα τη δημοπράτηση του έργου ξήρανσης. Πότε την ξεκινήσατε; Δεν μας είπατε. Σίγουρα πολύ αργά. Τώρα θα ήταν ίσως προετοιμασμένο το έδαφος, για να εναποθέσουμε τη λάσπη στην Ψυττάλεια και όχι να λέμε ότι μας μένουν ακόμη δύο χρόνια για την πλήρη λειτουργία του έργου. Συνεπώς έχετε κι εσείς ένα μεγάλο μέρος της ευθύνης για την κατάσταση που δημιουργήθηκε. Δεν ξέρω τι έχετε συμφωνήσει με την τοπική και Νομαρχιακή Αυτοδιοίκηση και τι θα κάνετε. Πάντως, απ’ ό,τι φαίνεται δεν θα σας αφήσουν οι κάτοικοι των Άνω Λιοσίων να εναποθέσετε τη λάσπη της Ψυττάλειας για άλλη μια φορά στην περιοχή τους. 
      Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Βρεττό.
     Κύριε Υπουργέ, έχετε το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι οι κάτοικοι των Άνω Λιοσίων θα είχαν κάθε λόγο να μη μας αφήσουν να ρίξουμε –εγώ το δηλώνω μέχρι σήμερα- τη λάσπη της Ψυττάλειας ωμή, όπως είναι, στη χωματερή. Προτείνουμε κάτι τελείως διαφορετικό, το είπα και προηγουμένως. Η λάσπη απλώς πηγαίνει εκεί, γίνεται έδαφος και σκεπάζει επιτέλους τα τριακόσια δέκα στρέμματα του αίσχους, που υπάρχει στη χωματερή αυτή, της κορεσμένης από σκουπίδια περιοχής και τα μετατρέπει σε πάρκο.
     Αυτή είναι η πρόταση και επειδή δικαίως επίσης δυσπιστούν οι κάτοικοι, τους παρεκάλεσε χθες ο κ. Σουφλιάς να στείλουν εκπροσώπους τους μαζί με τους δήμους και τους ενδιαφερόμενους και αντιδρώντες κατοίκους στη Θεσσαλονίκη, όπου αυτό εφαρμόζεται με επιτυχία. Έχουμε δε μόλις ένα κείμενο από τους δήμους της περιοχής, είναι η ανατολική Θεσσαλονίκη, που ευγνωμονεί το Πανεπιστήμιο της Θεσσαλονίκης, γιατί έκανε αυτήν την πιλοτική εφαρμογή. Είναι πάρα πολύ ωραίο, ελάτε να το δείτε. Δεν το λέμε εμείς ούτε η «Μπιλφίγκερ» η γερμανική εταιρεία που το προτείνει, αλλά οι κάτοικοι της περιοχής.
     ΚΩΝΣΤΑΝΤΙΝΟΣ ΒΡΕΤΤΟΣ: Αφού είναι τόσο ωραίο, κάντε το κάπου αλλού που να το θέλουν!
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι Τετάρτη-Πέμπτη θα γίνει αυτή η μετάβαση και εάν δεν πειστούν από αυτό που θα δουν, εδώ είμαστε να το ξανασυζητήσουμε. Θα πειστούν, όμως, οπωσδήποτε, γιατί πιστεύω ότι είναι προφανής λύση και διεθνώς εφαρμοζόμενη.
     Είπατε κάτι άλλο πολύ σημαντικό, ότι θα έπρεπε να υπάρχει άλλη πολιτική για τα σκουπίδια εδώ και πάρα πολλά χρόνια. Ανοίγετε ένα τεράστιο θέμα, στο οποίο και εγώ συναινώ και θα μπορούσα να το συζητήσω μαζί σας, αλλά, δυστυχώς, αυτή η πολιτική δεν χαράζεται από τη μια μέρα στην άλλη. Είναι πολιτική δεκαετιών που ολοκληρώνεται καλώς ή κακώς εδώ και μερικά χρόνια με τις δύο νέες χωματερές. Ελπίζω πράγματι να ξεφύγουμε από αυτό το παλαιολιθικό σύστημα και να πάμε σε κάτι καλύτερο. 
     ΚΩΝΣΤΑΝΤΙΝΟΣ ΒΡΕΤΤΟΣ: Και μόνο που σας ακούν τώρα να λέτε τη λέξη «χωματερή» δημιουργείται τεράστιο πρόβλημα.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ακούστε, θαύμα δεν γίνεται πουθενά. Διεθνώς, για να μπορέσει να αλλάξει η διαχείριση των σκουπιδιών –και αναφέρομαι σε Γερμανία, Γαλλία κλπ.- απαιτούνται δέκα με είκοσι χρόνια. Ας αρχίσουμε τώρα, λέτε. Έχετε δίκιο. Ας κάνουμε κάτι άλλο από τώρα για την επόμενη δεκαετία. 
     Προς το παρόν, όμως, πού θα πάνε τα σκουπίδια; Πρέπει, δυστυχώς, να συνεχίσουμε με τους χώρους υγειονομικής ταφής και επιτέλους –για να πούμε και το καλό- η προηγούμενη Κυβέρνηση χωροθέτησε και εμείς αποδεχόμαστε να γίνουν άλλες δύο επιτέλους τέτοιες θέσεις εναπόθεσης, για να ανακουφιστεί η ταλαιπωρημένη δυτική Αττική και η περιοχή της απ’ αυτό το κακό μονοπώλιο υποδοχής σκουπιδιών.
     Τελειώνοντας, θα ήθελα να σας πω ότι όλοι μας, και εσείς και εγώ, αισθανόμαστε πολύ άσχημα, όταν πηγαίνουμε στην περιοχή που και εσείς ζείτε. Πράγματι είναι κάτι που μας κάνει να αισθανόμαστε ντροπή, ως πολίτες, και ελπίζουμε με διάφορα παράλληλα έργα να αναβαθμίσουμε την ποιότητα της ζωής σας το ταχύτερο δυνατόν, πέραν της όποιας προωθούμενης λύσης για την ακίνδυνη εδαφοποίηση της λάσπης στο ΧΥΤΑ Άνω Λιοσίων.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Θα συζητηθεί τώρα η δεύτερη η με αριθμό 996/31.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των πευκοδασών κλπ..
     Αναλυτικότερα η επίκαιρη ερώτηση του κυρίου συναδέλφου έχει ως εξής:
     «Σε άθλια κατάσταση βρίσκονται τα πευκόφυτα και τα πευκοδάση της χαμηλής ζώνης της χώρας, με ολέθριες συνέπειες στο περιβάλλον και στην υγεία των κατοίκων των μεγαλουπόλεων μιας και το ελάχιστο πράσινο υποβαθμίζεται και καταστρέφεται, ενώ η κυβέρνηση αδιαφορεί και ολιγωρεί. 
     Η συνειδητή έλλειψη κυβερνητικής πολιτικής συνολικότερης προστασίας και διαχείρισης των δασών και οι λιγοστές έρευνες που γίνονται για την αντιμετώπιση του συγκεκριμένου προβλήματος έχουν σαν συνέπεια τις διιστάμενες επιστημονικές απόψεις για την αιτία του προβλήματος, δηλαδή στο κατά πόσο ευθύνεται το έντομο Μαρσαλίνα Χελένικα (βαμβακαία), συνέπεια που χρησιμοποιεί σαν άλλοθι η Κυβέρνηση για να δικαιολογεί την απραξία της.
     Ερωτάται ο κύριος Υπουργός:
     Τι ενέργειες θα κάνει για να διαπιστωθούν οι πραγματικές αιτίες υποβάθμισης και καταστροφής των πευκόφυτων και πευκοδασών;
     Τι ενέργειες θα κάνει για την αντιμετώπιση του προβλήματος;».
     Στην ερώτηση του κυρίου συναδέλφου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
     Κύριε Υπουργέ, έχετε το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και  Τροφίμων): Κύριε Πρόεδρε, κύριοι συνάδελφοι, μιλούμε για ένα μείζον θέμα που αφορά τα αλσύλλια, τα δάση. Εάν δεν έχουμε αίσιο αποτέλεσμα στις ενέργειες που κάνουμε, κινδυνεύουμε να οδηγηθούμε σε οικολογική καταστροφή. 
     Πρέπει να πούμε ότι το πρόβλημα δημιουργήθηκε το 1996, όταν μάλιστα με επιδοτούμενα προγράμματα του Υπουργείου Γεωργίας τότε ξεκίνησε ο εμβολιασμός των πευκοδασών με το έντομο Μαρσαλίνα Χελένικα, προκειμένου να αυξηθεί η απόδοση των μελισσών, να παίρνουμε δηλαδή περισσότερο μέλι.
      Αυτοί οι μαζικοί εμβολιασμοί επέφεραν πρόβλημα στην ισορροπία στη φύση, με αποτέλεσμα τα πεύκα να πλήττονται από βαμβακάδα, να ξεραίνονται και πολλά από αυτά να πεθαίνουν. 
      Θέλω να σας πω ότι το πρόβλημα αντιμετωπίστηκε κατ’ αρχάς με ξέπλυμα των πεύκων, κάτι το οποίο δεν απέδωσε. Ο Υπουργός Αγροτικής Ανάπτυξης και Τροφίμων έχει εκδώσει ήδη απόφαση απαγόρευσης των εμβολιασμών. Έχουμε συστήσει ομάδα εργασίας που αποτελείται από το Γεωπονικό Πανεπιστήμιο, από το Μπενάκειο και το ΕΘΙΑΓΕ προκειμένου να γίνουν πιλοτικοί ψεκασμοί και μάλιστα σε αλσύλλια που υπέδειξαν οι δήμοι με τους οποίους έχουμε άριστη συνεργασία, σε συνεργασία με το Υπουργείο Υγείας, έτσι ώστε να δούμε αν, με φάρμακα τα οποία είναι φιλικά στο περιβάλλον, με βιολογικά φάρμακα που δεν προκαλούν προβλήματα στην υγεία των πολιτών, μπορέσουμε να καταπολεμήσουμε το μείζον αυτό πρόβλημα. Οι πιλοτικοί ψεκασμοί αρχίζουν αυτές τις μέρες. Ελπίζουμε ότι θα έχουμε θετικά αποτελέσματα, έτσι ώστε πλέον να προσφύγουμε σε μαζικούς ψεκασμούς και να μπορέσουμε να αντιμετωπίσουμε το μείζον αυτό πρόβλημα, το οποίο δεν είναι μόνο στα αλσύλλια της Αττικής, αλλά και σε άλλες περιοχές της χώρας.
      Θεωρούμε δε ότι το πρόβλημα προέκυψε από εμβολιασμούς όχι από τους κατά κύριο επάγγελμα μελισσοκόμους με τους οποίους έχουμε συζητήσει και έχουν και αυτοί αντιληφθεί ότι αν καταστραφούν τα δάση και αυτοί θα υποστούν πολύ μεγάλη καταστροφή, αλλά κυρίως από μελισσοκόμους που ασκούν την μελισσοκομία ως δευτερεύον επάγγελμα. Δηλαδή, αυτοί οι οποίοι δεν είναι κατά κύριο επάγγελμα μελισσοκόμοι, αλλά έχουν λίγες κυψέλες και ως δευτερεύον επάγγελμα ασκούν τη μελισσοκομία.
      Γίνεται μία μεγάλη προσπάθεια. Έχουμε συζητήσει πολλές φορές με όλους τους εκπροσώπους των δήμων της Αττικής, έχουμε συζητήσει με τους μελισσοκόμους και με την πανεπιστημιακή κοινότητα. Δεν υπάρχει κάτι παρόμοιο στη διεθνή βιβλιογραφία, δυστυχώς, πάνω στο οποίο μπορούμε κι εμείς να στηριχθούμε και να πάρουμε δραστικά μέτρα. Προχωρούμε σε πιλοτικούς ψεκασμούς και πιστεύουμε ότι θα έχουμε αποτελέσματα τέτοια, έτσι ώστε να μπορέσουμε να προχωρήσουμε σε ουσιαστική αντιμετώπιση του προβλήματος.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Οι εμβολιασμοί είναι για τη μείωση του πληθυσμού του συγκεκριμένου εντόμου; Εάν είναι οι εμβολιασμοί στις ομάδες του πληθυσμού των εντόμων αυτών, πρέπει να αναμένουμε και τα αποτελέσματα. Είναι γεγονός ότι…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ψεκασμοί, όχι εμβολιασμοί. 
      ΔΗΜΗΤΡΙΟΣ ΤΣΙΟΓΚΑΣ: Με τους ψεκασμούς έχουμε σοβαρές επιφυλάξεις, κύριε Υπουργέ, για τους κινδύνους που εγκυμονούν για τους κατοίκους, γιατί μιλάμε για περιαστικά δάση, μιλάμε για πάρκα. Μιλάμε δηλαδή για τα πεύκα που είναι στις χαμηλές ζώνες και όχι αυτά που είναι στα βουνά. Βεβαίως, πρέπει να πάρουμε υπόψη και την παρουσία των ανθρώπων εκεί και κυρίως των παιδιών. Μπορεί να έχουμε ανεπανόρθωτη ζημιά στην υγεία…
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός είπε για ψεκασμούς φιλικούς προς το περιβάλλον, να σας θυμήσω. 
      ΔΗΜΗΤΡΙΟΣ ΤΣΙΟΓΚΑΣ: Θέλει μία προσοχή αυτό. Βέβαια, πρέπει να πούμε ότι με όλα αυτά που έχουν γίνει υποβαθμίζεται το περιβάλλον. Να το πούμε απλά: Στεγνώνουν τα πεύκα απ’ όλη αυτήν την ιστορία. 
      Βέβαια, πρέπει να πούμε ότι με αυτά θα έχουμε πολλαπλές συνέπειες για τους κατοίκους των πόλεων. Λιγοστεύει το πράσινο. Δεν υπάρχει έστω και ένα μικρό πάρκο αναψυχής, ένα φιλικό περιβάλλον στο οποίο θα μπορούν οι άνθρωποι να κάνουν τη βόλτα τους. 
      Βεβαίως, δεν έχουν καμία ευθύνη οι μελισσοκόμοι. Αυτά έγιναν για πολύ συγκεκριμένους λόγους τα προηγούμενα χρόνια. Όμως, πρέπει να πούμε ότι σήμερα υπάρχει μία έλλειψη κυβερνητικής πολιτικής στην προστασία των δασών και του πράσινου, γενικότερα του περιβάλλοντος. Νομίζουμε ότι με αφορμή αυτό το γεγονός θα πρέπει να παρθούν πολύ συγκεκριμένα μέτρα, να δοθούν συγκεκριμένες απαντήσεις, όχι μόνο εδώ σε μας, αλλά κυρίως στους δήμους, στις νομαρχίες που εντοπίζεται το πρόβλημα αυτό, καθώς και για τα αποτελέσματα που θα έχουμε. Νομίζουμε ότι πρέπει άμεσα να παρθούν συγκεκριμένα μέτρα. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Κοντός έχει το λόγο για να δευτερολογήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αντιλαμβάνομαι πλήρως την ανησυχία του συναδέλφου, διότι από τη μία πλευρά έχουμε το πρόβλημα –οδηγούμαστε σε οικολογική καταστροφή- και από την άλλη πλευρά προέχει και η προστασία της υγείας των πολιτών. 
    Σας λέω, λοιπόν, ότι μιλούμε για ένα πειραματικό πρωτόκολλο ηπίων ψεκασμών, σε δείγμα πευκών. Μιλούμε για μία πιλοτική εφαρμογή, ένα πιλοτικό πρόγραμμα που γίνεται σε συνεργασία με το Υπουργείο Υγείας. Υπάρχει μία ομάδα εργασίας που αποτελείται από επιστήμονες του Γεωπονικού Πανεπιστημίου, όπως σας είπα, του ΕΘΙΑΓΕ και επιστήμονες από το Μπενάκειο. Λαμβάνουμε όλα τα απαιτούμενα μέτρα, έτσι ώστε να μην υπάρξει κανένα πρόβλημα στην υγεία των πολιτών. 
    Θέλω δε να σας πω ότι πλέον δεν γίνονται εμβολιασμοί. Υπάρχει απόφαση, όπως σας είπα, του Υπουργού Αγροτικής Ανάπτυξης και Τροφίμων του κ. Μπασιάκου, με την οποία απαγορεύονται οι εμβολιασμοί, έτσι ώστε να μην έχουμε περαιτέρω επέκταση του προβλήματος. 
    Ας δούμε, λοιπόν, με επιβολή πολύ σοβαρών κυρώσεων τι αποτελέσματα θα έχουμε από τους ψεκασμούς που γίνονται. Εμβολιασμοί δεν γίνονται. Παράλληλα, με νερό πλένονται τα δένδρα σε πάρα πολλές περιπτώσεις, χωρίς όμως δυστυχώς, να έχουμε τα αναμενόμενα αποτελέσματα. 
    Γίνεται μία συντονισμένη προσπάθεια -και γι’ αυτό θέλω να σας διαβεβαιώσω- από το Υπουργείο Αγροτικής Ανάπτυξης και Τροφίμων, από τους δήμους της Αθήνας και τις κοινότητες. Ελπίζουμε να έχουμε θετικά αποτελέσματα, έτσι ώστε να αντιμετωπίσουμε αποτελεσματικά το πρόβλημα. 
    ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 993/31.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των Μονάδων Εντατικής Θεραπείας στα δημόσια νοσοκομεία. 
      Αναλυτικότερα η επίκαιρη ερώτηση του κ. Λεβέντη έχει ως εξής:
    «Καθημερινό είναι το φαινόμενο των επικλήσεων για εξεύρεση κλίνης σε Μονάδα Εντατικής Θεραπείας και επανειλημμένα τα αιτήματα των αρμοδίων φορέων για στελέχωση με το αναγκαίο νοσηλευτικό και ιατρικό προσωπικό και λειτουργία των εκατόν σαράντα οκτώ ήδη υπαρχουσών και εξοπλισμένων κλινών ΜΕΘ των δημοσίων νοσοκομείων.
    Ο Πρωθυπουργός, μετά την πρόσφατη επίσκεψή του στο Υπουργείο Υγείας, ανακοίνωσε τη λειτουργία εκατόν τριάντα κλινών εντατικής θεραπείας. Δεν ανέφερε αν θα είναι στα δημόσια νοσοκομεία ή αν θα υλοποιηθούν οι φήμες για ενοικίαση κλινών εντατικής θεραπείας του ιδιωτικού τομέα. Από το Υπουργείο Υγείας αναφέρεται ότι η ενοικίαση κλινών ΜΕΘ στα ιδιωτικά θεραπευτήρια θα χρεώνεται όσο και στο δημόσιο, δηλαδή 200 ευρώ την ημέρα. Το συνολικό κόστος, όμως, μιας κλινικής στον ιδιωτικό τομέα, περιλαμβανομένων υλικών, εξετάσεων, φαρμάκων κλπ., κυμαίνεται μεταξύ 1.500-3.000 ευρώ σήμερα και είναι σαφώς υψηλότερο αυτού του δημόσιου τομέα. Ποιος θα επιβαρύνεται για όλη αυτήν την επιπλέον διαφορά υπέρ του ιδιωτικού τομέα; Ο ασθενής; Το ταμείο του; Το Υπουργείο;
    Μετά τα παραπάνω, ερωτάται ο κύριος Υπουργός τι μέτρα προτίθεται να πάρει, ώστε να προσληφθεί άμεσα το αναγκαίο προσωπικό για να λειτουργήσουν οι εκατόν σαράντα οκτώ, πλήρως εξοπλισμένες κλίνες, των δημόσιων νοσοκομείων;
    Προτίθεται το Υπουργείο να συνάψει συμφωνία με τον ιδιωτικό τομέα για ενοικίαση κλινών εντατικής θεραπείας και με ποιο κόστος; 
    Ποιος θα επιβαρύνεται με το σύνολο του κόστους; Οι εκατόν τριάντα κλίνες εντατικής θεραπείας που ανακοίνωσε ο Πρωθυπουργός ότι θα λειτουργήσουν, θα ανήκουν στο δημόσιο ή στον ιδιωτικό τομέα;»
    Στην ερώτηση του συναδέλφου θα απαντήσει ο Υφυπουργός Υγείας και Κοινωνικής Αλλληλεγγύης κ. Γιαννόπουλος.
    Κύριε Υπουργέ, έχετε το λόγο.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, χαίρομαι γιατί μέσα σε τρεις ημέρες μου δίνεται η δυνατότητα να απαντήσω πάνω στο ίδιο περιεχόμενο μιας ερωτήσεως. Ο έγκριτος συνάδελφος κ. Λεβέντης γνωρίζει πολύ καλά το θέμα των εντατικών μονάδων. Όπως και την Παρασκευή δόθηκε απάντηση στον καθηγητή τον κ. Γρηγοράκο, το συνάδελφο εντατικολόγο, λέμε και πάλι τα εξής: Είναι γεγονός ότι υπάρχει αυτός ο μεγάλος αριθμός των κλινών εντατικής θεραπείας, οι οποίες είναι πλήρως εξοπλισμένες και δεν λειτουργούν. 
    Είναι δέσμευση του Πρωθυπουργού και του ιδίου του Υπουργού, οι οποίοι είπαν ότι το προσωπικό αρχίζει πλέον και προσλαμβάνεται από τις διαδικασίες των διαγωνισμών του 2003-2004 και από το επίπεδο των stage που έχουμε. Οι συμβασιούχοι, οι οκταμηνίτες, οι μόνιμοι κατά προτεραιότητα θα στελεχώσουν τις μονάδες, για να μπορέσουμε να λειτουργήσουμε πράγματι αυτές τις μονάδες εντατικής θεραπείας, οι οποίες είναι πλήρως εξοπλισμένες και δεν λειτουργούν.
    Όμως, κύριε συνάδελφε, θα πρέπει να ξέρουμε το εξής: Έως ότου «λειτουργήσουν» οι κλίνες και έχουμε επάρκεια κλινών, πρέπει κάτι να κάνουμε. Είναι πια τραγικό να χάνουμε αρρώστους, γιατί δεν βρίσκουν ένα κρεβάτι εντατικής θεραπείας. 
    Είμαι υποχρεωμένος να καταθέσω τη σημερινή εικόνα, όπως και αυτή της Κυριακής και του Σαββάτου, που υπήρχε στο ΕΚΑΒ. Θα τα καταθέσω για να δείτε ακριβώς τι συμβαίνει. Μάλιστα, αυτές ήταν από τις ήπιες ημέρες. 
      Είκοσι ένα περιστατικά στη λίστα του ΕΚΑΒ το Σάββατο, δεκαπέντε περιστατικά την Κυριακή και δεκατρία περιστατικά σήμερα ζητούν εναγωνίως ένα κρεβάτι σε μονάδες εντατικής θεραπείας. Και το ξέρουν πολύ καλά όλοι οι συνάδελφοι μέσα στην Αίθουσα, πόσες κλήσεις δεχόμαστε από συνανθρώπους μας, συμπολίτες μας, φίλους μας, συγγενείς για να μπορέσουν να βρουν ένα κρεβάτι εντατικής θεραπείας. Τα καταθέτω.
      (Στο σημείο αυτό ο Υφυπουργός Υγείας και  Κοινωνικής Αλληλεγγύης κ. Αθανάσιος Γιαννόπουλος, καταθέτει για τα Πρακτικά το προαναφερθέν έγγραφο σχετικό με τη σημερινή ημερήσια κίνηση Αναπνευστικών Μονάδων Εντατικής Θεραπείας, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής το προαναφερθέν έγγραφο, σχετικό με το ΕΚΑΒ, το οποίο έχει ως εξής:
      «ΕΘΝΙΚΟ ΚΕΝΤΡΟ ΑΜΕΣΗΣ ΒΟΗΘΕΙΑΣ
                                                                                 Αθήνα, 06-06-2005
                                                                                 Α.π.: 13564
      Γραφείο:        ΠΡΟΕΔΡΟΥ
      ΤΗΛΕΦΩΝΟ: 210-7460301
      FAX:               210-7460337
      
                                                                            ΠΡΟΣ
                                                                            Γραφείο Υφυπουργού
                                                                            Υπ’ όψιν Υφυπουργού Υγείας
                                                                             κ. Αθ. Γιαννόπουλου
                                                                             FAX: 210-5231707
      Θέμα: «Κλίνες Μ.Ε.Θ.»
      Κατόπιν τηλεφωνικής επικοινωνίας μας, σας αποστέλλουμε στοιχεία σχετικά με περιστατικά σε λίστα αναμονής Μ.Ε.Θ.:
      Σάββατο 04-06-2005
      21 περιστατικά στη λίστα του ΕΚΑΒ, επαναλαμβανόμενες κλήσεις: πέντε (5)
      Δόθηκαν 3 κρεβάτια σε Μ.Ε.Θ., τα οποία καλύφθηκαν με περιστατικά από τη λίστα και ένα (1) περιστατικό το οποίο ήταν από το Νοσοκομείο Ρόδου και πήγε στη Μ.Ε.Θ. ΠΕΠΑΓΝΙ.
      Κυριακή 05-06-2005
      15 περιστατικά, επαναλαμβανόμενες κλήσεις: τέσσερις (4)
      Δόθηκαν τέσσερα (4) κενά κρεβάτια από Μ.Ε.Θ. και τα οποία καλύφθηκαν με περιστατικά από τη λίστα του ΕΚΑΒ.
      Δευτέρα 06-06-05
      13 περιστατικά μέχρι στιγμής, επαναλαμβανόμενες κλήσεις οκτώ (8)
      Δόθηκαν δύο (2) κρεβάτια στη Μ.Ε.Θ. Ευγενιδίου, στην οποία δεν έχει διακινηθεί κανένα περιστατικό διότι δεν πληροί τις προδιαγραφές.
                                                           Ο ΠΡΟΕΔΡΟΣ ΤΟΥ ΕΚΑΒ
                                                              ΒΑΣΙΛΕΙΟΣ ΚΕΚΕΡΗΣ»)
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ήταν αδιανόητο, λοιπόν, σήμερα να μην πάρουμε μέτρα, διότι στη θέση αυτή, αγαπητέ συνάδελφε και κύριοι συνάδελφοι, μπορούσαμε να βρεθούμε εμείς οι ίδιοι, οι συγγενείς μας, οι γονείς μας, τα αδέλφια μας, οι απλοί συμπολίτες μας. Δεν θα πρέπει, λοιπόν, να πάρουμε μέτρα; Θα πρέπει έτσι να αφήνουμε να διαχέεται η εικόνα αυτή, να χάνουμε κάθε τόσο ανθρώπους, γιατί δεν παίρνουμε μέτρα;
      Στη δευτερολογία μου, κύριε Λεβέντη, θα σας πω ακριβώς την οικονομική παράμετρο που εσείς βάζετε και στοιχειοθετείτε ως μείζον θέμα το οικονομικό σκέλος, για να σας αποδείξω ότι δεν είναι αυτό το μείζον θέμα. Απλούστατα, υπήρξε επί τόσα χρόνια η απροθυμία ενδεχομένως κάποιων ή η έλλειψη γνώσης για να λύσουν το θέμα αυτό. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, το κακό είναι ότι είπε ότι θα απαντήσει στη δευτερολογία του ο κύριος Υπουργός και έτσι εγώ δεν θα μπορέσω να απαντήσω στην τοποθέτησή του, όσον αφορά το οικονομικό σκέλος, που για εμάς είναι σοβαρότατο και δεν τίθεται μόνο από εμάς, αλλά τίθεται και από την Εταιρεία Ελλήνων Εντατικολόγων, οι οποίοι επίσης ανησυχούν για αυτή την καθυστέρηση που υπάρχει.
      Λέτε –και πολύ σωστά- κύριε Υπουργέ, ότι δεν πρέπει να αφήσουμε να σέρνεται αυτή η κατάσταση, όπως συμβαίνει χρόνια τώρα. Τι μας εμπόδισε, όμως, όλα αυτά τα χρόνια να την αντιμετωπίσουμε; Η προηγούμενη κυβέρνηση έχει τις ευθύνες της, αλλά εδώ και δεκαέξι μήνες έχουμε άλλη κυβέρνηση. 
      Νομίζω ότι έχει ψηφισθεί εδώ και πολλούς μήνες ένας νόμος –παρά τις δικές μας ενστάσεις- που δίνει τη δυνατότητα στο Υπουργείο να προσλαμβάνει προσωπικό, υποσκελίζοντας αν θέλετε τις διαδικασίες του ΑΣΕΠ. Τι σας εμποδίζει να το κάνετε αυτό τόσον καιρό;
      Και κάτι άλλο. Λέτε και ξαναλέτε κάθε φορά που έρχονται εδώ θέματα για νοσοκομεία κλπ. ότι θα προσληφθεί προσωπικό, δεν ξέρουμε ακόμα πότε θα προσληφθεί. Αλλά τι θα πρωτοκαλύψει αυτό το προσωπικό που θα προσληφθεί, κύριε Υπουργέ; Εκατόν τριάντα κρεβάτια μονάδων εντατικής θεραπείας με τέσσερα άτομα μόνο νοσηλευτικό προσωπικό, όταν πρέπει να είναι σε κάθε κρεβάτι το λιγότερο, να μην πω πέντε με έξι άτομα, αμέσως-αμέσως ξεπερνούν τα πεντακόσια άτομα. 
      Τι θα γίνει με τις άλλες ανάγκες στα άλλα νοσοκομεία; Φοβάμαι ότι τελικά δεν πρόκειται να λυθεί το πρόβλημα και επιλέγετε αυτήν την εύκολη λύση της ιδιωτικής πρωτοβουλίας, ένα είδος πριμοδότησης της ιδιωτικής πρωτοβουλίας θα έλεγα, διότι με αυτό τον τρόπο θα πληρώνουν οι ασθενείς, οι συγγενείς των ασθενών από την τσέπη τους πολύ περισσότερα. Από ό,τι αυτήν τη στιγμή στοιχίζει το κρεβάτι στο δημόσιο, στοιχίζει πολύ περισσότερο στον ιδιωτικό τομέα. Εκτός εάν ελαττωθεί το κόστος εις βάρος της ποιότητας, γιατί υπάρχει και αυτός ο κίνδυνος. 
      Εμείς, λοιπόν, για όλους αυτούς τους λόγους είμαστε πάρα πολύ ανήσυχοι. Πιστεύουμε ότι το πρόβλημα θα έπρεπε να είχε λυθεί. Οι μονάδες εντατικής θεραπείας, τα κρεβάτια αυτά, προσφέρουν πολύτιμες υπηρεσίες. Δεν είναι βέβαια πανάκεια, γιατί πρέπει και αυτό να το τονίσω σαν υπεύθυνος γιατρός, που έχω δουλέψει χρόνια σε βαριά περιστατικά σε μεγάλα νοσοκομεία. Υπάρχει μια αντίληψη που έχει διαχυθεί προς όλο τον ελληνικό λαό ότι αν βρεις κρεβάτι σε μονάδα εντατικής θεραπείας σώθηκες, αλλιώς είσαι καταδικασμένος. Δεν είναι έτσι, γιατί και τα άλλα κρεβάτια επίσης προσφέρουν πολύτιμες υπηρεσίες. Βέβαια, είναι εξειδικευμένα αυτά τα κρεβάτια και πρέπει να χρησιμοποιούνται και πρέπει να είναι διαθέσιμα, όταν τα χρειαζόμαστε, που, δυστυχώς, αυτό δεν συμβαίνει.
      Αυτό είναι το μεγάλο πρόβλημα και δεν νομίζω ότι με αυτόν τον τρόπο θα λυθεί. Διότι εάν διαθέσουμε αυτά τα χρήματα που θα πάνε στον ιδιωτικό τομέα       –πιστεύουμε ότι θα είναι πολύ περισσότερα από αυτά που χρεώνεται τώρα το δημόσιο- για να στελεχώσουμε τις μονάδες, τα κρεβάτια, με το αναγκαίο προσωπικό, τότε θα μας έρθει και φθηνότερα οικονομικά και ασφαλώς θα είναι και επιστημονικά πολύ καλύτερα. 
      Βέβαια, είδα ότι στο νομοσχέδιο για τη δημόσια υγεία περνούν ένα σωρό θέματα σχετικά με αυτό το πρόβλημα που υπάρχει μεν, αλλά που δεν νομίζω ότι λύνεται έτσι, δηλαδή τα ιδιωτικά θεραπευτήρια, έστω μη κερδοσκοπικού χαρακτήρα, να δίνουν και ειδικότητα και βέβαια να έχουν και τέτοιες σχέσεις. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Επιτρέψτε μου, κύριε Υπουργέ, να πω  ότι είναι επιτακτική ανάγκη ο ασθενής με κάκωση και όλα εκείνα τα στοιχεία που συνιστούν ένα βαρύ περιστατικό, να βρίσκει ένα κρεβάτι υποδοχής. 
      Χθες έζησα την βάσανο ενός περιστατικού από τη δική μου εκλογική περιφέρεια –είναι η κ. Ζήση εδώ- από τη Σκιάθο με βαρύτατη κρανιοεγκεφαλική κάκωση. Μεταφέρθηκε με C130, αναζήτησαν κρεβάτι στον Ευαγγελισμό και δεν βρέθηκε. Παρέμεινε εκτός εντατικής για πολλές ώρες. Βρέθηκε ένα κρεβάτι στο Νοσοκομείο της Νίκαιας. Και αντιλαμβάνεστε τώρα πόσο σοβαρή είναι αυτή η υπόθεση.
       Εκείνο που προέχει είναι να βρεθεί κρεβάτι, στον ιδιωτικό, στο δημόσιο τομέα με το λιγότερο δυνατό κόστος, αλλά δεν μπορούμε να μιλάμε για κόστος, αυτό δηλαδή που έχει να κάνει με τη ζωή. 
      Ορίστε, κύριε Υπουργέ, έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, μου κάνει εντύπωση διότι οι αιτιάσεις-ενστάσεις των συναδέλφων εστιάζονται κυρίως στο οικονομικό σκέλος, σαν να αποτελείτε εσείς το θεματοφύλακα των οικονομικών δεδομένων της πατρίδας μας, σαν να είσαστε σύμβουλοι ενδεχομένως του κ. Αλογοσκούφη. 
      Επειδή, λοιπόν, φλέγεστε και ενδιαφέρεστε να μάθετε τα οικονομικά δεδομένα, σας πληροφορώ, κύριε Λεβέντη, και ταυτόχρονα όλη την Αντιπροσωπεία, ότι τα οικονομικά δεδομένα είναι σύμφωνα με την υπουργική απόφαση την 1320/98 επί υπουργίας κ. Γείτονα. Είναι ακριβώς το συνολικό ενοποιημένο κλειστό νοσήλιο, που αναφέρεται συγκεκριμένα τι περιλαμβάνει. Απλούστατα ενεργοποιήσαμε αυτήν την υπουργική απόφαση, την αναλύσαμε και έρχονται τα ασφαλιστικά ταμεία να υπογράψουν πλέον συμβάσεις με τις ιδιωτικές κλινικές που είναι το δεύτερο σκέλος, ξεπερνώντας και το «Ερρίκος Ντυνάν» αν και το ξέρετε, διότι είναι πολυσυζητημένο το θέμα, και θα έχουμε διαθεσιμότητα, σύμφωνα με τις έγγραφες καταθέσεις των ιδιωτικών θεραπευτηρίων, τριάντα πέντε κρεβάτια από τον ιδιωτικό τομέα, σύμφωνα με το –επαναλαμβάνω- ενοποιημένο κλειστό νοσήλιο, χωρίς να υπάρχει καμία επιβάρυνση περαιτέρω. 
      Στο νομοσχέδιο δε, περί δημόσιας υγείας, όπως το έχετε δει, υπάρχουν συγκεκριμένα άρθρα, όσον αφορά τη σύμβαση που υπογράφουν τα ασφαλιστικά ταμεία και το Υπουργείο Υγείας με το μη κερδοσκοπικού χαρακτήρα κοινωφελές ίδρυμα «Ερρίκος Ντυνάν», όπου θα έχουμε την δυνατότητα των τριάντα κλινών ΜΕΘ και επεκτασιμότητα σε δεκατέσσερα κρεβάτια ΜΑΦ.
      Προέχει, κύριοι συνάδελφοι, να σώζουμε ζωές ανθρώπων. Προέχει αυτή τη στιγμή οι συμπολίτες μας να αισθάνονται ασφάλεια. Δεν μπορεί ο καθένας να τρέχει για να βρει ή τον Υπουργό ή τον Υφυπουργό ή τον οποιονδήποτε κολλητό προκειμένου να έχει πρόσβαση σε κρεβάτι ΜΕΘ. 
      Πληρώνουν στα ασφαλιστικά ταμεία. Είναι υποχρεωμένα τα ασφαλιστικά ταμεία να βρουν κρεβάτια. Είναι υποχρεωμένη η πολιτεία να βρει  ένα κρεβάτι σε μονάδα εντατικής θεραπείας. Προέχει, όμως, για μας, το είπαμε, το ομολογήσαμε και πιστεύω ότι γινόμαστε και κατανοητοί και πιστευτοί τέλος πάντων, ότι προτεραιότητα στην πλήρωση, στη στελέχωση των θέσεων αυτών είναι οι μονάδες εντατικής θεραπείας. Και θέλω να πιστεύετε και να γνωρίζετε ότι μέσα σ’ ένα βραχύτατο χρονικό  διάστημα δεκαπέντε ημερών θα έχουμε τη διαθεσιμότητα των κλινών του ιδιωτικού τομέα για να μπορέσουμε να λειτουργήσουμε μαζί. 
      Δεν αποτελεί καμιά φοβία ο ιδιωτικός τομέας. Ο ιδιωτικός τομέας επικουρικά λειτουργεί και πρέπει να αξιοποιήσουμε αυτή την δυνατότητα. Γιατί κύριε Λεβέντη; Δεν αγοράζουμε υπηρεσίες υγείας από τον ιδιωτικό τομέα σε επίπεδο καρδιοχειρουργικό, σε επίπεδο απεικονιστικό, σε επίπεδο υπηρεσιών τεχνητού νεφρού; Πού είναι λοιπόν, η δαιμονολογία αυτή;
      Προέχει για μας η υγεία του ελληνικού λαού. Δεν πρόκειται να κάνουμε πίσω. Και θα δείτε ότι πολύ σύντομα αυτή η αθλιότητα που υπάρχει στο ΕΚΑΒ κάθε μέρα με δεκαπέντε - είκοσι περιστατικά να ζητάνε μονάδα εντατικής θεραπείας, θα αποτελεί πλέον ιστορία για τα ελληνικά ιατρικά χρονικά. 
      ΠΡΟΕΔΡΕΥΩΝ (Γεώργιος Σούρλας):  Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
      Θα συζητηθεί η με αριθμό 70/39/14.4.2005 επερώτηση των Βουλευτών του ΠΑΣΟΚ, κ.κ. Ροδούλας Ζήση, Ευάγγελου Αργύρη, Χρήστου Πρωτόπαπα, Αθανασίου Παπαγεωργίου, Νικολάου-Φωτίου Χατζημιχάλη, Βασιλείου Κεγκέρογλου, Χρήστου Χάιδου, Θάνου Μοραΐτη, Χρύσας Μανωλιά, Δημητρίου Κουσελά, Ιωάννη Δριβελέγκα, Απόστολου Κατσιφάρα, Αθανασίας Μερεντίτη, Εμμανουήλ Στρατάκη, Στέφανου Τζουμάκα, Ευσταθίου Κουτμερίδη, Ιωάννη Μανιάτη, Γεωργίου Παπαγεωργίου, Πέτρου Κατσιλιέρη, Κωνσταντίνου Σπηλιόπουλου, Θεοδώρου Κολιοπάνου, Παναγιώτη Αντωνακόπουλου, Βασιλείου Έξαρχου, Κωνσταντίνου Ρόβλια, Παναγιώτη Σγουρίδη, Αναστασίου Σιδηρόπουλου, Ανδρέα Μακρυπίδη, Θεοδώρας Τζάκρη, Βασιλείου Τόγια, Ιωάννη Τσακλίδη, Χρήστου Παπουτσή, Απόστολου Φωτιάδη, Δημητρίου Βαρβαρίγου, Λάζαρου Λωτίδη, Γεωργίου Ντόλιου, Εμμανουήλ Όθωνα, Αριστείδη Μουσιώνη, Άγγελου Μανωλάκη, Γεωργίου Ανωμερίτη και Μιχαήλ Καρχιμάκη προς τον Υπουργό Αγροτικής Ανάπτυξης και Τροφίμων, σχετικά με τα αγροτικά προϊόντα. 
      Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Ρέππας, ορίζει Κοινοβουλευτικό Εκπρόσωπο για τη συζήτηση της σημερινής επερώτησης τη Βουλευτή κ. Ροδούλα Ζήση. 
      Ο Κοινοβουλευτικός Εκπρόσωπος του ΚΚΕ κ. Κολοζώφ, ορίζει Κοινοβουλευτικό Εκπρόσωπο το Βουλευτή κ. Δημήτριο Τσιόγκα. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος, ορίζει Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη-Αικατερινάρη. 
      Το λόγο έχει ο πρώτος επερωτών κ. Ευάγγελος Αργύρης. 
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, με την επερώτηση που συζητάμε σήμερα ελέγχουμε την Κυβέρνηση της Νέας Δημοκρατίας για τη σημερινή, για εμάς, οδυνηρή κατάσταση της ελληνικής γεωργίας. Εγκαλούμε την Κυβέρνηση και τον κύριο Πρωθυπουργό για τον εμπαιγμό που έκανε στους αγρότες της χώρας μας. Προσπαθήσαμε αληθινά να βρούμε κάτι θετικό, ένα βήμα προς τα εμπρός, κάτι που να δείχνει μια κινητικότητα, ότι κάτι σωστό συμβαίνει στον αγροτικό τομέα εδώ και πάνω από δεκαπέντε μήνες που κυβερνάει η Νέα Δημοκρατία. Θα πρέπει να θυμίσω ότι αυτό είναι περίπου το 30% της θητείας της Κυβέρνησης της Νέας Δημοκρατίας. 
      Δυστυχώς, όλο και περισσότερο πείθεται κανείς ότι οι αγρότες αποτέλεσαν ένα και μόνο σκαλοπάτι για την άνοδο στην εξουσία και τίποτα άλλο. Γιατί πώς αλλιώς εξηγείται ότι μέχρι στιγμής δεν έχουμε δει καμία προεκλογική εξαγγελία της σημερινής Κυβέρνησης της Νέας Δημοκρατίας για τον αγροτικό τομέα να υλοποιείται. Και θα ήθελα, κύριε Υπουργέ, να μας πείτε σήμερα, από αυτό εδώ το Βήμα της Βουλής, έστω και μία προεκλογική δέσμευση που έγινε πράξη, να μας πείτε έστω και μία μεταρρύθμιση, μία πρωτοβουλία, που πήρατε εδώ και δεκαπέντε μήνες για το παρόν και το μέλλον της ελληνικής γεωργίας. Αντίθετα, ασχολείστε με το παρελθόν, ψάχνοντας άλλοθι στα λάθη σας, ασχολείστε με επικοινωνιακά τρικ και κρύβετε την αλήθεια, γιατί δεν σας ενδιαφέρει. Αυτό που θέλετε και προσπαθείτε είναι να χειραγωγήσετε τους αγρότες και ολόκληρο τον τομέα. Αυτή είναι η πολιτική σας, αυτή είναι άλλωστε και η διακυβέρνησή σας. 
      Το τελευταίο διάστημα βλέπουμε τον κύριο Υπουργό ενθουσιασμένο να διατυμπανίζει περιχαρής και μόνος πόσο επιτυχημένη είναι η πολιτική της Νέας Δημοκρατίας στον αγροτικό τομέα. Κύριε Υπουργέ, ποιος νομίζετε ότι σας ακούει; Ποιους νομίζετε ότι πείθετε; Εκτός και αν τα λέτε, για να τα πιστέψετε πρώτα εσείς ο ίδιος και για να τα ακούει η Κυβέρνησή σας, αλλά και πάνω απ’ όλα ο Πρωθυπουργός. 
      Θέλουμε να σας μεταφέρουμε, να βγείτε λίγο από τα γραφεία, γιατί θυμάμαι ότι πολύ παλιά σε κάθε μου περιοδεία ήσασταν εκεί παρών. Αφού είναι τόσο καλά τα πράγματα, γιατί έχετε δεκαπέντε μήνες να βγείτε από το γραφείο σας και να πάτε έστω και σε μία περιοχή να πείτε αυτά τα πράγματα που λέτε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γιατί τα λέτε αυτά; Έχετε άγνοια και σε αυτό. 
      ΕΥΑΓΓΕΛΟΣ ΑΡΓΥΡΗΣ:  Σας λέμε, λοιπόν, κύριε Υπουργέ, ότι οι Έλληνες αγρότες δεν συμμερίζονται τις θριαμβολογίες σας ούτε μπορούν να χαρούν μαζί σας, αφού η πολιτική σας τους έχει φέρει σε απόγνωση και αισθάνονται ανασφάλεια, φόβο και ανησυχία. Γιατί; Γιατί είδαν το εισόδημά τους να εξανεμίζεται, κανένα προϊόν δεν πήγε καλά κατά το 2004, όλα πουλήθηκαν σε εξευτελιστικές τιμές, ενώ μεγάλες ποσότητες προϊόντων παραμένουν απούλητες και βρίσκονται ακόμα στις αποθήκες των παραγωγών και είναι στα αζήτητα. 
       Η ανταγωνιστικότητα της ελληνικής γεωργίας αντιμετώπισε την πλήρη αδιαφορία της Κυβέρνησης, αφού πάνω από δεκαπέντε μήνες δεν προκηρύξατε ούτε ένα έργο, δεν έγινε καμία προκήρυξη για νέες επενδύσεις στη γεωργία και κινδυνεύουμε έτσι να χάσουμε χρήματα και πολύτιμους κοινοτικούς πόρους. Η ακρίβεια στον καταναλωτή αυξήθηκε και τη γεύτηκε και ο Έλληνας αγρότης. Ο αγρότης πούλησε τα προϊόντα του σε απίστευτα χαμηλές τιμές και ο καταναλωτής τα αγόρασε πολύ ακριβά. Κάποιοι, βέβαια, επωφελήθηκαν κερδίζοντας σε βάρος των αγροτών και του καταναλωτή και με τις ευλογίες της Κυβέρνησής σας. 
      Το κόστος παραγωγής αυξήθηκε με πρωτοφανείς ρυθμούς. Ήταν από τις προεκλογικές σας εξαγγελίες. Θέλει ο αγρότης να μπει στο χωράφι να καλλιεργήσει για την επόμενη χρονιά και είναι ήδη χρεωμένος από την προηγούμενη. Πάει να αγοράσει λιπάσματα, φάρμακα, μηχανήματα, πετρέλαιο για τη νέα χρονιά και βλέπει τις τιμές ανεβασμένες. Βλέπει ότι πρέπει να χώσει βαθιά το χέρι στην τσέπη ή να υπερχρεωθεί. Και δεν μπορεί η Κυβέρνηση της Νέας Δημοκρατίας να τα αμφισβητήσει όλα αυτά, γιατί δεν είναι δικά μας, αλλά είναι στοιχεία που καταγράφονται από τους δείκτες και από το δελτίο Τύπου της Εθνικής Στατιστικής Υπηρεσίας. Τα αφήνω εδώ, για να διαβάζουμε τα δικά σας έγγραφα. 
      (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σύμφωνα, λοιπόν, με τα στοιχεία από τη σύγκριση των τιμών του γενικού δείκτη τιμών εκροών του τομέα της γεωργίας-κτηνοτροφίας του μηνός Μαρτίου 2005 με τον αντίστοιχο δείκτη του Μαρτίου 2004 προκύπτει μία μείωση 2,7% έναντι αυξήσεων που είχαμε την προηγούμενη χρονιά 7,2% και 3,2% που είχαν σημειωθεί κατά τις αντίστοιχες χρονιές του 2002-2003. 
    Επίσης από τη σύγκριση του γενικού δείκτη τιμών εισροών του τομέα γεωργίας-κτηνοτροφίας του μηνός Μαρτίου 2005, με το αντίστοιχο του Μαρτίου του 2004 προκύπτει αύξηση 7% έναντι αυξήσεων που είχαμε 4,8% και 4,7% αντίστοιχα τις προηγούμενες χρονιές 2002, 2003. Η μεγαλύτερη αύξηση 25% παρουσιάστηκε στο πετρέλαιο, στα λιπάσματα 9,1%, στα εργαλεία και εφόδια 8,6%, αναλώσιμα 8,3% και στα λοιπά έξοδα 16,8%. 
    Εν τω μεταξύ δεν φτάνουν όλα αυτά, αλλά δεν ξέρει και τι πρέπει να καλλιεργήσει. Δεν ξέρει ποια είναι τα δικαιώματά του, πώς θα καλλιεργήσει, ώστε να μπορέσει να εισπράξει την ενιαία ενίσχυση. Οι αγρότες είναι παντελώς ανενημέρωτοι για τον τρόπο που εφαρμόζεται η νέα Κοινή Αγροτική Πολιτική. Μπορώ να πω ότι «κατανοούμε» την Κυβέρνηση, αφού για να ενημερώσει πρέπει πρώτα να πάρει αποφάσεις πώς να ενημερώσει τους αγρότες για τα ποσοστά σύνδεσης ή αποσύνδεσης της επιδότησης από την παραγωγή, αφού δεν γνωρίζει ακόμα η ίδια τι θέλει να εφαρμόσει. Πώς να ενημερώσει για τα δικαιώματα καλλιέργειας, αφού δεν κατάφερε ακόμα να τα υπολογίσει. Το ΠΑΣΟΚ πάντα πίστευε ότι η νέα Κοινή Αγροτική Πολιτική είναι μια πρόκληση και η ορθή εφαρμογή της θα μπορούσε να ωφελήσει πολλαπλά τα ελληνικά προϊόντα. Μπορεί, όμως, και να έχει δυσμενείς και ανεπανόρθωτες επιπτώσεις αν δεν χρησιμοποιηθεί σωστά και η χώρα μας δεν θα μπορέσει να αξιοποιήσει τα οφέλη της. Γι’ αυτό, αυτήν τη στιγμή, κύριε Υπουργέ, ανησυχούμε. Γι’ αυτό προειδοποιούμε την Κυβέρνηση της Νέας Δημοκρατίας και τον Πρωθυπουργό για το λάθος δρόμο και κτυπάμε καμπανάκι. Γιατί το ΠΑΣΟΚ δεν μπορεί, δεν το επιτρέπει η φυσιογνωμία του και οι ιστορικοί του δεσμοί με τους αγρότες, να χαίρεται με αυτές τις καταστάσεις που οδηγούν την Κυβέρνηση να χάνει την αξιοπιστία της στους αγρότες για να κερδίσει το ΠΑΣΟΚ. 
    Θεωρεί χρέος του να εργάζεται και από τη θέση της Αντιπολίτευσης για το καλό των Ελλήνων αγροτών και της ελληνικής γεωργίας. Γι’ αυτό ζητάμε σήμερα εξηγήσεις για την εξαπάτηση και την εκμετάλλευση που έγινε από τη Νέα Δημοκρατία στους αγρότες προεκλογικά, προκειμένου να υφαρπάξει την ψήφο τους και να ανέβει στην εξουσία. Δεν είναι τυχαία η δεινή κατάσταση στην οποία έχει περιέλθει σήμερα ο αγροτικός τομέας. Απ’ όσα ανέξοδα έταζε προεκλογικά η Νέα Δημοκρατία, σήμερα μετά από δεκαπέντε μήνες στην εξουσία δεν έχει πραγματοποιήσει σχεδόν τίποτα. Αποκαλύπτουμε σήμερα εδώ τα ψέματα της Νέας Δημοκρατία και πως τα γεγονότα ξεσκεπάζουν την αλήθεια.
    Ψέμα, κύριε Υπουργέ, ήταν όταν λέγατε προεκλογικά, προκειμένου να κτυπήσετε το ΠΑΣΟΚ ότι η μεταρρύθμιση της ΚΑΠ δεν περιελάμβανε τα μεσογειακά προϊόντα. Η αλήθεια είναι ότι τον Απρίλιο του 2004 διαπραγματευθήκατε τα μεσογειακά προϊόντα με βάση τη συμφωνία του Ιουνίου 2003. Όμως η απειρία της Κυβέρνησης και οι κακοί χειρισμοί σας στη διαπραγμάτευση οδήγησαν στη σύνδεση της συνέχισης των ενισχύσεων βάμβακος μέχρι το 2009 με τις εξελίξεις της παραγωγής βάμβακος στις αφρικανικές χώρες, πράγμα το οποίο αποτελεί σοβαρό λάθος και υποχώρηση.
    Επίσης, στον καπνό άλλαξε το πλαίσιο της διαπραγμάτευσης προκειμένου να πετύχετε σύνδεση της παραγωγής με την ενίσχυση, αγνοώντας παντελώς το δυσμενές περιβάλλον από την αντικαπνιστική εκστρατεία. Αποτέλεσμα, οι καπνοπαραγωγοί να χάσουν από το 2009 και μετά το 50% των ενισχύσεων που παίρνουν σήμερα, δηλαδή 175.000.000 ευρώ. 
    Κύριε Υπουργέ, να ξέρετε ένα πράγμα, για να μην αδικείτε τους αγρότες, δεν πρέπει να το κάνουμε εμείς και κανείς άλλος: Οι επιδοτήσεις δεν είναι για να γίνουν έργα υποδομής. Οι επιδοτήσεις είναι εισόδημα. Είναι δηλαδή χρήματα που αφαιρούνται από την τσέπη του παραγωγού. Συνεχίζει η Κυβέρνηση και στη νέα καλλιεργητική χρονιά του 2005 να εκπλήσσει δυσάρεστα τους βαμβακοπαραγωγούς. Η ηγεσία του Υπουργείου Αγροτικής Ανάπτυξης και Τροφίμων με καθυστέρηση, στις 21.3.2005 αναστατώνει τους παραγωγούς που έχουν προγραμματίσει την καλλιέργεια βάμβακος και τους δημιουργεί ένα επιπλέον πρόβλημα. Με την απόφαση που υπέγραψε ο Υπουργός κ. Μπασιάκος, οι εκτάσεις που θα σπαρθούν με βαμβάκι το 2005, μειώνονται λίγο πριν από τη σπορά, δραστικά, όταν από το 2002 και μετά υπήρχε μια σταθεροποίηση των εκτάσεων. 
    Με όσα ανακοίνωσε ο Υπουργός, τα δικαιώματα δηλαδή βαμβακιού, διαμορφώνονται σε πολύ χαμηλότερα επίπεδα, ακόμα και από το όριο των  τριών χιλιάδων επτακοσίων στρεμμάτων που αποδέχτηκε για τη χώρα η Κυβέρνηση με την αναθεώρηση των μεσογειακών προϊόντων πριν από ένα χρόνο. 
    Υπογράφοντας την απόφαση της δραστικής μείωσης καλλιέργειας βαμβακιού το 2005, ο κύριος Υπουργός μετατρέπεται από «υπέρμαχος της χωρίς περιορισμούς καλλιέργειας βαμβακιού», ως Αντιπολίτευση τότε, σε «ακραίο οπαδό περιορισμού των εκτάσεων βαμβακιού» ως Κυβέρνηση τώρα.
    Τι φοβήθηκε ο Υπουργός και πήρε μία απόφαση ξεχνώντας τόσο γρήγορα ό,τι έλεγε; Μήπως φοβάται ότι όσοι τον είχαν πιστέψει στο παρελθόν θα επαναλάβουν και φέτος σε μεγαλύτερη έκταση τις υπερβάσεις των δικαιωμάτων; Μήπως τη διαφορά που εξοικονόμησε από τη μείωση των εκτάσεων θέλει να την κατανείμει σ’ αυτούς που συμφώνησαν μαζί του και πρωτοστάτησαν στις περυσινές υπερβάσεις δικαιωμάτων; 
	Η Κυβέρνηση δείχνει για μία ακόμη φορά αδύναμη να ανταποκριθεί σε θέματα απλής διαχείρισης και δεν υπάρχει πλέον αγρότης που να μην αμφιβάλλει ότι η κατάσταση θα χειροτερέψει.
	Κύριε Υπουργέ, ήταν ψέμα το ότι θα ρυθμίζατε τα πανωτόκια με ευνοϊκούς όρους για όλους τους παραγωγούς. Από τους εκατόν είκοσι χιλιάδες, λιγότεροι από είκοσι πέντε χιλιάδες παραγωγοί είναι αυτοί που έχουν μπει στο σύστημα της ρύθμισης.
	Είναι, λοιπόν, αλήθεια ότι κάνατε μία ρύθμιση που, ενώ την πολυδιαφημίσατε και δημιουργήσατε ελπίδες, ευνοεί λίγους και αποκλείονται οι περισσότεροι.
	Ψέμα, κύριε Υπουργέ, και καθαρή παραπλάνηση είναι το ότι οι αποζημιώσεις του ΕΛΓΑ θα δίνονται σε τρεις μήνες και μετά το αλλάξατε με «ψιλά γράμματα» στο πρόγραμμά σας. Μάλιστα λέγατε ότι θα δίνονται και έντοκα.
      ΠΑΝΑΓΙΩΤΗΣ ΑΔΡΑΚΤΑΣ: Ήδη τις παίρνουν σε τρεις μήνες.
      ΕΥΑΓΓΕΛΟΣ ΑΡΓΥΡΗΣ: Αλήθεια είναι τα «ψιλά γράμματα» του προγράμματος, κύριε Αδρακτά, και να πάτε στην Ηλεία να το δείτε αυτό. Λένε, λοιπόν, για τρεις μήνες μετά τη συγκομιδή, όπως δηλαδή ίσχυε και πριν με την κυβέρνηση του ΠΑΣΟΚ.
	Ψέμα ήταν, κύριε Υπουργέ, η προεκλογική σας εξαγγελία για την αναδιοργάνωση του Υπουργείου Γεωργίας. Αλήθεια είναι ότι το μόνο που έχετε κάνει μέχρι στιγμής είναι να αλλάξετε την ταμπέλα του Υπουργείου Γεωργίας. Αυτό κάνατε γιατί το Υπουργείο δεν έχει γίνει καν Τροφίμων. Αν δε κρίνει κανείς από τα προβλήματα που αντιμετωπίζει η ύπαιθρος, ούτε ανάπτυξη υπάρχει. 
      Για να αμβλύνετε δε τη δυσαρέσκεια και την κριτική που δέχεστε ακόμα και από τους δικούς σας ψηφοφόρους, είπατε ότι αυτό θα γίνει στο καινούργιο νομοσχέδιο που κατάντησε σαν το γεφύρι της Άρτας. Το ακούμε από την πρώτη μέρα που ήλθατε εδώ, «θα φέρουμε το νομοσχέδιο, σήμερα το νομοσχέδιο, αύριο το νομοσχέδιο». Κύριε Υπουργέ, καταθέστε το στη Βουλή για να το δούμε και για να μην κάνουμε υποθέσεις. 
      Όμως, ας δούμε αυτά που ανακοινώσατε, ότι δηλαδή θα είναι έτοιμο γύρω στα Χριστούγεννα. Πριν το Πάσχα ανακοινώσατε ένα νομοσχέδιο, το οποίο αποσύρατε στη συνέχεια και το δημοσιοποιείτε τμηματικά, με δόσεις. Οι κινήσεις αυτές στερούνται σοβαρότητας. Δεν μπορεί έτσι να πάει μπροστά η ελληνική γεωργία. 
	Ακούγοντας δε πρόσφατα και τον Πρωθυπουργό να μιλάει για μία ακόμη φορά για διογκωμένο, σπάταλο και αντιπαραγωγικό δημόσιο τομέα, αδυνατούμε να παρακολουθήσουμε τη λογική της απόφασής σας της Διυπουργικής Επιτροπής που δημοσιεύτηκε στον Τύπο που προβλέπει την πρόσληψη εκατόν εβδομήντα εννέα εξωτερικών συνεργατών για να καλύψουν τις ανάγκες του ΟΠΕΓΕΠ για την παραγωγή ραδιοτηλεοπτικών προγραμμάτων και σποτς.
	Εγώ ξέρω, κύριε Υπουργέ, ότι ο ΟΠΕΓΕΠ είναι για την ποιότητα των τροφίμων. Δεν ήξερα τελικά ότι προσλαμβάνετε κομμωτές και μόδιστρους, εκτός και αν η ποιότητα των τροφίμων μιλάει για τον καλλωπισμό των ανθρώπων, γιατί μόνον έτσι θα μπορούσα να το δω. Δεν εξηγείται διαφορετικά. Έτσι χάνετε και τη σοβαρότητά σας. 
	Ο ΟΠΕΓΕΠ έχει σίγουρα κενά στελέχωσης με επιστημονικό δυναμικό και πρέπει οπωσδήποτε να προσληφθεί επιστημονικό προσωπικό. Αυτό είναι πολύ σημαντικό, γιατί υπάρχουν επίσης σοβαρότατα κενά στη δημιουργία περιφερειακών γραφείων, όπου πρέπει να επεκταθεί για να μπορέσει σίγουρα να βοηθήσει την ποιοτική γεωργία. 
	Αυτοί σας οι ερασιτεχνισμοί, η έλλειψη σχεδιασμού και στρατηγικής, η «γαλάζια» μικροπολιτική σας του βολέματος και του μικροσυμφέροντος υπονομεύουν επικίνδυνα το μέλλον της ελληνικής γεωργίας και των αγροτών μας.
	Κύριε Υπουργέ, για τα «δικά σας» παιδιά, ξέρετε πολύ καλά ότι κάνατε αλλαγές στο Υπουργείο Γεωργίας. Στις διευθύνσεις της φυτικής παραγωγής υπήρχαν δεκαπέντε διευθυντές. Υπήρχε, λοιπόν, η εξής αναλογία με δικά σας στοιχεία, των δικών σας στελεχών: Οι εννιά ήταν του δικού σας «κλίματος» και οι έξι μοιράζονταν από τις άλλες δυνάμεις, συμπεριλαμβανομένου και του ΠΑΣΟΚ. Σήμερα είναι δεκαπέντε προς μηδέν, κύριε Υπουργέ. Αυτή είναι η αξιοκρατία που έχετε επιβάλει.
	Ψέματα είναι –και είναι ψέματα γιατί τα έχει πει ο κύριος Πρωθυπουργός- όσα ειπώθηκαν για τη μείωση του κόστους παραγωγής και μάλιστα μέσω της τιμής του ΦΠΑ. Αντί να μειωθεί το ΦΠΑ από το 18%, αυτό που βλέπουν και που βιώνουν οι αγρότες σήμερα είναι ότι πήγε στο 19%. Είναι, λοιπόν, αλήθεια ότι το αυξήσατε.
    Επίσης, ψέμα ήταν η δέσμευση του κυρίου Πρωθυπουργού για μείωση του κόστους παραγωγής μέσω της μείωσης της τιμής του πετρελαίου. Αλήθεια είναι ότι η αύξηση της τιμής του πετρελαίου έχει φτάσει το 25%. Μήπως περιμένετε ότι με τη μείωση της τιμής του τιμολογίου, που το διατυμπανίζετε, με τη συμπλήρωση των αιτήσεων του ΟΣΔΕ θα μειώσετε το κόστος παραγωγής; Δεν πρέπει να σταματήσουν αυτοί οι αστεϊσμοί; Δηλαδή, η μείωση του κόστους παραγωγής προκύπτει από τα έξοδα που κάνουν οι αγρότες στις αιτήσεις του ΟΣΔΕ; 
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, θέλετε να πάρετε χρόνο από τη δευτερολογία σας; 
     ΕΥΑΓΓΕΛΟΣ ΑΡΓΥΡΗΣ: Μάλιστα, κύριε Πρόεδρε. 
     Κυρίες και κύριοι συνάδελφοι, το υψηλό κόστος παραγωγής, το πάγωμα των επενδύσεων, η καθυστέρηση στην εφαρμογή της ΚΑΠ, η αναλγησία και η αδυναμία της Κυβέρνησης της Νέας Δημοκρατίας να προσαρμόσει τον αγροτικό τομέα στα νέα δεδομένα, θέτουν σε κίνδυνο το μέλλον της ελληνικής γεωργίας. Η ανταγωνιστικότητα της ελληνικής γεωργίας, μέσα από την παραγωγή προϊόντων ποιότητας που ανταποκρίνονται στη ζήτηση της παγκόσμιας αγοράς και εγγυώνται την ασφάλεια της υγείας του καταναλωτή, απαιτεί αλλαγή νοοτροπίας από όλους μας. 
     Η χώρα μας πρέπει να μάθει όχι μόνο να παράγει, αλλά και να πουλάει. Να παράγει για τα ράφια των μεγάλων αλυσίδων εμπορίας για τον καταναλωτή. Συγχρόνως να σέβεται το περιβάλλον και να συνδέεται με τον πολιτισμό και τον τουρισμό και να αποτελεί η γεωργία τον πόλο για μια ολοκληρωμένη ανάπτυξη της υπαίθρου. Μετά από δεκαπέντε μήνες διακυβέρνησης της Νέας Δημοκρατίας, αυτό που εισπράττουν οι παραγωγοί μας, αυτό που αντιλαμβανόμαστε όλοι πλέον, είναι ότι ο αγροτικός τομέας οπισθοδρομεί. Οι απαραίτητες ριζικές και γενναίες μεταρρυθμίσεις που χρειάζεται αυτήν τη στιγμή η ελληνική γεωργία, δεν γίνονται. 
     Εμείς μιλήσαμε για επιτυχία της Κοινής Αγροτικής Πολιτικής, γιατί είναι σίγουρο ότι αυτή η Κοινή Αγροτική Πολιτική είναι αποτέλεσμα συμβιβασμού –αν θέλετε- των δεκαπέντε χωρών, παίρνοντας υπόψη και τις άλλες δέκα χώρες. 
     Όμως, κύριε Υπουργέ, δεν έχετε πει στους αγρότες τίποτα. Έχει εκπνεύσει ο χρόνος. Τέλος του άλλου μήνα θα πρέπει να δώσετε τα στοιχεία και δεν έχετε πει στους αγρότες τι ακριβώς θα γίνει. Μονίμως λέτε ότι θα το εξαγγείλετε και ποτέ δεν λέτε τίποτα. 
     Γι’ αυτό, λοιπόν, σήμερα εδώ ελέγχουμε με την επερώτησή μας την Κυβέρνηση και τον κύριο Πρωθυπουργό για την πολιτική τους πάνω στα ζητήματα της ελληνικής γεωργίας, γιατί θεωρούμε ότι χάνεται ημέρα με την ημέρα η μεγάλη ευκαιρία για την προσαρμογή της ελληνικής γεωργίας στο διεθνή ανταγωνισμό. 
     Ευχαριστώ. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη. 
     Το λόγο έχει ο κ. Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, όλοι οι Έλληνες διαπιστώνουν καθημερινά την αναντιστοιχία των προεκλογικών υποσχέσεων του κ. Καραμανλή και των μετεκλογικών πράξεων της Κυβέρνησης και των στελεχών της. Ιδιαίτερα, όμως, ο αγρότης, βιώνει καθημερινά την πολιτική ένδεια και το πλήρες αδιέξοδο στο οποίο οδηγεί τον αγροτικό χώρο η Κυβέρνηση. Ένα χώρο στον οποίο δημιουργήθηκαν οι περισσότερες και οι μεγαλύτερες προσδοκίες. Ένα χώρο που πίστεψε τις προεκλογικές υποσχέσεις και που πράγματι έδωσε ένα αυξημένο ποσοστό στις εκλογές στις 7 Μαρτίου στην Νέα Δημοκρατία. 
     Δυστυχώς, όμως, οι αγρότες ήταν αυτοί που πρώτοι διαπίστωσαν ότι προδόθηκαν οι προσδοκίες τους και πρώτοι διαπίστωσαν ότι οι προεκλογικές υποσχέσεις, ρίφθηκαν από την Κυβέρνηση  στον Καιάδα της λησμονιάς. 
     Η δραματική μείωση του αγροτικού εισοδήματος ένα χρόνο τώρα οδηγεί την αγροτική οικογένεια σε αδιέξοδο. Η Κυβέρνηση όχι μόνο δεν μπορεί να διαχειριστεί την κατάσταση την οποία παρέλαβε, δεν υλοποιεί αυτά τα οποία υποσχέθηκε, αλλά προσθέτει και νέα οικονομικά βάρη στην αγροτική οικογένεια. 
     Αναφέρθηκε ο κ. Αργύρης προηγουμένως στα στοιχεία, που αποδεικνύουν την έλλειψη συνέπειας της Κυβέρνησης. Θα αναφερθώ σε τρία μόνο. 
     Υποσχέθηκε η Κυβέρνηση τη μείωση του ΦΠΑ από 18% σε 8% και είχε ασκήσει έντονη κριτική στο ΠΑΣΟΚ, ως κυβέρνηση, για το μηχανολογικό εξοπλισμό, για τα εφόδια, για όλα όσα χρειάζεται ο αγρότης. Οι αγρότες σήμερα γελάνε πραγματικά, γιατί αντί να μειωθεί από 18% σε 8%, αυξήθηκε σε 19%. Δεν σηκώνει επιχειρηματολογία από την πλευρά της Κυβέρνησης το συγκεκριμένο θέμα. 
     Υποσχέθηκε επίσης την εξάντληση όλων των δυνατοτήτων, ούτως ώστε να περιοριστούν οι τιμές στο πετρέλαιο κίνησης, στο ηλεκτρικό ρεύμα που χρησιμοποιείται ως ενέργεια και στο μαζούτ που χρησιμοποιείται για τα θερμοκήπια στη λαχανοκομία και στην ανθοκομία, προκειμένου να μειωθεί το κόστος παραγωγής. 
      Καμιά προσπάθεια δεν έγινε και σήμερα είμαστε μάρτυρες μιας κατάστασης, όπου οι αυξήσεις σε εθνικό επίπεδο είναι μεγαλύτερες από τις αυξήσεις σε όλες τις χώρες της Ευρωπαϊκής Ένωσης.
      Έχω ξαναπεί εδώ ότι έχουμε τα ακριβότερα καύσιμα προ φόρων. Η μείωση των φόρων είχε φέρει σε ανεκτό επίπεδο τις τιμές. Όμως παραμένουμε η ακριβότερη χώρα όσον αφορά αυτό καθεαυτό το κόστος των καυσίμων.
      Υποσχέθηκε επίσης επιδότηση του επιτοκίου μέσω του αναπτυξιακού νόμου. Όχι μόνο δεν υπήρξε μια τέτοια διάταξη στον αναπτυξιακό νόμο, αλλά αντίθετα αφαιρέθηκε η πρόνοια που υπήρχε στον προηγούμενο νόμο για την επιδότηση της αναδιάρθρωσης των καλλιεργειών. Έτσι φθάσαμε σ΄ ένα επίπεδο πολύ πίσω από ό,τι είχαμε με τον παλαιό νόμο.
      Υποσχέθηκε έγκαιρη καταβολή των επιδοτήσεων. Χθες ήμουνα στις Αρχάνες του Ηρακλείου και οι άνθρωποι διαμαρτυρήθηκαν –και μάλιστα έμεινα και εγώ έκπληκτος, γιατί είχα πιστέψει ότι πράγματι έχετε δώσει τις επιδοτήσεις- και μου είπαν ότι το 30% της στρεμματικής ενίσχυσης δεν το έχουν λάβει ακόμα, με ευθύνη του ΟΠΕΚΕΠΕ. 
      Είναι φανερό με τα λίγα αυτά στοιχεία που ανέφερα, ότι η Κυβέρνηση, ιδιαίτερα για τον αγροτικό χώρο και για τη μείωση του κόστους παραγωγής που συζητάμε, δεν έχει κάνει τίποτα. Με τα στοιχεία τα οποία η ΕΣΥΕ δημοσίευσε για το Μάρτιο του 2005, σε σχέση με το 2004, αποδεικνύεται η αύξηση του δείκτη εισροών κατά 7% περίπου. Αυτό σημαίνει μια αναλογική αύξηση του κόστους παραγωγής. Αντίστοιχα ο δείκτης εκροών μειώθηκε κατά την ΕΣΥΕ κατά 2,7%. Και αυτό το νούμερο είναι μόνο ενδεικτικό, γιατί αναφέρεται στις ποσότητες που πουλήθηκαν, ενώ υπάρχουν και οι αδιάθετες ποσότητες αγροτικών προϊόντων. Η μείωση του αγροτικού εισοδήματος, εκτιμάται ότι τον προηγούμενο χρόνο πλησίασε το 50%. Και αυτό είναι αποτέλεσμα όχι μόνο της μείωσης των τιμών αλλά και της μείωσης των ποσοτήτων παραγωγής και των ποσοτήτων που απορροφήθηκαν. Επίσης είναι αποτέλεσμα της αύξησης του κόστους παραγωγής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα, κύριε Πρόεδρε, να χρησιμοποιήσω και τη δευτερολογία μου.
      Την ίδια ώρα, όπως προκύπτει από μία έρευνα της ΠΑΣΕΓΕΣ που δημοσιεύθηκε τις προηγούμενες ημέρες, στοιχεία της οποίας περιληπτικά θα καταθέσω, οι καταναλωτές πληρώνουν μέχρι και 860% παραπάνω τα προϊόντα που παράγονται, χωρίς να υπάρχει ιδιαίτερα σημαντική προστιθέμενη αξία.
      Η Κυβέρνηση με λίγα λόγια κατάφερε το ακατόρθωτο. Μειώνει καθημερινά τις τιμές παραγωγού και αντίστοιχα αυξάνει τις τιμές καταναλωτή. 
      Η υλοποίηση του Γ’ Κοινοτικού Πλαισίου Στήριξης καθυστερεί δραματικά σε όλους τους τομείς, στερώντας τον αγροτικό χώρο από προγράμματα και επιδοτήσεις, αν και ήταν ένα κύριο σημείο της προεκλογικής κριτικής που άσκησε η Νέα Δημοκρατία στο ΠΑΣΟΚ. Αναφέρω συγκεκριμένα το μέτρο 4-3 για την προώθηση των εξαγωγών και την πιστοποίηση των προϊόντων και για την προώθηση της ολοκληρωμένης διαχείρισης των καλλιεργειών, που ενώ είχαν υποβληθεί οι φάκελοι, ακυρώθηκαν από την Κυβέρνηση με επίκληση κάποιας νομικής διάταξης. Και δεκαπέντε μήνες μετά δεν έχει γίνει ακόμα η προκήρυξη, με αποτέλεσμα να μένουν αναπορρόφητα κονδύλια, να μην προωθούνται οι εξαγωγές και να μη γίνεται πιστοποίηση των προϊόντων μας, πιστοποίηση που είναι μια ελπίδα για την ενίσχυση της ανταγωνιστικότητας της γεωργίας μας. 
      Η Νέα Κοινή Αγροτική πολιτική ξεκίνησε ουσιαστικά να εφαρμόζεται και η Κυβέρνηση δεν έχει ακόμα αποφασίσει τα ποσοστά αποσύνδεσης. Αποκρύπτει από τους παραγωγούς αυτά τα οποία δικαιούνται. 
      Ακόμα, κύριε Υπουργέ, ενώ έχετε υποχρέωση να το κάνετε, τα λεγόμενα προσωρινά δικαιώματα δεν τα έχετε κοινοποιήσει στους αγρότες. Πότε θα υποβληθούν οι ενστάσεις, πότε θα δούμε αν αυτά είναι σωστά, πότε θα ολοκληρωθεί η διαδικασία; Αλλά όταν ένα κυρίαρχο θέμα, όπως είναι το ποσοστό αποσύνδεσης, από 60% έως 100%, δεν μπορείτε να το αποφασίσετε, ενώ όλες οι συνεταιριστικές οργανώσεις, όλες οι ομάδες παραγωγών, που έχουν εκφράσει τις απόψεις τους, έχουν ενιαία άποψη, τότε πραγματικά πώς θέλουμε και πώς έχουμε την απαίτηση επί μέρους πτυχές της πολιτικής να τις έχετε εφαρμόσει;
Η Κυβέρνηση ουσιαστικά κρύβεται, όχι μόνο από τους αγρότες, αλλά και από τον ίδιο της τον εαυτό.
      Οι προεκλογικές σας υποσχέσεις, κύριε Υπουργέ, σάς ακολουθούν σαν σκιά. Οι μετεκλογικές αντιφάσεις φρενάρουν οποιαδήποτε εξέλιξη. Οι παραγωγοί αφήνονται αβοήθητοι στο έλεος της τύχης τους. 
      Μετά την επερώτησή μας, το Υπουργείο προέβη σε ενέργειες, προκειμένου να δείξει πραγματικά ότι κάτι κάνει. Θα μιλήσω εν συντομία για δύο δελτία Τύπου και για τα ρεπορτάζ, στα οποία αναφέρονται οι ενέργειες του Υπουργείου. 
      Στο πρώτο αναφέρεται ότι «ο Υφυπουργός κ. Κοντός έχει έρθει σε επαφή με τις εταιρείες φυτοφαρμάκων, αλλά και λιπασμάτων και οι συζητήσεις είναι σε καλό δρόμο». Στο δεύτερο αναφέρεται ότι «η συζήτηση του κόστους των λιπασμάτων προβληματίζει σοβαρά το Υπουργείο. Μετά από σύσκεψη που πραγματοποιήθηκε στο Υπουργείο Αγροτικής Ανάπτυξης, αποφασίστηκε η συνεταιριστική εταιρεία διακίνησης εφοδίων μέσω συγκεντρωτικών παραγγελιών να συμπιέσει τις τιμές και το κόστος παραγωγής».
      Αυτό, όμως, κύριοι της Κυβέρνησης, το είχαν κατανοήσει οι αγρότες πριν από εσάς και, μέσω των οργανώσεών τους, ίδρυσαν την εταιρεία. Από την Κυβέρνηση δεν χρειάζονται πλέον ούτε διαπιστώσεις ούτε λόγια. Χρειάζονται στήριξη και πολιτική πράξη, που μέχρι σήμερα δεν έχουν δει.
      Κύριε Υπουργέ, ό,τι νούμερα και αν αναφέρετε, ό,τι έρευνες και αν μας παρουσιάσετε, η αδιάψευστη μαρτυρία των ίδιων των αγροτών δεν μπορεί να αλλάξει. Τα νούμερα που το Υπουργείο Αγροτικής Ανάπτυξης παρουσιάζει, ευημερούν, αλλά οι αγρότες, δυστυχώς, δυστυχούν.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κεγκέρογλου.
      Το λόγο έχει ο κ. Χρήστος Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, εκτιμώ ότι μετά τις εμπεριστατωμένες τοποθετήσεις των συναδέλφων κυρίων Αργύρη και Κεγκέρογλου, πολύ λίγα έχει να προσθέσει κανείς και πραγματικά θα ήθελα να ακούσω με ενδιαφέρον τι έχει να πει ο κύριος Υπουργός για τα μείζονα ζητήματα του δυσβάσταχτου και συνεχώς διευρυνόμενου κόστους παραγωγής, που αντιμετωπίζει σήμερα ο αγρότης.
      Βεβαίως ένα θέμα οφείλεται και στα ίδια τα μέτρα της Κυβέρνησης. Αντί να μειωθούν οι φόροι, όπως ήδη τόνισαν οι συνάδελφοι, αυξάνονται. Και ξέρετε ποιος είναι ο φόβος μου, κύριε Υφυπουργέ; Ο φόβος μου είναι, όπως διαβάζω τουλάχιστον εδώ, στη χθεσινή συνέντευξη του κ. Αλογοσκούφη, ότι θα μπει και νέος φόρος, ότι θα αυξηθεί και άλλο ο Φόρος Προστιθέμενης Αξίας ή ότι εναλλακτικά θα βάλετε φόρο στα καύσιμα. Εάν διαβάσετε τη χθεσινή συνέντευξη του κ. Αλογοσκούφη, νομίζω ότι θα βγάλετε το ίδιο συμπέρασμα. Τα μασάει εκεί ο κύριος Υπουργός των Οικονομικών: «Θα κάνουμε ό,τι μπορούμε, αλλά ξέρετε…, ίσως…., θα προσπαθήσουμε….»
      Την ίδια ώρα ο Υφυπουργός Οικονομικών διαρρέει –γιατί δεν το είπε επισήμως- ότι ο προϋπολογισμός είναι έωλος. Και είναι έωλος, γι’ αυτό και θα εξαναγκαστείτε να πάρετε και άλλα μέτρα. Και τα μέτρα που θα πάρετε, θα πλήξουν και πάλι την παραγωγή, θα πλήξουν και πάλι το εισόδημα, θα πλήξουν και πάλι τους αγρότες. Αυτό τους επιφυλάσσετε. Όλες σας οι δεσμεύσεις –διαβάστε τις στο προεκλογικό σας πρόγραμμα- έχουν πάει ήδη περίπατο.
      Αλλά το θέμα δεν είναι μόνο τα ζητήματα που αντιμετωπίζουν, είτε αφορούν στις επιδοτήσεις είτε στο Κοινωνικό Πλαίσιο Στήριξης είτε ακόμα στη συνεχή επιβάρυνση του κόστους αγροτικής παραγωγής, με αποτέλεσμα, όπως μας είπε και η ΠΑΣΕΓΕΣ, να είναι αυξανόμενη η ψαλίδα. Βεβαίως δεν προέκυψε χθες, αλλά αυξάνεται συνέχεια αυτή η ψαλίδα μεταξύ της τιμής που πουλάει ο αγρότης και της τιμής με την οποία πάει το προϊόν στην αγορά.
      Υπάρχουν, όμως και άλλα ζητήματα που αφορούν τον αγροτικό χώρο, όπως, για παράδειγμα, το θέμα της Κοινής Αγροτικής Πολιτικής.
      Κύριε Υφυπουργέ, εδώ και αρκετές μέρες σας έχουμε καταθέσει ενυπογράφως την πρότασή μας και -αν θέλετε- την απαίτησή μας δια του Προέδρου της Επιτροπής Παραγωγής και Εμπορίου κ. Καλαντζή, για να έρθει στη Βουλή ο κύριος Υπουργός και να μας ενημερώσει για τις τελικές αποφάσεις της Κυβέρνησης για την Κοινή Αγροτική Πολιτική. Τι θα προτείνετε στο Συμβούλιο Υπουργών Γεωργίας; Ποιες είναι οι επιλογές της Κυβέρνησης αυτήν τη στιγμή; 
      «Θα τις μάθουμε», απαντάτε. Πότε; Ο πολιτικός κόσμος της χώρας δεν πρέπει να ξέρει και δεν πρέπει να συζητήσει πού προσανατολίζεται η Κυβέρνηση; Όποια από τις μεγάλες αγροτικές ενώσεις ρωτήσεις, σου λέει ότι εντάξει, έγιναν κάποιες επαφές, αλλά εμείς δεν έχουμε καταλάβει ακόμη τι θέλει το Υπουργείο. Έχουμε κάνει τις προτάσεις μας, αλλά συγκεκριμένη απάντηση δεν έχουμε πάρει. 
      Λείπει ο αναγκαίος διάλογος, η αναγκαία διαβούλευση, για να βρεθούν οι κοινοί τόποι, για να υπάρξει εκείνη η κοινή προσπάθεια που χρειάζεται, για να δώσει τις εγγυήσεις της εισόδου της ελληνικής παραγωγής και των ελληνικών προϊόντων, με άλλα δεδομένα μετά το 2006, στο νέο ανταγωνιστικό περιβάλλον που δημιουργείται.
      Ποιες είναι αυτές οι προτάσεις; Πότε θα τις συζητήσουμε; Πότε θα έρθει ο κύριος Υπουργός στην επιτροπή; Περιμένουμε συγκεκριμένες απαντήσεις. Γιατί το θέμα της Κοινής Αγροτικής Πολιτικής και οι τελικές αποφάσεις που θα προτείνει προς την Ευρωπαϊκή Επιτροπή η Κυβέρνηση γι’ αυτό, αφορούν –και θα αφορούν για πολλά χρόνια- την ελληνική παραγωγή και τον Έλληνα αγρότη. Είναι αποφάσεις που θα επηρεάσουν σοβαρά το μέλλον της ελληνικής παραγωγής. Και δεν μπορεί σ’ αυτά τα ζητήματα να μην υπάρχει διάλογος, να μην υπάρχει ένα κλίμα, εν πάση περιπτώσει, συναίνεσης και κοινής προσπάθειας στην Ελλάδα, που να αφορά όλο τον πολιτικό κόσμο, όλες τις ενώσεις, αλλά και τους ίδιους τους αγρότες και την ελληνική κοινωνία γενικότερα. 
      Χωρίς διάλογο πάλι; Μόνοι σας παίρνετε την απόφαση και με ποια εκτέλεση; Εδώ δεν μπορείτε καλά-καλά να πάτε στους αγροτικούς χώρους. Πώς θα εγγυηθείτε ότι θα μπορέσετε να περάσετε αυτό το νέο πνεύμα μέσα στον αγροτικό χώρο, μέσα στην ελληνική κοινωνία σε τελική ανάλυση;
      Κλείνω μ΄ ένα άλλο ζήτημα: Διαβάζουμε και ξαναδιαβάζουμε –και μάλιστα πρόσφατα έγινε και ειδική ανακοίνωση από την κυβερνητική επιτροπή- ότι θα έρθει στη Βουλή το σχέδιο νόμου, στην αρχή με δόσεις –αυτή είναι μια νέα μέθοδος προφανώς- και μετά εν τω συνόλω του. Το εξαγγείλατε. Για πότε; Για να μπορέσουμε να αξιολογήσουμε ποια είναι τα θετικά του κι εν πάση περιπτώσει, ποια είναι τα σημεία εκείνα που θα ωφελήσουν. Εγώ κουράστηκα να το διαβάζω πέντε μήνες. Τι μέθοδος είναι αυτή;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Χαίρομαι που το διαβάσατε.
      ΧΡΗΣΤΟΣ ΠΡΩΤΟΠΑΠΑΣ: Τα ίδια όμως, κύριε Υπουργέ. Τι χαίρεστε; Τα ίδια και τα ίδια. Στην αρχή σύνολο, μετά δόσεις και μετά ξανά σύνολο. Ωραία. Με τη Βουλή τι θα γίνει; Στην εφαρμογή τι θα γίνει; Στην πράξη τι θα γίνει;
      Δεν ξέρω αν πηγαίνετε συνεχώς με τον κύριο Πρωθυπουργό στις  Βρυξέλλες, ο οποίος είχε εγγυηθεί ότι θα πηγαίνει να δίνει μάχες για τα ελληνικά αγροτικά προϊόντα, αλλά ποτέ δεν πήγε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εν πάση περιπτώσει, όμως, για να αντιμετωπίζουμε κάποια ζητήματα που είναι σοβαρά με τον τρόπο που τους αρμόζει, πρέπει να έχουμε μια συνέπεια μεταξύ λόγων και έργων. Για τα υπόλοιπα ζητήματα επιφυλάσσομαι στη δευτερολογία μου.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρωτόπαπα.
      Το λόγο έχει ο κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, η χρονιά που πέρασε, νομίζω ότι έχει καταγραφεί σαν μια από τις χειρότερες μεταπολιτευτικά περιόδους για το εισόδημα, τη ζωή των αγροτών της χώρας μας. Θυμίζει μια άλλη χρονιά δύσκολη, εκείνη του 1993. Ω, της συμπτώσεως όμως! Και στις δυο αυτές δραματικές, τραγικές και κακές χρονιές, τη μοίρα των αγροτών καθόριζαν οι κυβερνήσεις της Νέας Δημοκρατίας.
      Επειδή η Κυβέρνηση ακόμα δεν αντιλαμβάνεται τα πράγματα, θα πρέπει να της πούμε ότι πέραν των καταγραφών στις τιμές, πέραν των καταγραφών σε στοιχεία, αυτό που βίωσε ο αγρότης μας την προηγούμενη χρονιά ήταν δραματικό. Και το ξέρει πάρα πολύ καλά, γιατί το έζησε στο πετσί του: χαμηλές τιμές, προϊόντα απούλητα, αδιέξοδα, αγανάκτηση, δράμα. Και σε επίρρωση αυτών που λέγαμε, ήρθε η Ευρωπαϊκή Ένωση...
      Γελάει ο κύριος Υπουργός. Το συνηθίζει ο κύριος Υπουργός. Γελάει όμως καλύτερα, όποιος γελάει τελευταίος, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για του 1963 τη χρονιά δεν μας είπατε. Και για του 1981 τη χρονιά δεν μας είπατε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Το επιβεβαίωσε η Ευρωπαϊκή Ένωση, η οποία με στοιχεία της EUROSTAT μας λέει ότι μειώθηκαν οι τιμές των αγροτικών προϊόντων κατά 5,9% από πέρσι. Δεύτερον, κατά μέσο όρο ο αποπληθωρισμένος δείκτης τιμών στη χώρα μας έπεσε από το 111 στο 104. Ο δείκτης αποπληθωρισμένων τιμών είναι χειρότερος ακόμα και από αυτόν του 2002. Αυτό επέφερε δραματικές επιπτώσεις στο εισόδημα και στη ζωή των αγροτών. Και φυσικά είναι διπλάσια η μείωση των τιμών των αγροτικών προϊόντων στη χώρα μας από εκείνες που είχαμε στις ευρωπαϊκές χώρες.
      Έρχομαι σ΄ ένα δεύτερο ζήτημα: Η ίδια η Στατιστική Υπηρεσία της χώρας μας, μάς προσέφερε στοιχεία προς ενημέρωσή μας, που λένε ότι το κόστος παραγωγής των αγροτικών προϊόντων αυξήθηκε πέρσι κατά 7,2%. Το 7,2% είναι διπλάσιο από τον πληθωρισμό. Αυτό έχει επίπτωση στην ανταγωνιστικότητα των τιμών και στο εισόδημα των αγροτών. Αυτή είναι η πραγματικότητα.
      Κι έρχομαι στη χρονιά που διατρέχουμε.
      Κυρίες και κύριοι συνάδελφοι, ξέρουμε ότι, όταν οι αγρότες μπαίνουν στην παραγωγική περίοδο, έχουν αισιοδοξία, έχουν ευωχία, διακρίνονται από τη χαρά της δημιουργίας. Φέτος, για δεύτερη απανωτή χρονιά, οι αγρότες πάνε στις παραγωγές, στα χωράφια, με σκυφτό κεφάλι, απαισιόδοξοι. Γιατί, κυρίες και κύριοι; 
      Η Εθνική Στατιστική Υπηρεσία για δεύτερη χρονιά, κύριε Υπουργέ, που δεν ακούτε, που κάνετε ότι δεν ακούτε, που προσποιείστε ότι δεν ακούτε, ανακοίνωσε αύξηση των τιμών των εφοδίων το Μάιο 7% με πληθωρισμό 3,4%. Οι τιμές των εφοδίων τρώγουν το εισόδημα και πάλι των αγροτών.
      Επιπρόσθετα οι εκτιμήσεις όλων είναι ότι φέτος θα αυξηθούν οι τιμές των εφοδίων και των εισροών στην τάξη μεγέθους του 18-20% και λόγω του πετρελαίου. Αυτή είναι η κατάσταση. 
      Κυρίες και κύριοι συνάδελφοι, διαπιστώνουμε -και το κατέθεσαν και οι προηγούμενοι συνάδελφοι- ότι έχουμε την ίδια στιγμή την περίφημη κατάσταση της ληστείας των αγροτικών εισοδημάτων και της μεταφοράς τεράστιου πλούτου σε άλλες τάξεις και στρώματα στα αστικά κέντρα. Οι τιμές –με στοιχεία σταθμισμένα πάλι- από μελέτη που έκανε στο τρίμηνο του 2004 και στο τρίμηνο του 2005 η ΠΑΣΕΓΕΣ, δείχνουν ότι στα αγροτικά προϊόντα οι τιμές κινούνται στην τάξη μεγέθους του πενταπλάσιου στον καταναλωτή από τις τιμές του παραγωγού. 
      Κυρίες και κύριοι συνάδελφοι, η Νέα Δημοκρατία -κατά τη γνώμη μου- σε σχέση με το κόστος παραγωγής εξαπάτησε τους αγρότες. Θέλω να υπενθυμίσω στους κυρίους συναδέλφους αυτά που έλεγε στο πρόγραμμά της η Νέα Δημοκρατία. Έλεγε ότι θα μειώσει το ΦΠΑ στο 8%. Το πήγε στο 19% από 18%. Είναι ή δεν είναι ψέμα αυτό; Είναι ή δεν είναι εξαπάτηση αυτό; Η Νέα Δημοκρατία έλεγε ότι θα μειώσει και άλλο το πετρέλαιο. Αύξησε τις τιμές του πετρελαίου και δεν μείωσε κατά τι τους φόρους του πετρελαίου. Αυτή είναι η πραγματικότητα σε σχέση με το κόστος παραγωγής. Έχουμε, λοιπόν, χαμηλές τιμές, αυξημένο κόστος και δραματικές συνθήκες στον αγροτικό τομέα. 
      Θα ήθελα να κλείσω, κυρίες και κύριοι συνάδελφοι, μ΄ ένα πρόσθετο στοιχείο. Σε είκοσι πέντε μέρες η Κυβέρνηση θα πρέπει να καταθέσει την τελική της πρόταση για την εφαρμογή της νέας Κοινής Αγροτικής Πολιτικής. Δεν έχει κάνει τίποτε. Δεν έχει ενημερώσει κανέναν. Εδώ και δύο χρόνια ενημερώνεται από τους φορείς. Έχουν αγανακτήσει οι εκπρόσωποι των φορέων να καταθέτουν στοιχεία στο Υπουργείο με τον ένα ή τον άλλο Υπουργό. Πότε επιτέλους θα μάθει το Εθνικό Κοινοβούλιο ποια είναι η θέση της Κυβέρνησης; 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Το λόγο έχει ο κ. Χατζημιχάλης.
      ΦΩΤΗΣ ΧΑΤΖΗΜΙΧΑΛΗΣ:  Κύριε Πρόεδρε, δεν θα περίμενε κανείς η πολιτική της Νέας Δημοκρατίας, η πολιτική της Κυβέρνησης στον τομέα της γεωργίας να διαφέρει από την πολιτική της σε άλλους τομείς. Ό,τι κάνει στο Υπουργείο Γεωργίας, είναι ακριβώς αυτό που κάνει σε όλους τους τομείς της  κοινωνικής ζωής, της κυβερνητικής πολιτικής: ακινησία, τέλμα, κακή διαχείριση, έλλειψη στόχων, πολύ περισσότερο έλλειψη σχεδίου και οράματος. 
      Από τον προεκλογικό λαϊκισμό, κύριε Υπουργέ, περάσατε στις πρώτες μέρες της δεξιάς διακυβέρνησης σ΄ έναν άκρατο βερμπαλισμό και τώρα στρουθοκαμηλίζετε χωρίς όριο. Δεν αντιμετωπίζετε τα προβλήματα, κρύβεστε από τα προβλήματα. Δεν λύνετε τα προβλήματα, αλλά προσπαθείτε να παραπλανήσετε τον ελληνικό λαό. Πιστεύετε τελικά τα ψέματα, που εσείς οι ίδιοι λέτε και γι’ αυτό ζείτε σε μια εικονική πραγματικότητα. 
      Ανέφεραν οι προηγούμενοι συνάδελφοι και αναφέρω πολύ επιγραμματικά: Υποσχεθήκατε γρήγορη καταβολή των επιδοτήσεων και, επειδή δεν μπορέσατε να τις δώσετε, δώσατε δάνεια από την Αγροτική Τράπεζα, την καταχρεωμένη κατά τα άλλα. Και αυτό είναι συνειδητή παραπλάνηση. 
      Μιλάτε για τις 38 δραχμές –θέμα επίκαιρο- στο βαμβάκι, ξεχνάτε όμως να πείτε, κύριε Υπουργέ, ότι η τιμή στο συγκεκριμένο προϊόν πέρυσι, την προηγούμενη χρονιά, ήταν 370 δραχμές και τώρα είναι 278 δραχμές. Αυτό έχει σημαντική επίπτωση στο εισόδημα των βαμβακοπαραγωγών. 
      Το είπαν όλοι οι συνάδελφοι: Υποσχεθήκατε μείωση του ΦΠΑ στο 8% και το πήγατε στο 19%. 
      Πείτε μου ένα σχέδιο βελτίωσης που βγήκε, μία καινούργια μονάδα μεταποίησης που εγκρίθηκε ή που άρχισε επί των ημερών σας, όχι αυτές που εγκρίθηκαν από την προηγούμενη κυβέρνηση.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν εγκρίθηκε καμία από τις προηγούμενες. Μόνο προεγκρίσεις έγιναν. 
      ΦΩΤΗΣ ΧΑΤΖΗΜΙΧΑΛΗΣ: Επί των ημερών σας πέστε μας, έστω και μία. Πέστε μας έστω και ένα σχέδιο βελτίωσης σε άλλους τομείς, έστω και έναν ορεινό ποδηλατόδρομο, έναν καινούργιο χώρο αναψυχής, ένα καινούργιο δασικό χωριό, μία καινούργια πρωτοβουλία. 
      Σας προκαλώ. Πέστε μου συγκεκριμένα προϊόντα, που τα αντιμετωπίζετε με συγκεκριμένο τρόπο. Και θέλω να είμαι πολύ σαφής, κύριε Υπουργέ. Παλαιότερα μιλούσαμε για τα βαμβάκια, στη συνέχεια για τα σιτηρά. Τώρα να μιλήσουμε για τη ζάχαρη. Έχουμε εκατόν εβδομήντα πέντε χιλιάδες τόνους απούλητη ελληνική ζάχαρη. Πηγαίντε στα σούπερ μάρκετ και θα δείτε ότι ούτε ένα κιλό ελληνικής παραγωγής δεν πουλιέται. Όλα είναι εισαγόμενα από τη Σερβία. Το πλαφόν των εκατόν πενήντα χιλιάδων τόνων των εισαγόμενων, έγινε εκατόν ογδόντα χιλιάδες τόνοι. Σήμερα οι τευτλοπαραγωγοί δεν ξέρουν τι να προγραμματίζουν και τι τους επιφυλάσσει το μέλλον. Πώς το αντιμετωπίζετε; Αφασία, ακινησία, ύπνος βαθύς. Αυτός ο ύπνος ο βαθύς πάει και αλλού: Στη διοικητική διάρθρωση των υπηρεσιών, αλλά και στις επιλεκτικές -πολλές φορές- προσπάθειες να αντιμετωπιστούν πυροσβεστικά κάποια προβλήματα. 
      Δημοσιεύτηκε στον Τύπο -κάναμε και εμείς ερώτηση- ο τρόπος με τον οποίο προσπαθήσατε να «στηρίξετε» το εισόδημα των παραγωγών, λέγοντας ότι υπάρχει αύξηση της παραγωγής και επομένως έχουμε πρόβλημα στις τιμές. Θυμίζω την περσινή περίοδο, όπου όλα τα απούλητα προϊόντα σαπίζουν στις αποθήκες.
      Αξιοποιήσατε την «ΑΛΛΗΛΕΓΓΥΗ», τη μη κυβερνητική οργάνωση της Εκκλησίας, για να απορροφήσετε κάποιες ποσότητες παραγωγής. Δημοσιεύτηκαν στον Τύπο ερωτήματα –και τα επαναλαμβάνω και εγώ, γιατί δεν διαψεύστηκαν- γιατί απορροφήθηκαν προϊόντα από συγκεκριμένες περιοχές και όχι ανοιχτά και με διαφάνεια από παντού, γιατί, παραδείγματος χάρη, κρεμμύδια από τη Θήβα και τη Λιβαδειά και όχι σταφύλια από τον Τύρναβο, όχι σιτηρά από τα Φάρσαλα. Δεν απαντήθηκαν αυτά τα ερωτήματα. 
      Αυτή η διαδικασία, αυτός ο τρόπος λειτουργίας του Υπουργείου Αγροτικής Ανάπτυξης δεν αγγίζει μόνο την αντιμετώπιση επί μέρους προβλημάτων σε περιοχές ή σε προϊόντα. Αφορά το σύνολο της διοικητικής σας δομής. 
      Κύριε Υπουργέ, η γεωργία σήμερα χρειάζεται την έρευνα, πρέπει να συμβαδίσει μαζί της. Πρόεδρος στο ΕΘΙΑΓΕ, όπως γνωρίζετε, δεν υπάρχει. Είναι ένα θέμα που εμφανίστηκε πρόσφατα. Υπάρχει μήπως γενικός διευθυντής; Επί δεκαπέντε μήνες δεν υπάρχει γενικός διευθυντής στο ΕΘΙΑΓΕ. Γιατί; Μα, να ήταν μόνο στο ΕΘΙΑΓΕ; Δεν υπάρχει γενικός διευθυντής και στον Ελληνικό Οργανισμό Γάλακτος.
      Στον Ελληνικό Οργανισμό Γάλακτος, που έπρεπε να αντιμετωπίσει την εσωτερική κρίση –αναφέρομαι στο πρόβλημα των γιαουρτιών- δεν υπάρχει γενικός διευθυντής και κάνει χρέη διευθυντή κάποιος άλλος. Ποιος; Ο εκπρόσωπος του Υπουργείου Αγροτικής Ανάπτυξης. Ποιος είναι ο εκπρόσωπος του Υπουργείου Αγροτικής Ανάπτυξης, που εκτελεί χρέη γενικού διευθυντή σ΄ έναν οργανισμό; Είναι ένας συνταξιούχος συνεταιριστικός υπάλληλος. Μα, έχει καμιά σημασία αυτό; Έχει, αν σκεφθούμε ότι στον ίδιο οργανισμό εκπρόσωπος του Υπουργείου Οικονομικών είναι ένας ιδιωτικός υπάλληλος λογιστής. Ελεύθερος επαγγελματίας είναι ο εκπρόσωπος των Υπουργείων σε διοικητικά συμβούλια κρίσιμων οργανισμών. 
      Αυτή είναι η λειτουργία ενός Υπουργείου, που δεν μπορεί να υπερασπιστεί τα συμφέροντα των Ελλήνων αγροτών. Έχει σημασία αυτό; Έχει σημασία, γιατί αυτός ο οργανισμός, ο Ελληνικός Οργανισμός Γάλακτος, έπρεπε να κάνει τις κατανομές -και γνωρίζετε πολύ καλά ότι καθυστερήσατε ένα χρόνο να τις κάνετε - των εκατόν είκοσι χιλιάδων τόνων ποσόστωσης αγελαδινού γάλακτος επιπλέον για τη χώρα μας,  που ήταν μια μεγάλη επιτυχία. Δεν το κάνατε. Και επειδή δεν το κάνατε, οι Έλληνες κτηνοτρόφοι έχασαν 15.000.000.000 δραχμές πρόσθετο εισόδημα. 
      Το εμπορικό ισοζύγιο της χώρας επιβαρύνθηκε -επειδή αυτή η ποσότητα καταναλώθηκε, εφόσον είμαστε ελλειμματικοί- με 11.000.000.000 δραχμές. Αυτοί που έκαναν τις εισαγωγές, κέρδισαν 4.000.000.000 δραχμές. Έχασαν οι κτηνοτρόφοι και κάποιοι άλλοι κέρδισαν. Αυτή είναι  μια πολιτική, την οποία καταδικάζουμε. 
      Αυτή η πολιτική είναι η εικόνα και η ομοίωση των πολιτικών σε όλο το κυβερνητικό πλαίσιο εφαρμογής της όποιας πολιτικής εφαρμόζετε. Ποιας πολιτικής; Των δηλώσεων χωρίς αποτέλεσμα. Των αντιφατικών δηλώσεων. Των αλληλοσυγκρουόμενων πολιτικών. 
      Ο κ. Καραμανλής καταγγέλλει τις συντεχνίες και τους νταβατζήδες και στη συνέχεια προσπαθεί να εξαγοράσει τις συντεχνίες. Ο κ. Αλογοσκούφης καταγγέλλει την προσπάθεια παραπλάνησης της Ευρωπαϊκής Ένωσης –βλέπουμε όλοι την απογραφή- και αποδεικνύεται ότι ο πρώτος προϋπολογισμός, συνειδητά από σας ήταν ένας ψεύτικος προϋπολογισμός, σύμφωνα με τις δηλώσεις τις σημερινές του κ. Ρεγκούζα. 
      Άλλα λέτε, άλλα κάνετε. Έχετε χάσει όχι την πρωτοβουλία των κινήσεων, αλλά κάθε στόχο, κάθε δυνατότητα αντιμετώπισης των ουσιαστικών και κρίσιμων προβλημάτων, την ίδια στιγμή που κρίσιμοι χώροι για την ελληνική οικονομία, όπως ο τομέας της γεωργίας, βρίσκονται σε μία αμηχανία, για να μην πω σε μία απόγνωση. Δεν ξέρουν προς τα πού να πάνε και η Κυβέρνηση, πολύ φοβάμαι ότι τους οδηγεί σε ακόμη μεγαλύτερο τέλμα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζημιχάλη.
      Ο κύριος Υπουργός έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, χαίρομαι ιδιαίτερα για την ευκαιρία που μας δίνει το ΠΑΣΟΚ κάθε τόσο να εμφανιζόμαστε στο Σώμα και να αναδείκνύουμε κατά κύριο λόγο τα σοβαρά προβλήματα της γεωργίας, τα οποία κληρονομήσαμε και τα οποία προφανώς προσπαθούμε με εναγώνιες προσπάθειες να επιλύσουμε τους τελευταίους δεκαπέντε μήνες, που βρισκόμαστε στη διακυβέρνηση της χώρας. Το λέω αυτό, διότι -όπως είναι γνωστό- το σύνολο των κοινοτικών κανονισμών που εφαρμόζονται σήμερα, έχει εγκριθεί από τη δική σας κυβέρνηση, από την κυβέρνηση του ΠΑΣΟΚ. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και λοιπόν;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και, λοιπόν, αναγκαζόμαστε να διαχειριστούμε ένα πλαίσιο δεσμεύσεων και ρυθμίσεων, που εσείς είχατε επικροτήσει και για πολλά από τα οποία είχατε πανηγυρίσει, κύριε συνάδελφε. 
      Αυτά τα πλαίσια και οι ρυθμίσεις δεν μπορούν να τύχουν άλλου είδους διαχείρισης. Εμείς έχουμε την ευθύνη μιας διαχείρισης αυτών των κοινοτικών κανονισμών, αν δεν θέλουμε να υπερβούμε αυτά τα όρια και τα πλαίσια και αν δεν θέλουμε να υποστούμε τα δυσβάστακτα κοινοτικά πρόστιμα, που μας επιβάλλονται, εξαιτίας της δικής σας κακής διαχείρισης. Και να πω ότι των τελευταίων ετών οι καταλογισμοί έχουν φθάσει τα 660.000.000 ευρώ.
      Αυτή είναι η οικονομία, κύριε Πρωτόπαπα, που μας άφησε η δική σας κυβέρνηση και όπου αναγκάζεται ο κ. Αλογοσκούφης να βάλει μια τάξη.
      ΧΡΗΣΤΟΣ ΠΡΩΤΟΠΑΠΑΣ: Θα βάλετε φόρους, ναι ή όχι; 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρωτόπαπα, όταν ζητήσατε να μειωθεί ο ΦΠΑ στο 8%, αυτό απερρίφθη από το ΕCΟFΙΝ. Και ξεκινάμε με μία πολύ δυσμενή βάση όσον αφορά τη μείωση του ΦΠΑ στο 8%, γιατί επί των ημερών σας, επειδή δεν το υπερασπιστήκατε όπως έπρεπε, απερρίφθη το αίτημα. Αυτό είναι το ζήτημα. Και το αίτημα επανέρχεται με πρωτοβουλία της ελληνικής Κυβέρνησης και του Υπουργείου Οικονομίας στο ΕCΟFΙΝ και πρόκειται να συζητηθεί από μηδενική βάση, εφόσον έχουμε μία αρνητική απάντηση, όπως ξέρετε. Αυτή είναι η απάντηση για τα οικονομικά.
      Αυτήν την κρίση βρήκαμε με τα πρόστιμα που πληρώνουμε. Και πληρώνουμε 35.000.000 ευρώ «μπουγιουρντί» για το βαμβάκι τον τελευταίο καιρό ως αποτέλεσμα της κακής διαχείρισης των τριών ετών. Αυτήν την πολιτική ακολουθούσατε, αυτά τα προβλήματα πληρώνουμε και πρέπει να το πούμε στους αγρότες.
      Ξεκινώ απ’ αυτά που είπατε, κύριε Αργύρη, ότι «Η παρουσία μας στις Βρυξέλλες ήταν επιτυχέστατη». Πρώτος απ’ όλους ο Πρωθυπουργός κ. Καραμανλής, νέος Πρωθυπουργός, για πρώτη φορά στο Συμβούλιο Κορυφής, έθεσε το μείζον θέμα των τριών μεσογειακών προϊόντων και έβαλε τη σταθερή βάση πάνω στην οποία οικοδομήσαμε με τον κ. Τσιτουρίδη και πετύχαμε σημαντική βελτίωση των όρων για τους τρεις κανονισμούς των τριών μεσογειακών προϊόντων.
      ΦΩΤΗΣ ΧΑΤΖΗΜΙΧΑΛΗΣ: Κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Παρακαλώ, μην κάνετε διακοπές. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η πρώτη επιτυχία αποτιμάται σε 65.000.000 ευρώ ετησίως για το βαμβάκι. Τόσα κερδίσαμε, κύριε Αργύρη, με τη δική μας διαπραγμάτευση για τη βελτίωση των όρων του κανονισμού για το βαμβάκι. 
      Χαίρομαι που ομολογείτε και σεις ότι οι δικές μας θετικές ρυθμίσεις δεν έχουν αρχίσει να εφαρμόζονται, γι’ αυτό και αντιμετωπίζουμε προβλήματα διαχείρισης και προβλήματα λήψεως αποφάσεων, σύμφωνα με τις προσδοκίες των αγροτών. 
      Κανείς από εμάς δεν είπε ότι ξαφνικά, μόλις έρθει η Νέα Δημοκρατία στην Κυβέρνηση, θα αλλάξουν όλοι οι κανονισμοί, που λόγω κακών χειρισμών είχατε εγκρίνει εσείς την περίοδο της οκταετούς διακυβέρνησης. 
      Πρέπει να σας πω ακόμη ότι και με τους κακούς κανονισμούς σας, κύριε Αργύρη, για το βαμβάκι, φέτος εξασφαλίσαμε το μεγαλύτερο ύψος κοινοτικών ενισχύσεων από οποτεδήποτε. Παίρνει 727.000.000 ευρώ η χώρα για το βαμβάκι για πρώτη φορά, έναντι 616.000.000 ευρώ που ήταν ο μέσος όρος της τελευταίας τριετίας, που ίσχυσε αυτός ο κανονισμός. Έχουμε, κυρίες και κύριοι συνάδελφοι, 37.000.000.000 δρχ. παραπάνω κοινοτικές εισροές για το βαμβάκι, παρά τον καταστροφικό κανονισμό, που σημαίνει ότι ακόμα και αυτοί οι κακοί κανονισμοί με καλή διαχείριση μπορούν να αποφέρουν οικονομικά οφέλη στους αγρότες και στην εθνική οικονομία. Και όλοι λοιδορούσατε τότε για το εάν οι 38 δραχμές, τις οποίες υποσχέθηκε ο Πρωθυπουργός στις 18 Φεβρουαρίου από του Βήματος της Βουλής, θα εγκριθούν από την Ευρωπαϊκή Ένωση.
      Ο κ. Παπανδρέου, πρώτος από όλους, αμφισβήτησε εάν εμείς θα πάρουμε τις 38 δραχμές, όπως και πολλοί συνάδελφοι και πολλές εφημερίδες. Την ημέρα εκείνη της σύγκλισης της διαχειριστικής επιτροπής, υπήρξαν εφημερίδες που μιλούσαν για Βατερλό της Ελλάδος. Αυτό και μόνο αποδεικνύει, όμως, τη μεγάλη επιτυχία της ελληνικής Κυβέρνησης, που κόντρα στα συμφέροντα της Ευρωπαϊκής Ένωσης, κύριοι συνάδελφοι και εσείς του ΚΚΕ -σας ανακατεύω τώρα για να δείτε ποια είναι η κατάσταση- και ενώ είχε κάθε συμφέρον να απορρίψει τις θέσεις και τα στοιχεία της Ελλάδος, για να δώσει λιγότερες επιδοτήσεις, χάρη στη σωστή τεκμηρίωση απεδέχθη το σύνολο των θέσεων.
      Για πρώτη φορά, κύριε Αργύρη, δεν έκοψε αιτήματα η διαχειριστική επιτροπή και μας έδωσε το σύνολο, το πλαίσιο των οικονομικών παροχών και φθάσαμε σ’ αυτό το ύψος, που ήταν μεγαλύτερο και από τις προσδοκίες μας, γιατί δήλωνα και εγώ και ο Πρωθυπουργός ότι πρόκειται να πάρουμε 710.000.000 ευρώ και πήραμε 727.000.000 ευρώ.
      Αυτή είναι η σωστή διαχείριση, κύριε Αργύρη. Έστω και εκ των υστέρων να μάθετε περί τίνος πρόκειται και να μην κάνετε αυτήν την κριτική, η οποία δεν έχει καμία βάση.
      Είπατε και άλλα. Είπατε, δηλαδή, ότι εμείς είμαστε μακριά από τους αγρότες. Υπολογίζω ότι με τον κ. Κοντό, από την αρχή της διακυβέρνησης, έχουμε κάνει οι δυο μας είκοσι τέσσερις επαφές με νομούς, δέκα εγώ και δεκατέσσερεις ο κ. Κοντός. Το λέω αυτό απλώς για να το ξέρετε, για να μη λέτε ψεύδη. 
      ΕΥΑΓΓΕΛΟΣ ΑΡΓΥΡΗΣ:  Στο Υπουργείο;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι, σε νομούς. Επισκέφθηκα δέκα νομούς εγώ και δεκατέσσερεις ο κ. Κοντός στη διάρκεια της διακυβέρνησης. 
      ΕΥΑΓΓΕΛΟΣ ΑΡΓΥΡΗΣ:  Λέτε από την αρχή; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Από τότε που εκλεγήκαμε. Ακριβώς αυτό λέω. 
      ΕΥΑΓΓΕΛΟΣ ΑΡΓΥΡΗΣ:  Για τα επινίκια πήγατε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Συνέχεια πηγαίνουμε, όταν υπάρχει ανάγκη. Δεν περιφερόμαστε, κύριε Αργύρη, πηγαίνουμε περιοδείες, όπου υπάρχει πρόβλημα και όπου υπάρχει ζήτημα. 
      Πρέπει να πω, κάτι σε σχέση με τη νέα Κοινή Αγροτική Πολιτική, που αφορά και αυτό τις εξορμήσεις, ότι για πρώτη φορά –και ας με διαψεύσει οποιοσδήποτε συνάδελφος- έχουν γίνει εξήντα μία ημερίδες από το Υπουργείο Αγροτικής Ανάπτυξης και εκκρεμούν άλλες είκοσι έξι μέχρι τις 20 Ιουλίου για ενημέρωση για τη νέα ΚΑΠ. Αυτή είναι η προσπάθεια ενημέρωσης για τη νέα ΚΑΠ. Εγώ δεν είδα το ΠΑΣΟΚ να έχει κάνει κάποια περιοδεία και να έχει αναλάβει κάποια ενημερωτική πρωτοβουλία. 
      Πήρατε όλοι οι συνάδελφοι και πολλοί άλλοι φορείς ενημερωτικό φάκελο με πλήρη στοιχεία για τη νέα Κοινή Αγροτική Πολιτική, αν δεν το ξέρετε….
      ΡΟΔΟΥΛΑ ΖΗΣΗ: Πότε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πήρατε επώνυμα. 
      ΡΟΔΟΥΛΑ ΖΗΣΗ: Πότε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το πήρατε έγκαιρα. Πριν από ενάμιση μήνα το πήρατε όλοι επώνυμα με δική μου προσωπική επιστολή. 
      ΡΟΔΟΥΛΑ ΖΗΣΗ: Αργήσατε να το στείλετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τόση σημασία δίνετε στα αγροτικά, που πετάξατε σ΄ ένα καλάθι αχρήστων ένα φάκελο. 
      ΡΟΔΟΥΛΑ ΖΗΣΗ:  Τι λέτε, κύριε Υπουργέ; Αργήσατε να το κάνετε. Εδώ και δεκαπέντε μήνες….
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα το βεβαιώσουν οι συνάδελφοί σας.
      (Θόρυβος από την πτέρυγα του ΠΑΣΟΚ)
      ΦΩΤΗΣ ΧΑΤΖΗΜΙΧΑΛΗΣ: Τι φάκελο;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πήρατε ή δεν πήρατε φάκελο;  Πείτε το στην κ. Ζήση. 
    (Θόρυβος-διαμαρτυρίες από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας):  Σας παρακαλώ κύριοι συνάδελφοι, θα τα πείτε όταν θα πάρετε το λόγο.
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πήρατε φάκελο με όλα τα επαρκή στοιχεία για τη νέα Κοινή Αγροτική Πολιτική. Και μια και μιλάμε για διάλογο, ο διάλογός μας είναι …
      ΧΡΗΣΤΟΣ ΠΡΩΤΟΠΑΠΑΣ: Μου επιτρέπετε μία διακοπή; 
      ΠΡΟΕΔΡΕΥΩΝ (Γεώργιος Σούρλας): Δεν μπορούμε να συνεχίσουμε έτσι. 
      ΧΡΗΣΤΟΣ ΠΡΩΤΟΠΑΠΑΣ: Θεωρίες πήραμε. Προτάσεις δεν πήραμε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Από εσάς, κύριε Πρωτόπαπα, δεν περίμενα να διαβάσετε το φάκελο, γιατί δεν έχετε καμία σχέση με τα αγροτικά. Περίμενα, όμως, από Βουλευτές της περιφέρειας να ασχοληθούν με το θέμα. 
      ΧΡΗΣΤΟΣ ΠΡΩΤΟΠΑΠΑΣ: ….(δεν ακούστηκε). 
      ΠΡΟΕΔΡΕΥΩΝ (Γεώργιος Σούρλας): Ακούστε, κύριε Πρωτόπαπα... 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα το έχουν πάρει συνάδελφοί σας. Τι να σας πω εγώ; Εμείς ενημερώνουμε….
      (Θόρυβος-διαμαρτυρίες από την πτέρυγα του ΠΑΣΟΚ)
      ΧΡΗΣΤΟΣ ΠΡΩΤΟΠΑΠΑΣ:  Τον έχουμε πάρει το φάκελο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Α, τον πήρατε τώρα. Εντάξει.  
      ΡΟΔΟΥΛΑ ΖΗΣΗ: Μετά από δεκαπέντε μήνες διακυβέρνησης δεν είδαμε ούτε ένα κείμενο, για να καταλάβουμε την κυβερνητική στρατηγική. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Χαίρομαι που αναγνωρίζετε ότι πήρατε ένα φάκελο ενημερωτικό, έναν πλήρη φάκελο με όλα τα στοιχεία που διαμορφώθηκαν…
      (Θόρυβος-διαμαρτυρίες από την πτέρυγα του ΠΑΣΟΚ)
      ΡΟΔΟΥΛΑ ΖΗΣΗ: Κύριε Πρόεδρε, γιατί μας προσβάλλει ο Υπουργός; Είπα ότι τον πήραμε με καθυστέρηση δεκαπέντε μηνών. 
      ΠΡΟΕΔΡΕΥΩΝ (Γεώργιος Σούρλας): Με συγχωρείτε, κύριε Υπουργέ, για ένα λεπτό. 
      Δεν μπορεί να συνεχίσουμε έτσι. Παρακαλώ τους στενογράφους να μη γράφουν καμία διακοπή.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, ο κ. Πρωτόπαπας περιμένει μία απάντηση, αλλά περίμενα από Βουλευτές της περιφέρειας να ….
      (Θόρυβος-διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Θα αφήσετε τον Υπουργό να πει τις απόψεις του! 
      ΡΟΔΟΥΛΑ ΖΗΣΗ:….
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε ότι δεν πήρατε φάκελο. 
      ΡΟΔΟΥΛΑ ΖΗΣΗ: ….
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Α, μετά τον πήρατε. Εντάξει. Για να δούμε στα Πρακτικά τι έχετε πει.
      ΡΟΔΟΥΛΑ ΖΗΣΗ:…
      ΠΡΟΕΔΡΕΥΩΝ (Γεώργιος Σούρλας): Σε κάθε πρόταση του Υπουργού δεν θα απαντάτε από κάτω εσείς οι επερωτώντες. Δεν μπορεί να γίνει συζήτηση έτσι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Χαίρομαι, γιατί αμβλύνεται η άγνοια ορισμένων, κύριε Πρόεδρε.
      (Θόρυβος από την πτέρυγα του ΠΑΣΟΚ)
      ΡΟΔΟΥΛΑ ΖΗΣΗ:…..
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και θέλω να πω ότι στα πλαίσια της ενημέρωσης του Σώματος για τη νέα Κοινή Αγροτική Πολιτική, έχει καθοριστεί από καιρό η συνεδρίαση του Συμβουλίου Αγροτικής Πολιτικής στις 16 Ιουνίου. Φαντάζομαι να το ξέρετε. Το έχουμε εξαγγείλει εδώ και πολύ καιρό. 
    ΕΥΑΓΓΕΛΟΣ ΑΡΓΥΡΗΣ: Στείλατε πρόσκληση; 
    ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Παντού έχουμε στείλει πρόσκληση έγκαιρα. Θα γίνει την Πέμπτη το πρωί 16 Ιουνίου. 
    ΕΥΑΓΓΕΛΟΣ ΑΡΓΥΡΗΣ: Ψεύδεται, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Είναι συμπεριφορά επερωτώντος αυτή, κύριε Αργύρη; Θα πάρετε το λόγο να τα πείτε. Δεν έχετε το δικαίωμα να διακόπτετε. 
    Να μη γράφεται τίποτα απ’ αυτά που λέει ο κ. Αργύρης. Είναι απαράδεκτες οι διακοπές. Εάν έχετε σκοπό να κάνετε οργανωμένη και μεθοδευμένη προσπάθεια για να εκνευρίσετε το Προεδρείο και τον Υπουργό, αυτό είναι τραγικό σας λάθος. 
    ΕΥΑΓΓΕΛΟΣ ΑΡΓΥΡΗΣ: …..
    ΠΡΟΕΔΡΕΥΩΝ (Γεώργιος Σούρλας): Δεν έχετε δικαίωμα να διακόπτετε. Δεν μπορείτε να παρεμποδίζετε τον Υπουργό να λέει αυτά που θέλει. 
    ΕΥΑΓΓΕΛΟΣ ΑΡΓΥΡΗΣ: ….
    ΠΡΟΕΔΡΕΥΩΝ (Γεώργιος Σούρλας): Κύριε Αργύρη, θα με υποχρεώσετε να σας ανακαλέσω στην τάξη. Είναι θράσος αυτό που έχετε να προσπαθείτε να δημιουργήσετε τεχνητή ένταση. 
    ΕΥΑΓΓΕΛΟΣ ΑΡΓΥΡΗΣ: ….
    ΠΡΟΕΔΡΕΥΩΝ (Γεώργιος Σούρλας): Αφήστε τον Υπουργό να ολοκληρώσει. 
    ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων):  Φωνάζατε, όταν δεν το συγκαλούσαμε. Φωνάζετε και τώρα που το συγκαλούμε. 
    ΒΥΡΩΝ ΠΟΛΥΔΩΡΑΣ: Στις 16 του μηνός έχει συμβούλιο. 
    ΠΡΟΕΔΡΕΥΩΝ (Γεώργιος Σούρλας): Κύριε Αργύρη, έχετε πρόβλημα ηρεμίας ή έντασης; 
    ΕΥΑΓΓΕΛΟΣ ΑΡΓΥΡΗΣ: ….
    ΠΡΟΕΔΡΕΥΩΝ (Γεώργιος Σούρλας): Είναι ντροπή για την κοινοβουλευτική διαδικασία να γίνονται αυτά. 
    ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Δεν σας αρέσει που λέμε να γίνει σύγκληση στις 16 του μηνός. Το απόγευμα της ίδιας ημέρας, κατά πάσα πιθανότητα, θα συγκληθεί για πολλοστή φορά η Διαρκής Επιτροπή Παραγωγής και Εμπορίου, για να συζητήσει πάλι την Κοινή Αγροτική Πολιτική. Θα υπάρχει και το σύνολο των προτάσεων των φορέων κατατεθειμένο και η εξειδίκευση των συμπερασμάτων. Νομίζω ότι στην επιτροπή Παραγωγής και  Εμπορίου έχουμε έρθει έξι-επτά φορές με τον κ. Τσιτουρίδη για ενημερώσεις. Θα γίνει και άλλη μια φορά συνεδρίαση προ της λήψης οριστικής απόφασης για το θέμα της σύνδεσης και αποσύνδεσης. Και βέβαια θα κληθούν και άλλα όργανα πριν έρθει το θέμα στα αρμόδια κυβερνητικά όργανα, ώστε εντός του Ιουνίου να ληφθεί απόφαση και να κατατεθεί άμεσα η δική μας εθνική θέση γι’ αυτά τα θέματα, πολύ προ της προθεσμίας που προβλέπεται, δηλαδή της 31ης Ιουλίου 2005. Θέλουμε να έχουμε μια οριστική θέση και να μην υπαναχωρήσουμε όπως πολλοί  άλλοι φορείς, οι οποίοι ακόμα και τώρα δεν μας έχουν υποβάλει στο σύνολό τους τις προτάσεις τους. 
    Θωρούμε ότι ο διάλογος και η διαβούλευση πήραν αρκετό χρόνο. Κατηγορούμαστε μάλιστα ότι κάνουμε διαβουλεύσεις και διάλογο και εκατοντάδες συσκέψεις στο Υπουργείο με τους φορείς και κατά νομό και κατά προϊόν. Κατόπιν θα καταλήξουμε σε ποσοστά. Θα συνεχίσουμε και τις ενημερωτικές πρωτοβουλίες μας μέχρι το τέλος του χρόνου σε σχέση με την εφαρμογή αλλά και τον επόμενο χρόνο. Πιστεύω ότι οι αγρότες θα κάνουν κτήμα τους τις νέες ρυθμίσεις για τη νέα Κοινή Αγροτική Πολιτική. 
    Πάντως, εγώ προκαλώ τους συναδέλφους να μου πουν αν ποτέ στη διάρκεια ενός τριμήνου ή τετραμήνου έγιναν εκατό ημερίδες σε επίπεδο χώρας για ένα κρίσιμο θέμα αγροτικής πολιτικής, όπως είναι η ΚΑΠ. Πέστε μου οποιοδήποτε παράδειγμα. Δέχομαι να ανατρέξετε και στο παρελθόν, διότι είπε ο κύριος συνάδελφος ότι κάθε φορά που βρίσκεται τελευταία χρονιά η Νέα Δημοκρατία στην κυβέρνηση ή τα συναφή μ’ αυτήν κόμματα, τότε υπάρχει πρόβλημα. Μας είπε για το 1993, αλλά δεν μας είπε για το 1981 ή το 1963. Μπορούσατε να ανατρέξετε και σε εκείνο το χρόνο για να βλέπατε εάν πήγε καλά ή όχι η γεωργία και αν φταίει η δική μας Κυβέρνηση ή αν η δική σας έλυσε το πρόβλημα. 
    Αυτή η ενημερωτική προσπάθεια η οποία γίνεται σε βάθος έχει και μια σκοπιμότητα για να αφουγκραστούμε τις ανησυχίες των εκπροσώπων των φορέων οι οποίοι συμμετέχουν μαζικά σ’ αυτές τις ημερίδες. Έγιναν εξήντα μία ημερίδες με σημαντικά πορίσματα και προτάσεις. 
    ΡΟΔΟΥΛΑ ΖΗΣΗ: Ημερίδες με το Τεχνικό Επιμελητήριο; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αναφέρομαι στις ημερίδες που κάνει το Υπουργείο Αγροτικής Ανάπτυξης με αποκλειστικό θέμα τη νέα Κοινή Αγροτική Πολιτική. Αυτές εννοούμε, πέραν των ημερίδων που λέτε και που είναι δεκάδες και στη Θεσσαλία. Στη Θεσσαλία έχουν γίνει δεκάδες ημερίδες πρωτόγνωρες από την πολιτική ηγεσία του Υπουργείου για θέματα γενικότερου ενδιαφέροντος, όπως έργα, προγράμματα στις περιφέρειες. Αυτά είναι πέραν των εξήντα μία που ανέφερα προηγούμενα, ημερίδων. Το Υπουργείο κάνει και άλλα πράγματα. Παλιά δεν έκανε, ούτε για τη νέα ΚΑΠ ούτε για άλλα θέματα. Τέτοιες ημερίδες δεν έχουν ξαναγίνει. Διαψεύστε με. Το λέω, γιατί υποστηρίζετε ότι είμαστε μακριά από τον κόσμο. Επειδή το λέτε συνέχεια ότι δεν βλέπουμε, εγώ το λέω και ακόμα μια φορά να ανησυχείτε που σαν Αντιπολίτευση από το Φεβρουάριο έχετε μεγαλώσει τη διαφορά από τη Νέα Δημοκρατία κατά 5 ποσοστιαίες μονάδες. Η Νέα Δημοκρατία από 7,5 μονάδες σε σχέση με το ΠΑΣΟΚ το Φεβρουάριο, έφθασε σήμερα τις 12,5 υπεροχή. Αυτό μπορεί να σας ανησυχεί και είναι πρωτόγνωρο το φαινόμενο. Ζείτε στον κόσμο σας και λέτε πως δεν έχουμε επαφή εμείς. 
     Θα σας πω τώρα τι είναι εκείνο που κάνει τους αγρότες να μας εμπιστεύονται μετά τις εκλογές παρά τα προβλήματα διαχείρισης που υπάρχουν. Επειδή έγιναν σχόλια για το αγροτικό εισόδημα, άκουσα Βουλευτές και ο κ. Παπανδρέου το είπε ότι το αγροτικό εισόδημα μειώθηκε κατά 50%. Δεν ξέρετε τι λέτε. Η ΕΣΥΕ και η EUROSTAT  που είναι οι κατ’ εξοχήν αρμόδιοι φορείς λένε ότι κατά μονάδα εργασίας το αγροτικό εισόδημα αυξήθηκε στην Ελλάδα το 2004 κατά 2,8 και η EUROSTAT οριστικοποιεί το μέγεθος στο 2,7. Αυτά λέει η EUROSTAT. 
     ΕΥΑΓΓΕΛΟΣ ΑΡΓΥΡΗΣ: Δώστε μας ένα χαρτί τέλος πάντων. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας τα έδωσα την άλλη φορά και ευτυχώς το καταλάβατε μετά από τόσο καιρό ότι στο πρόγραμμά μας μιλούσαμε για τις αποζημιώσεις του ΕΛΓΑ, για τρεις μήνες από τη συγκομιδή. Χαίρομαι σήμερα που για πρώτη φορά κομματικό στέλεχος του ΠΑΣΟΚ το παραδέχεται και το πρόγραμμά μας δημοσιοποιήθηκε τον Ιούνιο του 2003, πολύ προ των εκλογών. Δεν ήταν μυστικό, απλώς θέλετε να αγνοείτε ορισμένα πράγματα ή να διαστρεβλώνετε την πραγματικότητα για να αποκομίζετε οφέλη, χτίζοντας σε λάθος δεδομένα.  
     Πρέπει να σας πω ότι το αγροτικό εισόδημα δεν καθορίζεται ούτε από τις τιμές μόνο ούτε από το κόστος. Καθορίζεται και από το ένα και από το άλλο, καθώς και από το ύψος του διαθέσιμου αγροτικού προϊόντος. Και πέρυσι είναι κάτι που το ξέρετε, δεν το λέω για πρώτη φορά και οι στατιστικές το λένε, είχαμε υπερπαραγωγή. Υπάρχει η υπερπαραγωγή, λόγω των καιρικών συνθηκών, που ήταν πρωτόγνωρη τα τελευταία χρόνια και αν υπολογίσετε υπερπαραγωγή επί μικρότερη τιμή σε ορισμένα προϊόντα, το εισόδημα είναι μεγαλύτερο απ’ ό,τι βγάζει η EUROSTAT και όχι η Κυβέρνηση και έχουμε ταυτόχρονα και το τεράστιο θέμα των αποθεμάτων που ήρθε από τις περιβόητες ρυθμίσεις του κ. Παπανδρέου ως Υπουργού Εξωτερικών τότε. Και επειδή δεν το έχετε καταλάβει ακόμη, εγώ θα μνημονεύσω αυτές τις ρυθμίσεις, κύριε Πρωτόπαπα. Το 2003 κανονισμός 573 και 958 αναφέρει να διευκολύνουμε εισαγωγές από Ρουμανία και Βουλγαρία είπε η κυβέρνησή σας. Το 2000 κανονισμός 2007 να διευκολύνουμε εισαγωγές από Αλβανία, Βοσνία-Ερζεγοβίνη, Κροατία και Σλοβενία. Το 1998 να διευκολύνουμε από την Ουκρανία την εισαγωγή σιτηρών. Το 1997 να διευκολύνουμε εισαγωγές από τη Ρωσία. 
     Αυτές οι ρυθμίσεις, της κατάργησης των δασμών για να διευκολύνουμε εισαγωγές, οδήγησαν στη διαμόρφωση υψηλών αποθεμάτων και προσπαθούμε εμείς με τιτάνιες προσπάθειες με τον κ. Κοντό να παρεμποδίσουμε τις εισαγωγές τους και να επιδεινώσουμε το πρόβλημα και γι’ αυτό έχουμε σοβαρές αντιδράσεις από χώρες, όπως είναι η Ρωσία, ο Καναδάς ή οι εισαγωγείς που μας κατηγορούν. Πάμε, δηλαδή, κόντρα με τα συμφέροντα, για να παρεμποδίσουμε τις εισαγωγές που εσείς διευκολύνατε, στη βάση φυτουγειονομικών ελέγχων και στη βάση αυστηρής εφαρμογής ισχυουσών διατάξεων. 
     Εμείς κάνουμε γράμμα την πολιτική μας δέσμευση για την εξασφάλιση του καταναλωτή με τον έλεγχο των εισαγωγών και τη διακίνηση των προϊόντων, κάτι που δεν κάνατε εσείς. Και μια και μιλάτε για θέματα υπερπαραγωγής ή θέματα εισαγωγών, θα σας δώσω στοιχεία, γιατί ρωτήσατε τι εισαγωγές έγιναν. 
     Για σκληρό στάρι το 2003 το πρώτο εξάμηνο είχαμε εισαγωγή τετρακόσιους ενενήντα επτά χιλιάδες τόνους. Το 2004 τη δική μας χρονιά είχαμε τριακόσιους έντεκα χιλιάδες τόνους. Αυτό είναι το αποτέλεσμα της πολιτικής μας. 
      Όσον αφορά στον αραβόσιτο, διακόσιες εξήντα τέσσερις χιλιάδες τόνους το 2003, διακόσιες τριάντα πέντε το 2004. Αυτή είναι η πολιτική μας! Αυτή είναι η μείωση. Δεν τα λέτε στους αγρότες! Δεν σας συμφέρει να τα πείτε αυτά! 
      Όσον αφορά στα αμπελοοινικά, την τελευταία τριετία 2000-2003, είχαμε μείωση των εξαγωγών επί των ημερών σας κατά 18% και είχαμε και αύξηση των εισαγωγών κατά 13%. Συγχαρητήρια για την πολιτική σας στα αμπελοοινικά που δημιουργούν το σοβαρό πρόβλημα λόγω υπερπαραγωγής. Αυτή ήταν η πολιτική σας!
      Πρέπει να σας πω ακόμη ότι σε όλο αυτό το σκηνικό, ο κ. Παπανδρέου ήρθε εδώ στην προ ημερησίας διατάξεως συζήτηση της Βουλής και είπε δύο πράγματα. Το ένα ήταν αυτό το φοβερό, δηλαδή, δεν δεχόταν ότι εμείς θα κερδίσουμε τις 38 δραχμές στο εξωτερικό και διαψεύστηκε παταγωδώς. Άλλη φορά να τον συμβουλεύετε ότι υπάρχει και καλή διαχείριση που μπορεί να τα πετύχει αυτά! Αν εγώ άκουγα όλα αυτά τα οποία έλεγαν για παραπάνω τόνους που θα βάζαμε, θα χάναμε 18.000.000.000 δραχμές. Αυτή είναι η πραγματικότητα.
      Επίσης, θέλω να τον ρωτήσω τι έγινε και αυτή η περιβόητη πρόταση. Εμείς είχαμε συνολική συζήτηση για τα αγροτικά και η μόνη πρόταση που κατέθεσε ο κ. Πανανδρέου ήταν να συσταθεί μία επιτροπή περιβαλλοντικής προστασίας. Αυτό είχε πει ο κ. Πανανδρέου για επίλυση του προβλήματος. Προκλήθηκε να πει τις προτάσεις του και είπε: «εγώ προτείνω να γίνει μία επιτροπή περιβαλλοντικής προστασίας», μιλώντας για ένα κρίσιμο θέμα της γεωργίας, για μια συνολική αντιμετώπιση και μια συνολική τοποθέτηση στα αγροτικά. Αυτό πρότεινε μόνο! Επικαλούμαι τα Πρακτικά. Το ξέρει ο ελληνικός λαός. 
      Βέβαια, μετά το αποκρύψατε, διότι ήταν εξευτελιστικό να φαίνεται ένα κόμμα εξουσίας να έχει ως μοναδική πρόταση για την επίλυση των αγροτικών προβλημάτων την Επιτροπή Περιβαλλοντικής Προστασίας της Βουλής, η οποία είχε γίνει από την κ. Μπενάκη με πρόταση της Νέας Δημοκρατίας. 
      ΧΡΗΣΤΟΣ ΠΡΩΤΟΠΑΠΑΣ: Ήταν πρόταση της Βουλής για το σύνολο! 
      Να λέμε την αλήθεια όσον αφορά τον Αρχηγό της Αξιωματικής Αντιπολίτευσης, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, δεν μπορούμε να συνεχίσουμε έτσι!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ναι, αλλά προσέξτε, δεν υπάρχει άλλη πρόταση. 
      Εγώ σας προκαλώ έστω και τώρα να μας πείτε οποιαδήποτε πρόταση η οποία να διευκολύνει τη διάθεση των προϊόντων και τη διαμόρφωση υψηλότερου εισοδήματος για τους αγρότες. 
      Να μας πείτε άλλη πρόταση, διότι εγώ δέχομαι ότι ορισμένες από τις επισημάνσεις των συναδέλφων μου που λένε ότι υπάρχει δυσκολία διάθεσης προϊόντων είναι σωστές. Εγώ δεν είπα το αντίθετο. Και είναι σωστές γιατί έχουν δημιουργηθεί αποθέματα τα οποία δεν επιτρέπουν τη διάθεση των δικών μας προϊόντων. 
      Αλλά να μου πείτε μία πρόταση. Να μας πείτε τι να κάνουμε. Να μας πείτε, δηλαδή, τι κάνατε εσείς για να το κάνουμε καλύτερα εμείς, διότι ποτέ κυβέρνηση Ευρωπαϊκής Ένωσης δεν διαμορφώνει τιμές ή δεν γίνεται έμπορος να αγοράζει και να πουλάει. Έτσι είναι! Αυτό το συναποφασίσαμε. Και εσείς κάποτε λέγατε ότι δεν θέλατε να μπείτε στην ΕΟΚ. Μπήκαμε στην ΕΟΚ και αποδέχεστε κάποιους όρους και ότι αυτή είναι η πραγματικότητα. 
      Μου είπατε επίσης για τα αναπτυξιακά προγράμματα. Πάρτε μια για πάντα μία απάντηση! Κύριε Χατζημιχάλη, το έχετε θέσει ξανά. Μέχρι το Φεβρουάριο του 2004 –σημειώστε στα Πρακτικά- δεν είχε γίνει καμία οριστική έγκριση κανενός σημαντικού κοινοτικού προγράμματος. Καμία οριστική έγκριση! Είχαν γίνει κάποιες προεγκρίσεις καθ’ υπέρβαση του ποσού το οποίο είχατε εξασφαλίσει για να κάνετε τον καλό σε όλους! Αυτή είναι η πραγματικότητα! Και οι εγκρίσεις που έγιναν, έγιναν από τη δική μας κυβέρνηση, κύριε Χατζημιχάλη! Όλες αυτές που έγιναν ήταν επί της δικής μας κυβερνήσεως. Μην ψεύδεστε ασυστόλως λοιπόν! 
      ΦΩΤΗΣ ΧΑΤΖΗΜΙΧΑΛΗΣ: Σας προκαλώ για ένα έργο! Σας προκαλώ να μας πείτε μία προκήρυξη για ένα έργο!
      ΒΥΡΩΝ ΠΟΛΥΔΩΡΑΣ: Σας το λέει!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τιτάνιες προσπάθειες! Και βελτιώσαμε ως εξής…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το πρόγραμμα στη Χίο!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα έργα και τα προγράμματα που έχουν εγκριθεί επί Νέας Δημοκρατίας δεν φτάνει ο χρόνος να τα αναφέρουμε. Έχετε κάνει πολλές ερωτήσεις και σας έχουμε απαντήσει. 
      ΦΩΤΗΣ ΧΑΤΖΗΜΙΧΑΛΗΣ: Για τις προκηρύξεις; Δώστε μας έστω μία! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ακούστε, θα πούμε για τις προκηρύξεις. 
      Όσον αφορά τις προκηρύξεις λοιπόν, 2.1 μεταποίηση, 180.000.000 ευρώ. 
      ΦΩΤΗΣ ΧΑΤΖΗΜΙΧΑΛΗΣ: Καινούργια προκήρυξη είναι αυτή;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όσον αφορά στους νέους αγρότες, 90.000.000 ευρώ. 
      Κοινοτική πρωτοβουλία LEADER, ΟΠΑΧ, σχέδια βελτίωσης, ολοκληρωμένα προγράμματα ανάπτυξης! Και το αποτέλεσμα αυτής της πολιτικής, ξέρετε ποιο είναι; 
      Κύριε Πρωτόπαπα, ακούστε ρυθμούς απορρόφησης που συμπεριλαμβάνουν όλα αυτά τα οποία λέγονται. Πήραμε το νούμερο 22% στο Πρόγραμμα Αγροτικής Ανάπτυξης και το πήγαμε στο 34%. Πήραμε το 22% στο Πρόγραμμα της Αλιείας και το φτάσαμε στο 37%. Πήραμε το LEADER στο 10% και το φτάσαμε στο 28%. Το LEADER το είχατε αφήσει στο 10%. Κινδυνεύαμε να χάσουμε πόρους και το έγγραφο προγραμματισμού το πήραμε στο 45% και το φτάσαμε στο 60%. Ακούστε, λοιπόν, νούμερα! 
      Αυτά είναι τα προβλήματα απορρόφησης που αντιμετωπίζει η δική μας Κυβέρνηση στον τομέα της γεωργίας και δεν θα χαθεί -όσο κι αν αδημονείτε- ούτε ένα ευρώ, κύριε Αργύρη, ενώ θα χάνονταν επί των ημερών σας ιδιαίτερα στο LEADER.
      ΕΥΑΓΓΕΛΟΣ ΑΡΓΥΡΗΣ: Μακάρι! Χαιρόμαστε, κύριε Υπουργέ!
      ΧΡΗΣΤΟΣ ΠΡΩΤΟΠΑΠΑΣ: Αν τα καταφέρετε, μακάρι! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Διότι, κύριε Πρωτόπαπα, τέσσερα χρόνια απορρόφηση 10% στο LEADER; Έλεος! Και ξέρετε τι προσπάθεια έγινε για να φτάσει σε έντεκα μήνες το 10% στο 28%; 
      Τέσσερα χρόνια 10%, δέκα μήνες 28%, κύριε Πρωτόπαπα! Αυτή είναι η διαχείρισή μας! Αυτό να το καταλάβετε για να μην εκτίθεστε άλλη φορά! 
      ΧΡΗΣΤΟΣ ΠΡΩΤΟΠΑΠΑΣ: Είστε καλός Υπουργός! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όσον αφορά την τιμή του πετρελαίου, πράγματι έχει αυξηθεί η τιμή του πετρελαίου, αλλά η Κυβέρνησή μας παρέτεινε τη χρήση φθηνού πετρελαίου και το καλοκαίρι. Αυτό για να πάρετε μια απάντηση.
      Είπατε και για τις επισιτιστικές βοήθειες. Εγκρίθηκε πράγματι για κάποιες περιοχές, αλλά δεν απορροφήθηκε. Ούτε στη Θήβα απορροφήθηκε το κρεμμύδι γιατί η τιμή ήταν πολύ μικρή. 
      ΦΩΤΗΣ ΧΑΤΖΗΜΙΧΑΛΗΣ: Γιατί ειδικά στη Θήβα, στο Κιλκίς και όχι σε άλλες περιοχές;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι πολλές περιοχές. Είναι δέκα, δεκαπέντε περιοχές, αλλά δεν απορροφήθηκε, γιατί η τιμή που δόθηκε ήταν πολύ μικρή. Εγώ δεν έκανα ρουσφέτι στην περιφέρειά μου. Ήταν μικρότερη η τιμή, πούλησαν ακριβότερα και δεν τους συνέφερε να μπουν, γιατί δεν παρενέβην εγώ να λύσω το πρόβλημά τους. Γι’ αυτό έγινε αυτό.
      Πάψτε, λοιπόν, να τα λέτε αυτά. Μου λέγατε για τα βαμβάκια, μου λέγατε για άλλα θέματα και δεν βγήκε κανείς να καταγγείλει ένα στοιχείο. Αόριστες κουβέντες και ψέματα ξέρω και εγώ να λέω. 
      ΦΩΤΗΣ ΧΑΤΖΗΜΙΧΑΛΗΣ: Καταθέσαμε ερώτηση. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ θέλω στοιχεία να καταγγείλετε εδώ στη Βουλή. 
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, θα σταματήσετε επιτέλους; Αν δεν σέβεστε το Κοινοβούλιο, δεν σέβεστε και τον εαυτό σας; Σας παρακαλώ πάρα πολύ! 
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, σέβομαι τον εαυτό μου και το Κοινοβούλιο.
      ΠΡΟΕΔΡΕΥΩΝ (Γεώργιος Σούρλας): Ούτε το Κοινοβούλιο σέβεσαι ούτε τον εαυτό σου σέβεσαι. Δεν κάνετε τίποτε άλλο παρά είσαι συστηματικός «διακοψίας». Είναι ανάρμοστη η συμπεριφορά σας, είναι απαράδεκτη! Από την αρχή δεν κάνετε τίποτε άλλο! Διακόπτεις επανειλημμένα. Αυτό είναι έλλειψη σεβασμού στον ομιλούντα, στο Προεδρείο, στους συναδέλφους και στον εαυτό σας. Επιτέλους, παρακαλώ πάρα πολύ!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τους πονάει, κύριε Πρόεδρε! Γι’ αυτό μιλάνε έτσι. 
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, απαντάει και απευθύνεται προκλητικά!
      ΠΡΟΕΔΡΕΥΩΝ (Γεώργιος Σούρλας): Σε παρακαλώ πάρα πολύ! Έχετε Κοινοβουλευτικό Εκπρόσωπο, έχετε συναδέλφους να απαντήσουν. Να μάθετε να ακούτε επιτέλους!
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, σας απευθύνω το λόγο στον πληθυντικό και εσείς μου μιλάτε στον ενικό.
      ΠΡΟΕΔΡΕΥΩΝ (Γεώργιος Σούρλας): Ο πληθυντικός είναι το πρόβλημά σας, κύριε Χατζημιχάλη; Έχετε δίκιο σ’ αυτό, αλλά συστηματικά διακόπτετε από την ώρα που άρχισε, ο κύριος Υπουργός. Αν διαβάσετε τα Πρακτικά αύριο, δεν θα αισθάνεσθε και τόσο καλά. Σας παρακαλώ πάρα πολύ! Τι άλλο να κάνω, δηλαδή; 
      Παρακαλώ συνεχίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να πω επίσης ότι έχει επισπευσθεί πολύ η καταβολή των επιδοτήσεων, κάτι που το γνωρίζουν οι αγρότες, για το οποίο φαίνεται ότι διαφωνείτε εσείς. Εσείς διαφωνείτε με το να πάρουν οι αγρότες πριν από τα Χριστούγεννα τα στάρια, τα λάδια, τα ρύζια, τα προϊόντα αυτά τα οποία δώσαμε. Είναι πρόβλημά σας. Δεν το κάνατε εσείς ποτέ, το κάνουμε εμείς. Αντί να πείτε ότι είναι μια καλή διέξοδος, μια καλή λύση για το εισόδημα του αγρότη, το κατηγορείτε και αυτό. Εγώ σας καταγγέλλω στον ελληνικό λαό και στους αγρότες γι’ αυτήν την πολιτική σας που πάτε κόντρα στην επίσπευση των επιδοτήσεων. 
      Ένας συνάδελφος από το Ηράκλειο ανέφερε ένα παράδειγμα. Για να δοθούν οι επιδοτήσεις –γι’ αυτό δώσαμε και τις προκαταβολές- χρειάζονται έλεγχοι. Ορισμένοι έλεγχοι γίνονται και από τις νομαρχιακές αυτοδιοικήσεις. Αν η Νομαρχιακή Αυτοδιοίκηση δεν τελειώσει τους ελέγχους, δεν μπορούμε να πληρώσουμε, κόντρα σε διαφάνεια, επιδοτήσεις αγροτικών προϊόντων. Αυτή είναι η αλήθεια. 
      Μια και μιλάμε για τα ανοίγματα και για τον κ. Πρωτόπαπα που είναι εδώ, ο ΕΛΓΑ είχε ανάγκη να πληρώσει τριακόσια…
      ΧΡΗΣΤΟΣ ΠΡΩΤΟΠΑΠΑΣ: Θα βάλετε φόρους;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Ο ΕΛΓΑ, λοιπόν, είχε διαθέσιμα 132.000.000 ευρώ όταν αναλάβαμε τη διακυβέρνηση και είχε να πληρώσει 500.000.000. Αυτό συνέβαινε. Και αν μπαίνουν φόροι, γι’ αυτό μπαίνουν και καλά κάνει ο Αλογοσκούφης. 
      ΧΡΗΣΤΟΣ ΠΡΩΤΟΠΑΠΑΣ: Καλά κάνει; Να το χαίρεσθε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πολύ καλά κάνει ο Αλογοσκούφης!
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, θα βοηθήσετε να συνεχίσουμε ομαλά την κουβέντα; Πού βρήκατε αυτό το δικαίωμα να διακόπτετε; 
      ΧΡΗΣΤΟΣ ΠΡΩΤΟΠΑΠΑΣ: Λέει αυτά που λέει και περιμένετε να μην εξεγερθούμε; 
      ΠΡΟΕΔΡΕΥΩΝ (Γεώργιος Σούρλας): Εσείς, κύριε Πρωτόπαπα, διατελέσατε και εκπρόσωπος του κόμματός σας. Σας παρακαλώ πάρα πολύ!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο κ. Αλογοσκούφης προσπαθεί να βάλει τάξη σε μια οικονομία την οποία παρέλαβε και η οποία είχε πολλά προβλήματα. Εμείς θέλουμε πάση θυσία να βρούμε τα λεφτά για τον ΕΛΓΑ. Διότι εσείς είχατε 135.000.000 ευρώ διαθέσιμα και εμείς έπρεπε να πληρώσουμε στους αγρότες –και τα πληρώσαμε- 500.000.000 ευρώ. Έπρεπε κάποιος να τα εξασφαλίσει αυτά τα λεφτά, πέραν των ποσών υπερχρέωσης του ΕΛΓΑ κατά καιρούς.
      ΔΗΜΗΤΡΙΟΣ ΤΣΙΟΓΚΑΣ: Από πού θα τα εξασφαλίσετε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μέσω δανειοδότησης κατ’ ανάγκη. Τι να κάνουμε; Διότι οι αγρότες παίρνουν 540.000.000 ευρώ ετησίως για αποζημιώσεις και εισφέρουν με δικές τους εισφορές 90.000.000 ευρώ. Κάποιος πρέπει να πληρώσει αυτά τα ποσά των αποζημιώσεων. Τελευταία είχαμε ζημιές και από το χαλάζι και δεσμευτήκαμε ότι θα παίρνουν πιο γρήγορα τις αποζημιώσεις, αλλά πρέπει να συμφωνήσουμε.
      ΔΗΜΗΤΡΙΟΣ ΤΣΙΟΓΚΑΣ: Χρωστάτε από το 2001 αποζημιώσεις!
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, εσείς γιατί μπήκατε στο χορό τώρα τελευταία; Σας παρακαλώ!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ δέχομαι ότι υπάρχουν ακόμη εκκρεμότητες του 2001 από τα ΠΣΕΑ. Διότι η κυβέρνησή σας καθυστερούσε τρία και τέσσερα χρόνια. Η δική μας Κυβέρνηση, ακόμη και αυτές τις αποζημιώσεις του ΠΣΕΑ που προϋποθέτουν πράγματι έγκριση από την Ευρωπαϊκή Ένωση, προσπαθεί να τις καταβάλει εντός ενάμιση χρόνου και όχι εντός τριών ετών όπως γινόταν επί ημερών σας. Διότι εσείς, λόγω διαπραγματευτικών λαθών και παραλείψεων, δεν καταφέρνατε έγκαιρα να εγκρίνετε τα προγράμματα του ΠΣΕΑ. Εμείς πληρώσαμε και του 2000 και του 2001 και του 2002. Και του κανονισμού του ΕΛΓΑ τα πληρώνουμε εντός τριμήνου για να μην υπάρχει παραπλάνηση και πάλι. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε και για οργανισμούς. Ο πρόεδρος του ΕΘΙΑΓΕ υπάρχει μέχρι σήμερα. Απλώς έχει ένα ασυμβίβαστο και βλέπουμε τι λύση θα δώσουμε. Γενικός διευθυντής υπάρχει στο ΕΘΙΑΓΕ. Δεν ξέρω αν τα κομματικά σας στελέχη σας παραπληροφορούν, όπως και σε άλλα θέματα.
      ΕΥΑΓΓΕΛΟΣ ΑΡΓΥΡΗΣ: Λέτε πάλι ψέματα, κύριε Υπουργέ.
      ΦΩΤΗΣ ΧΑΤΖΗΜΙΧΑΛΗΣ: Κύριε Υπουργέ, ποιος είναι ο γενικός διευθυντής στο ΕΘΙΑΓΕ; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο δικός σας είναι ακόμη, να τα ακούει και το Σώμα.
      ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, κάντε υπομονή! Σε ένα λεπτό θα μιλήσει ο Κοινοβουλευτικός σας Εκπρόσωπος και θα τα πει. Θα απαντήσει σε όλα αυτά.
      ΦΩΤΗΣ ΧΑΤΖΗΜΙΧΑΛΗΣ: Κάνω έκκληση, κύριε Πρόεδρε, σε εσάς να προστατέψετε τη διαδικασία. Λέει ψέματα!
      ΠΡΟΕΔΡΕΥΩΝ (Γεώργιος Σούρλας): Εγώ θα υπαγορεύσω στον Υπουργό τι θα πει; Είναι δικαίωμά του να πει αυτά που νομίζει. Η ελευθερία του λόγου εδώ είναι απεριόριστη. Αν δεν υπάρχει εδώ ελευθερία του λόγου, πού θα υπάρχει; Και αν εσείς δεν σέβεστε τον ομιλητή, πώς διδάσκουμε στους πολίτες να σέβονται τους ομιλητές, κύριε Χατζημιχάλη; 
      ΕΥΑΓΓΕΛΟΣ ΑΡΓΥΡΗΣ: Δεν πρέπει να λέει ψέματα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, έχουμε και τηλεόραση. Δεν είμαστε μόνοι μας όπως κάποτε εδώ κεκλεισμένων των θυρών!
      ΒΥΡΩΝ ΠΟΛΥΔΩΡΑΣ: Κύριε Αργύρη, θα απαντήσετε στη δευτερολογία σας και θα αποδείξετε ότι λέει ψέματα, αν βέβαια συμβαίνει αυτό.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ συνεχίστε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να κλείσω την πρωτολογία μου λέγοντας ότι θα έχει την ευκαιρία ο κ. Κοντός να αναφερθεί σε εξειδικευμένα θέματα τιμών κόστους, παραγωγής, διαδικασιών συνεργασίας με τους φορείς για διαμόρφωση κοινών τόπων. Να σας πει για την εξάντληση όλων των περιθωρίων στήριξης του αγροτικού εισοδήματος και κυρίως για την αξιοποίηση κάθε καλόπιστης εποικοδομητικής και συμβατής με την Ευρωπαϊκή Ένωση πρότασης από οποιονδήποτε φορέα μάς κατατέθηκε στη διάρκεια των πολύωρων συσκέψεων που έχουν γίνει κατά προϊόν ή κατά νομό και να ζητήσει και τη δική σας συνδρομή αν υπάρχει οποιαδήποτε άλλη πρόταση πλην αυτής της περιβόητης «περί επιτροπής περιβαλλοντικής προστασίας» του κ. Παπανδρέου, που μπορεί να οδηγήσει σε διέξοδο από την κρίση. Να την ακούσουμε έστω και τώρα.
      Να σας πω ότι πράγματι θα έρθει στη Βουλή το νομοσχέδιο. Έχει τύχει πολύμηνης επεξεργασίας. Το εξαγγέλλουμε κατά τμήματα, ακριβώς γιατί είναι πολύ μεγάλο το νομοσχέδιο και προβλέπει πολλούς θεσμούς. Θα μπορούσαμε να φέρουμε πέντε νομοσχέδια στη θέση αυτού, αλλά για να επισπεύσουμε την ψήφιση διατάξεων θετικών και χρήσιμων για τη γεωργία, φέρνουμε ένα νομοσχέδιο μετά από εξαγγελία και πολύμηνο διάλογο. Αυτό, λοιπόν, θα έρθει και χαίρομαι αν και εσείς το μελετήσετε κατ’ εξαίρεση και είσθε διατεθειμένοι να αποδεχθείτε πολλές απ΄ αυτές τις διατάξεις τις οποίες ζητάνε και οι φορείς, ζητάνε και οι αγρότες.
      Θέλω μονολεκτικά να πω ότι τα πανωτόκια τα βρήκαμε ως πρόβλημα και ζημιώθηκε η Αγροτική Τράπεζα με 1,4 ή 1,5 δισεκατομμύρια ευρώ από δικά σας προβλήματα. 
      Έχουμε μέτρα για νέα αλιευτικά σκάφη. Μειώσαμε την εισφορά των κτηνοτρόφων του ΕΛΓΑ. Προωθήθηκε πρόγραμμα βιολογικής γεωργίας και κτηνοτροφίας και ταυτόχρονα αυξήθηκαν οι αποζημιώσεις για τις βιολογικές καλλιέργειες. Ιδρύθηκαν νέα γραφεία του ΟΠΕΚΕΠΕ. Ενισχύθηκε για την εκπαίδευσή του ο αγρότης. Αποφασίστηκε δωρεάν έκδοση οικοδομικών αδειών για την κατασκευή γεωργοκτηνοτροφικών εγκαταστάσεων. Προεντάχθηκαν προγράμματα πρόωρης συνταξιοδότησης. Προωθήθηκαν προϊόντα, όπως ιδρύθηκε το Πρόγραμμα Προώθησης Προϊόντων, για το ελαιόλαδο, τα μήλα, τα αυγά, τα κοτόπουλα ύψους πολλών εκατομμυρίων ευρώ, πράγμα που δεν κάνατε εσείς. Έχουν ληφθεί συγκεκριμένα μέτρα για τους συνεταιρισμούς και για τους συλλογικούς φορείς δράσης των αγροτών.
      Πιστεύω ότι πολύ σύντομα θα φανούν ακόμη περισσότερα θετικά αποτελέσματα της πολιτικής μας τουλάχιστον μετά το 2006 όταν θα απεγκλωβιστούμε από καταστροφικούς κανονισμούς που με πανηγυρισμούς είχατε αποδεχθεί, κύριε Αργύρη, εσείς και η κυβέρνησή σας. 
      Να είσθε καλά. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η Κοινοβουλευτική Εκπρόσωπος του ΠΑΣΟΚ, κ. Ροδούλα Ζήση, έχει το λόγο.
      Ήρθε η ώρα πλέον του ΠΑΣΟΚ διά της Εκπροσώπου του να απαντήσει σε όσα είπε ο κύριος Υπουργός μέσα στα πλαίσια της ευπρεπούς κοινοβουλευτικής διαδικασίας. Είναι ανάγκη, δηλαδή, να διαταράσσουμε την ηρεμία του Κοινοβουλίου και να ανεβάζετε και την πίεση του προεδρεύοντος; Έχετε κανένα λόγο προσωπικό να το κάνετε; 
      Ορίστε, κυρία Ζήση, έχετε το λόγο.
      ΡΟΔΟΥΛΑ ΖΗΣΗ: Κύριε Πρόεδρε, ευχαριστώ πολύ.
      Νομίζω ότι εγκαινιάζεται τον τελευταίο καιρό ένα νέο ήθος και μια νέα πρακτική στη διάρκεια του κοινοβουλευτικού ελέγχου. Πρώτη φορά βλέπουμε –δεν είθισται αυτό, κύριε Υπουργέ- να απαντά υπεύθυνα όπως πρέπει να απαντά ο Υπουργός και αντί μιας υπεύθυνης απάντησης στις συγκεκριμένες ερωτήσεις που βάζουν οι επερωτώντες Βουλευτές, να ζητάει από τον καθένα χωριστά με το όνομά του, ευθύνες για την ανεπάρκεια της πολιτικής της δικής του διακυβέρνησης ή του δικού του Υπουργείου. 
      Αν, κύριε Πρόεδρε, όλα αυτά είναι τόσο καλά, όπως μας τα είπε ο Υπουργός, και αυτούς τους δεκαπέντε μήνες όλα είναι άγια και φταίει για όλα το ΠΑΣΟΚ, εγώ θέλω να ρωτήσω εσάς, επειδή κάνατε αναφορά και εσείς στο όνομά μου: Γιατί κόπτεσθε, κύριε Πρόεδρε, με τους κτηνοτρόφους της Θεσσαλίας και της Μαγνησίας, με τους εκατόν πενήντα βαμβακοπαραγωγούς; Γιατί, κύριε Πρόεδρε, εσείς πρωτοστατείτε στα άλυτα προβλήματα της περιοχής της Μαγνησίας αλλά και της Θεσσαλίας; 
      ΠΡΟΕΔΡΕΥΩΝ (Γεώργιος Σούρλας): Κυρία Ζήση, εγώ πρέπει να κατέβω τώρα από την Έδρα για να απαντήσω. Δε γίνεται όμως. Τι να κάνω; 
      ΡΟΔΟΥΛΑ ΖΗΣΗ: Δεν μπορεί, λοιπόν, ο κύριος Υπουργός σε Βουλευτές και πρώην Υπουργούς που αν θέλετε ανακάλυψαν πριν από εκείνον την Αμερική, δούλεψαν αυτά τα ζητήματα, είτε τη νέα Κοινή Αγροτική Πολιτική είτε τις ευρωπαϊκές και άλλες δεσμεύσεις στα Συμβούλια Υπουργών, έδωσαν μάχες για τα μεσογειακά προϊόντα, έκαναν σκληρές διαπραγματεύσεις…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Απέτυχαν.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, κάνετε το ίδιο τώρα εσείς. Θα σας κάνω παρατήρηση. Σας παρακαλώ πολύ, να μη διακόπτετε. Να μην πάμε «οφθαλμόν αντί οφθαλμού»!
      ΡΟΔΟΥΛΑ ΖΗΣΗ: Κύριε Πρόεδρε, αν ο διάλογος πρέπει να γίνει ζωντανός, να γίνει ζωντανός και να καθίσουμε με συγκεκριμένα στοιχεία να τα πούμε. 
      ΠΡΟΕΔΡΕΥΩΝ (Γεώργιος Σούρλας): Δεν το λέει ο Κανονισμός αυτό περί ζωντανού διαλόγου.
      ΡΟΔΟΥΛΑ ΖΗΣΗ: Να σας πω κάτι; Εγώ εκλαμβάνω αυτήν την επιθετικότητα του κυρίου Υπουργού προς τους επερωτώντες Βουλευτές που είναι Βουλευτές της Αξιωματικής Αντιπολίτευσης –θεσμικός ο ρόλος τους, κύριε Πρόεδρε- ως ανεπάρκεια για συγκεκριμένες απαντήσεις στα συγκεκριμένα ερωτήματα που βάζει το ΠΑΣΟΚ και οι Βουλευτές που επερωτούν. Δεν βλέπω πραγματικά καμία σεμνότητα και ταπεινότητα και δεν απαντήθηκε τίποτα. Εγώ βλέπω να ρωτούν οι Βουλευτές «ποιος είναι ο πρόεδρος του ΕΘΙΑΓΕ» και να απαντάει ο Υπουργός «ο δικός σας». Είναι απάντηση αυτή; είμαστε στο Κοινοβούλιο, κύριε Πρόεδρε.
      Μας λέει για την Κοινή Αγροτική Πολιτική, ρωτούν οι Βουλευτές αν υπάρχει και μία προκήρυξη στο Γ΄ Κοινοτικό Πλαίσιο Στήριξης στα σχέδια βελτίωσης και απαντάει ο Υπουργός με το μέτρο 2, 1, ΟΠΑΧ! Πώς, όμως, κύριε Υπουργέ, στις περιφερειακές αυτές συναντήσεις που κάνετε -και αυτές δεν θα τις πω εγώ, διαβάζω και τα δελτία σας, αναφέρεσθε σε όλους τους νομούς στο Νομό Μαγνησίας που τις κάνατε μαζί με το Τεχνικό Επιμελητήριο και με τις διαμαρτυρίες των γεωτεχνικών και όλων των άλλων φορέων- πόσα άτομα, πόσοι παραγωγοί, πόσοι παραγωγικοί φορείς έγιναν κοινωνοί; Αυτές οι δήθεν ημερίδες για την ενημέρωση των αγροτών, για την Κοινή Αγροτική Πολιτική είναι επί της ουσίας άνευ περιεχομένου πρώτον και δεύτερον επί της συμμετοχής μόνο τρία ή τέσσερα άτομα βρίσκονται στο πάνελ. Οι αγρότες της Θεσσαλίας, οι γεωργοί της ελληνικής περιφέρειας δεν γνωρίζουν προς ποια κατεύθυνση πηγαίνει η αγροτική πολιτική της Κυβέρνησης, προς ποια κατεύθυνση η νέα αγροτική πολιτική προσεγγίζει τις νέες ανάγκες και νέες απαιτήσεις της αγροτικής παραγωγής και της αγροτικής οικονομίας. Άρα, λοιπόν, ζητούμε από την Κυβέρνηση όπως το κάναμε γραπτά και με όλες τις νόμιμες διαδικασίες μέσα από τα θεσμοθετημένα όργανα της Βουλής, μέσα από την Κοινοβουλευτική Επιτροπή, Παραγωγής και Εμπορίου, να έρθει ο Υπουργός να απαντήσει. Δεν είναι μια σύννομη διαδικασία ευπρεπών και αξιοπρεπών Βουλευτών της Αξιωματικής Αντιπολίτευσης που ζητούν από τον ίδιο τον Υπουργό, διαφανώς, να ενημερώσει για τη νέα κοινοτική πολιτική στη Βουλή;
      Δεν καταλαβαίνω, κύριε Πρόεδρε, γιατί αρνείται ο Υπουργός τις διαδικασίες του Κοινοβουλίου. Δεν καταλαβαίνω γιατί αρνείται ο Υπουργός τον κοινοβουλευτικό έλεγχο με τις διαδικασίες που προβλέπονται από τον Κανονισμό της Βουλής.
      Εγώ, κύριε Πρόεδρε της Βουλής, ξέρω συγκεκριμένα –και το γνωρίζετε και εσείς- ότι μέχρι σήμερα πραγματικά δεν προωθήθηκε κανένα πρόγραμμα βελτίωσης, κανένα πρόγραμμα από το Γ΄ Κοινοτικό Πλαίσιο Στήριξης. Και ξέρετε, επίσης, πολύ καλά ότι στις εξαγγελίες που εξακολουθεί μέσα στο εξάμηνο να κάνει ο Υπουργός και να μιλάει για το LEADER, τα 4.500.000.000 που εγκρίθηκαν για το Νομό Μαγνησίας από το LEADER PLUS προχώρησαν την εποχή της διακυβέρνησης του ΠΑΣΟΚ σε συγκεκριμένες προκηρύξεις. 
      Όλα τα άλλα που επικαλείται ο Υπουργός είναι οι εκταμιεύσεις –και αναφέρεται στην απορρόφηση λέγοντας ότι είναι μεγαλύτερη- των εγκεκριμένων πολιτικών των κυβερνήσεων του ΠΑΣΟΚ με τη σφραγίδα των ευρωπαϊκών χρηματοδοτικών πλαισίων Και έτσι βγαίνει η απορρόφηση και σε άλλα επίπεδα και όχι μόνο στην αγροτική ανάπτυξη.
      Αυτά είναι γνωστά. Αν με χαρτί και με μολύβι τα βάλουμε κάτω, θα δείτε ότι αυτήν τη στιγμή το Υπουργείο Αγροτικής Ανάπτυξης, πέρα απ’ όλες τις άλλες ελλείψεις και τα ελλείμματα –θα έλεγα εγώ- σε παραγωγή πολιτικής και οράματος για την αγροτική ανάπτυξη και την προοπτική της ελληνικής γεωργίας, δεν μπορεί, κύριε Πρόεδρε, ούτε καν να συνεχίσει την πολιτική του ΠΑΣΟΚ σε συγκεκριμένες δεσμεύσεις πάνω στην Ευρωπαϊκή Ένωση, με συγκεκριμένα σχέδια και στρατηγικές που έχουν και τη βούλα των χρηματοδοτικών πλαισίων και των εγκρίσεων. 
      Κύριε Υπουργέ, με συγχωρείτε. Εγώ δεν έχω καμία αντιπολιτευτική διάθεση. Έχω, όμως, την ανάγκη να απαντήσω στους γεωργούς της Θεσσαλίας και στους παραγωγούς όλης της χώρας, για να πω ποιος είναι ο σχεδιασμός σας. 
      Κύριε Πρόεδρε, η Βουλή των Ελλήνων με κάλεσε προχθές να εκπροσωπήσω το κόμμα μου ως συντονίστρια παραγωγής και εμπορίου στο Βερολίνο στη Συνδιάσκεψη, που μόλις χθες μας ενημέρωσαν ότι αναβλήθηκε, για την απερήμωση. Ήρθε ποτέ εδώ ο Υπουργός να μας πει για τις δράσεις και τα μέτρα που θα πάρει αυτή η Κυβέρνηση μέσα από το Εθνικό Συμβούλιο Απερήμωσης; Ήρθε να μας πει για όλες τις άλλες δραστηριότητες, όπου έχουν θεσμοθετηθεί όργανα και έχουμε ηθικές, πολιτικές και κοινοτικές δεσμεύσεις πάνω στα συγκεκριμένα ζητήματα; 
      Δεν είναι σωστό, κύριε Πρόεδρε, να καταγγέλλει από το Βήμα της Βουλής τον Πρόεδρο του ΠΑΣΟΚ, που δεν κατάλαβε μάλλον ο κύριος Υπουργός για τι μιλούσε ο Πρόεδρος του ΠΑΣΟΚ. Άλλο η Επιτροπή Περιβάλλοντος της Βουλής, που δεν είναι πρωτοβουλία, κύριε Υπουργέ, της Νέας Δημοκρατίας, αλλά είναι πρωτοβουλία που πήραμε με το συνάδελφο της Νέας Δημοκρατίας κ. Κατσιγιάννη. Την ίδια περίοδο που είχε υποβάλει την πρόταση ο Πρόεδρος του ΠΑΣΟΚ βρεθήκαμε στη Γερμανία για την Παγκόσμια Διάσκεψη για τις Ανανεώσιμες Πηγές Ενέργειας και ήταν απούσα η Κυβέρνηση της Νέας Δημοκρατίας. Ευτυχώς, ήταν παρούσα η κοινοβουλευτική αντιπροσωπεία. Τότε δώσαμε στην Πρόεδρο της Βουλής αυτήν την πρόταση παράλληλα με την πρόταση του ΠΑΣΟΚ. Μην μπερδεύετε τα ζητήματα. 
      Όμως, και αν θέλετε να τα μπερδέψετε εσείς ασχοληθήκατε ποτέ σε κανένα Συμβούλιο Υπουργών Περιβάλλοντος και Γεωργίας, που, όπως ξέρετε, στην ευρωπαϊκή προοπτική και πολιτική, αλλά και στην παγκόσμια πολιτική συναντιόνται ως αγροτική ανάπτυξη και περιβάλλον μέσα στα πλαίσια της βιώσιμης ανάπτυξης, που ακουμπάει και στο εισόδημα και στην αναπτυξιακή προοπτική και ευημερία, αλλά και στην προστασία του περιβάλλοντος και στην κοινωνική συνοχή; Όμως, εσείς είστε υπεύθυνοι, διότι κάθε φορά διαρρηγνύετε τα ιμάτιά σας, γιατί δεν ξέρετε τι φταίει και λέτε «για όλα φταίει το κακό ΠΑΣΟΚ». Δεν μας είπατε και γιατί φταίμε. Δεν το καταλάβαμε σήμερα. 
      Όταν θα πάρουμε, λοιπόν, συγκεκριμένες απαντήσεις, τότε, κύριε Υπουργέ, θα έχουμε όλη την καλή διάθεση. Το πνεύμα μας είναι εποικοδομητικό. Όμως, κάντε μας εσείς πρώτα τις προτάσεις. Ενημερώστε τη Βουλή για τη νέα ΚΑΠ και εμείς θα σας πούμε πού διαφωνούμε και πού συμφωνούμε. Γιατί μέσα στο μυαλό μας και μέσα στην πολιτική μας έχουμε σχέδια για την αγροτική ανάπτυξη της υπαίθρου, για τον παραγωγό και όχι απλώς μόνο αποσπασματικά και σπασμωδικά να δίνουμε απαντήσεις, «έπεα πτερόεντα», για την επικοινωνιακή μας πολιτική.
      Δεν απαντούμε εμείς στον ελληνικό λαό, από αυτό το συγκεκριμένο Βήμα, με τις δημοσκοπήσεις, κύριε Υπουργέ. Απαντούμε με αυτό που κουβαλάμε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς τις επικαλεστήκατε.
      ΡΟΔΟΥΛΑ ΖΗΣΗ: Εσείς τις επικαλεστήκατε και τις επικαλείστε κάθε φορά σε όλες τις δηλώσεις σας. Εμείς κουβαλάμε –γιατί μας προσβάλατε που είμαστε Βουλευτές της περιφέρειας- και βιώνουμε συνεχώς, όλοι οι Βουλευτές που κάνουμε την επερώτηση, τα προβλήματα της υπαίθρου, της περιφέρειας…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας πονάνε, γι’ αυτό.
      ΡΟΔΟΥΛΑ ΖΗΣΗ: Και επειδή ακριβώς τα βιώνουμε, εκφράζουμε αυτούς τους ανθρώπους. Και θέλουμε να τους μεταφέρουμε συγκεκριμένες απαντήσεις, όχι τις δημοσκοπήσεις, μέσα από το Βήμα της Βουλής.
      Η αλήθεια είναι, κύριε Υπουργέ, ότι σε όσα είπαν οι συνάδελφοι του ΠΑΣΟΚ, είναι λυπηρό που δεν απαντήσατε. Είναι αλήθεια ότι υποσχεθήκατε καλύτερα μέτρα. Κάναμε συσκέψεις στο Υπουργείο, δεν θυμάστε; Τότε δεν ήσασταν εσείς Υπουργός. Δεν υποσχέθηκε κάποια πράγματα ο τότε Υπουργός; Μαζί δεν συμφωνήσατε; Δόθηκαν οι αποζημιώσεις αυτές; Δεν υπήρξαν καθυστερήσεις στις αποζημιώσεις του ΕΛΓΑ;
      Δεν υπήρξαν προβλήματα, για τα οποία σας έρχονται συνεχώς ερωτήσεις μας και επίκαιρες ερωτήσεις μας, από όλους τους Βουλευτές, όλων των κομμάτων, γιατί ακριβώς η επιλεκτική κάθε φορά λογική σας στα θέματα της αγροτικής ανάπτυξης έχει φέρει σε αδιέξοδο τον αγρότη;
      Δεν είναι αλήθεια, κύριε Υπουργέ –γιατί αναφερθήκατε στα στοιχεία που έχετε- ότι με τα στοιχεία της ΕΣΥΕΑ τον Απρίλη του 2005 υπάρχουν προβλήματα στην αγροτική οικονομία και στον Έλληνα παραγωγό, από το κόστος παραγωγής που αυξήθηκε;
      Ρωτήσατε τους συναδέλφους πού βρήκαν αυτά τα στοιχεία. ΕΣΥΕΑ! Σημαντικές αυξήσεις: στα λιπάσματα είχαμε αύξηση 8,9%, στις ζωοτροφές 7,5%, στα γεωργικά φάρμακα 8%, στα εργαλεία και στα εφόδια 8,4%, στα κτηνιατρικά φάρμακα 4,1%, στο κόστος συντήρησης και επισκευής κτηριακών εγκαταστάσεων και μηχανολογικού εξοπλισμού 4,3%. Όσον αφορά το κόστος αγοράς αγροτικών μηχανημάτων και γεωργικών ελκυστήρων, έχουμε αύξηση της τάξεως του 8,3% και 4,6% αντίστοιχα.
      Η αύξηση, εν τω μεταξύ, στην τιμή του πετρελαίου επηρεάζει αναμφίβολα ανοδικά και το κόστος παραγωγής των αγροτικών προϊόντων και το κόστος μεταφοράς και το βάρος γενικά που μετακυλύεται στον αγρότη.
      Δεν ήρθε η EUROSTAT με στοιχεία του 2005…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η EUROSTAT…
      ΡΟΔΟΥΛΑ ΖΗΣΗ: … και μίλησε για το 2004 και είπε –το είπε ο κ. Παπαγεωργίου- ότι υπάρχει μεγάλη μείωση κατά 5,9% στις τιμές παραγωγού για το σύνολο των αγροτικών προϊόντων;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το εισόδημα να μας πείτε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ! Σημειώστε και απαντήστε στη δευτερολογία σας.
      ΡΟΔΟΥΛΑ ΖΗΣΗ: Και δίνει συγκριτικά στοιχεία για όλες τις χώρες της Ευρωπαϊκής Ένωσης –και της διευρυμένης- και μιλάει για τη συνολική αύξηση του κόστους παραγωγής, που αναμένεται να αγγίξει το 18% και 20% και λόγω του πετρελαίου. Αυτά δεν είναι στοιχεία που τα βγάλαμε απ’ το μυαλό μας. Η EUROSTAT και η Εθνική Στατιστική Υπηρεσία της Ελλάδος τα λένε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ούτε εγώ τα βγάζω απ’ το μυαλό μου.
      ΡΟΔΟΥΛΑ ΖΗΣΗ: Κύριε Υπουργέ, δεν μπορείτε να αμφισβητείτε αυτά τα στοιχεία. Δώστε μας απαντήσεις. Τα έχουμε εμείς λάθος και τα έχετε εσείς σωστά; Δώστε μας αυτά τα στοιχεία. Εμείς τα έχουμε πάρει από τις αρμόδιες υπηρεσίες.
      Τι γίνεται με τα μέτρα για τα οποία έλεγε η Κυβέρνηση; Υποσχεθήκατε καλύτερες μέρες για τους αγρότες. Και βεβαίως, όπως είπαν οι συνάδελφοι, οι αγρότες είναι στη χαρά της παραγωγής. Όμως, τους ρωτάτε; Τρεις φορές μου είπαν ότι απολύμαναν τις αποθήκες με τα σιτάρια. Γιατί φέτος οι εισαγωγές έγιναν πολύ πιο νωρίς, πριν διατεθούν τα δικά μας προϊόντα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και επί ημερών σας…
      ΡΟΔΟΥΛΑ ΖΗΣΗ: Αφήστε το «επί ημερών μας». Πείτε ότι δεν είχαμε εμείς ούτε έργα ούτε ημέρες. Δεν είχαμε ούτε έργα ούτε ημέρες. Εσείς κυβερνάτε δεκαπέντε μήνες. Τι κάνετε λοιπόν;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μειώσαμε τις εισαγωγές.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφήστε να ολοκληρώσει η κ. Ζήση.
      ΡΟΔΟΥΛΑ ΖΗΣΗ: Αφήστε αυτήν τη λογική της καμένης γης. Γιατί αν συνεχίσετε τη λογική της καμένης γης, τότε θα σας πω να μας ξαναφέρετε την «καμένη γη» που είχε η Ελλάδα το 2004, το Μάρτη πριν από τις εκλογές, όταν το βαμβάκι είχε 370 δραχμές και όχι 277, όταν η αύξηση του ΑΕΠ ήταν στα επίπεδα που ήταν και όχι στα σημερινά.
      Ξαναφέρτε μας, λοιπόν, την «καμένη γη» που παραλάβατε από το ΠΑΣΟΚ, αν συνεχίσετε μ’ αυτήν την λογική. Γιατί πάτε σε λογική τετραετίας όχι ανάπτυξης, αλλά του πώς θα βγάλετε τα συμπλέγματά σας απέναντι στο ΠΑΣΟΚ, που εν πάση περιπτώσει, είκοσι χρόνια, κύριε Υπουργέ, ο ελληνικός λαός το εμπιστευόταν για την πολιτική της ανάπτυξης, γιατί έβαζε τον πήχυ ψηλά για τον Έλληνα αγρότη και για την ελληνική οικονομία.
Πήρατε, λοιπόν, αυτά τα μέτρα. Δεν βλέπετε να περιορίζει το εισόδημά του ο αγρότης; Τα ανατιμημένα εφόδια υφίστανται κάθε φορά  νέες αυξήσεις. Διογκώνεται  το κόστος παραγωγής, η ψαλίδα μεγαλώνει, έως οκτώ φορές ακριβότερα φθάνουν στον καταναλωτή τα αγροτικά προϊόντα. 
      Οι εξαγγελίες του κ. Καραμανλή για διαρθρωτικές αλλαγές -και τις ακούμε τώρα τελευταία πάρα πολύ συχνά, αλλά τις είχε κάνει και για την αγροτική οικονομία- και οι δικές σας δηλώσεις φαίνεται τελικά να μην αντιστοιχίζονται με την πολιτική σας πρακτική και εφαρμογή. Δηλαδή, κύριε Υπουργέ, στο πεδίο της εφαρμογής έχετε κριθεί ως ανεπαρκής Κυβέρνηση, η οποία δεν έχει καμία κοινωνική ευαισθησία απέναντι στον Έλληνα αγρότη. Και βεβαίως έχετε καταστήσει πάλι κυρίαρχους τους εισαγωγείς και τους μεσάζοντες. 
      Εγώ πρέπει να πω και να το δηλώσω εδώ, μεταφέροντας την αγωνία όλων και τη δική μας και γι’ αυτό και η επερώτηση αυτή, ότι όλα αυτά που συμβαίνουν, έχουν επιδράσει τελικά πάρα πολύ άσχημα σε όλο τον κόσμο, σε αγρότες και καταναλωτές.
       Φαίνεται, κύριε Υπουργέ, ότι δεν μπορείτε στις νέες προκλήσεις και στις νέες προσκλήσεις για την ελληνική γεωργία να διαμορφώσετε ή έστω απλά να σκιαγραφήσετε το νέο μοντέλο που θέλετε για την περιφέρεια, για την ανάπτυξη για τον παραγωγό, για τον πρωτογενή τομέα. Φαίνεται, δηλαδή, ότι δεν σκέφτεστε καθόλου το μέλλον της αγροτικής παραγωγής και το μέλλον της αγροτικής οικονομίας. 
      Αναφερθήκατε σε κάποια προϊόντα. Οι συνάδελφοι μου εκτενώς και με μεγάλη επάρκεια σας έδωσαν τα συγκεκριμένα στοιχεία  και δημιουργήθηκε αυτή η συζήτηση που δημιουργήθηκε. 
      Εγώ θέλω να σας παρακαλέσω και να σας πω ειλικρινά ότι η Αξιωματική Αντιπολίτευση είναι εδώ σήμερα και θα είναι πάντα παρούσα, γιατί οι  θέσεις μας και η πεμπτουσία της πολιτικής μας, αλλά και οι κυβερνητικές μας πολιτικές είχαν πάντα ένα στόχο: να βοηθήσουν τον Έλληνα αγρότη, να βοηθήσουν την ελληνική οικονομία και να προάγουν τελικά το εισόδημα του Έλληνα αγρότη.  Αυτή η πολιτική μας, ζητούμε, να συνεχιστεί και όπου χρειάζονται διορθώσεις ή όπου εσείς έχετε κάτι καλύτερο και περισσότερο να προσφέρετε, βεβαίως εποικοδομητικά θα συμβάλουμε. Δεν μπορούμε, όμως, κύριε Υπουργέ, να δεχόμαστε συνεχώς κατηγορίες και αφορισμούς, χωρίς να έχουμε πάρει ποτέ συγκεκριμένες ουσιαστικές απαντήσεις από μία Κυβέρνηση που κυβερνά ενάμιση χρόνο. 
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος της  Νέας  Δημοκρατίας κ. Βύρων Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ:  Κυρίες και κύριοι συνάδελφοι, έχω μία πολιτική παρατήρηση εισαγωγικά, η οποία μπορεί να βρει τη θέση της σε πολλές ευκαιρίες πολιτικού διαλόγου. Ασφαλώς και στην περίπτωση του σημερινού διαλόγου, νομίζω ότι είναι στο κέντρο της συζήτησης η παρατήρησή μου, με την οποία «σας απειλώ» εντός εισαγωγικών. Οι υποσχέσεις δεν ήταν το δυνατό επιχείρημα για τη Νέα Δημοκρατία τα χρόνια πριν από το 2004. Ελευθερώστε τη σκέψη σας, κυρίες και κύριοι του ΠΑΣΟΚ, και  δρομολογείστε τη σε μία άλλη βάση που σας προτείνω, όχι ως σύμβουλός σας, αλλά εκτιμώντας το ίδιο φαινόμενο κάτι σας λέω. 
      Ισχυρίζομαι ότι για τους αγρότες, που είναι το θέμα μας, το δυνατό επιχείρημα δεν ήταν οι διαλέξεις του κ. Μπασιάκου και του κ. Κοντού ανά την Ελλάδα και ίσως και μερικές δικές μου παρεμβάσεις, το δυνατό επιχείρημα ήταν το προϊόν της πείρας των αγροτών. Στο πετσί τους είχαν δοκιμάσει -τώρα σαρκάζω- τα πολύ σοβαρά επιτεύγματα - εντείνω το σαρκασμό - των κυβερνήσεων του ΠΑΣΟΚ και της τελευταίας δεκαετίας. Αυτό ισχυρίζομαι. Δεν είναι θέσφατο, αλλά σας λέω οργανώστε τις  σκέψεις σας και τις πολιτικές σας πάνω σε αυτήν τη γραμμή της επαλήθευσης των δεδομένων.
      Ισχύει το ίδιο επιχείρημα και για άλλες περιπτώσεις. Εγώ θυμάμαι ότι είχαμε μία αναλυτική σκέψη, όταν επικοινωνούσαμε με τους αγρότες, στην οποία αναλυτική σκέψη αντιμετωπίζαμε θετικά μία αρχή, να σώσουμε το 17% του ενεργού παραγωγικού πληθυσμού της χώρας. Συνοδεύαμε αυτήν την αρχή με σειρά πολιτικών μέτρων. Άλλα είναι στην εκτέλεση, στην εφαρμογή τώρα, με προγράμματα του κ. Τσιτουρίδη και του κ. Μπασιάκου στο Υπουργείο Γεωργικής Ανάπτυξης και Τροφίμων, ενώ άλλα έχουν εμπλοκές, μένουν ανοιχτά. 
      Θα σας πω συστηματικά - με απροκατάληπτη σκέψη, όσο γίνεται πιο αντικειμενικά - για τη στρατηγική μας η οποία είναι ακόμα ισχύουσα και θα είναι. Πρέπει να συμφωνήσουμε – εδώ είναι η πρόταση, ανοιχτή πρόταση - όχι μόνο για ένα διάλογο στο Εθνικό Συμβούλιο Αγροτικής Οικονομίας, που συγκαλεί η Κυβέρνηση στις 16 Ιουνίου, αλλά για ένα συνεχή διάλογο με πολλά κεφάλαια. Η απερήμωση, το λένε οι Ευρωπαίοι, κυρία Ζήση, με την έννοια της πολιτικής των υδάτων και της πολιτικής των καλλιεργειών.
      ΡΟΔΟΥΛΑ ΖΗΣΗ: Βεβαίως. 
      ΒΥΡΩΝ ΠΟΛΥΔΩΡΑΣ: Εγώ σας λέω και άλλα δυσμενή πράγματα.
      ΡΟΔΟΥΛΑ ΖΗΣΗ: Και άλλα πολλά, αλλά τι κάνετε;  
      ΒΥΡΩΝ ΠΟΛΥΔΩΡΑΣ: Ναι, ναι, εγώ σας λέω και άλλα. Σας λέω ότι ερήμωσε ο τόπος από την εγκατάλειψη από ανθρώπους. Ήμουν με τον κ. Αργύρη πέρυσι ή πρόπερσι στον «Ορεινό Αύγουστο», πάνω στα Πράμαντα και μπήκαμε σε έναν προβληματισμό ότι και η Ευρώπη να συνδράμει και εμείς να βοηθήσουμε –ως πολιτικό κέντρο, ως κόμματα και ως Κυβέρνηση, κυβερνήσεις γιατί τότε ήταν το ΠΑΣΟΚ - όσοι μας εγκατέλειψαν από τα Άγναντα και από τα Πράμαντα δεν μπορούν να γυρίσουν πίσω. 
      Πρέπει όλα τα προγράμματα να είναι tres urgent κατεπείγοντα, γιατί αν έρθουμε ορεξάτοι εμείς, οι σχεδιαστές της πολιτικής της αγροτική οικονομίας ή οι εφαρμοστές, μετά από πέντε χρόνια να εφαρμόσουμε leader, να εφαρμόσουμε μεταποίηση, να εφαρμόσουμε γεωργική ανάπτυξη και παραγωγή, τότε το «πουλάκι» θα έχει πετάξει. Θα είναι πολύ αργά, δεν θα βρίσκουμε την πρώτη ύλη του προγράμματος που είναι ο άνθρωπος, δηλαδή ο Έλληνας αγρότης. Η απερήμωση στην άλλη διάσταση, σημειώνω, κυρία Ζήση. 
      Κυρίες και κύριοι συνάδελφοι, έχουμε την εκκρεμότητα για την εξαγγελία, που δεν είναι το κεντρικό. Το κεντρικό είναι μία μάχη αέναη για τα δύο κεφάλαια, για τις δύο φάσεις της αγροτικής οικονομίας, παραγωγή και διάθεση. Και στα δύο έχουμε σοβαρό ανταγωνισμό και πρέπει να είμαστε οι χειριστές των λεπτών ισορροπιών. 
      Δηλαδή το πετρέλαιο είναι επίτευγμα αλλά ασήμαντο. Μην πανηγυρίζει η Κυβέρνησή μου ότι διατίθεται φθηνό πετρέλαιο παραγωγής στους αγρότες μας και το καλοκαίρι. Καλό είναι αυτό, είναι επίτευγμα. Είναι στις εξαγγελίες μας αλλά είναι μικράς σημασίας, όπως μικράς σημασίας θα είναι και το ανοιχτό θέμα που μας είπε ο κ. Μπασιάκος για το ΦΠΑ, το οποίο από 18% πήγε 19%, σαρκάζει ο κ. Πρωτόπαπας. Τι είναι αυτό; Άλλο κεφάλαιο και αυτό.
      ΡΟΔΟΥΛΑ ΖΗΣΗ: Το 8% λέγατε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Το 8% λέγατε..
      ΒΥΡΩΝ ΠΟΛΥΔΩΡΑΣ: Το 8% είναι ανοιχτό, σας λέω.
      ΑΘΑΝΑΣΙΟΣ ΠΑΠΑΓΕΩΡΓΙΟΥ:…αλλά πήγε19%.
      ΒΥΡΩΝ ΠΟΛΥΔΩΡΑΣ: Ναι, αλλά μην κάνουμε ευφυολογήματα. Το έχετε και στο γραπτό κείμενο. Γιατί; Διότι το ίδιο το 8% ως στόχος παραμένει τώρα με ένα αρνητικό προηγούμενο. Ποιο είναι;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Απερρίφθη από την…
      ΒΥΡΩΝ ΠΟΛΥΔΩΡΑΣ: Η απόρριψη από την Ευρωπαϊκή Ένωση της προτάσεως, με κακούς χειρισμούς από το ΠΑΣΟΚ ότι δεν επετεύχθη. Και αντί αναβολής, έστω, πήραμε αρνητική απόφαση. Πάντως είναι ανοιχτό -για πιο τεχνικούς και σοβαρότερα προβαλλόμενους ισχυρισμούς και επιχειρήματα- ως στόχος να έρθει αυτή η ανακούφιση, που πάλι δεν είναι το παν.  
      Είχαμε πολύ ωραίες παρατηρήσεις –εκτός από τις διακοπές που έδειξαν ένα τρόπο καμία νευρικότητα που δεν επιτρέπεται στη συζήτησή μας- από τους συναδέλφους επερωτώντες. Είχαμε και καλές απαντήσεις βέβαια.
Εγώ κράτησα σημειώσεις. Και σας υπενθυμίζω ότι από 23 δραχμές το κιλό  η επιστροφή για τη συνυπευθυνότητα να γίνει 38, μέσω της εκκαθαρίσεως των μητρώων και της πολιτικής Μπασιάκου είναι επίτευγμα και φτιάχνει λογαριασμούς για τους βαμβακοπαραγωγούς και ενισχύει το εισόδημα, το οποίο είναι αυξημένο όχι κατά σημαντικό βαθμό, αλλά είναι πάντως 2,7% αυξημένο εν σχέσει προς το προηγούμενο έτος. 
	ΕΥΑΓΓΕΛΟΣ ΑΡΓΥΡΗΣ: Κάτι σας αποκρύπτει η Κυβέρνηση….
      ΡΟΔΟΥΛΑ ΖΗΣΗ: Λείπουν στοιχεία…
      ΒΥΡΩΝ ΠΟΛΥΔΩΡΑΣ: Καλά. Εντάξει.
      ΕΥΑΓΓΕΛΟΣ ΑΡΓΥΡΗΣ: Κάτι αποκρύπτει στο κόμμα σας η Κυβέρνηση, κύριε Πολύδωρα. Έκοψε τριάντα χιλιάδες τόνους βαμβάκι από τους παραγωγούς.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς είχατε κόψει εκατόν ογδόντα χιλιάδες.
      ΒΥΡΩΝ ΠΟΛΥΔΩΡΑΣ: Με συγχωρείτε. Εγώ χρησιμοποιώ επιχειρήματα στη συζήτησή μας… Μη με διακόπτετε! Ούτε κι εσείς, κύριε Υπουργέ. Χρησιμοποιώ επιχειρήματα με μια προϋπόθεση: ότι όσα λέτε και όσα λέμε έχουν το τεκμήριο της αληθείας. 
      ΕΥΑΓΓΕΛΟΣ ΑΡΓΥΡΗΣ: Συμφωνούμε απόλυτα.
      ΒΥΡΩΝ ΠΟΛΥΔΩΡΑΣ: Τώρα θέλω να ελέγξω την Κοινοβουλευτική Εκπρόσωπο, την κ. Ζήση, για ένα επιχείρημα πάνω στη ροή του λόγου της, που ήταν στρεψόδικο και υπεξέφευγε από το θέμα. Κρατάω εγώ σημειώσεις. Είμαι και αιφνιδιαστικά σχολαστικός, ενώ κατά τεκμήριο δεν είμαι σχολαστικός. Λέει: «2003. Είχαμε 370 δραχμές το κιλό το βαμβάκι».
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είχαμε λίγα κιλά τότε.
      ΒΥΡΩΝ ΠΟΛΥΔΩΡΑΣ: Με συγχωρείτε. Τώρα το επιχείρημά μου εγώ το αναλύω.
      Ναι, ήταν έτσι. Και τούτο, διότι είχαμε διακόσιες χιλιάδες τόνους βαμβάκι λιγότερο.
      ΡΟΔΟΥΛΑ ΖΗΣΗ: Όχι, δεν είναι έτσι. 
      ΒΥΡΩΝ ΠΟΛΥΔΩΡΑΣ: Είναι έτσι. Να μου τα πείτε στη δευτερολογία σας. Φέτος είχαμε διακόσιες χιλιάδες με διακόσιους ογδόντα χιλιάδες τόνους περισσότερο, εκείνο δηλαδή που δεν ήταν το 2004. Είναι μια συνθήκη η οποία συνδυάζεται ευθέως με την πρώτη αρχή της οικονομίας, που λέγεται «νόμος της προσφοράς και της ζήτησης».
      Στη συνέχεια των πραγμάτων σας ζητώ -γιατί δεν έχω χρόνο- να παρακολουθήσουμε πολιτικές οι οποίες θα συντείνουν στην παραγωγή και θα εξασφαλίζουν τη διάθεση. Παραδείγματος χάρη, μαζί με το Υπουργείο Ανάπτυξης -συνομολογώ εγώ πρώτος χωρίς να με εγκαλείτε εσείς- ότι θα πρέπει να καθοριστεί μία σχέση εγχώριας παραγωγής προς εγχώρια κατανάλωση. Έχω γυρίσει όλο τον κόσμο. Πουθενά στον πλανήτη –και προπαντός στις χώρες της Ενωμένης Ευρώπης- το ενυπόγραφο προϊόν εθνικής καταγωγής δεν μένει αδιάθετο. 
      ΡΟΔΟΥΛΑ ΖΗΣΗ: Συμφωνούμε. Στο Υπουργό πείτε τα . 
      ΒΥΡΩΝ ΠΟΛΥΔΩΡΑΣ: Λαμβάνονται ειδικές πρόνοιες. Και είναι ισχύουσα –όχι ότι είναι βαρύνουσα….
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τις πήρε όλες η προηγούμενη Κυβέρνηση! Δεν έχουμε περιθώρια εμείς να πάρουμε άλλες!
      ΒΥΡΩΝ ΠΟΛΥΔΩΡΑΣ: Είναι ισχύουσα η παρατήρηση -όχι ότι είναι βαρύνουσα- του κ. Μπασιάκου ότι η πτυχή εξωτερικής πολιτικής του Γιώργου Παπανδρέου -και της Ευρώπης, αν θέλετε να σας πω- είχε ως αποτέλεσμα.… Το έλεγε ο κύριος…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για όλα φταίει ο Γιώργος Παπανδρέου!
      ΒΥΡΩΝ ΠΟΛΥΔΩΡΑΣ: Όχι. Εγώ σας λέω, σαν ελαφρυντικό, «και της Ευρώπης».
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχουμε στοιχεία και χρονολογίες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Πολύδωρα. 
      ΒΥΡΩΝ ΠΟΛΥΔΩΡΑΣ: Πτυχή της εξωτερικής πολιτικής -είτε από ακρισία είτε από επιπολαιότητα, είτε επειδή ήθελε να κάνει το «καλό παιδί» στην Ευρώπη- είχε ως συνέπεια: σκληρό σιτάρι από την Ουκρανία, από τη Μόσχα, άλλα αγαθά από τη Σερβία.
                        (Θόρυβος από την πτέρυγα του ΠΑΣΟΚ)
      Μα αυτά είναι γεγονότα. Τα έχω δει και από οπτική γωνία άλλου portfolio, άλλης εκτιμήσεως.
      ΠΡΟΕΔΡΕΥΩΝ (Γεώργιος Σούρλας):Ολοκληρώστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Λέω λοιπόν. Εγώ και ούτε κι ο κ. Μπασιάκος ελέγχουμε τον κ. Παπανδρέου αν…
      ΕΥΑΓΓΕΛΟΣ ΑΡΓΥΡΗΣ: Μου επιτρέπετε  μια διακοπή, κύριε Πολύδωρα;
      ΠΡΟΕΔΡΕΥΩΝ (Γεώργιος Σούρλας): Αν δεν επιτρέπει διακοπές, όχι. 
      ΒΥΡΩΝ ΠΟΛΥΔΩΡΑΣ:Δεν με πειράζει. Ναι.
      ΠΡΟΕΔΡΕΥΩΝ (Γεώργιος Σούρλας):Ορίστε, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Ο κ. Μπασιάκος και ο κ. Μολυβιάτης τον Αύγουστο του 2004 υπογράψανε το ίδιο πράγμα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Άρα υπάρχει προηγούμενο. Εμείς δεν κάναμε τη διαπραγμάτευση που υπονοείτε.
      ΠΡΟΕΔΡΕΥΩΝ (Γεώργιος Σούρλας): Τελείωσε η διακοπή. 
      Κύριε Πολύδωρα, τελειώστε παρακαλώ. 
      ΒΥΡΩΝ ΠΟΛΥΔΩΡΑΣ: Έχω εγώ απάντηση. 
      ΠΡΟΕΔΡΕΥΩΝ (Γεώργιος Σούρλας): Την απάντηση θα τη δώσει ο κ. Μπασιάκος.
      ΒΥΡΩΝ ΠΟΛΥΔΩΡΑΣ: Έχω εγώ απάντηση. 
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, παρακαλώ τελειώστε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εμείς δεν κάναμε τέτοια…
      ΒΥΡΩΝ ΠΟΛΥΔΩΡΑΣ: Δεν με αφήνετε να μιλήσω.
      ΠΡΟΕΔΡΕΥΩΝ (Γεώργιος Σούρλας): Απόψε είναι μια συνεδρίαση διαφορετική από όλες τις άλλες! Ενώ μιλάμε για ευγενή προϊόντα, όπως το βαμβάκι, δεν δικαιολογείται αυτή η ένταση.
      ΒΥΡΩΝ ΠΟΛΥΔΩΡΑΣ: Έχετε άνισο τρόπο μεταχειρίσεως του δικού μου λόγου. Με αδικείτε, με άλλα λόγια.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Σας λέω. Είπατε ένα πρόσθετο επιχείρημα για τον κ. Μολυβιάτη και για την επανάληψη της υπογραφής…
      ΕΥΑΓΓΕΛΟΣ ΑΡΓΥΡΗΣ: Και για τον κ. Μπασιάκο.
      ΒΥΡΩΝ ΠΟΛΥΔΩΡΑΣ: Και για τον κ. Μπασιάκο. Αλλά εγώ ερωτώμαι, εγώ είμαι στο Βήμα, εγώ έχω το λόγο. Είπατε και για την επανάληψη της υπογραφής.
      ΠΡΟΕΔΡΕΥΩΝ (Γεώργιος Σούρλας): Θα απαντήσει ο κ. Μπασιάκος γι’ αυτό.
    ΒΥΡΩΝ ΠΟΛΥΔΩΡΑΣ: Προσέξτε εγώ έχω περάσει από το Υπουργείο Εξωτερικών και εσείς διαθέτετε ικανή πολιτική πείρα. Ένα προηγούμενο δεν ανατρέπεται χωρίς κόστος. Σε σύρει το προηγούμενο. Γι’ αυτό ελέγχω εγώ την ακρισία –όχι θανασίμως, αλλά δεν είχε κάνει καλή εκτίμηση ο κ. Παπανδρέου- με αποτέλεσμα  να έλθουν αυτές οι ποσότητες και να μου δημιουργήσουν πρόβλημα το οποίο αντιμετωπίζει επιτυχώς η Κυβέρνηση...
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, τελειώσατε. Πήρατε τον διπλάσιο χρόνο. 
    ΒΥΡΩΝ ΠΟΛΥΔΩΡΑΣ: Δώστε μου ένα λεπτό.
    ΕΥΑΓΓΕΛΟΣ ΑΡΓΥΡΗΣ: Δώστε του ένα λεπτό, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Βλέπω ότι έχετε και τη συνηγορία της Αντιπολίτευσης!
    ΒΥΡΩΝ ΠΟΛΥΔΩΡΑΣ: ...γιατί συγκρούεται με συμφέροντα. Και σε διεθνές επίπεδο με τις χώρες που ενδιαφέρονται να συνεχίσουν την εισαγωγή των αγαθών τους εδώ, και με τους εισαγωγείς τους ίδιους. Και νομίζω επιτυχώς διαχειρίζεται και αυτό το κεφάλαιο.
    Η τελευταία λέξη μου σαν συμπέρασμα στην πολιτική μας συζήτηση, είναι να ενώσουμε τις γνώμες μας επιστημονικά σε σύγχρονο πνεύμα πολιτικής αγροτικής οικονομίας. Υπάρχει το κεφάλαιο της παραγωγής και της διάθεσης. Είμαστε ανοικτοί και στα δύο. Κυρίως κινούμεθα από την κεκτημένη φορά από την αδράνεια τη δική σας με το σύστημα των επιδοτήσεων για την αγροτική οικονομία. Πρέπει να πάμε στο σύστημα των υπογραφών των προϊόντων, πρέπει να πάμε στο σύστημα της βιολογικής καλλιέργειας που έλεγε και ο Γιώργος ο Παπανδρέου και το έκανε μέγα θέμα, ενώ μιλάμε για προβλήματα πιο άμεσα και πιο συγκεκριμένα. Εκεί είναι ο έλεγχός μας και δεν έχουμε κανένα λόγο να αντιλέξουμε στην πρόταση του κ. Παπανδρέου για το συμβούλιο περιβάλλοντος. 
    Και τέλος, στη γωνία μας περιμένει η νέα Κοινή  Αγροτική Πολιτική και πρέπει να πάρουμε αποφάσεις όχι στη βάση τι θέλει ο τεμπέλης αγρότης, αλλά ποιές είναι οι απαιτήσεις και οι προϋποθέσεις για να κατακτήσουμε το μέλλον της αγροτικής οικονομίας. Ασφαλώς, μιλάω για την περίπτωση των αποδεσμεύσεων σε μεικτό σύστημα, αλλά πρέπει να συζητήσουμε σοβαρά, ώστε να μην έχουμε μια ενθάρρυνση της ραστώνης κατά γεωργό...
    ΕΥΑΓΓΕΛΟΣ ΑΡΓΥΡΗΣ:  Αυτό το «μεικτό» πολύ με ανησυχεί. 
    ΒΥΡΩΝ ΠΟΛΥΔΩΡΑΣ: Θέλω να το συζητήσουμε. 
    ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, έχετε υπερβεί κατά πολύ το χρόνο σας. 
    ΒΥΡΩΝ ΠΟΛΥΔΩΡΑΣ:  Αυτό θέλω να το συζητήσουμε κατά προϊόν, κατά περιφέρεια, κατά διαίρεση πόσο με το δένδρο και πόσο με την παραγωγή και όλα να είναι ανοικτά. Όμως, δεν μπορούμε να περιμένουμε επί μακρόν. Η λογική των πραγμάτων, αν σεβόμαστε τον αγρότη, αν θέλουμε να τον υπηρετήσουμε και αν δεν θέλουμε να είμαστε εφήμεροι λαϊκιστές, απαιτεί συνεννόηση για τη νέα Κοινή Αγροτική Πολιτική. 
    Η Κυβέρνηση με υπευθυνότητα σέβεται, στηρίζει, υποστηρίζει τους αγρότες και την αγροτική οικονομία, αλλά είναι κοινή υπόθεση όλων μας. Έτσι θα προχωρήσουμε με συνεννόηση και με αντιμετώπιση των προβλημάτων όπως κάνουν και οι άλλοι εταίροι μας στην Ευρωπαϊκή Ένωση. Οι καιροί ου μενετοί !
    (Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Γεώργιος Σούρλας): Αν είχαμε ασκήσει όλοι της Εθνικής Αντιπροσωπείας το επάγγελμα του γεωργού ή του κτηνοτρόφου επ’ ολίγον, πιστεύω ότι θα ήμασταν πολύ προσεκτικότεροι, πολύ πιο υπεύθυνοι και πιο αποτελεσματικοί όπως και σε κάθε περίπτωση!
    ΕΥΑΓΓΕΛΟΣ ΑΡΓΥΡΗΣ: Το «αν» , γιατί το βάλατε; 
    ΠΡΟΕΔΡΕΥΩΝ (Γεώργιος Σούρλας): Ε να μη βάλω το «αν»;
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αυτό είναι αιχμή για τους αγρότες!
    ΠΡΟΕΔΡΕΥΩΝ (Γεώργιος Σούρλας): Όχι δεν αποτελεί αιχμή για κανέναν, απλά μια διαπίστωση από έναν γόνο κτηνοτροφικής και γεωργικής οικογένειας είναι αυτή. 
    ΒΥΡΩΝ ΠΟΛΥΔΩΡΑΣ: Ο Πρόεδρος είναι κτηνοτρόφος και εγώ είμαι εριφιοτρόφος! 
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τσιόγκας, ως Κοινοβουλευτικός Εκπρόσωπος του ΚΚΕ.
    ΔΗΜΗΤΡΙΟΣ ΤΣΙΟΓΚΑΣ: Ποιος αγρότης, κύριε Πολύδωρα είναι τεμπέλης; Αυτοί που μοχθούν καθημερινά μέσα στο λιοπύρι, μέσα στα χιόνια και τις βροχές για να βγάλουν τα προς το ζην ή αυτοί τους οποίους στηρίζετε με τις πολιτικές σας και σεις και το ΠΑΣΟΚ, οι μεγαλέμποροι, οι μεγαλοεισαγωγείς, οι μεγαλοεξαγωγείς, αυτοί οι οποίοι λυμαίνονται το μόχθο του αγρότη, αυτοί οι οποίοι κάνουν εισαγωγές σε όλα τα αγροτικά προϊόντα, χωρίς να δίνουν λογαριασμό σε κανέναν, ανεξέλεγκτα και καρπώνονται όλη αυτήν τη διαφορά που υπάρχει από την τιμή του παραγωγού μέχρι την τιμή του καταναλωτή ;
Είναι σημαντικό αυτό γιατί αυτά τα κυκλώματα πρέπει να χτυπηθούν. Κι εσείς όχι μόνο δεν τα χτυπάτε, αλλά τα στηρίζετε. 
      Για όλα αυτά ο αγροτικός κόσμος είναι αγανακτισμένος από την αντιαγροτική πολιτική που εφαρμόζει και η Νέα Δημοκρατία και το ΠΑΣΟΚ. Αυτήν την πολιτική -εσείς, το ΠΑΣΟΚ που ήσασταν τόσα χρόνια στην εξουσία- την εφαρμόζατε και σας ακολουθούν κατά γράμμα οι νέοι διαχειριστές του συστήματος των Κοινών Αγροτικών Πολιτικών της GATT και του Παγκόσμιου Οργανισμού Εμπορίου. 
      Αυτή η πολιτική έρχεται από πολύ μακριά και πάει πολύ μακριά. Εγώ θα πω ότι έρχεται από το 1981, από την ένταξη της χώρας μας στην -ΕΟΚ τότε- στην Ευρωπαϊκή Ένωση και να σας θυμίσω, για να φρεσκάρω λίγο τη μνήμη σας, αυτά που έλεγε τότε η Νέα Δημοκρατία και ο ιδρυτής της, ο Κωνσταντίνος Καραμανλής, ότι με την ένταξη της Ελλάδας στην ΕΟΚ θα τρώμε με χρυσά κουτάλια! Δεν πιστεύω να έχετε ξεχάσει τα χρυσά κουτάλια ή ποιος ξέρει πού θα τα έχουν φυλαγμένα οι αγρότες σήμερα.
      Δεν θα προλαβαίνουμε να βγάζουμε τα προϊόντα γιατί θα μας τα αρπάζουν οι Ευρωπαίοι. Κοιτάμε πώς θα μπορέσουμε να τροφοδοτήσουμε αυτήν την τεράστια αγορά της -τότε- ΕΟΚ με τα δικά μας αγροτικά προϊόντα. Και βέβαια από πλεονασματική χώρα που ήμασταν τότε έναντι της Ευρωπαϊκής Ένωσης, γίναμε ελλειμματική παρά τις τεράστιες δυνατότητες που έχουμε ως χώρα να καλύπτουμε και τις εγχώριες ανάγκες, να κάνουμε και εξαγωγές και να σταματήσουμε την αιμορραγία συναλλάγματος για την εισαγωγή αγροτικών προϊόντων. 
      Αντί, λοιπόν, της ανάπτυξης της αγροτικής οικονομίας στα χρόνια που είμαστε στην Ευρωπαϊκή Ένωση, οι αγρότες υποχρεώθηκαν από την Ευρωπαϊκή Ένωση να γνωρίσουν και γνώρισαν τα πρόστιμα συνυπευθύνοτητας, γνώρισαν χωματερές, γνώρισαν ποσοστώσεις, γνώρισαν αγρανάπαυση, γνώρισαν μείωση της παραγωγής, γνώρισαν το ξεκλήρισμα της φτωχομεσαίας αγροτιάς, τη συγκέντρωση της γης σε λίγους, τη μείωση των τιμών στα αγροτικά προϊόντα και όχι μόνο αυτό. 
      Με τις ανεξέλεγκτες εισαγωγές προϊόντων, με την ανεξέλεγκτη αύξηση των καλλιεργητικών μέσων και εφοδίων γνώρισαν τη διάλυση του συνεταιριστικού κινήματος, είδαν τα λουκέτα που μπήκαν σε μεγάλες συνεταιριστικές οργανώσεις, τις οποίες κλείσατε και οι μεν και οι δε. Βάλατε λουκέτο και απολύθηκαν χιλιάδες εργαζόμενοι σε αυτές και έμειναν ξεκρέμαστοι χιλιάδες αγρότες που είχαν πάρε-δώσε με αυτές τις οργανώσεις. 
      Και οι δύο δεν έχετε δικαίωμα να μιλάτε για τους αγρότες και να κοντράρεστε εδώ για επιμέρους ζητήματα και για προσωπικές αντιπαραθέσεις αποφεύγοντας και οι δύο να συζητήσετε για την ουσία του αγροτικού προβλήματος στη χώρα μας. Είσαστε –να το πούμε- και οι δυο συνεταιράκια για να εξυπηρετείτε να συμφέροντα των μεγαλεμπόρων, των βιομηχάνων.
      Στην ερώτησή του ΠΑΣΟΚ, αυτή που ήρθε σήμερα και συζητούμε, γίνεται μια περιγραφή των προβλημάτων των αγροτών, χωρίς να λέγεται κουβέντα για τις αιτίες που δημιουργούν αυτά τα προβλήματα. Οι αιτίες αυτές –θα το πούμε εμείς- είναι η Κοινή Αγροτική Πολιτική, η αναθεώρηση της Κοινής Αγροτικής Πολιτικής, η οποία μειώνει τις τιμές των αγροτικών προϊόντων και καταργεί κάθε προστατευτικό μέτρο, κάθε προστατευτικό μηχανισμό. 
      Παραδείγματος χάρη, καταργεί κάθε καθεστώς παρέμβασης, κάθε καθεστώς ελάχιστης τιμής των προϊόντων, τα οποία εφαρμόστηκαν τα προηγούμενα χρόνια μετά από σκληρούς αγώνες του αγροτικού κινήματος. Η GATT παλιά και ο Παγκόσμιος Οργανισμός Εμπορίου τώρα βλέπουμε να επιτρέπουν αθρόες εισαγωγές αγροτικών και κτηνοτροφικών προϊόντων με αποτέλεσμα οι τιμές των εγχώριων προϊόντων να πέφτουν προς τα κάτω, ενώ την ίδια στιγμή οι καταναλωτές τρώνε πανάκριβα αγροτικά προϊόντα ή ακόμα τα προϊόντα μένουν απούλητα. Μόνο πέρυσι οι τιμές των αγροτικών προϊόντων με τα επίσημα στοιχεία μειώθηκαν στο 5,9% κατά μέσο όρο, ενώ τα καλλιεργητικά μέσα και εφόδια αυξήθηκαν σε ποσοστό 7,2%, με αποτέλεσμα να εξανεμίζεται καθημερινά το εισόδημα των αγροτών. 
     Η Νέα Δημοκρατία υπέγραψε πέρυσι να αλλάξουν –και άλλαξαν προς το χειρότερο- οι κανονισμοί για τον καπνό, το βαμβάκι και το λάδι. Πριν από δύο χρόνια το ΠΑΣΟΚ υπέγραψε τον τελευταίο κανονισμό για τα σιτηρά, ότι η τιμή παρέμβασης θα είναι στα 10 λεπτά του ευρώ από το 2003 ως το 2013, τα οποία πέρυσι πουλήθηκαν με 12 και 13 λεπτά του ευρώ. Τι θέλατε, δηλαδή; Οι έμποροι θα έδιναν περισσότερα για να αγοράσουν τα στάρια; Ασφαλώς και δεν πρόκειται να το κάνουν ποτέ. Και καλά, οι αγρότες δεν ήξεραν. Εσείς όμως ξέρατε. Γνωρίζατε και για τον Παγκόσμιο Οργανισμό Εμπορίου και για την Κοινή Αγροτική Πολιτική, αλλά κοροϊδεύετε τους αγρότες. 
     Βεβαίως πρέπει να πούμε ότι ο αγροτικός κόσμος, καταψήφισε το ΠΑΣΟΚ όχι μόνο για την αντιαγροτική πολιτική που εφάρμοσε όλα τα προηγούμενα χρόνια, αλλά και για τα αγροτοδικεία στα οποία δικάστηκαν χιλιάδες αγρότες, γιατί βγήκαν στο δρόμο να βρουν το δίκιο τους. Όμως και η Νέα Δημοκρατία υπόσχονταν –προεκλογικά αυτά βέβαια- ότι θα καταργήσει τα αγροτοδικεία. Τα συνεχίζει όμως, και συνεχίζει να δικάζει τους αγρότες με εξοντωτικές ποινές φυλάκισης σε βάρος τους. 
     Πρέπει να πούμε ακόμα ότι αυτό το κάνει η Νέα Δημοκρατία συνειδητά για να μην σηκώσουν κεφάλι οι αγρότες. Το εισόδημα των αγροτών δεν προστατεύεται, δεν στηρίζεται ούτε από το ΠΑΣΟΚ, ούτε βέβαια από τη Νέα Δημοκρατία, γιατί σήμερα η Νέα Δημοκρατία εγκαταλείπει τους αγρότες και τους αφήνει στο έλεος των εμπόρων.
     Θα το τονίσουμε γι’ άλλη μια φορά. Χρωστάτε στους αγρότες αποζημιώσεις από το 2001, χρωστάτε από το 2002 και χρωστάτε από το 2003. Καθημερινά διαμαρτύρονται οι αγρότες για τις αποζημιώσεις, τις οποίες δεν τους έχετε δώσει ακόμη εδώ και τέσσερα χρόνια. Δυστυχώς οι αγρότες σας πίστεψαν προεκλογικά, αλλά πολύ σύντομα απογοητεύτηκαν από την πολιτική που εφαρμόζεται. 
     Ο κ. Καραμανλής είπε ότι πρέπει να τελειώσει ο ρόλος του κράτους. Ο κ. Παπανδρέου είπε ότι δεν είναι κρατιστής. Και οι δυο είναι υπέρ της ελεύθερης διακίνησης των εμπορευμάτων, αφού εξάλλου μαζί ψήφισαν και τη Συνθήκη του Μάαστριχτ. 
     Σας ρωτάμε και τους δυο. Είστε υπέρ της άποψης να γίνουν κρατικές βιομηχανίες, να φτιάχνει η χώρα μας τρακτέρ, φάρμακα, λιπάσματα και όλα τα καλλιεργητικά μέσα και εφόδια, να παρεμβαίνει το κράτος και να προστατεύει τους αγρότες; Είστε διατεθειμένοι να στηρίξετε τους συνεταιρισμούς, αυτούς που εσείς διαλύσατε και χρεοκοπήσατε; Δηλαδή, την Υπηρεσία Εγγείων Βελτιώσεων, τον Οργανισμό Βάμβακος, τον Οργανισμό Καπνού που διαλύσατε, την ΚΥΔΕΠ και τόσες άλλες συνεταιριστικές οργανώσεις και ενώσεις που οδηγήσατε στη χρεοκοπία και στο κλείσιμο; Είστε διατεθειμένοι να κάνετε έλεγχο στα μονοπώλια; 
     Σας ρωτάμε τώρα σ’ αυτό το σύστημα το καπιταλιστικό, είστε υπέρ ενός καθεστώτος παρέμβασης υπέρ των αγροτών; Δεν είστε. Η επιλογή και των δυο σας είναι να ξεκληρίζετε τη φτωχική μεσαία αγροτιά και να φτιάξετε νέους τσιφλικάδες. Γι’ αυτό όλα τα χρόνια δεν κάνατε κανένα έργο υποδομής –αρδευτικά, αποστραγγιστικά έργα- για να μειωθεί το κόστος παραγωγής και γι’ αυτό δεν θέλετε η Αγροτική Τράπεζα να είναι αποκούμπι των αγροτών, αλλά την μετατρέπετε σε καθαρά εμπορική τράπεζα. 
     Κοροϊδεύετε τους αγρότες που τους έπνιξαν τα χρέη και τα πανωτόκια, ενώ αφήνετε ασύδοτους τους καπνέμπορους να εκβιάζουν τους καπνοπαραγωγούς και να μην αγοράζουν τα καπνά τους. Μόνο στην επαρχία Ελασσόνας –χθες έκανα περιοδεία σε χωριά της επαρχίας Ελασσόνας- αυτήν τη στιγμή είναι απούλητοι πεντακόσιοι τόνοι ποικιλίας μπασμά, ενώ από πέρσι ακόμη δεν έχετε πάρει κανένα μέτρο για τη ζημιά που έπαθαν οι αγρότες για την αντιμετώπιση αυτής της ολέθριας ασθένειας του κηλιδωτού μαρασμού. Πρέπει να σας πω ότι οι αγρότες που φύτευσαν τα καπνά, τα οργώνουν τώρα γιατί έχουν πάθει ζημιά απ’ αυτήν την ασθένεια, η οποία επεκτείνετε. 
      Καταθέτω ένα έγγραφο από την ομάδα παραγωγών της επαρχίας Ελασσόνας ενδεικτικά για τις ποσότητες απούλητων καπνών της ποικιλίας Μπασμά στην επαρχία Ελασσόνας. 
      Το Κομμουνιστικό Κόμμα Ελλάδας καλεί τους αγρότες να μην δείξουν καμία ανοχή, καμία αναμονή σ’ αυτήν την πολιτική που εφαρμόζεται σε βάρος τους. Κατά τη γνώμη μας, πρέπει να παρθούν συγκεκριμένα μέτρα, για να σταματήσουν οι αθρόες εισαγωγές. Πρέπει γι’ αυτό να συγκρουστείτε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Πρέπει να χτυπηθεί η ακρίβεια στα καλλιεργητικά μέσα και εφόδια και να σταματήσει η ανεξέλεγκτη εισαγωγή κτηνοτροφικών προϊόντων. Να υπάρχει πλήρης ασφάλιση της αγροτικής παραγωγής και του αγροτικού κεφαλαίου από όλους τους κινδύνους. 
      Βέβαια πρέπει να πούμε ότι οι αγρότες πρέπει να βγάλουν τα συμπεράσματά τους, γιατί και οι δύο στηρίζετε τα συμφέροντα των μεγαλεμπόρων, των μεγαλοεισαγωγέων και εγκαταλείπετε τους αγρότες.
      Ευχαριστώ.
      (Στο σημείο αυτό ο Βουλευτής κ. Τσιόγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
      Το λόγο έχει η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη - Αικατερινάρη.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κυρία και κύριοι συνάδελφοι, η επερώτηση επαναφέρει τρία σοβαρότατα ζητήματα που αφορούν την αγροτική παραγωγή και την αγροτική ανάπτυξη, στα οποία θα άξιζε με συντομία να σταθούμε, αλλά κάθε φορά κινδυνεύουμε να συνεισφέρουμε σε μία μονότονη και αδιέξοδη επανάληψη, όπου απουσίαζε και συνεχίζει να απουσιάζει η στρατηγική, η πολιτική βούληση και το κυβερνητικό ενδιαφέρον. Άλλωστε, οι αντιπαραθέσεις σήμερα και από τις δύο πλευρές δείχνουν ότι δεν υπεισήλθαμε –έστω και στην ουσία- αυτών των ερωτημάτων που βάζει η επερώτηση.
      Για το Γ΄ Κοινοτικό Πλαίσιο Στήριξης και μάλιστα στο πλέον σημαντικό επιχειρησιακό πρόγραμμα της αγροτικής ανάπτυξης και ανασυγκρότησης της υπαίθρου, εξακολουθεί να υπάρχει καθυστέρηση, η οποία μεταφράζεται σε αδιάθετους κοινοτικούς πόρους, 445.000.000 ευρώ.
      Οι δεσμεύσεις, η συμβασιοποίηση, δηλαδή, των έργων σύμφωνα με τον κοινοτικό κανονισμό, πρέπει να έχει ολοκληρωθεί για το σύνολο των μέτρων του Γ΄ Κοινοτικού Πλαισίου μέχρι τα τέλη του ερχόμενου έτους, διαφορετικά, όπως είναι γνωστό σε όλους μας, οι κοινοτικοί πόροι θα χαθούν. 
      Αν εξαιρέσουμε το μέτρο των νέων αγροτών, όπου τα πράγματα είναι πολύ πιο απλά σε επίπεδο αξιολογήσεων, η διαδικασία μετά το άνοιγμα των προκηρύξεων, -αλλά και τα μέτρα που δεν έχουν ανοιχτεί ακόμα, -όπως είναι τα σχέδια βελτίωσης τα ολοκληρωμένα προγράμματα και οι πόροι για μεταποίηση- αυτή τη στιγμή βρίσκεται πραγματικά στον αέρα, είναι έωλη.
      Όπως και πέρυσι, έτσι και φέτος, αποκλειστικός τροφοδότης των ρυθμών απορρόφησης των κοινοτικών κονδυλίων είναι τα επενδυτικά σχέδια που είχαν ενταχθεί μετά από προκηρύξεις το 2002 και το 2003. Απαιτείται εντός του έτους να απορροφηθούν περισσότερα από 300.000.000 ευρώ σε δράσεις του εν λόγω προγράμματος, με βάση τον κανόνα ν+2.
      Επίσης, όσον αφορά στην προκήρυξη για τα ολοκληρωμένα προγράμματα του Άξονα 7, σχεδίαζε την προκήρυξη αυτήν να την ενεργοποιήσει η Ειδική Γραμματεία του Γ΄ Κοινοτικού Πλαισίου Στήριξης του Υπουργείου Ανάπτυξης από το Σεπτέμβριο του 2004, ενώ η προκήρυξη για τα σχέδια βελτίωσης του Άξονα 1, με αδιάθετους πόρους 196.000.000 ευρώ, επρόκειτο να ανοίξει το Νοέμβριο του 2004, μετά την αναθεώρηση των προγραμμάτων.
      Και στις δύο περιπτώσεις, αυτά τα σχέδια βρίσκονται ακόμα στο αρχικό στάδιό τους.
      Ένα δεύτερο μεγάλο θέμα –το μεγαλύτερο θέμα- είναι το εξής. Είναι κατανοητό γιατί στην επερώτηση των συναδέλφων του ΠΑΣΟΚ η ΚΑΠ αντιμετωπίζεται ως ένα τετελεσμένο γεγονός και δεν επιχειρείται ή δεν απομένει ούτε ίχνος κριτικής από το ΠΑΣΟΚ. Έμεινε μόνο και αποκλειστικό ζήτημα το πώς θα εφαρμοστεί καλύτερα και γρηγορότερα.
      Κι όμως, κύριοι συνάδελφοι! Στο ξεκίνημά της, η αναθεώρηση βρήκε τα όργανα των αγροτών και των συνεταιρισμών, ευρωπαϊκά και ελληνικά, έντονα αρνητικά, ενώ κατά την ολοκλήρωσή της τελικά η πολιτική αυτή έγινε σιωπηρά αποδεκτή. Ιδιαίτερα στη χώρα μας αυτή η στροφή δεν εξηγήθηκε ποτέ, παρ’ ότι δεν άλλαξε η κατεύθυνση της πολιτικής.
    Χωρίς να αναφερθούμε και πάλι στις ενστάσεις μας κατά της νέας ΚΑΠ, θα πρέπει, τουλάχιστον, να επισημάνουμε και να συζητήσουμε εδώ σοβαρά δυο μεγάλους κινδύνους. Την αποσύνδεση -στην οποία η επερώτηση δεν αναφέρεται- και την εφαρμογή των ορθών και περιβαλλοντολογικών πρακτικών. Η πρώτη, η αποσύνδεση, δηλαδή, θα οδηγήσει –στην περίπτωση μάλιστα ολικής αποσύνδεσης- στη σταδιακή εγκατάλειψη της παραγωγής και στην περαιτέρω ερήμωση της υπαίθρου, στην εξαφάνιση, δηλαδή, των κατοίκων. 
    Αυτή είναι, κυρία συνάδελφε, η ερήμωση η οποία συντελείται επί αρκετό καιρό τώρα, η εγκατάλειψη της υπαίθρου. Και η αποσύνδεση θα φέρει την περαιτέρω εγκατάλειψη, δηλαδή την ολική καταστροφή. Εδώ πρέπει όλοι να σταθούμε με πολύ μεγάλη σοβαρότητα και υπευθυνότητα απέναντι στο ελληνικό κράτος και τους Έλληνες πολίτες. 
    Βέβαια, το ζητούμενο απ’ όλους μας είναι να αποτιμήσουμε ψύχραιμα τις επιπτώσεις στη γεωργική παραγωγή και ανάπτυξη και να πάψουμε να θεωρούμε συμφέρον της χώρας την εισροή πόρων, ανεξάρτητα από την αξιοποίησή τους. Σε κάθε περίπτωση έχει μεγάλη σημασία, αν το θέμα εξετάζεται βραχυπρόθεσμα ή μακροπρόθεσμα και αν εξετάζεται από τη σκοπιά του μεμονωμένου παραγωγού ή από τη σκοπιά της γεωργικής οικονομίας της χώρας.
    Χρειάζεται, λοιπόν, αντί της άκριτης αποδοχής της νέας ΚΑΠ, να γίνει μια ψύχραιμη αποτίμηση των επιπτώσεων. Υπάρχει μία κοινή διαπίστωση. Η χώρα μας -υπηρεσίες, μηχανισμοί, φορείς των αγροτών και κυρίως οι αγρότες- είναι απροετοίμαστη για να ανταποκριθεί στους όρους και τις προϋποθέσεις εφαρμογής της ΚΑΠ. Μερικοί δε όροι και προϋποθέσεις ξεκινούν μέσα στο 2005. 
    Η επερώτηση, βέβαια, επισημαίνει τις μεγάλες καθυστερήσεις προετοιμασίας για την εφαρμογή της νέας ΚΑΠ και συμφωνούμε στα περισσότερα απ’ αυτά. Κριτική για τις καθυστερήσεις έχουμε ασκήσει και στην κυβέρνηση του ΠΑΣΟΚ. Εδώ, όμως, υπάρχει ένα συγκεκριμένο πρόγραμμα ενημέρωσης για τη λειτουργία της ΚΑΠ, το οποίο χρηματοδοτεί η Ευρωπαϊκή Ένωση στο πλαίσιο του Κανονισμού 814/2000. 
    Το πρόγραμμα αυτό έπρεπε να αρχίσει στις αρχές του 2004 και θέλουμε, αντί να έχουμε αυτές τις αψιμαχίες κλπ., κύριε Υπουργέ, να μας πείτε επακριβώς, τι έχετε εφαρμόσει μέχρι τώρα από το πρόγραμμα αυτό. Να μας πείτε συγκεκριμένα, τα συνέδρια, τα σεμινάρια, τις ημερίδες κλπ. και όχι έτσι γενικά και αόριστα ή ότι κάναμε δέκα, δώδεκα επισκέψεις, κάναμε εκείνο κλπ. Είναι συγκεκριμένο το πρόγραμμα, συγκεκριμένα τα κονδύλια και πρέπει να προχωρήσει.
    Το τρίτο μεγάλο θέμα είναι το υψηλό κόστος στην παραγωγή των αγροτικών προϊόντων. Βέβαια, δεν είναι τωρινό φαινόμενο. Αποτελεί ένα σχεδόν διαρθρωτικό πρόβλημα, με το οποίο ουδείς ασχολήθηκε σοβαρά, γιατί προϋποθέτει βούληση για τον έλεγχο της αγοράς αγροτικών εφοδίων και λοιπών εισροών, αλλά και ενίσχυση των παραγωγών με επιδοτήσεις και άλλες διευκολύνσεις κατά την αγροτική πολιτική. 
    Η Κυβέρνηση Σημίτη είχε απορρίψει ως παράλογα τα αιτήματα των αγροτών για τη μείωση του κόστους ... 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Θα χρειαστώ και εγώ λίγο περισσότερο χρόνο, κύριε Πρόεδρε.
    … αλλά μετά από μερικούς μήνες αναγκάστηκε να πάρει μέτρα, αμφίβολης δυστυχώς αποτελεσματικότητας, όχι αποδεχόμενος τη λογική των αιτημάτων, αλλά υπακούοντας σε πολιτική σκοπιμότητα μετά από τις δημοτικές εκλογές.
    Κανείς δεν αμφισβητεί πλέον ότι από τα επίσημα στοιχεία αποδεικνύεται ότι η Ελλάδα είναι μία από τις χώρες της Ευρωπαϊκής Ένωσης με το υψηλότερο κόστος παραγωγής αγροτικών προϊόντων. Οι τιμές των ζωοτροφών, των λιπασμάτων, του πολλαπλασιαστικού υλικού και της αγροτικής γης σε πολλές περιπτώσεις είναι κατά πολύ υψηλότερες από χώρες, όπως η Γαλλία, η Ολλανδία, χώρες με εκμεταλλεύσεις εντατικής μορφής, αλλά και τις μεσογειακές χώρες, όπως η Ιταλία και η Ισπανία, οι οποίες παράγουν ομοειδή με την Ελλάδα αγροτικά προϊόντα. 
    Το χειρότερο είναι ότι το κόστος παραγωγής στη χώρα μας, όχι μόνο είναι υψηλό, αλλά μήνα με το μήνα αυξάνεται ολοένα και περισσότερο, ενώ την ίδια ώρα, οι τιμές παραγωγού στην πλειονότητα των αγροτικών προϊόντων ακολουθούν αντίστροφη πορεία.
    Μεμονωμένο -και δυστυχώς, θα έλεγα, δεν έχει δώσει ακόμη αποτελέσματα- είναι το μέτρο της σύστασης της ομάδας εργασίας με απόφαση των Υφυπουργών κ. Κοντού και κ. Παπαθανασίου, η οποία έχει σαν στόχο την ενασχόληση με την έρευνα και τον υπολογισμό του κόστους των εισαγομένων φυτοφαρμάκων.
    Φέρνω ένα παράδειγμα. Δώστε μας στοιχεία. Ξεκίνησε αυτή η ομάδα την έρευνα και τι στοιχεία έχουμε; 
    (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ) 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα σας πω και τι κάνουμε σε πρώτη φάση. 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει.
    Σύμφωνα, λοιπόν, με τα στοιχεία της Εθνικής Στατιστικής Υπηρεσίας αυξήθηκε ο δείκτης εισροών το Μάρτιο του 2005 κατά 7% σε σχέση με τον Μάρτιο του 2004 έναντι αυξήσεων 4,7% που είχαν σημειωθεί κατά τις αντίστοιχες συγκρίσεις των δεικτών των ετών 2004 προς 2003 και 2002.
    Η Ελλάδα είναι η ακριβότερη χώρα μεταξύ των δεκαπέντε παλαιών κρατών της Ευρωπαϊκής Ένωσης σε ό,τι αφορά το κόστος των εισροών στην γεωργία. Στοιχείο με ιδιαίτερη σημασία με δεδομένο ότι η πλειοψηφία των αγροτών στην Ελλάδα χαρακτηρίζονται ως μικρομεσαίοι. Πώς θα τους στηρίξουμε; Πείτε μια πολιτική.  Ο δείκτης των τιμών των ζωοτροφών, ο δείκτης τιμών λιπασμάτων κ.ο.κ. είναι πάρα πολύ υψηλός.
    Και το άλλο πολύ μεγάλο θέμα είναι το εξής: Σε πολύ υψηλά επίπεδα, συγκρινόμενα μάλιστα με αυτά που επικρατούν σε άλλες ευρωπαϊκές χώρες, βρίσκονται τα ενοίκια της αγροτικής γης. Αντιστοίχως, πολύ υψηλές είναι και οι τιμές για την αγορά αγροτικής γης στην Ελλάδα. Τα θέματα κόστους παραγωγής τέθηκαν και την περασμένη Δευτέρα κατά τη διάρκεια της συνάντησης των βαμβακοπαραγωγών της Θεσσαλίας με την πολιτική ηγεσία του Υπουργείου Αγροτικής Ανάπτυξης, χωρίς ωστόσο να υπάρξει κάποια απάντηση. 
    Τα περί μείωσης του ΦΠΑ από 18% σε 8%, ή οι υποσχέσεις για την περαιτέρω μείωση του πετρελαίου για την αγροτική χρήση και όλες οι άλλες οι σχετικές προεκλογικές εξαγγελίες, αποδεικνύουν ότι, δυστυχώς, για μια ακόμα φορά είναι απλώς λόγια μεγάλα και ψεύτικα και όλα αυτά  σε μια πραγματικότητα όπου η ψαλίδα μεταξύ της τιμής πώλησης του προϊόντος από τον αγρότη -παραγωγό και την τελική τιμή στον καταναλωτή, διαρκώς αυξάνεται. 
    Επομένως πρέπει όλοι μαζί να δούμε τι θα κάνουμε για τα πολύ μεγάλα προβλήματα που αντιμετωπίζει ο αγροτικός κόσμος. 
    ΠΡΟΕΔΡΕΥΩΝ (Ιωάννης Τραγάκης):  Ο κ. Αργύρης έχει το λόγο.
    ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, νομίζω ότι κατ’ αρχήν θα πρέπει να ζητήσουμε συγγνώμη για την παρεκτροπή κατά διαστήματα της συμπεριφοράς μας, δηλαδή, που δεν συνάδει με τον κοινοβουλευτισμό. Αλλά νομίζω ότι έγινε ένας ζωντανός διάλογος. Και η αγανάκτησή μας συνίσταται στο γεγονός ότι είναι απαράδεκτο ο Υπουργός να ψεύδεται. Και θα προσπαθήσω να το πω και να το επαναλάβω σε ποια σημεία έγινε αυτό.
    Κατ’ αρχήν νομίζω ότι κατά σύστημα μιλά ο κ. Μπασιάκος λέγοντας ότι εμείς τα κληρονομήσαμε από το ΠΑΣΟΚ και ότι οι κανονισμοί όλοι είναι του ΠΑΣΟΚ. Είναι μέγα ψέμα αυτό. Δεν υπάρχει κανένας κανονισμός του ΠΑΣΟΚ. Είναι κανονισμοί της Ευρωπαϊκής Ένωσης. Αυτό πρέπει να γίνει άπαξ σε όλους γνωστό και θα πρέπει από εδώ και πέρα να προστατεύει το Προεδρείο από αυτήν τη συμπεριφορά του κυρίου Υπουργού…
    ΠΡΟΕΔΡΕΥΩΝ (Ιωάννης Τραγάκης): Σεις τώρα αναφέρεστε σε ψεύδη και θέλετε να προστατεύσει το Προεδρείο; 
      Συνεχίστε, κύριε συνάδελφε.
    ΕΥΑΓΓΕΛΟΣ ΑΡΓΥΡΗΣ: Αποκάλυψε εδώ ο κύριος Υπουργός ότι το ΕΚΟΦΙΝ απέρριψε την πρόταση που είχε κάνει το ΠΑΣΟΚ για τη μείωση του ΦΠΑ από 18% στο 8%. Και εγώ να πω ότι την απέρριψε, αλλά η Κυβέρνηση της Νέας Δημοκρατίας γιατί από 18% το πήγε στο 19% για τους αγρότες αφού τόσο πολύ κόπτεται ότι ήθελε να το μειώσει; Δεν είναι, λοιπόν, ένα μεγάλο ψέμα αυτό; Δεν είναι, δηλαδή, μία παραπλάνηση των αγροτών στα πλαίσια της μείωσης του κόστους παραγωγής; 
    Σήμερα, ο κ. Πολύδωρας εδώ αποκάλυψε και είπε «έλα μωρέ, τώρα, τι είναι το ΦΠΑ; Και άμα μειωθεί, αυτό είναι τώρα που πειράζει; Και τι είναι να μειωθεί το πετρέλαιο; Αυτό είναι που πειράζει;».
     Μα, έχετε εγκαταστήσει σήμερα μία νοοτροπία παντού που όταν μιλούσαμε όλοι ότι πρέπει να προσαρμοστεί η ελληνική γεωργία και τα προϊόντα μας να κερδίζουν αγορές, εσείς τους λέγατε ότι σας κοροϊδεύει το ΠΑΣΟΚ., δεν φταίει αυτό το πράγμα, φταίει ότι είναι υψηλός ο ΦΠΑ, φταίει ότι έχει ακριβό κόστος.
     Και εδώ σήμερα, κύριε Υπουργέ, όλοι οι συνάδελφοι της Αντιπολίτευσης, μα πάνω απ’ όλα η Στατιστική Υπηρεσία, σας λέει –γιατί αυτό σας ρωτάμε, γι’ αυτό σας ελέγχουμε- ότι αυξήθηκε πάρα πολύ το κόστος και επιβεβαιώνεται από όλα τα στοιχεία.
     Τι μας απαντήσατε; Μας απαντήσατε τίποτα; Μας απαντήσατε ότι θα κάνουμε Συμβούλιο Αγροτικής Πολιτικής. Και όταν σας είπαμε τι ακριβώς έχει γίνει, είπατε ότι έχετε στείλει πρόσκληση για να γίνει. Μα το αποκρύπτετε και αυτό, για να έλθετε την παραμονή να μιλήσετε για ένα Συμβούλιο Αγροτικής Πολιτικής μείζονος σημασίας, γιατί εκεί θα  κριθεί το μέλλον της ελληνικής γεωργίας και εφαρμογή της νέας ΚΑΠ.
     Άλλο μεγάλο ψέμα. «Για πρώτη φορά εισπράττουμε τόσα πολλά χρήματα από το βαμβάκι». Δεν είναι ψέμα; Η αλήθεια είναι μισή. Δε λέτε ακριβώς ότι αγοράσατε παπούτσια τριάντα οκτώ νούμερο και μετά όταν είδατε ότι το πόδι είναι σαράντα οκτώ νούμερα κόψατε τα δάκτυλα. Κόψατε τριάντα χιλιάδες τόνους βαμβάκι που παρέδωσαν οι παραγωγοί και τους το αφαιρέσατε. Τους αφαιρέσατε επίσης και στρέμματα. Γιατί δε λέτε την αλήθεια στον κόσμο; Γιατί λέτε εδώ ψέματα; Το λέτε εδώ, το ακούει ο κόσμος, τα ίδια λέτε και στον Πρωθυπουργό και πιστεύει ότι όλα πάνε καλά, το ίδιο πίστευε και ο Κοινοβουλευτικός σας Εκπρόσωπος.
     Άλλο μεγάλο ψέμα. Λέτε ότι ο κ. Παπανδρέου υπέγραψε κανονισμό που επιτρέπει τις εισαγωγές στην Ελλάδα. Δεν είναι μέγα ψέμα; Δεν είναι αδιανόητο εδώ από αυτό το Βήμα να λέει ο Υπουργός  και να το επαναλαμβάνει συνέχεια αυτό το πράγμα; Μα δεν έκανε ο κ. Παπανδρέου κανονισμό. Η Ευρωπαϊκή Ένωση έκανε αυτόν τον Κανονισμό στα πλαίσια διαπραγμάτευσης με τον ΠΟΕ. Μα δεν είναι αδιανόητο και δεν είναι λυπηρό για τον Υπουργό τον κ. Μπασιάκο, ο ίδιος με τον κ. Μολυβιάτη, αφού ξέρανε ότι είναι πολύ κακό αυτό το πράγμα, να πάνε τον Αύγουστο του 2004 μαζί με τον κ. Μολυβιάτη και να υπογράψουν το ίδιο σχέδιο, την ίδια ακριβώς απόφαση; Γιατί πήγαν; Δεν είναι τραγικό; Δεν πρέπει το Προεδρείο να μας προστατεύσει, να προστατεύσει τον κοινοβουλευτισμό όταν λέει τέτοια ψέματα ο Υπουργός;
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θα σας διακόψω σε αυτό το σημείο και θα σταματήσω και το χρόνο.
     Δηλαδή ψέγετε το Προεδρείο  γιατί δεν λογόκρινε αυτά που είπε ο κ. Υπουργός; 
     ΕΥΑΓΓΕΛΟΣ ΑΡΓΥΡΗΣ: Δεν είπα τέτοιο πράγμα, κύριε Πρόεδρε. Είπα ότι πρέπει να προστατεύσει....
     ΠΡΟΕΔΡΕΥΩΝ (Ιωάννης Τραγάκης): Με αυτήν τη λογική θα έπρεπε να λογοκρίνω και εσάς με αυτά που λέτε. Το Βήμα είναι ελεύθερο. Ο Υπουργός είπε αυτά που πίστευε.
     ΕΥΑΓΓΕΛΟΣ ΑΡΓΥΡΗΣ: Εσείς τι πιστεύετε, κύριε Πρόεδρε; Ότι σήμερα ο κ. Υπουργός θα κάνει κανονισμό της Ευρωπαϊκής Ένωσης; Έχει την ικανότητα να κάνει κανονισμό της Ευρωπαϊκής Ένωσης;
     ΠΡΟΕΔΡΕΥΩΝ (Ιωάννης Τραγάκης): Ακούστε. Ο κ. Υπουργός είπε αυτά που πίστευε. Εσείς λέτε αυτά που πιστεύετε. Μην εγκαλείτε, λοιπόν, το Προεδρείο να διακόπτει τον Υπουργό και να τον διορθώνει. 
     Συνεχίστε.
     ΕΥΑΓΓΕΛΟΣ ΑΡΓΥΡΗΣ: Να λέει ό,τι πιστεύει, αλλά να μη λέει ψέματα. Είναι δυνατόν να μην ξέρει τους κανονισμούς της Ευρωπαϊκής Ένωσης; Είναι δυνατόν; Συγχωρείται σε κανέναν Έλληνα να μην ξέρει τους κανονισμούς της Ευρωπαϊκής Ένωσης; Άρα, λοιπόν, είναι αδιανόητο να μη γνωρίζει ο κ. Υπουργός ότι δεν κάνει αυτός  κανονισμό, αλλά τον κάνει η Ευρωπαϊκή Ένωση. Αλλά δε βαριέσαι, πες-πες κάτι θα μείνει. Αυτό το πράγμα πρέπει κάποια στιγμή να σταματήσει.
     Πάμε τώρα, λοιπόν, σε κάτι άλλο. Ακούμε τραγικά πράγματα. 
     Λέει: «Τι μιλάτε εσείς; Εδώ οι αγρότες μας εμπιστεύονται και τα στοιχεία δίνουν 11 μονάδες».
     Κατ’ αρχήν ο κ. Μπασιάκος, διαβάζει ανάποδα τη μέτρηση. Δε λέει αυτό η μέτρηση. Διαβάζει διαφορετικά πράγματα. Εδώ υπάρχουν στοιχεία που κάνουν μέτρηση κατά επάγγελμα και η διαφορά στον αγροτικό κόσμο είναι μόλις μία μονάδα. Επίσης υπάρχει σημείωση που λέει ότι το ενδεικτικό αυτής της μέτρησης είναι ότι για πρώτη φορά οι αγρότες έχουν γυρίσει την πλάτη στη Νέα Δημοκρατία. Αυτά λένε τα στοιχεία. Εντάξει, ο κ. Μπασιάκος, να το πει στον κ. Καραμανλή να του βάλει καλό βαθμό και να μη τον αναδομήσει. Είναι δική του δουλειά. Όμως να μας λέει πράγματα που δεν ισχύουν, νομίζω ότι είναι πάρα πολύ τραγικό.
     Άλλο μεγάλο ψέμα για τον κ. Υπουργό. Λέει ότι η EUROSTAT βγάζει αύξηση στο εισόδημα των αγροτών. Μα, η EUROSTAT μιλούσε για προσωρινά στοιχεία. Μάλιστα δε αν διαβάσει κανείς κάτω τον αστερίσκο, λέει ότι τα στοιχεία αυτά είναι εκείνα που έδωσε η ελληνική Κυβέρνηση, ο κ. Μπασιάκος. Πώς λέει η παροιμία: «Γιάννης κερνάει, Γιάννης πίνει». Ε, πιέστε και κεραστείτε μεταξύ σας. Όμως, μη μας κοροϊδεύετε, μη μας λέτε ψέματα. 
     Πάμε τώρα στο θέμα για τον κ. Παπανδρέου. Τι πρόταση έκανε ο κ. Παπανδρέου. Είπε κάτι πολύ απλό. Ότι σήμερα το συγκριτικό πλεονέκτημα που θα μπορούσε να αναδειχθεί για την ελληνική γεωργία, είναι πρώτον, να ανατρέψουμε εκείνη τη νοοτροπία που ήταν εγκατεστημένη ότι παράγουμε για να παίρνουμε τις επιδοτήσεις.
      Πρέπει, λοιπόν, να παράγουμε για να κερδίζουν τα προϊόντα μας αγορές και να παίρνουμε και τις επιδοτήσεις. Επίσης, αυτό θα γίνει μέσα στο πλαίσιο των ανταγωνιστικών μας προϊόντων. Και συγκριτικό μας πλεονέκτημα είναι τα ποιοτικά προϊόντα. Και σήμερα τα προϊόντα τα οποία παράγονται –επειδή έχουμε πρόβλημα σήμερα, να θυμίσουμε στον κύριο Υπουργό ότι είναι και «ημέρα περιβάλλοντος» - ότι σήμερα, λοιπόν, έπρεπε να θυμίσουμε αυτή μας την υποχρέωση, που πρέπει να είναι καθημερινή, ότι τα προϊόντα που παράγει η γεωργία πρέπει να παράγονται με τέτοιο τρόπο που να είναι φιλικά προς το περιβάλλον. Πρέπει, λοιπόν, εδώ να γίνει με διακομματική συναίνεση, είπε ο κύριος Πρόεδρος του ΠΑΣΟΚ, ο Γιώργος Παπανδρέου. Και πρέπει εδώ να το δούμε. Και πετάχτηκε ο κ. Μπασιάκος και είπε: «μα η Βουλή αποφάσισε, δεν ξέρει ο κύριος Πρόεδρος;». Αυτή είναι η αντιμετώπιση της συναίνεσης και του λόγου που ζήτησε ο κ. Πολύδωρας, ότι πρέπει να υπάρξουν ακριβώς οι διαδικασίες για να μπορέσουμε να αντιμετωπίσουμε το δύσκολο ανταγωνισμό. 
      Κύριε Υπουργέ, είμαστε σε ένα κρίσιμο σταυροδρόμι. Οι αγρότες ζουν στο πετσί τους την παγκοσμιοποίηση. Μένουν τα δικά τους προϊόντα απούλητα και πωλούνται στο χωριό τους προϊόντα άλλων χωρών. Αυτό πρέπει να μας ανησυχεί. Κι εμείς ακόμη τους λέμε ότι εμείς σας δίνουμε τις επιδοτήσεις. Μα τι ανατράπηκε; Εδώ και δέκα χρόνια οι επιδοτήσεις είναι σταθερές. Δεν είναι δική σας ευθύνη ότι πληρώνετε τους αγρότες όχι από τα κοινοτικά χρήματα; Από την απραξία σας, από την ασχετοσύνη σας πληρώνετε από χρήματα που παίρνετε ως δάνεια από την Αγροτική Τράπεζα. Ποιος το πληρώνει, κύριε Υπουργέ, αυτό; Δεν το πληρώνει ο Έλληνας φορολογούμενος; Δεν το πληρώνει ο αγρότης; Δεν είναι δηλαδή αυτό δικό σας λάθος; Γιατί λέτε ότι πληρώνουμε γρήγορα τις επιδοτήσεις; Τι γρήγορα τις πληρώνετε; Δεν μπορείτε να τις πληρώσετε κανονικά και πληρώνετε με δανεισμό. 
      Επίσης, ένα άλλο μεγάλο ψέμα για τα θέματα του ΕΛΓΑ. 
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό θα κλείσετε. 
      ΕΥΑΓΓΕΛΟΣ ΑΡΓΥΡΗΣ: Κλείνω, κύριε Πρόεδρε, με αυτό.
      Μα, κι εδώ είναι απαράδεκτο να λέει ότι «πληρώνουμε από το 2002». Το 2002 και το 2003 σαφώς και υπάρχουν υποχρεώσεις. Γιατί; Διότι έπαθε ζημιά στο φυτικό του κεφάλαιο ο παραγωγός, καταστράφηκαν τα δένδρα και πρέπει μέχρι να καρπίσουν τα δένδρα να πάρει κάποια απώλεια εισοδήματος, την οποία παίρνει κάθε χρόνο για μια τουλάχιστον τριετία. Δεν έπρεπε, λοιπόν, να τους δώσετε τα χρήματα; Τι τους λέτε: «σας τα έχει απλήρωτα το ΠΑΣΟΚ»; Δεν το λέει ο κανονισμός του ΕΛΓΑ αυτό το πράγμα; Γιατί κοροϊδεύετε τον κόσμο και λέτε ψέματα; Διότι έτσι έχετε μάθει. Δεν σας ενδιέφερε η γεωργία, σας ενδιέφερε η εξουσία. Τώρα όμως είστε στο χορό. Λένε: «απ’ έξω από το χορό πολλά τραγούδια ξέρεις». Τώρα, λοιπόν, που μπήκατε στο χορό, άλλο βήμα πάει προς τα εδώ, άλλο προς τα εκεί. Συνέλθετε, κύριε Υπουργέ. Είναι δύσκολοι οι χρόνοι, δύσκολοι οι καιροί και οι αγρότες περιμένουν κάτι καλύτερο. Είναι υποχρέωσή μας τουλάχιστον.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Πρωτόπαπας έχει το λόγο για τρία λεπτά.
      ΧΡΗΣΤΟΣ ΠΡΩΤΟΠΑΠΑΣ: Ευχαριστώ, κύριε Πρόεδρε.
      Ο κ. Μπασιάκος αντικαθίσταται από τον κύριο Υφυπουργό. Βεβαίως η Κυβέρνηση εκπροσωπείται νομίμως, το σεβόμαστε. 
      Μας ζητήσατε να σας συγχαρούμε για την πολιτική την οποία έχετε κάνει στη γεωργία και όπως είπατε έχει οδηγήσει και σε αύξηση της επιρροής της Νέας Δημοκρατίας στον αγροτικό χώρο. Αυτό είπε ο κ. Μπασιάκος. Τώρα μιλάμε σοβαρά; Ήθελα να ξέρω αν μιλάμε σοβαρά, κύριε Πρόεδρε. Καλά, δεν έχετε αντιληφθεί τι γίνεται; Δεν έχετε αντιληφθεί ότι ο κ. Μπασιάκος δεν μπορεί να πάει σε μία σειρά νομούς της χώρας, είναι ανεπιθύμητος; Σε λίγο θα τον κηρύξουν ανεπιθύμητο να περάσει τα σύνορά τους. Δεν έχετε αντιληφθεί ότι με την πολιτική σας έχετε οδηγήσει σε μείζονα προβλήματα ακόμη και το δικό σας κόσμο στον οποίο είχατε τάξει «όλα τα κιλά, όλα τα λεφτά» και άλλα γραφικά, τα οποία σήμερα δεν μπορείτε να εκπληρώσετε; 
      Δεν έχετε αντιληφθεί ότι ο κόσμος έχει μείζονα προβλήματα στον αγροτικό χώρο, τα οποία εντείνονται; Δεν είναι σημερινά όλα, αυτό είναι μία πραγματικότητα. Εντείνονται και δεν μπορείτε ούτε να αρθρώσετε συγκεκριμένο λόγο σ’ αυτόν τον τομέα. Δεν έχετε αντιληφθεί ότι το Υπουργείο σας ουσιαστικά καταρρέει ως κύρος και ως παρέμβαση στον αγροτικό χώρο; Και μας ζητάτε να σας συγχαρούμε και από πάνω; Με τέτοιες αντιλήψεις θα μας παραδώσετε την εξουσία μία ώρα αρχύτερα. Αυτό δεν μας στενοχωρεί, βέβαια, αλλά μας κάνει να αισθανόμαστε ακόμα πιο υπεύθυνοι μπροστά στην πραγματικότητα. 
      Δεύτερη παρατήρηση, κανονισμοί του ΠΑΣΟΚ. Εμείς παλέψαμε, ξέρετε, για τους κανονισμούς αυτούς. Δεν είχαμε πλειοψηφία στην Ευρωπαϊκή Ένωση ούτε ως Ελλάδα ούτε ως σοσιαλιστές πολλές φορές. Παρ’ όλα αυτά παλέψαμε υπέρ των ελληνικών συμφερόντων και παλέψαμε γνήσια. 
      Έχει γίνει καμία πρόταση από τη Νέα Δημοκρατία για αλλαγή κανονισμών και δεν το ξέρω; Είμαι τόσο αδιάβαστος; Αν είμαι, να ζητήσω να κάνω την αυτοκριτική μου. Μα, δεν έχω δει καμία συγκεκριμένη παρέμβαση, μία μάχη μεγάλη, μία μεγάλη προσπάθεια για την αλλαγή των κανονισμών. 
      Οι κανονισμοί συνήθως είναι φύλλο συκής -αν δεν ήμουν στη Βουλή, θα μπορούσα να χρησιμοποιήσω μια άλλη έκφραση, αλλά δεν θα τη χρησιμοποιήσω, γιατί σέβομαι το Κοινοβούλιο και θα πω «φύλλο συκής»- για να κρύψουν αυτά που δεν μπορούν να κρυφτούν τελικά. Θέλω λοιπόν να παρακαλέσω να μην χρησιμοποιείτε τέτοια επιχειρήματα, διότι όλοι είμαστε μεγάλοι άνθρωποι και έχουμε μια συγκεκριμένη νοημοσύνη.
      Τρίτον, ρώτησα συγκεκριμένα τον κ. Μπασιάκο και τον κ. Πολύδωρα: Θα επιβληθούν νέοι φόροι; Ο κ. Αλογοσκούφης στη συνέντευξή του στον «Ελεύθερο Τύπο» το αφήνει ανοικτό. Επιβεβαίωσε ότι θα θίξουν και τους αγρότες. Ο κ. Αλογοσκούφης λέει και άλλα. Λέει ότι θα αυξήσουν και τα εισιτήρια στην κίνηση. Αυτά φυσικά μπορεί να μην αφορούν άμεσα τους αγρότες, αλλά αφορούν όλο τον ελληνικό λαό. Δεν πήρα απάντηση. Επιτρέψτε μου να καταγράψω ότι δεν πήρα απάντηση, να το δημοσιοποιήσω και να ανησυχώ ιδιαίτερα, διότι η απάντηση του κ. Μπασιάκου…
      ΠΡΟΕΔΡΕΥΩΝ (Ιωάννης Τραγάκης): Να ανησυχείτε, γιατί δεν πήρατε απάντηση από τον Υπουργό Αγροτικής Ανάπτυξης για το ερώτημά σας προς τον Υπουργό Εθνικής Οικονομίας;
      ΧΡΗΣΤΟΣ ΠΡΩΤΟΠΑΠΑΣ: Αν θα επιβληθούν νέοι φόροι.
      ΠΡΟΕΔΡΕΥΩΝ (Ιωάννης Τραγάκης): Αυτό δεν έχει σχέση με την επερώτηση.
      ΧΡΗΣΤΟΣ ΠΡΩΤΟΠΑΠΑΣ: Έχει σχέση με τους αγρότες, κύριε Πρόεδρε, που θα κληθούν να πληρώσουν.
      ΠΡΟΕΔΡΕΥΩΝ (Ιωάννης Τραγάκης): Δεν έχει. Εγώ επενέβην, γιατί είπατε ότι θα δημοσιοποιήσετε την αντίρρησή σας. 
      ΧΡΗΣΤΟΣ ΠΡΩΤΟΠΑΠΑΣ: Είπα ότι δεν πήρα απάντηση. Και να σας πω κάτι, κύριε Πρόεδρε; Δεν είναι η πρώτη φορά που δεν παίρνω απάντηση. Έχω ρωτήσει και τον κ. Αλογοσκούφη και δεν έχω πάρει απάντηση. Και είναι σαφές ότι η Κυβέρνηση το έχει ανοικτό. Μην εθελοτυφλούμε. Το έχετε ανοικτό. 
      Ο Προϋπολογισμός δεν προχωράει, σήμερα διοχέτευσε ο κ. Ρεγκούζας –το ξέρετε όλοι στην Αίθουσα φαντάζομαι- ότι «Έλα μωρέ, γράψαμε 1,5 δισεκατομμύριο ευρώ, ίσως παραπάνω απ’ ό,τι έπρεπε» και ότι ο Προϋπολογισμός είναι εικονική πραγματικότητα. Δεν θυμάμαι αν χρησιμοποίησε αυτήν την έκφραση, αλλά αυτό εννοούσε. Όταν ο Υφυπουργός Οικονομικών το παραδέχεται, τι χρείαν έχομεν αποδείξεων;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας ότι, όσον αφορά την Κοινή Αγροτική Πολιτική, μας είπε ο κύριος Υπουργός ότι έγιναν εξήντα τέσσερις ημερίδες. Εγώ δεν καταλαβαίνω ένα πράγμα: Στις ημερίδες τι συζητάτε; Γιατί, αν συζητάτε το γενικό κανονισμό χωρίς να συζητάμε τις ελληνικές θέσεις, τζάμπα λεφτά ξοδεύουμε του ελληνικού λαού. Εγώ θα περίμενα η Κυβέρνηση να έχει καταθέσει τις προτάσεις της από το Μάρτη και σ’ αυτές τις περίφημες ημερίδες να συζητάμε – να συζητάει με τους αγρότες- αν οι προτάσεις της περπατάνε ή δεν περπατάνε, αν είναι σωστές ή δεν είναι, να προσπαθεί να πείσει –είναι δικαίωμά της- πάνω σ’ αυτό και τελικά να καταλήγει μέσα από αυτήν τη διαβούλευση αν τις προτάσεις της θα τις θέσει στην Ευρωπαϊκή Ένωση ως έχουν ή αν θα αλλάξει κάποιες από αυτές. Διότι οι ημερίδες με θεωρία το μόνο που έχουν να πετύχουν, κύριε Πρόεδρε, είναι να ξοδεύουμε τζάμπα χρήμα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ολοκληρώσατε.
      ΧΡΗΣΤΟΣ ΠΡΩΤΟΠΑΠΑΣ: Μου είστε ιδιαίτερα αυστηρός, αλλά σας σέβομαι και ολοκληρώνω.
      ΠΡΟΕΔΡΕΥΩΝ (Ιωάννης Τραγάκης):  Σας ευχαριστώ. 
      Ο συνάδελφος κ. Παπαγεωργίου έχει το λόγο για τρία λεπτά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι για τρία, γιατί προηγουμένως με κόψατε, κύριε Πρόεδρε, όχι εσείς, ο προηγούμενος Πρόεδρος. Θα μου δώσετε και εμένα ένα λεπτό παραπάνω.
      Πώς μπορεί να ονοματιστεί, κύριε Υπουργέ, μια πολιτική που προεκλογικά υπόσχεται μείωση του ΦΠΑ από 18% σε 8% και μετά την ανάληψη ευθύνης της διακυβέρνησης πάει στο 19%; Πώς μπορεί να χαρακτηριστεί, κύριε Υπουργέ, μια πολιτική που υπόσχεται προεκλογικά μείωση του κόστους παραγωγής και σ’ ένα χρόνο μέσα διπλασιάζεται το κόστος παραγωγής σε σχέση με τον πληθωρισμό; Είναι 7,2% με στοιχεία της Εθνικής Στατιστικής Υπηρεσίας ενώ έχουμε πληθωρισμό 3%. Πώς μπορεί να χαρακτηριστεί μια πολιτική που διατείνεται ότι διαβουλεύεται και συζητά τα μεγάλα ζητήματα και ιδιαίτερα της Κοινής Αγροτικής Πολιτικής και δεν έχει συγκαλέσει αυτή η πολιτική για ένα χρόνο το Συμβούλιο Αγροτικής Πολιτικής; Το συγκαλεί, λέει, για πρώτη φορά μετά από λίγες μέρες. Πώς μπορεί να χαρακτηριστεί μια πολιτική η οποία ισχυρίζεται ότι για όλα φταίνε οι κανονισμοί και οι σχέσεις που υπέγραψε η χώρα μας με ευθύνη της Ευρωπαϊκής Ένωσης με χώρες εκτός Ευρωπαϊκής Ένωσης. Ότι ευθύνεται ο Γεώργιος Παπανδρέου ως Υπουργός Εξωτερικών καθώς και η προηγούμενη κυβέρνηση ενώ την ίδια στιγμή υπογράφει τις ίδιες συμφωνίες ο σημερινός Υπουργός Εξωτερικών και τη συνυπογράφει ο σημερινός Υπουργός Γεωργίας; 
      Κατά τη γνώμη μου, όσο και αν είναι βαρύ, όσο και αν κακοφαίνεται, όσο και αν είναι κακόηχο, θεωρείται κοροϊδία και εξαπάτηση των Ελλήνων αγροτών. Αυτές οι πολιτικές  θεωρούνται πολιτικές ασυνέπειας, εξαπάτησης και κοροϊδίας. 
      Ένα άλλο ζήτημα. Κύριε Υπουργέ, μπήκαμε στην καινούργια χρονιά και ξεκινάνε οι αγρότες με κόστος παραγωγής δραματικό υψηλό, όπως προείπα. Όμως, οι αγρότες ξεκινάνε και με άλλες αβεβαιότητες, ανασφάλειες και ασάφειες. Ξέρετε πολύ καλά εσείς, κύριε Υπουργέ –αναφέρομαι στον  Υφυπουργό κ. Κοντό- ότι ξεκινάνε τα συμβόλαια ή μάλλον ότι ολοκληρώθηκε η διαδικασία των συμβολαίων για τα καπνά και είναι τραγικές οι τιμές που δίνουν σε πάρα πολλά προϊόντα πλην αυτών της Κατερίνης, που επιβιώνουν για φέτος τουλάχιστον και είναι στα περσινά επίπεδα τα συμβόλαια που υπέγραψαν. Ο μπασμάς, που θεωρείται πολύ καλό προϊόν, είναι 30%-40%-50% κάτω. Και άλλα προϊόντα. Είναι δραματικές οι καταστάσεις στον καπνό.
	Δεύτερον: Βαμβάκι. Οι άνθρωποι έβαλαν και φέτος βαμβάκι και στη συνέχεια δεν τους αναγνώρισαν τα στρέμματα. 
	Τρίτον: Οι άνθρωποι καλλιέργησαν βίκο και άλλες καλλιέργειες, δεν έλαβαν υπόψη την εγκύκλιο για πολλαπλή συμμόρφωση και έρχεστε τώρα, αφού δεν τους ενημερώσατε και τους λέτε ότι αυτό είναι εξωσυμβατικό, ότι δεν εφαρμόζουν την πολλαπλή συμμόρφωση. Αυτό δεν είναι ανασφάλεια, δεν είναι αβεβαιότητα, δεν είναι αγωνία; Δεν πρέπει κανείς να αναγνωρίσει αυτήν την αγωνία στους αγρότες; 
	Κύριε Πρόεδρε, λίγο-πολύ ο Υπουργός Γεωργίας κ. Μπασιάκος δημιούργησε μία ένταση και έναν «ηλεκτρισμό» διότι επιτιμά συνέχεια τους συναδέλφους, ιδιαίτερα της Αντιπολίτευσης. Επιτίθεται, επιτιμά, εγκαλεί, υβρίζει και έχετε την απαίτηση να μην αντιδράσουν οι συνάδελφοι των κομμάτων, οι συνάδελφοι Βουλευτές; Γιατί δεν αναφερόμαστε σε άλλους Υπουργούς; 
	Κύριε Υπουργέ Γεωργίας, λίγο-πολύ σήμερα ζητήσατε από τους αγρότες να σας στήσουν και άγαλμα. Λίγο-πολύ θεωρείτε ότι όλα σ’ αυτόν τον τόπο και στη γεωργία είναι τόσο καλά. Λίγο-πολύ θεωρείτε ότι πρέπει να σας χρωστούν ευγνωμοσύνη οι αγρότες για το θεάρεστo έργο που προσφέρατε όλο αυτό το χρονικό διάστημα. Φυσικά επικαλείστε και εφηύρατε όλη αυτήν την περίοδο τις περίφημες μετρήσεις, αφήστε που δεν τις διαβάζετε καλά. Όμως, το τραγικό είναι ότι η Νέα Δημοκρατία στις μετρήσεις καταρρέει και ο μόνος τομέας που «αναστηλώνει» το κύρος της είναι ο τομέας της γεωργίας. Αυτά ο κ. Υπουργός να τα πει στους άλλους Υπουργούς, οι οποίοι είναι υπεύθυνοι για τις πολιτικές που καταρρακώνουν το κύρος, την αξιοπιστία και την επιρροή της Νέας Δημοκρατίας. Μήπως πρέπει  να τον εγκαλέσουν οι άλλοι Υπουργοί που αυτός σώζει την αξιοπιστία και την εμβέλεια του κυβερνητικού έργου;
	Κύριε Πρόεδρε, κλείνω λέγοντας ότι κι εμείς αυτά λέγαμε όταν ήμασταν Κυβέρνηση, δηλαδή ότι πάμε καλά στα γκάλοπ, ότι ο προηγούμενος Πρωθυπουργός πήγαινε καλά και ξυπνήσαμε ένα πρωί χωρίς να καταλάβουμε τι έγινε γιατί κοιμόμασταν σε λάθος προσκέφαλο. Σ’ αυτό το προσκεφάλι να κοιμάται ο κ. Υπουργός, λένε στο χωριό μου. Θα ξυπνήσει και θα μείνει άναυδος και δε θα μπορεί να αντιληφθεί τι έφταιξε.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. συνάδελφο.
	Ο κ. Χατζημιχάλης έχει το λόγο για δύο λεπτά.
	ΦΩΤΗΣ ΧΑΤΖΗΜΙΧΑΛΗΣ: Ευχαριστώ πολύ, κύριε Πρόεδρε.
	Θα είμαι πάρα πολύ σύντομος. Θέλω να πω ότι έκανα λάθος σήμερα γιατί μερικές φορές συμμετείχα κι εγώ με οξύ τρόπο σε μία αντιπαράθεση με τον κ. Υπουργό. Έκανα λάθος γιατί είχα την απαίτηση ο κ. Υπουργός να μου απαντήσει για την ανοργανωσιά που υπάρχει και για τα διοικητικά προβλήματα, γιατί σε μερικούς οργανισμούς δεν υπάρχουν γενικοί διευθυντές. Ξέχασα όμως ότι δεν υπάρχουν γενικοί διευθυντές ούτε στο Υπουργείο επί δεκαπέντε μήνες. Υπάρχουν αντ’ αυτών κάποιοι που εκτελούν χρέη γενικών διευθυντών. 
      Έκανα λάθος, λοιπόν, γιατί είχα την απαίτηση να λειτουργεί σωστά ο Ελληνικός Οργανισμός Γάλακτος, όταν δεν μπορεί να λειτουργήσει σωστά ένα ολόκληρο Υπουργείο. 
      Έκανα λάθος όταν εκνευρίστηκα με τον κ. Υπουργό, λέγοντας ότι λέει ψέματα. Δεν άλλαξα γνώμη. Ο Υπουργός ψευδολογεί ασύστολα και αυτό είναι ένα σημαντικό πρόβλημα για τη λειτουργία του Κοινοβουλίου. Έκανα λάθος γιατί νόμιζα ότι μόνο εγώ εξεγείρομαι, ξεχνώντας ότι εξεγείρονται μ’ αυτά τα ψεύδη και μ’ αυτές τις τοποθετήσεις του Υπουργού οι ίδιοι οι συνάδελφοι της Νέας Δημοκρατίας εναντίον του Υπουργού και πολύ περισσότερο οι άνθρωποι που βιώνουν «στο πετσί τους» τα αποτελέσματα της πολιτικής του Υπουργείου Γεωργίας, οι Έλληνες αγρότες, οι Θεσσαλοί αγρότες, ακόμη και οι αγροτοσυνδικαλιστές της Νέας Δημοκρατίας. Όλοι αυτοί αντιδρούν. Μαζί μ’ αυτούς αντέδρασα κι εγώ. Έκανα λάθος, γιατί προσπάθησα να σώσω την αξιοπρέπειά μου, αλλά πιστεύω και την αξιοπρέπεια του Κοινοβουλίου. 
      Δεν περιμένω καμία απάντηση πλέον, κύριε Πρόεδρε, από τον Υπουργό Γεωργίας στο ελληνικό Κοινοβούλιο. Από τον Υφυπουργό περιμένω. Δεν περιμένω εγώ προσωπικά από τον κ. Μπασιάκο καμία απάντηση. Δεν έχω εμπιστοσύνη σ’ αυτά που λέει. Κορόιδεψε τον ίδιο τον κ. Πολύδωρα, του έδωσε λάθος στοιχεία και εκτέθηκε ο άνθρωπος. 
	Κλείνω απευθυνόμενος στον Κοινοβουλευτικό Εκπρόσωπο της Νέας Δημοκρατίας που δυστυχώς λείπει. Ας μελετήσει τα στοιχεία και ας έχει το θάρρος να έλθει στη Βουλή και πάλι και να επανορθώσει αυτά που είπε και που παραπλανημένος από τον Υπουργό της Νέας Δημοκρατίας –είμαι σίγουρος- δήλωσε. Όμως, κύριε Πρόεδρε, υπάρχει κάτι που αφορά όλους μας και το Προεδρείο. Το Προεδρείο δεν μπορεί να λογοκρίνει, μπορεί όμως να νουθετήσει, όχι μέσα στην Αίθουσα, αν θέλετε, αλλά εκτός της Αιθούσης. Δεν μπορεί να συνεχίζεται αυτό. Ο κάθε Υπουργός στο ελληνικό Κοινοβούλιο πρέπει να ενημερώνει σωστά και κυρίως να μην παραπλανά τον ελληνικό λαό.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Χατζημιχάλη.
	Ο κ. Υφυπουργός έχει το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, σ’ αυτήν την Αίθουσα έχουμε μιλήσει πολλές φορές στο παρελθόν για τα χρόνια και σοβαρά προβλήματα που αντιμετωπίζει ο αγροτικός τομέας. Καλό είναι λοιπόν ο καθένας να αναλαμβάνει τις ευθύνες του. Να είμαστε ειλικρινείς και να λέμε αλήθειες. Εγώ αλήθειες θα πω, όσο και αν αυτές δεν αρέσουν σε ορισμένους. 
    Θ’ αρχίσω από το πιο απλό. Αλήθεια είναι ότι στις 16/06 συγκαλείται το Συμβούλιο Αγροτικής Πολιτικής. Το κάναμε γνωστό στις 26/05. Δεν μπορείτε να πείτε ότι δεν το γνωρίζετε. Υπάρχει το Δελτίου Τύπου το οποίο θα καταθέσω στα πρακτικά. 
     (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Αλήθεια είναι ότι στο βαμβάκι είχαμε τις μεγαλύτερες εισροές από την Ευρωπαϊκή Ένωση απ’ ό,τι είχαμε τα τελευταία χρόνια. Αλήθεια και πραγματικότητα είναι αυτό. 
     Αλήθεια είναι ότι το Υπουργείο Αγροτικής Ανάπτυξης και Τροφίμων προχώρησε σε μια σειρά προκηρύξεων, όσον αφορά τα προγράμματα του Γ΄ Κοινοτικού Πλαισίου Στήριξης. Είναι μια αλήθεια η οποία δεν αμφισβητείται. 
     Αλήθεια είναι ότι μάχη δώσαμε για το βαμβάκι, τον καπνό και το ελαιόλαδο, ότι μάχη δώσαμε για τα ζαχαρότευτλα, ότι μάχη δώσαμε –και θα σας πω αργότερα- για τα ΠΣΕΑ και για πάρα πολλές άλλες εγκρίσεις στην Ευρωπαϊκή Ένωση. 
     Αλήθεια είναι ότι για πρώτη φορά προστατεύουμε σε τέτοιο βαθμό τα ελληνικά αγροτικά προϊόντα. 
     Αλήθεια είναι ότι έλληνες αγρότες αισθάνονται για πρώτη φορά την πολιτεία και το κράτος να είναι δίπλα τους. 
     Αλήθεια είναι ότι για πρώτη φορά γίνεται μια τόσο σημαντική προσπάθεια, όσον αφορά τη μείωση του κόστους παραγωγής των αγροτικών προϊόντων. Και θα σας εξηγήσω που. 
     Και αλήθεια είναι ότι τα συμβόλαια των καπνών, στα οποία αναφέρθηκε πριν από λίγο ο κ. Παπαγεωργίου, είναι σε τιμές όχι 30% και 40% χαμηλότερες από τις περυσινές, αλλά είναι σε ίδιες τιμές με τις περυσινές και σε ορισμένες ποικιλίες σε υψηλότερες τιμές από τις περυσινές. 
     Κύριοι συνάδελφοι, η νέα ΚΑΠ και το έντονο ανταγωνιστικό περιβάλλον που δημιουργείται, η διεύρυνση της ευρωπαϊκής οικογένειας που συνεπάγεται και πρόσθετες οικονομικές υποχρεώσεις της στα νέα μέλη είναι δυο κεντρικά στοιχεία που μας προκαλούν προβληματισμούς και δεν μας αφήνουν κανένα περιθώριο ολιγωρίας ή μετάθεσης της αναζήτησης λύσεων για το μέλλον. 
     Η Κυβέρνηση της Νέας Δημοκρατίας και ειδικότερα η πολιτική ηγεσία του Υπουργείου Αγροτικής Ανάπτυξης και Τροφίμων υλοποιεί μια πολιτική που έχει όραμα, στόχους, αλλά και φιλοδοξίες που θα στηρίξουν το αγροτικό εισόδημα, όταν αυτό θα βρεθεί στα βαθιά νερά της νέας Κοινής Αγροτικής Πολιτικής με στόχο να κάνουν την ελληνική γεωργία ανταγωνιστική σε ποιότητα προϊόντων και εναλλακτικές μορφές παραγωγής. 
     Η χρονιά που πέρασε ήταν πολύ δύσκολη για την ελληνική γεωργία. Το περιμέναμε αυτό άλλωστε, δεδομένου ότι παραλάβαμε μια κατάσταση που δεν είχε δρομολογηθεί από εμάς. Είχε δρομολογηθεί από την προηγούμενη κυβέρνηση, την κυβέρνηση του ΠΑΣΟΚ. Μια πολιτική χωρίς όραμα και χωρίς προοπτική για τη βελτίωση του εισοδήματος του αγρότη και την ανάπτυξη της ελληνικής γεωργίας. Έπρεπε να δράσουμε άμεσα και προσεκτικά για να προλάβουμε τα χειρότερα και αυτό κάναμε από την πρώτη στιγμή που αναλάβαμε καθήκοντα. 
     Για τον απολογισμό, λοιπόν, της χρονιάς που πέρασε, τον οποίο χωρίς ίχνος αυτοκριτικής σπεύδετε να χαρακτηρίσετε ως τραγικό, αναζητήστε τις ευθύνες αλλού, αγαπητοί συνάδελφοι του ΠΑΣΟΚ. Διότι πολύ καλά τόσο εσείς, κυρίως όμως οι αγρότες οι ίδιοι γνωρίζουν σε ποιους αναλογούν τα λάθη. 
     Μην ξεχνάτε ότι όλοι οι κανονισμοί που ίσχυσαν την προηγούμενη χρονιά είχαν εγκριθεί πριν από δυο και πλέον χρόνια. Σχεδόν όλες οι καλλιέργειες για τις οποίες συζητούμε σήμερα είχαν προγραμματιστεί και είχαν προχωρήσει στη βάση αποφάσεων που είχαν ληφθεί πριν έρθουμε εμείς στην κυβέρνηση. 
     Είναι γεγονός ότι αρκετά προϊόντα είχαν χαμηλές τιμές, όπως αναφέρεται και στα στοιχεία της Εθνικής Στατιστικής Υπηρεσίας. Πρέπει όμως να πούμε ότι το διαθέσιμο εισόδημα δεν προέρχεται μόνο από τις τιμές. Προέρχεται και από την ποσότητα της παραγωγής, που είχαμε αυξημένες παραγωγές σε όλα τα αγροτικά προϊόντα, προέρχεται και από τις επιδοτήσεις της Ευρωπαϊκής Ένωσης που σε πάρα πολλά αγροτικά προϊόντα ήταν πολύ μεγαλύτερες από κάθε άλλη χρονιά.
Θέλω δε να σας πω ότι, όσον αφορά τις εισαγωγές αγροτικών προϊόντων, θωρακίσαμε την ελληνική αγροτική παραγωγή για πρώτη φορά. Θα αναφερθώ σε δύο παραδείγματα: 
    Πατάτες: Μέχρι τις εκλογές του 2004 εισήχθησαν στη χώρα μας ογδόντα πέντε χιλιάδες τόνοι πατάτας από την Αίγυπτο. Αυτό είχε σαν αποτέλεσμα να καταρρεύσουν οι τιμές στην ελληνική πατάτα. Φέτος προχωρήσαμε σε συστηματικούς ελέγχους και αποφύγαμε τις πολύ μεγάλες εισαγωγές. Πέρσι λοιπόν η ελληνική ανοιξιάτικη πατάτα είχε 0,08 λεπτά, φέτος πωλείται 0,40 λεπτά. 
    Δεύτερο παράδειγμα, η αιγοπροβατοτροφία: Ένα εκατομμύριο αμνοερίφια εισήγοντο στη χώρα, βαφτίζονταν ελληνικά και πουλιόνταν στην αγορά ως ελληνικά. Για πρώτη φορά φέτος το Πάσχα οι ‘Ελληνες κτηνοτρόφοι απήλαυσαν τόσο σημαντικά υψηλές τιμές. Μας έχουν στείλει δεκάδες επιστολές από την Κρήτη μέχρι τον ‘Εβρο και μας συγχαίρουν για την πολύ μεγάλη προσπάθεια που κάναμε με τους ελέγχους, έτσι ώστε να αποφευχθούν οι ελληνοποιήσεις αμνοεριφίων στη χώρα. 
    Προχωρούμε στη χοιροτροφία: Έχουμε ιδρύσει γραφείο ελέγχου εισαγομένων αγροτικών προϊόντων. Σε καθημερινή βάση πλέον, κύριοι συνάδελφοι, γνωρίζουμε τι έρχεται στη χώρα μας, το καταγράφουμε και άμεσα ενημερώνονται όλοι οι ελεγκτικοί μηχανισμοί, οι νομαρχιακές αυτοδιοικήσεις, το Υπουργείο Οικονομικών, το Υπουργείο Ανάπτυξης και γίνονται πλέον ουσιαστικοί έλεγχοι. Έχουμε δημιουργήσει δε και διυπουργικό όργανο, έτσι ώστε να επεμβαίνουμε άμεσα για να έχουμε τα καλύτερα δυνατά αποτελέσματα. Σε δύο μήνες, σας πληροφορώ, απαγορεύτηκε η εισαγωγή σε πάνω από τριακόσιους τόνους αγροτικών προϊόντων από τις τρίτες χώρες.
    Ακούστηκε εδώ ότι οι αγρότες είδαν να πηγαίνουν χαμένοι οι κόποι μιας ολόκληρης χρονιάς αφού, όπως λέτε, το εισόδημά τους ήταν δραματικά μειωμένο ή και σε ορισμένες περιπτώσεις ήταν ανύπαρκτο. Αυτό θα ήταν πράγματι το λογικό αποτέλεσμα, αν όταν αναλάβαμε τη διακυβέρνηση του τόπου αφήναμε τα πράγματα στην τύχη τους, έτσι όπως τα είχατε δρομολογήσει εσείς, στην πορεία που η προηγούμενη κυβέρνηση είχε προδιαγράψει. Εμείς όμως δώσαμε μάχες για να προστατέψουμε το αγροτικό εισόδημα. Και αν η προηγούμενη χρονιά ήταν δύσκολη, καταφέραμε και προλάβαμε τα χειρότερα. Επίσημα στοιχεία, όχι μόνο του Υπουργείου Αγροτικής Ανάπτυξης και Τροφίμων, αλλά και της ΕΣΥΕ πλέον, επιβεβαιώνουν ότι το εισόδημα των αγροτών το 2004 αυξήθηκε κατά 3,69% σε σχέση με το 2003. Σύμφωνα δε με τα στοιχεία της EUROSTAT και σε σχέση με τα υπόλοιπα ευρωπαϊκά κράτη, το ελληνικό αγροτικό εισόδημα αυξήθηκε το 2004 ανά μονάδα εργασίας 2,8% έναντι 0,8% στα υπόλοιπα κράτη-μέλη για το ίδιο έτος.
    Αναφερθήκατε στις τιμές των συντελεστών της παραγωγής, στο κόστος παραγωγής των αγροτικών προϊόντων τώρα που γίνεται μια σημαντική προσπάθεια για να μειωθεί το κόστος παραγωγής των αγροτικών προϊόντων. Θα ξεκινήσω από τα λιπάσματα. 
    Πρέπει να σας πω ότι έχουμε ένα φάκελο για τα λιπάσματα, όπου μέσα έχουμε καταγράψει το τι συνέβη τα προηγούμενα χρόνια στην αγορά λιπασμάτων. Και πρέπει να σας πω ότι όντως τα περιθώρια κέρδους των βιομηχανιών σε επίπεδο λιανικού εμπορίου είναι αρκετά ψηλά. Θέλω δε να ξέρετε ότι για να μειωθεί το κόστος αυτό, έχουμε ενισχύσει αυτήν την κοινή προσπάθεια που γίνεται από τριάντα τέσσερις ενώσεις αγροτικών συνεταιρισμών, μια προσπάθεια που ανδρώθηκε και δυνάμωσε επί των ημερών μας. Τη στηρίζουμε ανεπιφύλακτα. Είμαστε δίπλα τους. Τριάντα τέσσερις υγιείς ενώσεις αγροτικών συνεταιρισμών πραγματοποιούν μαζικές προμήθειες λιπασμάτων και είναι βέβαιον ότι θα μειωθεί το κόστος και στα λιπάσματα και στα φάρμακα. Αρκεί να σας πω ότι στο θειάφι είχαμε ήδη μείωση 15%. Αρκεί να σας πω ότι στα λιπάσματα πολυτελείας, που μέσω της εταιρείας αυτής προμηθεύτηκαν οι ενώσεις αγροτικών συνεταιρισμών και μέσω αυτών οι αγρότες, είχαμε μείωση που αγγίζει το 20%. Και αρκεί να σας πω ότι οι προσφορές που έχει αυτή η εταιρεία για τα λιπάσματα που θα προμηθευτούν σε μεγάλη πλέον έκταση το Σεπτέμβρη, αγγίζουν το 20%. 
    Πέρα απ’ αυτό, θέλω να σας πω ότι και στα φυτοφάρμακα υπήρχε μία ασυδοσία στην αγορά.
Συστήθηκε, λοιπόν, ομάδα εργασίας με το Υπουργείο Αγροτικής Ανάπτυξης και το Υπουργείο Ανάπτυξης, η οποία ασχολείται συστηματικά με την έρευνα και τον υπολογισμό του κόστους των εισαγόμενων φυτοφαρμάκων, τη σύγκριση των τιμών λιανικής πώλησης των σημαντικότερων απ’ αυτά που κυκλοφορούν στην ελληνική αγορά με τις αντίστοιχες τιμές των ομοίων τους που κυκλοφορούν στις άλλες χώρες της Ευρωπαϊκής Ένωσης, καθώς και τη μελέτη του συστήματος διακίνησης και εμπορίας φυτοφαρμάκων στις άλλες χώρες της Ευρωπαϊκής Ένωσης.
      Η ανάγκη για την έρευνα προέκυψε κατόπιν πληροφοριών, σύμφωνα με τις οποίες οι τιμές λιανικής αρκετών φυτοφαρμάκων στην Ελλάδα, διαμορφώνονται σε πολύ υψηλότερα επίπεδα σε σύγκριση με άλλες χώρες της Ευρωπαϊκής Ένωσης. Έχει προχωρήσει η έρευνα και βέβαια εμείς είμαστε αποφασισμένοι, όπου διαπιστώνουμε ότι υπάρχουν υπερβολικά μεγάλες τιμές, να επιβάλλουμε με το Υπουργείο Αγροτικής Ανάπτυξης και Τροφίμων τα πρόστιμα τα οποία αναλογούν.
      Επίσης, θέλω να σας πω ότι έχει προχωρήσει η νέα ΚΥΑ για την πληρωμή των εφοδιασμών σε ορισμένα γεωργικά προϊόντα των μικρών νησιών του Αιγαίου. Υπήρχε η δυνατότητα να επιδοτούνται τα μεταφορικά. Δυστυχώς, δεν γινόταν σωστή  χρήση. 
      Αλλάξαμε, λοιπόν, την Κοινή Υπουργική Απόφαση και έτσι τα νησιά του Αιγαίου μπορούν να αγοράζουν ζωοτροφές με επιδοτούμενα μεταφορικά, ενώ παράλληλα διευκολύνεται η διάθεση ζωοτροφών από την Ηπειρωτική Ελλάδα στα νησιά του Αιγαίου. 
      Μας κατηγορείτε για αθέτηση των προεκλογικών μας εξαγγελιών. Μας λέτε ότι ο ΦΠΑ δεν έχει πάει από 18% σε 8% όσον αφορά στις αγορές των αγροτικών μηχανημάτων και εργαλείων. Ήδη έχουμε υποβάλει σχετικό αίτημα στην Ευρωπαϊκή Ένωση, πρέπει όμως να ξέρετε ότι ξεκινούμε από αρνητική θέση, γιατί είχατε υποβάλει εσείς, πριν από εμάς, ως Κυβέρνηση παρόμοιο αίτημα. Δεν το υποστηρίξατε όπως έπρεπε στην Ευρωπαϊκή Ένωση και βέβαια εισπράξαμε την άρνησή της. 
      Όσον αφορά στη μείωση του κόστους παραγωγής, έχουμε ένα ολοκληρωμένο σχέδιο για τους αναδασμούς. Έχουμε επικοινωνήσει με όλες τις νομαρχιακές αυτοδιοικήσεις της χώρας και μόλις ψηφιστεί, σε σύντομο χρονικό διάστημα, το πολυνομοσχέδιο του Υπουργείο Αγροτικής Ανάπτυξης και Τροφίμων, θα προχωρήσουν οι αναδασμοί, που με τους δικούς σας ρυθμούς θα είχαν ολοκληρωθεί σε εκατό χρόνια, έτσι ώστε να έχουμε μια σημαντική μείωση του κόστους παραγωγής των αγροτικών προϊόντων. 
      Επίσης, προχωρούν σε κάθε νομό οι μελέτες για την αξιοποίηση των υδάτινων πόρων, διότι ξέρετε ότι πολύ σημαντικό ρόλο στη μείωση του κόστους παραγωγής παίζει η αξιοποίησή τους. 
      Πέρα απ’ αυτό, πρέπει να σας πούμε ότι προχωρούμε στη δημιουργία διεπαγγελματικών οργανώσεων για όλα τα αγροτικά προϊόντα. Έχουμε τελειώσει με το μέλι. Έχουμε προχωρήσει στο γάλα. Προχωρούμε στο ρύζι, πάμε στα δημητριακά, στη σταφίδα και σε όλα τα προϊόντα. Έχουμε κάνει πολύ γενναία βήματα όσον αφορά τη συμβολαιακή γεωργία. 
      Επίσης, έγινε αναφορά στον ΟΠΕΚΕΠΕ και μας κατηγορήσατε ότι πληρώνουμε γρήγορα τις επιδοτήσεις των αγροτών. Αντί να μας δώσετε συγχαρητήρια γι’ αυτό, μας είπατε ότι βρήκαμε τρόπο να πληρώσουμε νωρίτερα, με δάνεια έστω. Μα, ο ΟΠΕΚΕΠΕ δημιουργήθηκε και ανδρώθηκε επί των δικών σας ημερών και τα προβλήματα που έχει, εμείς τα κληρονομήσαμε. 
      Πήγαμε, λοιπόν, σε αναδιοργάνωση του ΟΠΕΚΕΠΕ, όμως μέχρι να είμαστε έτοιμοι, θα προχωρήσουμε σε δανεισμό από την Αγροτική Τράπεζα και θα πληρώσουμε το ταχύτερο δυνατό –αυτό κάνουμε- ταχύτερα από κάθε άλλη χρονιά, τις επιδοτήσεις των αγροτών, όπως πληρώνουμε πολύ σύντομα, κατά το πώς προβλέπαμε στο προεκλογικό μας πρόγραμμα, τις αποζημιώσεις του ΕΛΓΑ. 
      Έγινε μια αναφορά για τον ΕΛΟΓ. Θέλω, λοιπόν, να σταθώ εδώ και να πω ότι ο ΕΛΟΓ αναδιοργανώθηκε. Έχουν προσληφθεί είκοσι πέντε νέοι γεωτεχνικοί. Όλα τα εργαστήρια λειτουργούν κανονικά. Έγινε η κατανομή του γάλακτος με τον πλέον αντικειμενικό και αναπτυξιακό τρόπο. 
      Επειδή, όμως, αναφερθήκατε στον ΕΛΟΓ, θα ήθελα να σας πω ότι «στο σπίτι του κρεμασμένου δεν μιλάνε για σχοινί», διότι αυτό το «διαμάντι» στο οποίο είχατε αναθέσει τη διοίκηση του ΕΛΟΓ, τι έκανε; Λίγες μέρες πριν τις εκλογές από πρόεδρο, όρισε τον εαυτό του με στημένη διαδικασία στο Διοικητικό Συμβούλιο, γενικό διευθυντή. Και σαν να μην έφτανε μόνο αυτό, πήρε και το αυτοκίνητο του ΕΛΟΓ, το πούλησε σε ένα φίλο του δικηγόρο και ο φίλος του ο δικηγόρος το πούλησε στη σύζυγο του πρώην προέδρου και πρώην γενικού διευθυντή του ΕΛΟΓ.
Εάν, λοιπόν, αυτό λέγεται χρηστή διοίκηση, χρηστή διαχείριση του δημοσίου χρήματος, τότε πραγματικά έχουμε μία εντελώς διαφορετική αντίληψη επί του θέματος αυτού.
      Κυρίες και κύριοι, η νέα εποχή απαιτεί αγώνες, απαιτεί άλλη νοοτροπία, απαιτεί ένα κράτος υπεύθυνο, σοβαρό και έντιμο. Γι’ αυτό δεσμευθήκαμε και αυτό κάνουμε, για να προστατεύσουμε την αγροτική οικονομία που θα μπει σε μία νέα δυσκολότερη φάση κατά τη νέα δημοσιονομική περίοδο. Στην Ευρωπαϊκή Ένωση των είκοσι πέντε τα περιθώρια των πακέτων χρηματοδοτήσεων, είτε πρόκειται για αγροτικές ενισχύσεις είτε για διαρθρωτικά προγράμματα, θα στενέψουν πραγματικά. 
      Η γνώση και η συνειδητοποίηση των προβλημάτων αυτών, λοιπόν, μας οδηγεί σε μία νέα αγροτική πολιτική που βασίζεται στο ριζικό εκσυγχρονισμό της ελληνικής γεωργίας και έχει αρχίσει να υλοποιείται στο Υπουργείο Αγροτικής Ανάπτυξης και Τροφίμων. Πρόκειται πραγματικά για ένα δύσκολο δρόμο, τον οποίο θα πρέπει να ακολουθήσουμε, προκειμένου να φτιάξουμε ένα νέο αγροτικό περιβάλλον μέσα στο οποίο εξασφαλίζεται η ανταγωνιστικότητα των εγχώριων προϊόντων στην εσωτερική και τη διεθνή αγορά και η συγκράτηση του πληθυσμού στην περιφέρεια. 
      Η προσοχή μας στρέφεται σε όλες τις κατευθύνσεις, στον κόσμο της υπαίθρου, στη γυναίκα της υπαίθρου, στον αγρότη, στην αγρότισσα, στους νέους και τις νέες που πλήττονται από την ανεργία, στην Ήπειρο, τη Βόρεια Ελλάδα, τη Θεσσαλία, την Πελοπόννησο, τα νησιά. Κεντρική προτεραιότητά μας είναι να δημιουργήσουμε τους όρους και τις προϋποθέσεις που εγγυώνται μία καλύτερη ζωή σε όλη τη χώρα για όλους τους πολίτες. 
      Στην προσπάθειά μας αυτή θέλουμε τους αγρότες σύμμαχους και τους έχουμε δίπλα μας. Θέλουμε διάλογο και με την Αντιπολίτευση. Περιμένουμε τις προτάσεις μας αντί της στείρας κριτικής και αντιπαράθεσης. Περιμένουμε με ειλικρινές ενδιαφέρον και διάθεση σύνθεσης και τις δικές σας θέσεις.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Το λόγο έχει η κ. Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Είναι αλήθεια ότι, όταν μία Κυβέρνηση, ένα Υπουργείο, δεν φέρνει τις πολιτικές του μέσα από νομοσχέδια στη Βουλή, είναι καλό να απαντά τουλάχιστον στις επερωτήσεις και στον κοινοβουλευτικό έλεγχο. Γι’ αυτό, κύριε Πρόεδρε, σήμερα είμαστε εδώ και, όπως φάνηκε από τη διαδικασία, η επερώτηση που καταθέσαμε έχει όλα εκείνα τα στοιχεία που επίκαιρα σήμερα συνεχίζουν να δημιουργούν αγωνίες στον Έλληνα αγρότη, στον Έλληνα παραγωγό, όχι μόνο για το μειωμένο εισόδημά του, αλλά για το αβέβαιο μέλλον του, κύριε Υπουργέ, για το πώς αύριο θα μπορέσει να δημιουργήσει μέσα σε ένα ασφαλές περιβάλλον τη δική του οικονομική ανάπτυξη αλλά και την ποιότητα της ζωής του.
      Εμείς, κύριε Υπουργέ, θεωρούμε ότι η δική σας παρέμβαση, η δική σας απάντηση είχε τουλάχιστον κάποια στοιχεία σεβασμού στο κείμενο και το περιεχόμενο της ερώτησης, παρ’ ότι τα στοιχεία που βάλατε ήταν πάλι εξαγγελίες. Μας είπατε ότι έγιναν προκηρύξεις, αλλά δεν μας είπατε πόσες, σε ποια μέτρα, σε ποιες αναφορές. 
      Επίσης, αναφερθήκατε στο Συμβούλιο Αγροτικής Πολιτικής. Σαφώς, πιθανώς να ανακοινώσατε στις 26 Μαΐου ότι θα γίνει το Συμβούλιο Αγροτικής Πολιτικής, αλλά πολύ πριν τις 26 Μαΐου εμείς έχουμε ζητήσει -και δεν μας έχετε απαντήσει- να έλθετε στη Βουλή, στο Κοινοβούλιο, στο ναό της Δημοκρατίας –από εδώ μας ακούν όλοι οι Έλληνες πολίτες και όλοι οι αγρότες της χώρας- να μας ενημερώσετε για τη νέα ΚΑΠ. Απαντώντας -αλλά λείπει η Κοινοβουλευτική Εκπρόσωπος του Συνασπισμού- σε μια τέτοια συζήτηση θα φανεί και θα αποτυπωθεί και η δική μας κριτική ή επιτέλους οι δικές μας προτάσεις ή διαφωνίες ή διαφοροποιήσεις πάνω στους κανονισμούς και πάνω σε όλα αυτά τα ζητήματα.
      Ωστόσο, δεν μπορούμε εδώ μέσα στην ελληνική Βουλή για πράγματα, κύριε Υπουργέ, που γνωρίζετε πάρα πολύ καλά ότι δεν έχουν συμβεί έτσι όπως τα απεικόνισε ο Υπουργός στο λόγο του, να παραπλανούμε τον ελληνικό λαό.
      Σαφώς, κύριε Πρόεδρε της Βουλής, είμαστε μέλος μιας μεγάλης οικογένειας, της Ευρωπαϊκής Ένωσης, και πρέπει να το ξέρουμε πάρα πολύ καλά όλοι μας. Γιατί αναφέρθηκε με έναν -και με συγχωρείτε που θα το πω έτσι- συμπλεγματικό τρόπο ο κύριος Υπουργός, ο κ. Μπασιάκος, απέναντι στον Αρχηγό της Αξιωματικής Αντιπολίτευσης, τον κ. Γιώργο Παπανδρέου, πάρα πολλές φορές, γιατί ακριβώς τελικά ο Γιώργος Παπανδρέου και τον καιρό που ήταν υπουργός Εξωτερικών αλλά και τον καιρό που ήταν υπουργός Παιδείας πρωτοστατούσε στα θέματα βιώσιμης ανάπτυξης. Τι να κάνουμε τώρα, αν ο Πρόεδρος του ΠΑΣΟΚ πήγαινε κάποια χρόνια μπροστά και σήμερα ανακαλύπτει ο κ. Μπασιάκος ορισμένα ζητήματα;
      Σαφώς η Ευρωπαϊκή Ένωση κύριε Υπουργέ, έδωσε αγώνες. Μέσα σ’ αυτούς τους αγώνες ήταν η Ελλάδα με τις κυβερνήσεις του ΠΑΣΟΚ σε ό,τι αφορά το βαμβάκι. Απ’ ότι τουλάχιστον εγώ ξέρω που εκπροσώπησα την Ελλάδα στον Παγκόσμιο Οργανισμό Εμπορίου, ξέρω πάρα πολύ καλά ότι η Ευρωπαϊκή Ένωση και οι πρώην υπουργοί Γεωργίας έδωσαν μάχες. Γι’ αυτό το είπα πριν, γιατί γνωρίζω τα γεγονότα. Η Ευρωπαϊκή Ένωση δεν είχε καμία ανάγκη να ασχοληθεί ιδιαίτερα με το βαμβάκι. Ξέρετε ότι είναι κατάκτηση το να κάνει η Ευρωπαϊκή Ένωση στον Παγκόσμιο Οργανισμό Εμπορίου διαπραγματεύσεις υπέρ της προστασίας ενός προϊόντος, που στην παγκόσμια κοινωνία είναι αθέμιτος ανταγωνισμός η επιδότηση; Ας είμαστε ειλικρινείς με την παγκόσμια σκέψη που προστατεύει την εθνική μας παραγωγή. 
      Τότε λοιπόν ήταν οι δικές μας διαπραγματεύσεις, του ΠΑΣΟΚ και του Προέδρου του ΠΑΣΟΚ του Γιώργου Παπανδρέου, που εγώ το 1999 θυμάμαι το ξενύχτι του στο Συμβούλιο Γενικών Υποθέσεων για να προστατευτεί και να μπει σε συμφωνίες η φέτα, το τσίπουρο, το ούζο, παραδοσιακά προϊόντα, μεσογειακά προϊόντα και να αναπτύξει διακρατικές συμφωνίες και πολυμερείς με νέες αγορές για τη διάθεση αυτών των προϊόντων.
      Μήπως λοιπόν ο κ. Μπασιάκος μπροστά σ’ αυτή την πρωτοπορία, στην ισχυρή διαπραγμάτευση και στο ισχυρό οπλοστάσιο των διαπραγματευτικών επιχειρημάτων και του κύρους του Προέδρου του ΠΑΣΟΚ νιώθει άβολα γιατί σήμερα στα έτοιμα και ετοιμοπαράδοτα αν θέλετε, σε πολιτικές εννοώ αλλά και σε χρηματοδοτικά πλαίσια, δυστυχώς ο κύριος Υπουργός Αγροτικής Ανάπτυξης δεν μπορεί να βάλει ένα λιθαράκι προόδου και ανάπτυξης στην αγροτική οικονομία και στην αγροτική προοπτική; Και βεβαίως μπορούν να υπάρξουν ζητήματα. Η Ευρωπαϊκή Ένωση αναθεωρεί πάρα πολλές πολιτικές και πρακτικές της. Όμως, υπάρχουν κάποιοι κανονισμοί που έγιναν με σκληρές διαπραγματεύσεις. Υπάρχουν κάποιες ηθικές και πολιτικές δεσμεύσεις, για τις οποίες μπορεί πολλές φορές από τους λαούς της Ευρωπαϊκής Ένωσης και της διεύρυνσης να υπάρχουν ενστάσεις. Αλλά κύριε Υπουργέ, εάν δεν μιλήσουμε γι’ αυτά τα ζητήματα και αν δεν έλθουμε μέσα στη Βουλή και αν δεν έλθει η Κυβέρνηση μέσα στη Βουλή να βάλει αυτά τα ζητήματα που μπορεί να φέρουν  νέο κύμα προστατευτισμού να το πω έτσι, που μπορεί να φέρουν άλλα ζητήματα –γιατί κινήματα υπάρχουν πολλά στην Ευρωπαϊκή Ένωση- δεν μπορούμε έτσι άκριτα, έτσι χωρίς σκέψη να καταγγέλουμε και να αφορίζουμε τους Βουλευτές τους ελληνικού Κοινοβουλίου, εκλεγμένους από τον ελληνικό λαό οι οποίοι ζητούν, τι, απλά; Μία ενημέρωση. Οι οποίοι τι μεταφέρουν; Το πρόβλημα του Έλληνα αγρότη που μας λέει καθημερινά, κύριε Υπουργέ, ότι δεν ξέρω πώς θα ζήσω αύριο και δεν ξέρω πώς θα ζήσω, όχι μόνο γιατί δεν μου εξασφαλίζουν την επιδότηση που είναι εισόδημα, αλλά γιατί με όλα τα φοροεισπρακτικά και άλλα μέσα δεν έχω αγοραστική δύναμη και δεν μπορώ να παράγω τα προϊόντα μου, πόσο μάλλον να προσέξω και την ποιότητα αυτής της παραγωγής και βεβαίως τη διάθεσή της στις αγορές.
      Ένα δεύτερο ζήτημα που είναι πολύ σημαντικό είναι ότι η αβεβαιότητα αυτή εντείνεται από το έλλειμμα υποδομών στην ύπαιθρο και απ’ αυτό που είπα πριν για την απερήμωση και δεν το κατάλαβαν καλά οι συνάδελφοι και ο Κοινοβουλευτικός Εκπρόσωπος, ότι χρειάζονται παράλληλα μέτρα –αναφέρθηκαν οι συνάδελφοι- υδρονομίας, δασικών χωριών, φέρουσας ικανότητας, ανταπόκρισης και ανταποδοτικότητας από πλευράς Κυβέρνησης σ’ αυτή την ανάγκη, βιοποικιλότητα. 
      Κύριε Υπουργέ, αν ξέρετε και είσθε στα διεθνή συνέδρια, ξέρετε ότι ο παραγωγός και ο αγρότης θα μείνει στην περιφέρεια, μόνο αν διατηρηθεί η βιοποικιλότητα. Υπάρχουν αυτήν τη στιγμή οι περιβαλλοντικές δεσμεύσεις οι οποίες αφορούν στην ανάγκη της ανάπτυξης της περιφέρειας και του Έλληνα αγρότη. Νέοι αγρότες, νέα κίνητρα. 
      Ακούσαμε για τους αναπτυξιακούς νόμους. Ποιοι αναπτυξιακοί νόμοι; Λέτε για τα εκατό επενδυτικά σχέδια που έχουν έλθει και δεν μας έχετε πει για νέες πρωτοβουλίες στον αγροτικό τομέα ούτε για μία αγροτική επένδυση. Οι περιφέρειες το λένε κύριε Υπουργέ, δεν το λέω εγώ. Το ζητούμε από την περιφέρεια. Σταμάτησαν προγράμματα τα οποία είχαν ξεκινήσει.  Έρχονται όλοι οι μικροί επιχειρηματίες αγρότες –γιατί είπαμε να γίνει ο αγρότης επαγγελματίας- και μας λένε: «πότε θα πάνε αυτά τα προγράμματα, πότε θα προχωρήσουν στις εγκρίσεις; Εμείς έχουμε υποβάλει τα χαρτιά μας και έχουμε πάρει το οκέϊ πριν από ένα-ενάμιση χρόνο».
      Άρα, εμείς δεν ήρθαμε εδώ για να κάνουμε στείρα αντιπολίτευση. Ήρθαμε για ένα γόνιμο διάλογο που είναι δικαίωμα και υποχρέωσή μας να τον κάνουμε για να ενημερώσει το Υπουργείο τον ελληνικό λαό. 
      Έχω και ένα άλλο ερώτημα να κάνω. Υπάρχει και ο αγροτοτουρισμός. Διαβάζω κύριε Υπουργέ ότι έχετε προβλήματα και μέσα στην Κυβέρνηση. Θα κάνει οργανισμό όπως ο ΕΟΤ, ο Υπουργός Τουρισμού, που θα μιλάει για τον αγροτοτουρισμό; Βλέπω ότι έχετε έλλειμμα συντονισμού ως Κυβέρνηση. Μιλήσατε ακόμη για τους υδάτινους πόρους. Η κοινοτική οδηγία η οποία υποχρεώνει τα κράτη-μέλη από πλευράς κυβέρνησης ΠΑΣΟΚ εξαντλήθηκε και έγινε η εναρμόνιση της εθνικής νομοθεσίας προς την οδηγία. Γιατί, λοιπόν εδώ και δύο χρόνια δεν προχωρά η έκδοση των προεδρικών διαταγμάτων και άλλων υπουργικών αποφάσεων για να προχωρήσουμε σ’ αυτό το μέγιστο θέμα που θα διευκολύνει τον Έλληνα αγρότη, θα μειώσει το κόστος παραγωγής και θα βοηθήσει να μην έχουμε ζητήματα ερημοποίησης μεγάλων περιοχών όπως η Θεσσαλία; 
      Πού είναι λοιπόν οι πρακτικές σας και οι πολιτικές σας επιλογές ή η δυνατότητα συνέχισης των ευρωπαϊκών μας δεσμεύσεων προς όφελος του Έλληνα αγρότη για την αναβάθμιση της ποιότητας ζωής του, για την παραμονή του στην περιφέρεια; Όλα αυτά τα ζητήματα έχουν να κάνουν με αυτό που λένε τελικά αγάπη προς αυτόν τον πολίτη της χώρας που προσφέρει το 17% στο ΑΕΠ. Πάντα, όλοι στις εξαγγελίες μας χρησιμοποιούμε την ευαισθησία μας, αλλά στο περιεχόμενο της δουλειάς μας φαινόμαστε μοιραίοι και άβουλοι, ανεπαρκείς και ολιγωρούντες μπροστά στα κρίσιμα ζητήματα που αντιμετωπίζει αυτή τη στιγμή η ύπαιθρος και η αγροτική οικογένεια.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Άκουσα με μεγάλη προσοχή την Κοινοβουλευτική Εκπρόσωπο της Αξιωματικής Αντιπολίτευσης. Εάν εσείς θεωρείτε κατάκτηση τον κανονισμό του 2001 για το βαμβάκι με τον οποίο συμφώνησε ο κ. Ανωμερίτης, τότε αλλιώς αντιλαμβάνεστε τις επιτυχίες και αλλιώς οι Έλληνες βαμβακοπαραγωγοί. Διότι, ναι, εγώ συμφωνώ με αυτά που είπε ο συνάδελφος κ. Αργύρης ότι είναι ένας πολύ κακός κανονισμός. Όταν συμφώνησε, δήλωσε ότι δεν γνώριζε τι υπέγραφε. Και αυτός ο κανονισμός είναι που οδήγησε σε επιλέξιμες και μη επιλέξιμες ποσότητες.
      Αγώνας γίνεται για να προσπαθήσουμε να βάλουμε ένα πόδι 45 νούμερο σε ένα παπούτσι 38 νούμερο. Εκεί είναι το πρόβλημα. Εάν εσείς θεωρείτε ότι είναι αγάπη για τους Έλληνες αγρότες το γεγονός ότι τα ελληνικά προϊόντα έχουν χάσει την ανταγωνιστικότητά τους, ότι σε πάρα πολλές περιπτώσεις τα αγροτικά μας προϊόντα ήταν απροστάτευτα, ότι η ελληνική κτηνοτροφία είχε χάσει το δρόμο της, ότι οι μάχες που χάθηκαν στην Ευρωπαίκή Ένωση ήταν επιτυχίες, τότε δικαιολογούνται οι Έλληνες αγρότες που καταψήφισαν το ΠΑΣΟΚ και του γύρισαν την πλάτη.
      Αγάπη είναι να μιλάς με ειλικρίνεια στους αγρότες, να αγωνίζεσαι γι’ αυτούς, να έχεις την πόρτα σου ανοιχτή για τους αγρότες, να παίρνεις αποφάσεις για να τους στηρίξεις, να είσαι δίπλα τους, να δίνεις μάχες στην Ευρωπαϊκή Ένωση υπέρ των αγροτών και να έχεις επιτυχίες.
      ΡΟΔΟΥΛΑ ΖΗΣΗ:  Μην τα λέτε αυτά και εμείς με τους αγρότες είμαστε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων):  Αυτό είναι αγάπη. Να εκπαιδεύεις τους αγρότες, να τους ενημερώνεις. Και το κάνουμε αυτό σε όλη την ελληνική περιφέρεια. Αγάπη είναι κάθε εβδομάδα να βρίσκεσαι σε ένα νομό της ελληνικής υπαίθρου, σ’ αυτό που εσείς ονομάσατε ξεχασμένη Ελλάδα. Και πηγαίνουμε κάθε εβδομάδα σε κάθε νομό, όχι για να μάθουμε τα προβλήματα των αγροτών αλλά για να τα λύσουμε .
      Εμείς δεν περιμένουμε να χειροκροτήσετε τις προσπάθειες που κάνουμε, γιατί είναι ουσιαστικές προσπάθειες και τις χειροκροτούν οι Έλληνες αγρότες.
    Εμείς, όμως, σας καλούμε σε πνεύμα κατανόησης να κάνετε σωστή κριτική, να μην κάνετε στείρα αντιπολίτευση, γιατί αυτά που ακούστηκαν εδώ μέσα ήταν στείρα αντιπολίτευση και γιατί πολλές από τις μεγάλες αλήθειες τις οποίες πλέον γνωρίζουν οι Έλληνες αγρότες, εσείς τις παρουσιάσατε σαν άσπρο-μαύρο. 
    Οι Έλληνες αγρότες γνωρίζουν, οι Έλληνες αγρότες κρίνουν, οι Έλληνες αγρότες στηρίζουν την ελληνική κυβέρνηση. Με τους Έλληνες αγρότες προχωρούμε και δημιουργούμε ένα πολύ καλύτερο μέλλον για την ελληνική γεωργία και για την ελληνική ύπαιθρο. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
    Έχουν διανεμηθεί τα Πρακτικά της συνεδρίασης της Τρίτης 24 Μαΐου 2005, της Τετάρτης 25ης Μαΐου 2005 και της Παρασκευής 27ης Μαΐου 2005 και παρακαλώ να εξουσιοδοτήσετε το Προεδρείο για την επικύρωσή τους. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά της συνεδρίασης της Τρίτης 24 Μαΐου 2005, της Τετάρτης 25 Μαΐου 2005 και της Παρασκευής 27 Μαΐου 2005 επικυρώθηκαν.
    Κηρύσσεται περαιωμένη η συζήτηση επί της με γενικό αριθμό 70 και με ειδικό 39 από 14-4-2005 επερωτήσεως Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων, σχετικά με τα αγροτικά προϊόντα. 
    Ερωτάται το Σώμα: Δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Σώματος και ώρα 22.40΄ λύεται η συνεδρίαση για αύριο ημέρα Τρίτη 7 Ιουνίου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
    
     Η  ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ



3

Συνεδρίαση 6-6-2005


