      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΣΤ΄
      Τετάρτη 7 Ιουλίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 8 Ιουλίου 2004.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής του σχεδίου νόμου του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις», σελ.
      2. Κατάθεση Εκθέσεων Διαρκών Επιτροπών
      α) Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Τουρισμού «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για συνεργασία στον τομέα του Τουρισμού», σελ.
      β) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Εθνικής Άμυνας «Ρύθμιση θεμάτων προσωπικού των Ενόπλων Δυνάμεων  και άλλες διατάξεις».
      ΟΜΙΛΗΤΕΣ
      ΕΠΙ ΤΟΥ ΣΧΕΔΙΟΥ ΝΟΜΟΥ ΤΟΥ ΥΠΟΥΡΓΕΙΟΥ ΠΟΛΙΤΙΣΜΟΥ
      ΓΚΑΤΖΗΣ Ν., σελ.
      ΓΙΑΝΝΕΛΗΣ - ΘΕΟΔΟΣΙΑΔΗΣ Ι., σελ.
      ΔΑΪΛΑΚΗΣ Σ., σελ.
      ΔΑΜΑΝΑΚΗ Μ., σελ.
      ΙΩΑΝΝΙΔΗΣ Ι., σελ.
      ΚΑΛΑΝΤΖΑΚΟΥ Σ., σελ.
      ΜΑΓΚΡΙΩΤΗΣ Ι., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΠΟΛΥΔΩΡΑΣ Β., σελ.
      ΣΑΛΜΑΣ Μ., σελ.
      ΣΚΥΛΛΑΚΟΣ Α., σελ.
      ΣΠΗΛΙΟΠΟΥΛΟΣ Κ., σελ.
      ΧΡΙΣΤΟΔΟΥΛΑΚΗΣ Γ., σελ.

ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΣΤ΄
Τετάρτη 7 Ιουλίου 2004
	Αθήνα, σήμερα στις 7 Ιουλίου 2004, ημέρα Τετάρτη και ώρα 10.55΄, συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6.7.2004 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της Ε΄ συνεδριάσεώς του, της Τρίτη 6 Ιουλίου 2004, σε ό,τι αφορά την ψήφιση στο σύνολο του σχεδίου νόμου: «Σύσταση Ένωσης Νοσηλευτών – Νοσηλευτριών Ελλάδος και άλλες διατάξεις».
      Εισερχόμαστε στην ημερήσια διάταξης της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις».
      Η Διάσκεψη των Προέδρων αποφάσισε στη συνεδρίασή της 30ης Ιουνίου του 2004 τη συζήτηση του νομοσχεδίου σε δύο συνεδριάσεις. Σήμερα θα συζητηθεί το νομοσχέδιο επί της αρχής και αύριο επί των άρθρων με τις τροπολογίες. 
      ΜΑΡΙΑ ΔΑΜΑΝΑΚΗ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΜΑΡΙΑ ΔΑΜΑΝΑΚΗ: Πράγματι, η Διάσκεψη των Προέδρων είχε αποφασίσει τη συζήτηση του νομοσχεδίου σε δύο συνεδριάσεις. Όμως, οι κύριοι Υπουργοί και η κυρία Υπουργός, που βρίσκεται εδώ έχουν καταθέσει εννιά τροπολογίες. Θα συμφωνείτε και εσείς ότι ο αριθμός των τροπολογιών είναι μεγάλος και αφορούν διάφορα ζητήματα που δεν είναι και πάντα σε πλήρη συνάφεια με το νομοσχέδιο. Εν πάση περιπτώσει, το αίτημά μας είναι να υπάρξει και άλλη συνεδρίαση. Δεν είναι δυνατόν μέσα σε δύο συνεδριάσεις να συζητήσουμε όλο το νομοσχέδιο που είναι σοβαρό και τις τροπολογίες. Το Προεδρείο να δει το ενδεχόμενο να υπάρξει εμβόλιμη συνεδρίαση. 
      ΠΡΟΕΔΡΕΥΩΝ (Σωτήριος Χατζηγάκης): Έχει λογική το αίτημά σας αλλά θα παρακαλούσα να το δούμε κατά τη διάρκεια της συζητήσεως. Αν δούμε ότι πράγματι δεν εξαντλείται το αντικείμενο επί της αρχής, των άρθρων και των τροπολογιών σε δύο συνεδριάσεις, να βάλουμε εμβόλιμη. Η πρότασή μου είναι να ξεκινήσουμε ως έχει και βλέπουμε αύριο στα άρθρα πως πάει και ορίζουμε εμβόλιμη εάν χρειασθεί. 
      Κυρία Υπουργέ, μήπως θέλετε το λόγο;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Νομίζω ότι οι τροπολογίες οι οποίες κατετέθησαν από τα συναρμόδια Υπουργεία αφορούν τους Ολυμπιακούς Αγώνες και μόνο. Καμία τροπολογία δεν διαπραγματεύεται διαφορετικό αντικείμενο. Πιστεύω ότι μπορούμε να συζητήσουμε το νομοσχέδιο σε δύο συνεδριάσεις. Αλλά θα συμφωνήσω μαζί σας κύριε Πρόεδρε να ξεκινήσουμε και στην πορεία να δούμε. Αν δούμε ότι υπάρχει πρόβλημα χρόνου, να συζητήσουμε και για μία εμβόλιμη, η οποία όμως θα πρέπει να είναι αύριο το απόγευμα, γιατί έχουμε τα μέλη της Διεθνούς Ολυμπιακής Επιτροπής σήμερα εδώ. Και θα πρέπει το απόγευμα να κάνουμε τις συνεδριάσεις για τις λεπτομέρειες για τους Αγώνες. Ας ξεκινήσουμε όμως. 
      Έχω να κάνω και ορισμένες διορθώσεις.
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό. Συμφωνείτε, κυρία Δαμανάκη; 
      ΜΑΡΙΑ ΔΑΜΑΝΑΚΗ: Συμφωνούμε. 
      ΠΡΟΕΔΡΕΥΩΝ (Σωτήρης Χατζηγάκης): Η κυρία Υπουργός έχει το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριοι συνάδελφοι, έχω πάλι κάποιες τυπικές διορθώσεις. Και λέω πάλι, γιατί κάναμε και κάποιες τυπικές διορθώσεις στην επιτροπή. 
      Στο άρθρο 1 και στην παράγραφο 3α΄ διαγράφεται η φράση «το Γενικό Διευθυντή της Ειδικής Υπηρεσίας Δημοσίων Έργων Υποστήριξης Αθλητισμού του Υπουργείου Πολιτισμού» και αντ’ αυτής τίθεται η φράση «το Γενικό Διευθυντή Υποστήριξης Αθλητισμού της Γενικής Γραμματείας Αθλητισμού του Υπουργείου Πολιτισμού και Προϊστάμενο της Ειδικής Υπηρεσίας Δημοσίων Έργων της Γενικής Γραμματείας Αθλητισμού του Υπουργείου Πολιτισμού». Πρόκειται για το ίδιο πρόσωπο αλλά είναι το τυπικό του τίτλου. 
      Στο άρθρο 2 και στην παράγραφο 14β΄ μετά τη λέξη «χαρακτηρίζονται» προστίθεται η λέξη «αυθαίρετες». 
      Επί της τροπολογίας με γενικό αριθμό 93 και ειδικό αριθμό 5 στην τέταρτη σειρά προστίθενται μετά τη φράση «Ειδικότερα στο προσωπικό των Ενόπλων Δυνάμεων» οι λέξεις «της Ελληνικής Αστυνομίας, της Ελληνικής Υπηρεσίας Πληροφοριών». 
      Στο άρθρο 18 προστίθεται περίπτωση: « 3. η παράγραφος 7 του άρθρου 2 του ν. 2833/2000 ΦΕΚ Α΄ 150 καταργείται από τη δημοσίευση του παρόντος, εκτός από το πρώτο και δεύτερο εδάφιο της παραγράφου αυτής τα οποία εδάφια καταργούνται από 15-7-2004. 
      Το άρθρο 19 αναδιατυπώνεται εξ αρχής ως εξής: «Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του νόμου τούτου». 
      Το άρθρο 11 του παρόντος νόμου αναφέρεται στη μετάταξη των τεσσάρων αρχαιολόγων. Πρέπει να πω ότι υπάρχει ένας μεγάλος αριθμός αρχαιολόγων που υπηρετούν πάρα πολλά χρόνια ως ωρομίσθιοι στο Υπουργείο Πολιτισμού. Με το προεδρικό διάταγμα το οποίο ετοιμάζεται σήμερα-αύριο θα πρέπει να ενταχθούν και αυτοί οι ωρομίσθιοι αρχαιολόγοι. Για να μη δημιουργηθούν, λοιπόν, γραφειοκρατικά θέματα, που σίγουρα θα δημιουργηθούν, μέσα στις υπηρεσίες μας, θεωρήσαμε σωστότερο να αποσύρουμε τη διάταξη του άρθρου 11 προκειμένου αυτή η διάταξη να συμπεριληφθεί σε μία γενικότερη τακτοποίηση των υπηρεσιακών θεμάτων στο νέο νομοσχέδιο, στο νέο αρχαιολογικό νόμο που ετοιμάζεται από το Υπουργείο Πολιτισμού και θα έρθει στη Βουλή τον Οκτώβριο. 
      ΜΑΡΙΑ ΔΑΜΑΝΑΚΗ: Δηλαδή τι αποσύρετε;
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όλο το άρθρο. Και βεβαίως αναριθμείται το άρθρο 12 ως 11 και συνεχίζεται γενικότερα η αναρίθμηση. 
      (Στο σημείο αυτό η κυρία Υπουργός καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής: 
      «ΠΡΙΝ ΤΗ ΣΥΖΗΤΗΣΗ ΤΟΥ ΝΟΜΟΣΧΕΔΙΟΥ
      ΤΥΠΙΚΕΣ ΔΙΟΡΘΩΣΕΙΣ
      1. Στο άρθρο 1 και στην παράγραφο 3α΄ διαγράφεται η φράση «το Γενικό Διευθυντή της Ειδικής Υπηρεσίας Δημοσίων Έργων (Ε.Υ.Δ.Ε.) Υποστήριξης Αθλητισμού του Υπουργείου Πολιτισμού» και αντ’ αυτής τίθεται η φράση «το Γενικό Διευθυντή Υποστήριξης Αθλητισμού της Γενικής Γραμματείας Αθλητισμού του Υπουργείου Πολιτισμού και Προϊστάμενο της Ειδικής Υπηρεσίας Δημοσίων Έργων (Ε.Υ.Δ.Ε.) της Γενικής Γραμματείας Αθλητισμού του Υπουργείου Πολιτισμού».
      2. Στο άρθρο 2 και στην παράγραφο 14β΄ μετά τη λέξη «χαρακτηρίζονται» προστίθεται η λέξη «αυθαίρετες». 
      3. ΕΠΙ ΤΗΣ ΤΡΟΠΟΛΟΓΙΑΣ ΜΕ ΓΕΝΙΚΟ ΑΡΙΘΜΟ 93 ΚΑΙ ΕΙΔΙΚΟ ΑΡΙΘΜΟ 5: Στην τέταρτη σειρά προστίθενται μετά τη φράση «Ειδικότερα στο προσωπικό των Ενόπλων Δυνάμεων» οι λέξεις «της Ελληνικής Αστυνομίας, της Ελληνικής Υπηρεσίας Πληροφοριών (Ε.Υ.Π.)». 
      4. Στο άρθρο 18 προστίθεται περίπτωση: « 3. η παράγραφος 7 του άρθρου 2 του ν. 2833/2000 (ΦΕΚ Α΄ 150) καταργείται από τη δημοσίευση του παρόντος, εκτός από το πρώτο και δεύτερο εδάφιο της παραγράφου αυτής, τα οποία εδάφια καταργούνται από 15-7-2004.» 
      5. Το άρθρο 19 αναδιατυπώνεται εξ αρχής ως εξής: «Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις του νόμου τούτου». 
      6. Το άρθρο 11 του παρόντος νομοσχεδίου αποσύρεται προκειμένου να έρθει σε νομοσχέδιο του Υπουργείου Πολιτισμού το φθινόπωρο, με το οποίο θα τακτοποιείται και το θέμα των αρχαιολόγων που υπηρετούν για πολλά χρόνια ως ωρομίσθιοι και εμπίπτουν στις ρυθμίσεις του αναμενόμενου Προεδρικού Διατάγματος περί εκτάκτων».
      ΠΡΟΕΔΡΕΥΩΝ (Σωτήρης Χατζηγάκης): Ο Γραμματέας της Κοινοβουλευτικής Ομάδας του ΠΑΣΟΚ κ. Ρέππας ορίζει ως Κοινοβουλευτικό Εκπρόσωπο του ΠΑΣΟΚ τη Βουλευτή κ. Μαρία Δαμανάκη. 
      Ο Κοινοβουλευτικός Εκπρόσωπος του ΚΚΕ κ. Κολοζώφ ορίζει ως ειδικό αγορητή το Βουλευτή κ. Νίκο Γκατζή. 
      Ο Πρόεδρος του Συνασπισμού Ριζοσπαστικής Αριστεράς κ. Κωνσταντόπουλος ορίζει ως ειδική αγορήτρια τη Βουλευτή κ. Ασημίνα Ξηροτύρη-Αικατερινάρη. 
      Ο εισηγητής της Πλειοψηφίας κ. Σαλμάς έχει το λόγο. 
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, κατ’ αρχήν δράττοντας την ευκαιρία από τη σημερινή συζήτηση στη Βουλή, θα ήθελα να συγχαρώ θερμά τους πρωταγωνιστές της μεγάλης νίκης στην Ευρώπη, την Εθνική μας ομάδα ποδοσφαίρου που θριάμβευσε την περασμένη Κυριακή στη Λισσαβόνα και εκτός του ότι πλημμύρισε τον ελληνικό λαό με χαρά και υπερηφάνεια, πέτυχε κάτι ακόμα εξαιρετικά σημαντικό. Ούτε ο πιο ευφάνταστος νους αλλά ούτε και ο πιο άρτια εξειδικευμένος επαγγελματίας στον τομέα της προβολής και διαφήμισης θα μπορούσε να συλλάβει πιο επιτυχημένο τρόπο, προκειμένου να διαφημίσει αυτό το σπουδαίο γεγονός που έρχεται να λάβει χώρα τον προσεχή μήνα στη χώρα μας, τους Ολυμπιακούς και Παραολυμπιακούς Αγώνες της Αθήνας, δίδοντας ταυτόχρονα έμφαση στο ελληνικό δυναμικό και στα θαυμαστά αποτελέσματα που μπορούν να επιτευχθούν με την οργάνωση αλλά και την σύμπνοια του ελληνικού λαού. 
      Το παρόν σχέδιο νόμου που εισάγεται σήμερα για συζήτηση στη Βουλή από την Κυβέρνηση, έρχεται να ρυθμίσει θέματα που εκφράζουν, ρυθμίζουν και αφορούν την άρτια και απρόσκοπτη διεξαγωγή του μεγάλου αυτού αθλητικού γεγονότος, των Ολυμπιακών και Παραολυμπιακών Αγώνων της Αθήνας. 
      Πιο συγκεκριμένα το σημερινό σχέδιο νόμου είναι το έβδομο κατά σειρά, πρώτο της σημερινής Κυβέρνησης -και εκτιμώ το τελευταίο μέχρι τη διεξαγωγή των Αγώνων- που έρχεται στη Βουλή, προκειμένου να νομοθετηθούν εκείνες οι διαδικασίες που θα δημιουργήσουν ένα ευέλικτο νομικό πλαίσιο και θα επιτρέψουν την επιτυχή έκβαση των Αγώνων. 
      Βέβαια παρενθετικά θα ήθελα να σημειώσω ότι για να στεφθούν με επιτυχία οι Αγώνες, δεν αρκούν μόνο όλα αυτά. Χρειάζονται αθλητικές επιτυχίες και ειδικά από τους Έλληνες αθλητές τις οποίες και ευχόμαστε αλλά και γεμάτα στάδια. Ως εκ τούτου θα ήθελα να προτρέψω από αυτό το Βήμα, όλους τους Έλληνες να συμμετάσχουν σε αυτή τη μεγάλη γιορτή του αθλητισμού και του πολιτισμού. 
      Πέντε μήνες πριν την επίσημη έναρξη των Αγώνων, η νέα Κυβέρνηση της χώρας ανέλαβε να διαχειριστεί την τελευταία φάση της προετοιμασίας με πληθώρα καθυστερήσεων σε επίπεδο υποδομών και λειτουργικότητας αλλά και με εκκρεμότητες που προέκυπταν σταδιακώς από τη μη εφαρμογή των νόμων του κράτους. Έτσι οι περισσότερες νομοθετικές ρυθμίσεις που εισάγονται με αυτό το σχέδιο νόμου ήταν μονόδρομος για το αρμόδιο Υπουργείο Πολιτισμού. Βέβαια δεν είναι ώρα επιμερισμού των ευθυνών ούτε ώρα αναδρομής στα όσα συνέβησαν προκειμένου να φτάσουμε στο παρά πέντε και ακόμα να νομοθετούμε για τους Αγώνες. 
      Ζητούμε συναίνεση, κύριοι συνάδελφοι της Αντιπολίτευσης, σ’ αυτό το σχέδιο νόμου απ’ όλα τα Κόμματα της Αντιπολίτευσης, συνεκτιμώντας τα όσα προανέφερα. Σε αυτό το σημείο, όμως, θα ήταν παράλειψη να μην αναφερθώ στη συναινετική στάση που κράτησαν όντως τα Κόμματα της Αντιπολίτευσης στη συζήτηση κατά τη διάρκεια αυτού του νομοσχεδίου στην Επιτροπή, παρά τις επιμέρους επιφυλάξεις που διατύπωσαν -εύλογες σε πολλές περιπτώσεις- τις οποίες ουσιαστικά ερχόμαστε σήμερα να συζητήσουμε διεξοδικά. 
      Θα ήθελα επίσης εκτός από την οποιαδήποτε κριτική που θα ασκήσετε σ’ αυτό το σχέδιο νόμου, να μας διατυπώσετε και εναλλακτικές προτάσεις που θα βοηθούσαν στη ρύθμιση των επιμέρους θεμάτων που προκύπτουν μπροστά σ’ αυτή τη διοργάνωση. Και βεβαίως έτσι θα τις συζητήσουμε και θα εγκαινιάσουμε μία νέα νοοτροπία που χαρακτηρίζει αυτήν την Κυβέρνηση στον κοινοβουλευτικό διάλογο. 
      Κυρίες και κύριοι συνάδελφοι, με 17 άρθρα και 10 υπουργικές τροπολογίες γίνεται μία ολοκληρωμένη προσπάθεια, έστω την ύστατη στιγμή, να διευθετηθούν νομικά θέματα λειτουργικότητας που όφειλαν εγκαίρως εδώ και πολύ καιρό να έχουν δρομολογηθεί. Με τις προτεινόμενες ρυθμίσεις καθιερώνεται άδεια λειτουργίας των αθλητικών ή μη μονίμων ή προσωρινών ολυμπιακών εγκαταστάσεων, η οποία λήγει στις 30 Νοεμβρίου. Καθιερώνονται ενιαία δικαιολογητικά σύμφωνα με τα οποία γίνεται ο έλεγχος καταλληλότητας των προαναφερθουσών εγκαταστάσεων, τάσσονται ειδικές προθεσμίες για τη χορήγηση αυτών των αδειών και θεσπίζονται ενιαίες διαδικασίες και όργανα, ώστε να αποφευχθεί ο κατακερματισμός αρμοδιοτήτων που παρατηρείται σήμερα στο επίπεδο της ισχύουσας νομοθεσίας. 
      Η Κυβέρνηση οδηγείται σ’ αυτήν την ειδική και κατ’ εξαίρεση ρύθμιση, γιατί οι αρχικές μελέτες των μονίμων εγκαταστάσεων που είχαν αναλάβει να εκπονήσουν οι κατασκευαστικές εταιρείες, λαμβάνοντας υπόψη τις προδιαγραφές της Διεθνούς Ολυμπιακής Επιτροπής αλλά και των Αθλητικών Ομοσπονδιών, τροποποιήθηκαν πολλές φορές και τα περισσότερα έργα καθυστέρησαν να παραδοθούν. 
      Αυτό είχε σαν αποτέλεσμα ο λειτουργικός σχεδιασμός των εγκαταστάσεων από την Οργανωτική Επιτροπή «Αθήνα 2004», να τελειώσει μόλις στο τέλος του 2003 και καθώς προστέθηκαν και τα overlays, οι προσωρινές κατασκευές, έπρεπε να λυθεί το πρόβλημα το οποίο παραλάβαμε από την προηγούμενη κυβέρνηση, ότι  δηλαδή, καμία εγκατάσταση πέντε μήνες πριν την έναρξη των αγώνων δεν είχε άδεια λειτουργίας. Το διάστημα αυτό των πέντε μηνών, όπως καταλαβαίνετε, δεν ήταν αρκετό ώστε να εκδοθούν όλες οι άδειες με την ισχύουσα νομοθεσία. 
      Η εικόνα της πόλης κατά τη διάρκεια των Ολυμπιακών Αγώνων τόσο στους επισκέπτες που θα φιλοξενήσει αλλά μέσω και της τηλεόρασης σε ολόκληρο τον κόσμο, πρέπει να είναι πραγματικά η εικόνα μιας πόλης που σέβεται τον αστικό ιστό και που αναδεικνύει τα κτίριά της και τους δημόσιους χώρους. Καθίσταται, λοιπόν, επιτακτική ανάγκη να περιοριστεί το φαινόμενο της ανεξέλεγκτης υπαίθριας παράνομης διαφήμισης, όχι μόνο για την αισθητική αναβάθμιση της πόλης αλλά και για την προστασία του χορηγικού προγράμματος των Ολυμπιακών Αγώνων, όπως προκύπτει από τη σύμβαση της οργανώτριας πόλης με τη ΔΟΕ, που οφείλουμε να προστατέψουμε τους χορηγούς.
      Έτσι, λοιπόν, οδηγηθήκαμε σε μια κατάσταση που καλούμαστε σήμερα, τριάντα πέντε μέρες πριν την τελετή ενάρξεως, να λύσουμε περίπου πάνω από δέκα χιλιάδες υπαίθριες παράνομες διαφημιστικές πινακίδες που υπάρχουν και να καλούμαστε να τις κατεβάσουμε μέσα σ’ αυτές τις μέρες. Γιατί φτάσαμε εδώ; 
      Η προηγούμενη κυβέρνηση με τρεις νόμους, τον ν. 2833/2000, τον ν. 3057/2002 και τον ν. 2946/2001, είχε προνοήσει να θεσμοθετήσει τις διατάξεις ώστε να μπορέσουν αυτές οι πινακίδες να κατέβουν, ποτέ όμως οι διατάξεις αυτών των νόμων δεν εφαρμόστηκαν. Έτσι με αυτό το σχέδιο νόμου οριοθετούνται οι χώροι που απαγορεύεται κατ’ αρχήν η υπαίθρια διαφήμιση κατά την περίοδο από 15 Ιουλίου ως και 30 Σεπτεμβρίου, ορίζονται τα διαφημιστικά μέσα που απαγορεύονται, καθορίζονται οι διοικητικές και ποινικές κυρώσεις των παραβατών, προβλέπονται οι διαδικασίες άμεσης απομάκρυνσης ανεξάρτητα από κάθε άλλη προβλεπόμενη τακτική διοικητική ή πολιτική διαδικασία τόσο των πινακίδων όσο και των πανό, καθορίζεται πως θα εξυπηρετούνται οι ανάγκες του χορηγικού προγράμματος αλλά και του Υπουργείου Πολιτισμού, δίνεται η δυνατότητα στην Οργανωτική Επιτροπή Ολυμπιακών Αγώνων «Αθήνα 2004» να αναρτά πανό σε προσόψεις κτιρίων, που θίγουν την εικόνα της πόλης στους ολυμπιακούς χώρους και περιορίζεται η διαφήμιση στους αερολιμένες μόνο και μόνο για την προστασία των χορηγικών προγραμμάτων. 
      Με το παρόν σχέδιο νόμου γίνονται ρυθμίσεις για τον τρόπο τροφοδοσίας σε υγρά καύσιμα, πλύσης και λίπανσης των οχημάτων που σταθμεύουν στα αμαξοστάσια που θα λειτουργήσει το «Αθήνα 2004» στις περιοχές Ελληνικού, Γουδίου και Δεκελείας για την εξυπηρέτηση των σκαφών στη μαρίνα του Αγίου Κοσμά, ενώ παράλληλα καθορίζεται ολυμπιακό κόμιστρο για τα επιβατικά δημοσίας χρήσεως αυτοκίνητα και χαρακτηρίζονται νέες προσωρινές ενδονομαρχιακές γραμμές. 
      Με το παρόν σχέδιο νόμου επιδιώκεται να καταστεί ασύμφορη η προβολή των ολυμπιακών συμβόλων και σημάτων από τρίτους, η διενέργεια πράξεων αθέμιτου ανταγωνισμού ενόψει των επικείμενων Ολυμπιακών Αγώνων και η αθέτηση ξενοδοχειακών συμφωνιών για τη φιλοξενία μελών της ολυμπιακής οικογένειας. 
      Εδώ θέλω να πω ότι υπήρξαν ήδη φαινόμενα περιορισμένα τα οποία έτυχαν από μερικούς ιδιοκτήτες ξενοδοχείων, να αθετούν τις συμβατικές τους υποχρεώσεις. Και επειδή για μας η φιλοξενία και η εικόνα της χώρας μας κατά τη διάρκεια των αγώνων είναι πρώτης προτεραιότητας, είμαστε υποχρεωμένοι να θεσπίσουμε αυστηρά μέτρα, ώστε να αποτρέψουμε οποιονδήποτε έχει υπογράψει σύμβαση να την αθετήσει.
      Πολλές φορές ως Αντιπολίτευση αν θυμάστε σ΄ αυτήν εδώ την Αίθουσα, είχαμε επισημάνει ότι πολλές αποστολές αλλοδαπές, από άλλες χώρες, πήγαιναν και προτιμούσαν για αθλητική προετοιμασία χώρες εκτός Ελλάδος, όπως τη Βουλγαρία και την Τουρκία.
      Έπρεπε, λοιπόν, όντες συνεπείς σε αυτά που λέγαμε, να θεσπίσουμε μια διάταξη, όπου στο εξής θα μπορούν οι αλλοδαποί αθλητές και οι συνοδοί τους να έρχονται στη χώρα μας για να προετοιμαστούν όχι μόνο για τους Ολυμπιακούς Αγώνες αλλά και για όλες τις επόμενες αθλητικές διοργανώσεις. Έτσι με αυτό το σχέδιο νόμου ρυθμίζεται οριστικά και αυτή η δυνατότητα που δίνει στη χώρα οικονομικά οφέλη αλλά και βεβαίως, οφέλη εξοικείωσης των αλλοδαπών αθλητών. 
      Δίδεται λύση στις περιπτώσεις των αλλοδαπών μελών της ολυμπιακής οικογένειας των οποίων το αίτημα για διαπίστευση έχει απορριφθεί. Πράγματι υπήρξαν περιπτώσεις σε ένα test-event, όπου κάποιοι δημοσιογράφοι δεν πήραν διαπίστευση. Προκειμένου να αποτρέψουμε την επανάληψη αυτού του γεγονότος κατά τη διάρκεια των Αγώνων, ακόμη και αν αυτό αφορά πολιτικά πρόσωπα αλλοδαπής χώρας, δίνουμε τη δυνατότητα να χορηγείται περιορισμένης εδαφικής ισχύος άδεια εισόδου και παραμονής στη χώρα. 
      Ρυθμίζεται η απρόσκοπτη λειτουργία των ποινικών δικαστηρίων στις ολυμπιακές πόλεις κατά τη διάρκεια διεξαγωγής των Ολυμπιακών και Παραολυμπιακών Αγώνων. 
      Αναστέλλεται για τον Αύγουστο η άδεια λειτουργίας των εμπορικών καταστημάτων, των αποθηκών, των εργαστηρίων, των βιομηχανιών και βιοτεχνιών που αποθηκεύουν, παράγουν ή εμπορεύονται υλικά υψηλού κινδύνου από άποψης πυρκαγιάς. Καταλαβαίνετε όλοι –φαντάζομαι- τον ευνόητο λόγο για τον οποίο θεσπίζεται αυτή η διάταξη. 
      Επειδή, όμως, και το Υπουργείο Εμπορικής Ναυτιλίας εμπλέκεται και το λιμάνι του Πειραιά θα φιλοξενήσει μέλη της ολυμπιακής οικογένειας σε κρουαζιερόπλοια, όπως γνωρίζετε, για λόγους ασφαλείας δίνεται η δυνατότητα στον Υπουργό Εμπορικής Ναυτιλίας να καθορίζει τους χώρους φορτοεκφόρτωσης, να τροποποιεί με υπουργική απόφαση τα δρομολόγια, να ρυθμίζει τον ανεφοδιασμό των ακτοπλοϊκών πλοίων για υγρά καύσιμα, να καθορίζει την έκδοση εισιτηρίων, την κίνηση και παραμονή πλοίων αλλά και κάθε είδους πλωτών μέσων στους θαλάσσιους χώρους όπου διεξάγονται ολυμπιακά αθλήματα. 
      Επίσης λόγω των μη προβλέψιμων 100% αυξημένων αναγκών των δημοσίων υπηρεσιών αιχμής κατά το διάστημα των αγώνων, εξουσιοδοτείται ο Υπουργός Εσωτερικών Δημόσιας Διοίκησης και Αποκέντρωσης να επιτρέπει αποσπάσεις προσωπικού κατά το διάστημα μέχρι και 20-11-2004. 
      Επίσης με το παρόν νομοσχέδιο παρατείνεται η λειτουργία της Επιτροπής για τη διοικητική αναγνώριση των δικαιούχων από την αναγκαστική απαλλοτρίωση στην περιοχή «Πάτημα Δημόγλη» του Δήμου Αχαρνών. 
      Η μεταολυμπιακή χρήση, κυρίες και κύριοι συνάδελφοι, ήταν ένα θέμα το οποίο είχε απασχολήσει την προηγούμενη κοινοβουλευτική περίοδο όλα τα Κόμματα της Βουλής και ήταν ένα ζητούμενο. Η προηγούμενη Κυβέρνηση είχε συστήσει μια ανώνυμη εταιρεία, την «ΟΛΥΜΠΙΑΚΑ ΑΚΙΝΗΤΑ Α.Ε.», η οποία αναλάμβανε τη μεταολυμπιακή αξιοποίηση των ολυμπιακών εγκαταστάσεων. Είχαμε πολλές φορές πει ως Αντιπολίτευση και είχαμε επισημάνει την αδιαφάνεια και το θολό καθεστώς που διήπε αυτήν την εταιρεία. Ήταν μια ανώνυμη εταιρεία με μόνο μέτοχο το κράτος που θα λειτουργούσε –υποτίθεται- με ιδιωτικοοικονομικά κριτήρια. Όμως, το Γενικό Διευθυντή τον ορίζει το κράτος. Τον διορίζει –υποτίθεται- με διαδικασία που ελέγχεται από το ΑΣΕΠ, ανεξάρτητα αν τις παραμονές των εκλογών προσελήφθησαν έξι υπάλληλοι συν ένας νομικός, χωρίς να σταλεί ποτέ για έλεγχο στο ΑΣΕΠ. Την ίδια ώρα που εγκρίσεις δίνονταν από τον Υπουργό Οικονομίας και Οικονομικών υπό τη διοικητική ιδιότητά του ως εποπτεύουσα αρχή, με συνέπεια υπαγωγής στο διοικητικό και όχι στο εταιρικό δίκαιο. Το Νομικό Συμβούλιο του Κράτους φαίνεται ότι ουδεμία αρμοδιότητα έχει να γνωμοδοτεί γι’ αυτήν την εταιρεία. 
      Εμείς, κυρίες και κύριοι συνάδελφοι, γνωρίζουμε είτε κράτος που υπόκειται σε δημοσιονομικούς ελέγχους είτε ιδιωτικό τομέα. Αυτά τα δύο γνωρίζουμε. Υβρίδια θνησιγενή που εξυπηρετούν την αδιαφάνεια δεν τα γνωρίζουμε ούτε τα υιοθετούμε. Διατηρούμε και εξυγιαίνουμε την εταιρεία «ΟΛΥΜΠΙΑΚΑ ΑΚΙΝΗΤΑ Α.Ε.», εναρμονίζοντας το νομοθετικό πλαίσιο με τον ιδιωτικοοικονομικό χαρακτήρα της εταιρείας, με γνώμονα πάντα τη διασφάλιση της αποτελεσματικής λειτουργίας της. Ενισχύουμε τη διαφάνεια της εταιρικής διακυβέρνησης. 
      Η εταιρεία παύει να απολαμβάνει τις διάφορες ατέλειες και προνόμια του δημοσίου, καθώς η συνέχιση του προνομιακού καθεστώτος δεν συνάδει με τον ιδιωτικοοικονομικό χαρακτήρα που έδωσε ο ν. 3207/2003 της προηγούμενης κυβέρνησης. 
      Τέλος, κύριε Πρόεδρε, ρυθμίζεται η δυνατότητα μερικοί υπάλληλοι που υπηρετούσαν στην «ΟΠΑΠ ΑΕ» και ήταν αποσπασμένοι στη Γενική Γραμματεία Αθλητισμού ή σε εποπτευόμενα από αυτήν νομικά πρόσωπα δημοσίου ή ιδιωτικού δικαίου κατά την περίοδο 1993 και το 1994, η επόμενη κυβέρνηση δεν τους μονιμοποίησε ως έκανε με άλλη κατηγορία υπαλλήλων, να καταταγούν ως υπάλληλοι της Γενικής Υπηρεσίας Αθλητισμού, αποκαθιστώντας μια αδικία που είχε γίνει τότε. Αυτή  είναι η διάταξη, είχε ενσωματωθεί τον Απρίλιο του 1999 σε ένα σχέδιο νόμου που είχε φέρει ο τότε Υφυπουργός Αθλητισμού κ. Φούρας, είχε τύχει της υποστήριξης τότε και από άλλα κόμματα της Αντιπολίτευσης και πιστεύουμε να τύχει και σήμερα. 
      Ολοκληρώνοντας την εισήγησή μου, ήθελα να ευχηθώ και να εκφράσω τη βεβαιότητα ότι η Αθήνα, η χώρα μας, θα οργανώσει τους πιο καλά οργανωμένους και πιο ασφαλείς Ολυμπιακούς Αγώνες που είχαμε ποτέ και ευχόμαστε καλή επιτυχία. 
      Σας ευχαριστώ πολύ.
      (Χειροκροτήματα από τη πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 8 Ιουλίου 2004 ώρα 10.30΄ π.μ. 
      ΕΠΙΚΑΙΡΕΣ ΕΡΩΤΗΣΕΙΣ, (Άρθρο 29 παράγραφος 1, 130 παράγραφος 8 του Κανονισμού της Βουλής).
      1. Η με αριθμό 246/5.7.2004 επίκαιρη ερώτηση της  Βουλευτού του Πανελληνίου Σοσιαλιστικού Κινήματος κ. Μαρίας Δαμανάκη προς τον Υπουργό Πολιτισμού, σχετικώς με τις απολύσεις συμβασιούχων υπαλλήλων στο Υπουργείο κλπ.
      2. Η με αριθμό 245/5.7.2004 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Πολιτισμού, σχετικώς με τα οικονομικά προβλήματα που αντιμετωπίζουν τα ερασιτεχνικά ποδοσφαιρικά σωματεία κλπ.
      3. Η με αριθμό 244/5.7.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης, Οικονομίας και Οικονομικών, σχετικώς με τη λήψη μέτρων κατά της ακρίβειας στην αγορά κλπ. 
      Επίσης έχω την τιμή να ανακοινώσω στο Τμήμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Τουρισμού: «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για συνεργασία στον τομέα του Τουρισμού».
      Επανερχόμαστε στο νομοσχέδιο. 
      Ο κ. Κωνσταντίνος Σπηλιόπουλος, εισηγητής του ΠΑΣΟΚ, έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, βρισκόμαστε περίπου ένα μήνα πριν από την έναρξη των Ολυμπιακών Αγώνων που θα γίνουν στη χώρα μας, οι οποίοι αποτελούν κορυφαίο αθλητικό αλλά και ταυτόχρονα οικονομικό και επικοινωνιακό γεγονός σε ολόκληρο τον κόσμο. Η Ελλάδα μέχρι σήμερα είναι η μόνη μικρή σε μέγεθος χώρα που διοργανώνει ένα από τα μεγαλύτερα και δυσκολότερα εγχειρήματα. Παρά τα προβλήματα που υπήρξαν, παρά τις πρωτόγνωρες δυσκολίες, είμαστε πλέον έτοιμοι να διοργανώσουμε τους καλύτερους Ολυμπιακούς Αγώνες. Οι εγκαταστάσεις όπως αναγνωρίστηκε απ’ όλες τις πλευρές, είναι οι καλύτερες και οι ομορφότερες στην ιστορία των Ολυμπιακών Αγώνων. 
      ‘Όταν αναλάβαμε τη διοργάνωση, όπως και στις άλλες προηγούμενες διοργανώσεις, είχαμε μπροστά μας την προετοιμασία των Αγώνων  με κορυφαία θέματα τις υποδομές, την οργάνωση, την επικοινωνία, την προβολή. Δυστυχώς στην πορεία προστέθηκε μια καινούργια συνιστώσα, η οποία φαίνεται να είναι και καθοριστική: Η ασφάλεια των Ολυμπιακών Αγώνων. Μετά το τρομοκρατικό κτύπημα στη Νέα Υόρκη τα δεδομένα στο ζήτημα αυτό άλλαξαν, επηρέασαν και επηρεάζουν δραματικά την οργάνωση των Ολυμπιακών Αγώνων. Η Ελλάδα βέβαια σήμερα είναι μια από τις ασφαλέστερες χώρες του κόσμου. Αυτό το βλέπουμε καθημερινά μέσα στον ταραγμένο κόσμο που ζούμε.
      Επειδή, όμως, θα φιλοξενήσουμε αντιπροσωπείες από ολόκληρο τον κόσμο, είμαστε υποχρεωμένοι να λάβουμε κάθε δυνατό μέτρο, ώστε οι Αγώνες να διεξαχθούν κατά τον καλύτερο και ασφαλέστερο τρόπο.
      Τώρα λίγες μόνο μέρες πριν από την έναρξη των Αγώνων είχαμε έναν απρόσμενο πρεσβευτή, την Εθνική Ομάδα του ποδοσφαίρου μας που θριάμβευσε στα γήπεδα της Πορτογαλίας, η Εθνική Ελλάδας που έφερε σε εκατομμύρια σπίτια τα χρώματα της χώρας μας, τα επιτεύγματά της, την οργάνωσή της και τις δυνατότητές της να πετυχαίνει στόχους που πριν μερικά χρόνια φαίνονταν απλησίαστοι. 
      Αυτή, λοιπόν, η επιτυχία εκτός από την ανείπωτη χαρά και την υπερηφάνεια που μας γέμισε, μας βοήθησε και μας βοηθά για τη μεγαλύτερη επιτυχία των Ολυμπιακών Αγώνων. Λίγες μέρες προ της έναρξης είμαστε έτοιμοι για τη μεγάλη γιορτή του αθλητισμού και του πολιτισμού. Είμαστε έτοιμοι στην Ελλάδα που γέννησε το ολυμπιακό πνεύμα, να διοργανώσουμε του σύγχρονους Ολυμπιακούς Αγώνες. 
      Για τους Ολυμπιακούς Αγώνες θέλουμε να υπάρξει η μέγιστη δυνατή ομοψυχία, ώστε να έχουμε το καλύτερο αποτέλεσμα. Θέλουμε όλοι οι Έλληνες να συμμετάσχουν και να δώσουν τον καλύτερο τους εαυτό, ώστε αυτή η μεγάλη γιορτή να μείνει στην ιστορία των Ολυμπιακών Αγώνων ως η καλύτερη που έγινε ποτέ.
      Το σχέδιο νόμου που συζητούμε σήμερα και είναι ίσως το τελευταίο που χρειάζεται σ΄ αυτήν τη διαδικασία, έχει αρκετές διατάξεις που είναι αναγκαίες για την ομαλή διεξαγωγή των Αγώνων. Όμως, το νομοσχέδιο εμφανίζει σημαντικές νομοτεχνικές ατέλειες. Πρέπει να επισημάνουμε ότι αυτές οι ατέλειες δείχνουν μία προχειρότητα. Το νομοσχέδιο δίνει την εντύπωση ενός προχειρογραμμένου σχεδίου νόμου που αδυνατεί να διευθετήσει τα ζητήματα στα οποία αναφέρεται και για το σκοπό αυτό παραπέμπει στην έκδοση πλήθους υπουργικών αποφάσεων. Όμως, απομένει ελάχιστος χρόνος και μάλιστα μετά τη δημοσίευση στο Φύλλο Εφημερίδος της Κυβερνήσεως μέχρι τους Ολυμπιακούς Αγώνες και δεν ξέρουμε εάν είναι επαρκής αυτός ο χρόνος, για να εκδοθούν όλες αυτές οι αποφάσεις. 
      Επίσης πολλές διατάξεις του σχεδίου νόμου ικανοποιούν μικροκομματικές σκοπιμότητες ή άλλα κυβερνητικά ζητήματα και δεν σχετίζονται με τις ανάγκες της διοργάνωσης. Η διάταξη για την αδειοδότηση των ολυμπιακών εγκαταστάσεων ήταν έτοιμη από τον περασμένο Φεβρουάριο αλλά δεν ενεργοποιήθηκε νωρίτερα. Η αδειοδότηση γίνεται κατά παρέκκλιση των υφιστάμενων διατάξεων και με απόφαση του Υπουργού Πολιτισμού εκδίδεται η ολυμπιακή άδεια λειτουργίας, η οποία ισχύει μέχρι τις 30.11.2004. Μετά, όμως, οι εγκαταστάσεις δεν θα έχουν άδεια λειτουργίας. Σας το έχουμε επισημάνει αυτό και στην επιτροπή. 
      Βεβαίως στη συνέχεια θα επιχειρηθεί να εκδοθούν άλλες άδειες λειτουργίας –οι μόνιμες- με τις ισχύουσες διατάξεις και είναι πολύ πιθανόν ότι αυτές οι άδειες δεν θα εκδοθούν ποτέ ή θα καθυστερήσουν υπερβολικά και τότε οι εγκαταστάσεις θα βρίσκονται χωρίς αδειοδότηση. Η διάταξη αυτή είναι εξόχως γραφειοκρατική, διότι παραπέμπει σε πλήθος υπουργικών αποφάσεων, ενώ ο χρόνος που απομένει είναι ελάχιστος.
      Με τις ρυθμίσεις για την υπαίθρια διαφήμιση επιχειρείται να διευθετηθεί το ζήτημα της αποκλειστικής διαφημιστικής προβολής των χορηγών σε ολυμπιακούς χώρους. Τροποποιεί διατάξεις του ν. 2833/2000, που απετέλεσε τη βάση για την επιτυχημένη απομάκρυνση διαφημιστικών πινακίδων από το ιστορικό κέντρο της Αθήνας. Αυτή η διάταξη εισάγει νέα προνόμια για τους χορηγούς, προνόμια που δεν είχαν συζητηθεί πριν από την 7η Μαρτίου 2004. Η απαγόρευση της τοποθέτησης διαφημίσεων επεκτείνεται και στη ζώνη που περιβάλλει τους χώρους μέχρι βάθους ενός οικοδομικού τετραγώνου ή διακόσια μέτρα. 
      Η απαγόρευση της τοποθέτησης διαφημίσεων στους χώρους των λιμένων και αερολιμένων που εξυπηρετούν τις πόλεις Αθήνα, Πειραιά, Θεσσαλονίκη, Πάτρα, Βόλο και Ηράκλειο και η αναστολή εκτέλεσης των συμβάσεων, που ήδη υπάρχουν, δεν ήταν υποχρέωσή μας από τη σύμβαση που έχουμε υπογράψει με τη ΔΟΕ. 
      Επίσης προκαλεί εντύπωση η αναφορά στην παράγραφο 3 της έκδοσης κοινής υπουργικής απόφασης για τον καθορισμό των οδικών αξόνων και των λοιπών χώρων και τούτο γιατί οι σχετικοί χώροι και οι διαδρομές έχουν ήδη καθοριστεί. Για τις κυκλοφοριακές ρυθμίσεις κατά παρέκκλιση των κειμένων διατάξεων με απλή υπουργική απόφαση επιτρέπεται να καθοριστούν προσωρινές λεωφορειακές γραμμές αλλά κυριότερα να προσδιοριστεί ο φορέας εκμετάλλευσης καθώς και το ύψος και ο τρόπος του φορέα εκμετάλλευσης.
      Το ερώτημα που προκύπτει είναι εάν με μια λεωφορειακή γραμμή είναι δυνατό να επιβιβάζεται ένας πολίτης ή ένας τουρίστας που φέρει ένα εισιτήριο για τη γραμμή ή εάν πρόκειται για γραμμές στις οποίες όποιος επιβιβάζεται έχει σχέση μόνο με τους Αγώνες. Είναι κάτι που θέσαμε και στην Επιτροπή και θέλουμε μια διευκρίνιση. 
      Θεωρούμε ότι αυτή η διάταξη είναι επίσης ατελής και ως προς την αναφορά για τους κατόχους εισιτηρίων των Αγώνων που διεξάγονται την ίδια ημέρα. Δηλαδή, αν κατέχει κάποιος εισιτήριο για την άρση βαρών, δικαιούται να πάει δωρεάν στο Μαρκόπουλο, στο Φάληρο και τι γίνεται σε άλλες περιπτώσεις; Κι αυτό πρέπει να διευκρινιστεί. Τούτο βέβαια δεν ίσχυε και στο Σίδνεϋ.
      Θεσμοθετούνται επίσης, κυρώσεις σε ξενοδοχεία που παραβαίνουν τις συμφωνίες. Θέλω να επισημάνω εδώ ότι υπάρχουν συμφωνίες και ποινικές ρήτρες με τα ξενοδοχεία. Άρα τι νόημα πλέον έχουν αυτές οι κυρώσεις και μάλιστα όταν είναι προς μία κατεύθυνση; 
      Για τις ρυθμίσεις του Υπουργείου Εμπορικής Ναυτιλίας, η παράγραφος 1 δεν αφορά τους Ολυμπιακούς Αγώνες του 2004. Αντίθετα οι Ολυμπιακοί Αγώνες του 2004 χρησιμοποιούνται ως αφορμή για τη δρομολόγηση της διάταξης. 
      Για την τροποποίηση της επιβατικής και εμπορικής λειτουργίας του Λιμένος Πειραιά θεωρούμε ότι δεν έχει υπάρξει ο διάλογος με τους ενδιαφερόμενους ή τους εμπλεκόμενους φορείς και δεν γνωρίζουμε αν υπάρχει σχέδιο γι΄ αυτές τις αλλαγές. Πρέπει εγκαίρως –διότι βρισκόμαστε ήδη στη θερινή περίοδο των διακοπών- να δρομολογηθούν οι απαραίτητες αλλαγές, οι οποίες πρέπει να γίνουν ευρέως γνωστές, ώστε να ελαχιστοποιηθούν τα προβλήματα και η ταλαιπωρία του επιβατικού κοινού. 
      Θεωρούμε θετικό ότι το άρθρο 11, το οποίο είχαμε επισημάνει και στην επιτροπή, αποσύρεται από το νομοσχέδιο κι αυτό διότι ήταν μια φωτογραφική διάταξη που αφορούσε μόνο τέσσερις ή πέντε υπαλλήλους του Υπουργείου Πολιτισμού.
      Για την κάλυψη των αναγκών των Ολυμπιακών Αγώνων απαιτείται ασφαλώς σε ορισμένες κρίσιμες  υπηρεσίες να ενισχυθεί το προσωπικό με αποσπάσεις από άλλες υπηρεσίες. Με το άρθρο 12, λοιπόν, δίνεται η δυνατότητα να γίνουν αυτές οι αποσπάσεις οι οποίες, όπως αναφέρεται, λήγουν στις 30 Νοεμβρίου 2004. Με τη ρύθμιση αυτή βέβαια δεν έχουμε καμία διαφωνία. 
      Υπάρχουν, όμως, Υπουργεία, όπως για παράδειγμα το Υπουργείο Οικονομικών, που με το πρόσχημα των Ολυμπιακών Αγώνων αντί για αποσπάσεις υπαλλήλων πραγματοποιούν μεταθέσεις χωρίς να υπάρχει καταληκτική ημερομηνία, όπως αυτή του άρθρου 12 του νομοσχεδίου που συζητούμε. Σας το επισημάναμε αυτό και στην επιτροπή και θα θέλαμε, κυρία Υπουργέ, να κάνετε κι εδώ μία δήλωση, ούτως ώστε να μην υπάρχουν ανησυχίες για τους υπαλλήλους αυτούς.
      Κυρίες και κύριοι συνάδελφοι, οι ρυθμίσεις για το προσωπικό της Γενικής Γραμματείας Αθλητισμού, όπως το ονομάζετε, αποτελούν μία φωτογραφική και απαράδεκτη διάταξη η οποία δεν έχει καμία σχέση με το συζητούμενο νομοσχέδιο. Η διάταξη αυτή είναι αντισυνταγματική, είναι διάταξη χαριστική και ουσιαστικά η Βουλή, κατά παράβαση του Συντάγματος, διορίζει υπαλλήλους με ονοματεπώνυμο.
      Σας είχαμε πει και στην επιτροπή ότι θα έρθει η έκθεση της Επιστημονικής Επιτροπής της Βουλής, η οποία θα γνωμοδοτήσει στο ζήτημα αυτό. Και την έχουμε την έκθεση της Επιστημονικής Επιτροπής, η οποία βεβαίως είναι αρνητική στο ζήτημα αυτό. Βεβαίως έχει μία πολύ ...
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Τι λέτε, κύριε συνάδελφε;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα τη διαβάσουμε. Θα τη διαβάσουν όλοι οι συνάδελφοι.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Μιλάει για προσλήψεις και για ...
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έχει μία πολύ προσεκτική διατύπωση… 
      ΜΑΡΙΑ ΔΑΜΑΝΑΚΗ: Κομψή. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: … κομψή, κομψότατη, αλλά νομίζω ότι η ουσία είναι ότι δεν έχετε το δικαίωμα. Είναι αντισυνταγματική αυτή η διάταξη.
      Θέλουμε, όμως, εδώ να επισημάνουμε κάτι, για να μη θεωρηθεί ότι είμαστε απέναντι στο δικαίωμα που έχει κάθε άνθρωπος απέναντι στην εργασία. Εμείς δεν λέμε όχι σ’ αυτό το δικαίωμα. Άλλωστε γι΄ αυτούς τους ανθρώπους η κυβέρνηση η δική μας –και μάλιστα πριν από την Αναθεώρηση του Συντάγματος που έβαλε εκεί φραγμούς και κανόνες- είχε προσπαθήσει να τακτοποιήσει το ζήτημα αυτό. Δεν κατέστη δυνατό, γιατί δεν υπήρχαν οι απαραίτητες προϋποθέσεις. 
      Πρέπει όμως εμείς, αγαπητοί κύριοι συνάδελφοι, οι Βουλευτές όλων των κομμάτων, σεβόμενοι την αγωνία των ανέργων και των οικογενειών τους, να μην ψηφίζουμε χαριστικές και φωτογραφικές διατάξεις δημιουργώντας αδικίες σε βάρος χιλιάδων Ελλήνων πολιτών. Δεν θέλουμε να ανοίξουμε παράθυρα που, κατά παράβαση του Συντάγματος, θα δημιουργούν ευνοϊκή μεταχείριση για κάποιους. 
      Το προσωπικό αυτό όπως λέει η εισηγητική έκθεση, ήταν ευκαιριακά απασχολούμενο, με σύμβαση μιας μέρας, σύμφωνα με τον εσωτερικό κανονισμό του ΟΠΑΠ. Είχε υπηρετήσει την περίοδο 1990-1993. Δεν υπήρχε απόφαση απόσπασης στη Γενική Γραμματεία Αθλητισμού και για τούτο όταν επέστρεψαν στον ΟΠΑΠ, τον Απρίλιο του 1994, δεν υπήρξε απόφαση ανάκλησης της απόσπασης. Σύμφωνα με έγγραφα και του κ. Έβερτ, τότε Υπουργού Προεδρίας το 1991 και του Γενικού Γραμματέα αργότερα, του κ. Τσιλίκα, η όλη διαδικασία ήταν παράνομη. Υπάρχουν βεβαίως και αυτές οι εκθέσεις. Οι εργαζόμενοι αυτοί δεν εμπίπτουν στις διατάξεις του ν. 2190/94 και γι’ αυτό και τα δικαστήρια στα οποία προσέφυγαν εξέδωσαν αρνητικές αποφάσεις. Το Νομικό Συμβούλιο του Κράτους, επίσης γνωμοδοτώντας σε σχετικό ερώτημα που υπεβλήθη, απάντησε αρνητικά και στη συνέχεια ο Υφυπουργός Πολιτισμού κ. Φλωρίδης με απόφασή του έκλεισε οριστικά τότε το θέμα. 
      Λυπούμαστε πραγματικά γιατί μ’ αυτήν τη διάταξη η Κυβέρνηση δείχνει πώς αντιλαμβάνεται την ισότητα και την ίση μεταχείριση απέναντι σε όλους τους πολίτες. Αυτά βέβαια τα έλεγε προεκλογικά. Σήμερα θέλει να τακτοποιήσει τα δικά της παιδιά και κατασκευάζει απαράδεκτες αντισυνταγματικές και φωτογραφικές διατάξεις.
       Ζητούμε την απόσυρση αυτής της διάταξης διότι θα εμπλέξει την Κυβέρνηση και κυρίως τη Βουλή σε διαδικασίες αντίθετες με το Σύνταγμα. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Τους «Κολλάδες» τους ξεχάσατε;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Στο άρθρο 16 περιλαμβάνονται μία σειρά από νομοθετικές αλλαγές και διατάξεις που αφορούν την εταιρεία «ΟΛΥΜΠΙΑΚΑ ΑΚΙΝΗΤΑ Α.Ε.».
Όμως οι διατάξεις αυτές δεν είναι χωρίς σημασία. Είναι διατάξεις που αλλάζουν ριζικά τη φιλοσοφία της εταιρείας, καταργούν τη διαφάνεια και καθιστούν την εταιρεία ένα μέσο για την επίτευξη κομματικών επιδιώξεων, όπως θα αναφέρω στη συνέχεια. 
      Πρώτα απ’ όλα, όμως, θέλω να πω ότι με τη διάταξη αυτή ουσιαστικά η Κυβέρνηση της Νέας Δημοκρατίας καταδικάζει και απορρίπτει τη στάση της, που είχε τηρήσει ως Αντιπολίτευση, κατά τη συζήτηση του νομοσχεδίου για τα Ολυμπιακά Ακίνητα. Έρχεται σήμερα και επιβεβαιώνει πόσο δίκιο είχαμε όταν ψηφίζαμε τις διατάξεις για τη μεταολυμπιακή αξιοποίηση των ολυμπιακών εγκαταστάσεων.
      Αξίζει όμως, αγαπητοί συνάδελφοι, να θυμηθούμε τι έλεγε τότε η Αντιπολίτευση της Νέας Δημοκρατίας στην Επιτροπή Μορφωτικών Υποθέσεων στις 3.12.2003, τι έλεγαν η κ. Πετραλιά, ο κ. Ορφανός, ο κ. Σαλμάς: «ΟΛΥΜΠΙΑΚΑ ΑΚΙΝΗΤΑ Α.Ε.» Εγώ θα τα ονόμαζα «Αμαρτωλά Ακίνητα». Δημιουργείται ένας ανεξέλεγκτος μηχανισμός διαχείρισης των Ολυμπιακών Ακινήτων υπέρ ιδιωτών χωρίς κανέναν έλεγχο. Τα πάντα γίνονται κατά παρέκκλιση από κάθε διάταξη νόμου ή κανονιστική πράξη». Και συνεχίζουν: «Η εταιρεία ιδιωτικοποιείται και στο εξής μπορεί να κάνει οτιδήποτε. Έχετε διαλύσει κάθε έννοια νόμου».
      Όμως και ο κ. Αλογοσκούφης στις 17.4.2002 στην Επιτροπή Οικονομικών τότε έλεγε: «Η μεθόδευση που κρύβει το κεφάλαιο γ΄ για τα Ολυμπιακά Ακίνητα θα πρέπει να κάνει τους συντάκτες του νομοσχεδίου και όποιον έχει υπογράψει να ντρέπονται διότι δημιουργούν και πάλι ένα μνημείο αδιαφάνειας». Και συνεχίζει πιο κάτω λέγοντας «μετά τις επόμενες εκλογές δεν θα είστε κυβέρνηση, δεν θα μπορείτε να κρυφτείτε. Όσους βάζετε να διαχειριστούν τα Ολυμπιακά Ακίνητα δεν θα μπορούν να κρυφτούν πίσω από Υπουργούς, δεν θα μπορούν να κρυφτούν πίσω από κυβερνητική πλειοψηφία». 
      Παρακάτω λέει τα εξής: «Θέλετε να διαχειριστείτε τα Ολυμπιακά Ακίνητα με τρόπο που να είναι μακριά από τον έλεγχο του Κοινοβουλίου και μακριά από τον έλεγχο της κοινής γνώμης». Και τελειώνει ως εξής: «Προστατεύετε τους εαυτούς σας δημιουργώντας αυτά τα μνημεία αδιαφάνειας, αυτά τα κινητά σκάνδαλα. Δεν περιποιείτε τιμή ούτε στον πολιτικό κόσμο ούτε στο κόμμα σας ούτε στην ίδια την Κυβέρνηση». Υπάρχουν και άλλα πολλά. 
      Κυρίες και κύριοι συνάδελφοι, ακούστε τι αλλαγές κάνει σήμερα η Κυβέρνηση. Με την κατατεθείσα ρύθμιση, λοιπόν, απαλλάσσεται η εταιρεία της διαδικασίας της Βουλής για την πρόσληψη του γενικού διευθυντή -αυτό βρίσκεται στο άρθρο 16- κάτι το οποίο ίσχυε με τον προηγούμενο νόμο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα ακόμη δύο τρία λεπτά.
      Καταργείται, επίσης, το όριο των είκοσι ατόμων για το στελεχικό δυναμικό της εταιρείας και δεν αποστέλλεται το πρακτικό πρόσληψης για έλεγχο στο ΑΣΕΠ. Αυτή είναι η παράγραφος ιγ΄. Δίνεται, επίσης, δυνατότητα για την έκδοση κανονισμού προμηθειών έργων, υπηρεσιών και μισθώσεων σύμφωνα με την κοινοτική νομοθεσία κατά παρέκκλιση κάθε διάταξης νόμου ή κανονιστικής πράξης. Αυτό είναι το άρθρο 16.
      Επίσης, ενσωματώνετε μέσα στους σκοπούς της εταιρείας την εκτέλεση έργων. Ποιων έργων; Υποτίθεται ότι τα έργα έχουν εκτελεσθεί και είναι η χρήση, η  μεταολυμπιακή αξιοποίηση. Γιατί βάζετε μέσα καινούργια διάταξη για κατασκευή έργων;
      Δίνετε, επίσης, τη δυνατότητα στην εταιρεία να διαχειρίζεται τα περιουσιακά της στοιχεία με κάθε τρόπο προς επίτευξη των σκοπών της, εκτός των πράξεων πώλησης ή ανταλλαγής των ακινήτων πραγμάτων. Ο νόμος της προηγούμενης κυβέρνησης, της κυβέρνησης του ΠΑΣΟΚ, εξαιρούσε και τα κινητά πράγματα, δηλαδή κεφάλαια, μετοχές κλπ. Θα εξηγήσω τι σημαίνουν όλα αυτά και τι θέλει να κάνει η Κυβέρνηση της Νέας Δημοκρατίας με αυτές τις αδιαφανείς αλλαγές. Θέλει να διαχειρισθεί μακριά από τον έλεγχο της Βουλής την περιουσία –κυρίως την κινητή, κεφάλαια, μετοχές κλπ., όπως είπαμε- αλλά κυρίως θέλει να διορίσει τα δικά της παιδιά χωρίς αριθμητικό περιορισμό, χωρίς έλεγχο του ΑΣΕΠ πληρώνοντας αυτές τις παράνομες προσλήψεις αρχικά με τα κεφάλαια της εταιρείας με στόχο τη μονιμοποίησή τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Καταγγέλλουμε αυτήν την προσπάθεια της Κυβέρνησης ως μνημείο αδιαφάνειας, περιφρόνησης του Κοινοβουλίου και αδιαφορίας για το δημόσιο συμφέρον. Οι γενικόλογες αναφορές σας για προσπάθεια καλύτερης αξιοποίησης της εταιρείας, καλύτερης λειτουργίας και περισσότερης διαφάνειας, όχι μόνο δεν πείθουν κανέναν, αλλά δημιουργούν εύλογες υποψίες για τους πραγματικούς τους στόχους. Θέλετε τα Ολυμπιακά Ακίνητα για να καλύψετε τις προεκλογικές σας δεσμεύσεις και τις χιλιάδες υποσχέσεις που έχετε δώσει στον ελληνικό λαό. 
      Όχι μόνο διαφωνούμε, λοιπόν, με τις τροποποιήσεις που κάνετε στο νόμο για τα Ολυμπιακά Ακίνητα, αλλά καταγγέλλουμε και αυτήν την προσπάθειά σας για αδιαφάνεια, για έλλειψη σεβασμού προς τη Βουλή και για κομματική εκμετάλλευση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε ένα λεπτό.
      Υπάρχουν και άλλα θέματα τα οποία θα ήθελα να θίξω, αλλά θα τα πούμε στη δευτερολογία. Θα ήθελα, όμως, να κάνω μια μικρή αναφορά στη μεγάλη προσπάθεια που κατέβαλε η Εθνική μας Ομάδα Ποδοσφαίρου και στη μεγάλη επιτυχία που είχε, η οποία ήταν πράγματι πρωτόγνωρη για τα ελληνικά δεδομένα. 
      Θα ήθελα, όμως, να αναφερθώ με δύο λόγια στην τελετή της υποδοχής. Σήμερα, αν δείτε τα Μέσα Μαζικής Ενημέρωσης ή τις εφημερίδες, από όλες τις πλευρές τονίζεται η κακή οργάνωση, οι υπερβολές, η ταλαιπωρία. Μάλιστα, μία συμπολιτευόμενη εφημερίδα μιλάει για «Greek μπάχαλο».
      Θέλουμε λοιπόν να επισημάνουμε την αποτυχία των μέτρων κυκλοφορίας      -είδαμε πόσες ώρες έκανε τη διαδρομή το λεωφορείο για να φθάσει στο στάδιο- θέλουμε να επισημάνουμε την έλλειψη των μέτρων ασφαλείας…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε, σας παρακαλώ. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Υπήρξε ανοχή και στον προηγούμενο ομιλητή, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Έχετε ξεπεράσει όμως κατά πολύ περισσότερο το χρόνο του προηγούμενου ομιλητή. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ναι, κατά δύο λεπτά. Σας ζήτησα τρία. 
      ΠΡΟΕΔΡΕΥΩΝ (Σωτήρης Χατζηγάκης): Μπορεί να μου ζητήσατε και δεκατρία, αλλά το θέμα είναι τι λέει ο Κανονισμός. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μα, είπατε «ναι», κύριε Πρόεδρε. Τέλος πάντων. Τελειώνω.
      ΠΡΟΕΔΡΕΥΩΝ (Σωτήρης Χατζηγάκης): Το Προεδρείο δείχνει μία ανοχή αλλά όχι κατάχρηση. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θέλω επίσης να επισημάνω την καπηλεία της μεγάλης επιτυχίας από κάποιους παράγοντες.
      Θέλω ακόμη να επισημάνω την απουσία αναφοράς στους Ολυμπιακούς Αγώνες. Όλοι γνωρίζουμε τη μεγάλη προσπάθεια που κατέβαλαν, ακόμη και οι ίδιοι οι ποδοσφαιριστές, αλλά και ο ξένος Τύπος, να συνδυάσουν αυτήν τη μεγάλη επιτυχία με τους Ολυμπιακούς Αγώνες. Υπήρξε απουσία αυτής της αναφοράς σ’ αυτήν τη μεγάλη γιορτή. 
      Και δεν μπορώ να καταλάβω, γιατί ήταν τόσο υποβαθμισμένη η παρουσία του «ΑΘΗΝΑ 2004» σ’ αυτήν την τελετή. Εμείς αυτήν τη στιγμή έπρεπε να την αναβαθμίζουμε. Έπρεπε να προσπαθούμε να εκμεταλλευτούμε, όσο περισσότερο μπορούμε, αυτήν τη μεγάλη επιτυχία για να έχουμε μία δεύτερη, πολύ μεγαλύτερη επιτυχία στους Ολυμπιακούς Αγώνες.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε συνάδελφε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνοντας, κύριε Πρόεδρε, θα πω ότι το λίγο διάστημα που μας απομένει θα πρέπει να καταβάλουμε όλοι, κυρίως όμως η Κυβέρνηση, τη μεγαλύτερη προσπάθεια, ούτως ώστε οι Ολυμπιακοί Αγώνες που γίνονται σε λίγες ημέρες στη χώρα μας να είναι οι καλύτεροι που έγιναν ποτέ στον κόσμο. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σπηλιόπουλε.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Δεν μπορώ να μην μπω στον πειρασμό να σχολιάσω τους προηγούμενους ομιλητές, τόσο τον εισηγητή της Πλειοψηφίας κ. Σαλμά όσο και τον κ. Σπηλιόπουλο, τον εισηγητή του ΠΑΣΟΚ.
      Κατ’ αρχήν για τον κ. Σαλμά, ο οποίος με πολύ μεγάλη αυτοπεποίθηση είπε ότι στην επιτροπή όλα τα κόμματα ήταν συναινετικά, θα ήθελα να πω ότι το ΠΑΣΟΚ ήταν συναινετικό. Μη βάζετε όλη την Αντιπολίτευση σ΄ ένα τσουβάλι. Και παρά τις επιφυλάξεις, όπως είδατε και σήμερα, ψηφίζει το νομοσχέδιο επί της αρχής. Δεν μας προξενεί αυτό καμία κατάπληξη, λόγω του γεγονότος ότι και αυτό το νομοσχέδιο είναι μία συνέχεια της αντιλαϊκής πολιτικής που ακολούθησε το ΠΑΣΟΚ με μια γενικευμένη επίθεση στα εργασιακά, κοινωνικά, δημοκρατικά δικαιώματα. Από την άποψη αυτή δεν θα ήταν συνεπές με την επιλογή που έκανε στις προηγούμενες πολιτικές του.
      Θα πρέπει όμως εδώ να επισημάνω το γεγονός ότι θα πρέπει να δουν οι δημοκρατικοί πολίτες και του ΠΑΣΟΚ, αλλά και της Νέας Δημοκρατίας, τη συναίνεση αυτή της επίθεσης απέναντι σε δημοκρατικές ελευθερίες, δικαιώματα και τις συνταγματικές ακόμη ανατροπές που γίνονται σ’ αυτούς τους τομείς. Δεν μπορεί, λοιπόν, να εκπροσωπούνται από τέτοιες πολιτικές που εκφράζουν τα δύο μεγάλα κόμματα και δεν μπορεί να παραπλανάται ο δημοκρατικός πολίτης, όταν βγαίνει ο Γιώργος Παπανδρέου και λέει «θα περιφρουρήσουμε δημοκρατικά, κοινωνικά και άλλα δικαιώματα των εργαζομένων». Ποια άραγε; Τα έχει λεηλατήσει. Αλλά και σήμερα αποδεικνύεται η κοροϊδία μεταξύ λόγων και έργων, δηλαδή η ασυνέπεια. 
      Θα ήθελα στο σημείο αυτό, κύριε Πρόεδρε, να πω ότι ενώ ακούστηκαν τόσα πολλά, το ΠΑΣΟΚ ψηφίζει ακόμη και τις διατάξεις του άρθρου 16. Δεν ξέρω τι θα κάνει επί των άρθρων, αλλά εγώ αυτό κατάλαβα. Θα δούμε παρακάτω. Δεν μας ενδιαφέρει όμως και τόσο. Εμείς πρέπει να σταθούμε στη δική μας πολιτική και να πούμε τη γνώμη μας για τα συγκεκριμένα θέματα.
      Κύριοι Βουλευτές, το συζητούμενο νομοσχέδιο ήρθε σε μία περίοδο επίθεσης της νέας ιμπεριαλιστικής τάξης πραγμάτων, των ΗΠΑ δηλαδή, του ΝΑΤΟ, της Ευρωπαϊκής Ένωσης, αλλά και των κυβερνήσεών τους ενάντια στα οικονομικά, όπως είπα προηγούμενα, κοινωνικά, δημοκρατικά δικαιώματα και ελευθερίες, ακόμη και συνταγματικά κατοχυρωμένες ελευθερίες του λαού μας και όλων των λαών της Ευρώπης. Εμείς όμως θα μιλήσουμε για τη δική μας περίπτωση, θα μιλήσουμε για τον ελληνικό λαό. 
      Από τη μια μεριά στο όνομα της αντιμετώπισης της τρομοκρατίας και της ασφάλειας των Ολυμπιακών Αγώνων επιβάλλονται καταιγιστικά μέτρα και γίνεται θεσμική ανατροπή της καθημερινότητας του λαού ενάντια σ’ αυτά τα δικαιώματα. Καταργούν συνταγματικές ελευθερίες. Απαγορεύουν ακόμη τη δράση του μαζικού κινήματος και των πολιτικών κομμάτων. Και όλα αυτά με διαδικασίες εξπρές και με το «αποφασίζουμε και διατάσσουμε».
      Από την άλλη διευρύνει το πεδίο δράσης ασυδοσίας των χορηγών, των μονοπωλίων και την επιχειρηματική τους δράση, κυρίως μέσω και των Ολυμπιακών Ακινήτων. Θα ιδιωτικοποιηθεί η εταιρεία αυτή; Θα μπει στο Χρηματιστήριο Αθηνών; Δεν απαντήσατε, κυρία Υπουργέ, στην επιτροπή όμως σήμερα νομίζω ότι πρέπει να απαντήσετε πάνω σ’αυτό το θέμα, για να κανονίσει κανένας και τη στάση του.
      Κύριοι Βουλευτές, μετά τον τρομονόμο που ετοίμασε το ΠΑΣΟΚ και ψήφισε η Νέα Δημοκρατία, που ποινικοποιεί την πολιτική δράση, τη στρατικοποίηση των Ολυμπιακών Αγώνων και την παράδοση στο ΝΑΤΟ κυριαρχικών δικαιωμάτων της χώρας, τον έλεγχο των Ελλήνων πολιτών, που σήμερα θα διαβάσετε σε όλες τις εφημερίδες τι γίνεται από το «μεγάλο αδελφό», που παρακολουθεί όχι μόνο κινήσεις αλλά και το τι λέει ο καθένας στα κινητά του τηλέφωνα και στις συνομιλίες. Μετά, λοιπόν, τη δράση όλων αυτών, έρχεται αυτό το νομοσχέδιο σαν συνέχεια, όπως είπα, προηγούμενων νομοσχεδίων του ΠΑΣΟΚ, που μπαίνουν στις μυλόπετρες της αντιλαϊκής πολιτικής πάρα πολλά τα οποία είχε κατακτήσει ο ελληνικός λαός και τα οποία είχαν απομείνει από τη λεηλασία του ΠΑΣΟΚ.
      Παραδείγματος χάρη με το άρθρο 2, που μιλάμε για την εμπορική, γενικότερα για την υπαίθρια διαφήμιση στους χώρους των ολυμπιακών πόλεων. Εδώ θα ήθελα, όπως σας είχα πει και στην επιτροπή, κυρία Υπουργέ, να δείτε ότι δεν μπορεί να απαγορευτεί όλο αυτό το διάστημα η πολιτική δράση των κομμάτων. Εμείς έχουμε μια έντονη πολιτική, κοινωνική και πολιτιστική δράση στην περίοδο αυτή με το φεστιβάλ της ΚΝΕ. 
      Οι Ολυμπιακοί Αγώνες τελειώνουν ουσιαστικά στις 29 Αυγούστου. Θεωρώ εύλογο ότι θα μπορεί να μην υπάρχει ή να παραβιάζεται σε κάποιους τόπους η εμπορική διαφήμιση και πριν τη λήξη των Ολυμπιακών Αγώνων, διότι δύο-τρεις ημέρες πιο πριν, δεν έχει καμία σημασία και όλοι οι Αθηναίοι πολίτες, οι Βολιώτες, οι Ηρακλειώτες, οι Θεσσαλονικείς θα γνωρίζουν όλο το πρόγραμμα των Ολυμπιακών Αγώνων. Επομένως είναι εύλογο να δώσετε τη δυνατότητα της πολιτικής διαφήμισης από τις 29 τουλάχιστον ή 30 ή την 1η του μηνός ούτως ώστε και η ΚΝΕ να μπορέσει να κάνει το φεστιβάλ ανεμπόδιστα, χωρίς τους περιορισμούς αυτούς. Διότι πραγματικά οι Παραολυμπιακοί Αγώνες που έχουν και αυτοί τη μεγάλη τους σημασία, θα έχουν περάσει μέσα σε όλο το πνεύμα ότι οι Ολυμπιακοί Αγώνες συνεχίζουν όλο αυτό το διάστημα και από την άλλη δεν θα εμποδίζονται από τους χορηγούς τουλάχιστον να έχουμε προβλήματα για μια πολιτική διαφήμιση. Νομίζουμε, λοιπόν, ότι πρέπει σ’ αυτό να δείξετε κατανόηση, με βάση φυσικά και την υιοθέτηση της πρότασής μας, που είπατε ότι θα τη δείτε και θα ρυθμιστεί σήμερα.
      Πέρα όμως απ’ αυτό, θα πρέπει να δούμε ότι αυτό το διάστημα παρεμποδίζεται και η συνδικαλιστική και η μαζική και πολιτική δράση των κομμάτων. Είναι χαρακτηριστικές οι διατάξεις που μπαίνουν στις παραγράφους 11 έως 15, όπου εκεί όχι απλώς απαγορεύεται, αλλά έχει και εξοντωτικά πρόστιμα. Φανταστείτε ότι ξεκινάνε από 100.000 έως 500.000. Φανταστείτε ότι υπάρχει ένας χρόνος φυλάκισης, που να μην μπορεί μάλιστα να εξαγοραστεί, γιατί οι ποινές είναι τέτοιες που δεν επιτρέπουν και με βάση τις διατάξεις ούτε την εξαγορά ούτε την εφέσιμη παραπομπή, που μπορεί να κάνει αυτός ο οποίος τιμωρείται.
      Επίσης, τιμωρούνται ως αυτουργοί διοικητικά συμβούλια, εκπρόσωποι εταιρειών κλπ. Όλα αυτά περνάνε από τη διαδικασία του αυτόφωρου, γίνεται δέσμευση περιουσιακών στοιχείων, παραδείγματος χάρη φορτηγά που μπορούν να κουβαλάνε κάποια υλικά. Εμείς έχουμε εδώ τέτοια προβλήματα. Υπάρχει παρέμβαση εισαγγελική για την απομάκρυνση των διαφημίσεων με μη ανασταλτικό αποτέλεσμα της προθεσμίας και της άσκησης έφεσης κατά της εγγυητικής παρέμβασης. Υπάρχει η δυνατότητα επίσης στην Οργανωτική Επιτροπή να πηγαίνει και να λέει σ’ αυτές τις ολυμπιακές πόλεις, αυτά τα πεντακόσια σημεία θα τα χρησιμοποιήσω εγώ, άλλα πεντακόσια σημεία θα τα χρησιμοποιήσει με το έτσι θέλω το Υπουργείο Πολιτισμού, χωρίς η δημοτική αρχή να έχει ούτε έσοδο ούτε τη δυνατότητα απαγόρευσης. Όλες οι άλλες θέσεις θα δίνονται στους χορηγούς. Ούτε κι εκεί θα εισπράττει τίποτα η Τοπική Αυτοδιοίκηση.
Οι χορηγοί, βλέπετε, εξαργυρώνουν ένα πολύ μεγάλο ποσό, όταν σχεδόν σε όλες τις ολυμπιακές πόλεις θα έχουν τη δυνατότητα της δωρεάν διαφήμισης όπου και όποτε θέλουν για όλο αυτό το χρονικό διάστημα.
      Επίσης, υπάρχει η δυνατότητα σε ιδιώτες να πηγαίνουν σε πολυκατοικίες, σε σπίτια, σε ακίνητα και να αναρτούν τις διαφημιστικές τους πινακίδες, χωρίς να δίνουν λογαριασμό σε κανέναν. Εδώ τίθεται το εξής ερώτημα: Θα υπάρχει αποζημίωση γι’ αυτήν την υπόθεση; Σε περίπτωση ζημιών τι θα γίνει γι’ αυτήν την κατάσταση; 
      Πέρα από όλα αυτά υπάρχει η δυνατότητα στους νομάρχες, στους δημάρχους, αλλά και στα αρμόδια Υπουργεία να απαγορεύουν παραγωγικές δραστηριότητες σε αποθήκες, καταστήματα, βιοτεχνίες, βιομηχανίες που είτε έχουν άμεση σχέση με παραγωγή εκρηκτικών υλικών είτε με τη γενικότερη παραγωγή επικίνδυνων, όπως χαρακτηριστικά αναφέρονται, υλικών. Επικίνδυνη, λόγου χάρη, μπορεί να είναι μία αποθήκη χάρτου ή ένα μεγάλο επιπλοποιείο που μπορεί ξαφνικά να πάρει εύκολα φωτιά. 
      Το θέμα, όμως, δεν είναι μόνον αυτό, αλλά το τι θα γίνει με αυτούς τους εργαζόμενους. Ποιος θα τους αποζημιώσει για ένα μήνα που θα κάθονται; Τι γίνεται με αυτούς τους μικροβιοτέχνες, μικροεπαγγελματίες που είναι γενικώς αυτοαπασχολούμενοι και που για ένα μήνα θα πληρώνουν το ενοίκιο –και πολλά ενοίκια είναι ακριβά- αλλά δεν θα μπορούν να εισπράξουν ούτε μία δραχμή. Τι προβλέπεται για όλους αυτούς τους ανθρώπους; Για όλους τους άλλους προβλέπουμε αποζημίωση και ιδιαίτερα για τους χορηγούς που τους έχουμε μη στάξει και μη βρέξει, αλλά για αυτήν την κατηγορία των ανθρώπων η Κυβέρνηση δεν λέει τίποτα.
      Πέρα από εκεί υπάρχουν και ορισμένα άλλα απαγορευτικά μέτρα ως προς τη διακίνηση των πολιτών και πολύ περισσότερο για όσους θα βρίσκονται σε κεντρικά σημεία που δεν θα μπορούν εύκολα να κυκλοφορήσουν, αν η διακίνησή τους δεν έχει σχέση με τους Ολυμπιακούς Αγώνες. 
      Κύριοι Βουλευτές, το άρθρο 16 είναι ένα πάρα πολύ σοβαρό άρθρο. Στην αρχή της εισήγησής μου έθεσα αυτό το θέμα προς την κυρία Υπουργό, γιατί πραγματικά υπάρχουν πολλά ερωτηματικά. Ο προηγούμενος ομιλητής αναφέρθηκε, όπως και εγώ στην επιτροπή, στη θέση της Νέας Δημοκρατίας σχετικά με τα Ολυμπιακά Ακίνητα. Τότε η θέση της Νέας Δημοκρατίας ήταν ότι δεν πρέπει να ιδιωτικοποιηθούν, ότι δεν έπρεπε να γίνει ανώνυμη εταιρεία και ότι θα έπρεπε αυτά να τα χειρίζεται η πολιτεία κλπ. Σήμερα γίνεται το αντίθετο και εγώ θα ήθελα να θέσω το εξής ερώτημα: Προχωρούμε στην ιδιωτικοποίηση όλων αυτών των ακινήτων, πράγμα που ξέρουμε τι σημαίνει, προχωρούμε την εισαγωγή τους στο Χρηματιστήριο Αθηνών, πράγμα που επίσης ξέρουμε τι σημαίνει;
      Επίσης, έχουμε ορισμένα παραδείγματα για τις χρήσεις των ολυμπιακών έργων που από τώρα ακόμα έχουν δοθεί «φιλέτα», όπως είναι οι χώροι του Ολυμπιακού Σταδίου. Λέγεται ότι «φιλέτα», τα οποία σήμερα πραγματικά μπορούν να έχουν έσοδα, έχει προσυμφωνηθεί να δοθούν σε ιδιώτες και το υπόλοιπο κομμάτι, του οποίου είναι πανάκριβο το κόστος λειτουργίας και η συντήρησή του, θα παραμείνει στο δημόσιο. Δηλαδή, τι θα γίνει εδώ; Εκείνα τα κομμάτια που μπορούν να φέρουν έσοδα για να ανταποκριθούν στις υποχρεώσεις, θα πάνε σε ιδιώτες και εκείνα τα κομμάτια που έχουν υψηλό λειτουργικό κόστος, θα μείνουν στο κράτος. Ιδιωτικοποιούμε, δηλαδή, τα κέρδη και κρατικοποιούμε τις δαπάνες λειτουργίας. Έφερα, μάλιστα, ένα παράδειγμα. Θα στοιχίζει 700 εκατομμύρια το χρόνο η λειτουργία του σταδίου του Βόλου. Η κυρία Υπουργός είπε ότι αυτά θα περάσουν στην Τοπική Αυτοδιοίκηση. Όμως, η Τοπική Αυτοδιοίκηση πώς θα σηκώσει αυτό το βάρος;
      Υπάρχουν, λοιπόν, κάποια θέματα που θα πρέπει να αντιμετωπιστούν, γιατί υπάρχουν και άλλες διατάξεις, οι οποίες είναι, κατά την άποψή μας, βάρβαρες και χαριστικές προς τους χορηγούς, προς τα μονοπώλια κλπ. Θα πρέπει, όμως, να δούμε ότι δεν διασφαλίζεται αυτό που είπε η κυρία Υπουργός ότι δεν θα μπορεί η εταιρεία των Ολυμπιακών Ακινήτων να πωλεί τα ακίνητα από το γεγονός ότι σήμερα έχει βρεθεί η μέθοδος να τα νοικιάζουν για ενενήντα εννιά χρόνια, πράγμα που σημαίνει ουσιαστικά πλήρη παραχώρηση της κυριότητας για μία εκατονταετία. Έτσι, καταλαβαίνουμε ότι και αυτά τα εμπόδια έχουν ξεπεραστεί.
      Επιπλέον, θα ήθελα να πω ότι είναι γεγονός και βεβαιώνεται καθημερινά ότι αυτά που έλεγε η Νέα Δημοκρατία προεκλογικά, σήμερα τα λέει το ΠΑΣΟΚ.
Μίλησε για διαφάνεια, μιλάει για κατάργηση του ΑΣΕΠ, μιλάει για κομματικό-ρουσφετολογικό μηχανισμό κλπ. 
      Αυτά έλεγε η Νέα Δημοκρατία και πράγματι τα έκανε το ΠΑΣΟΚ. Σήμερα τα λέει το ΠΑΣΟΚ που είναι στην Αντιπολίτευση και τα κάνει σήμερα η Νέα Δημοκρατία στην περίπτωση του άρθρου 16 με τις προσλήψεις, όταν απελευθερώνονται οι προσλήψεις, όταν δεν τα κάνουν μέσα από τη διαδικασία του ΑΣΕΠ, όταν δεν περνάνε τα πρακτικά της Επιτροπής Αξιολόγησης έστω δειγματοληπτικά από το ΑΣΕΠ, όταν απελευθερώνεται ο αριθμός των προσληφθέντων και από είκοσι γίνεται απεριόριστος κλπ. Έχουμε, δηλαδή, τα ίδια συμπτώματα, αλλά υπάρχει και η ίδια πολιτική. Η ίδια πολιτική που ακολουθούσε το ΠΑΣΟΚ έρχεται και συνεχίζεται σήμερα από την Κυβέρνηση, χωρίς αναιρέσεις, χωρίς καταργήσεις και χωρίς αλλαγές, όπως δηλώνουν και τα κυβερνητικά στελέχη. 
	Θα ήθελα εδώ, κύριοι Βουλευτές, να πω ότι οι όροι που μπαίνουν για ανάθεση μελετών κλπ. και που είναι έξω από κάθε έλεγχο και της Βουλής και της Κυβέρνησης, είναι πραγματικά τρομερό «εργαλείο» στα χέρια ορισμένων για το πώς θα αξιοποιήσουν μία περιουσία τριών τρισεκατομμυρίων δραχμών χωρίς έλεγχο της Βουλής. Θα λειτουργεί ουσιαστικά σαν μία ανεξάρτητη αρχή η οποία θα τα διαχειρίζεται αυτά, όπως έκανε το ΠΑΣΟΚ με άλλες ανεξάρτητες αρχές που διαχειρίζονταν περιουσία αξίας τρισεκατομμυρίων. Κατά τον ίδιο τρόπο θα γίνεται κι εδώ. 
      Εμείς έχουμε πολύ μεγάλες αντιρρήσεις σ’ αυτό. Λέμε ότι θα πρέπει να παραμείνει στο δημόσιο έλεγχο, λέμε ότι δεν θα πρέπει να ιδιωτικοποιηθεί, λέμε ότι δεν θα πρέπει να μπει στο Χρηματιστήριο Αθηνών όπου μέσω του χρηματιστηρίου θα μπορούν να πάρουν «φιλέτα» τρισεκατομμυρίων με δεκάρες. Από την άποψη αυτή είμαστε αντίθετοι με όλη αυτήν τη διαδικασία και με το άρθρο 16.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, ολοκληρώστε, σας παρακαλώ.
      ΝΙΚΟΛΑΟΣ ΓΚΑΤΖΗΣ: Τελειώνω σε δύο λεπτά, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Δύο λεπτά είναι πολλά, κύριε Γκατζή. Κάντε όσο πιο γρήγορα μπορείτε.
      ΝΙΚΟΛΑΟΣ ΓΚΑΤΖΗΣ: Όπως σας είπα, υπάρχουν κι άλλες διατάξεις, παραδείγματος χάριν για τις κατασκευές που γίνονται από την Ολυμπιακή Επιτροπή, για τα αναψυκτήρια που γίνονται, για την προμήθεια βενζίνης από τα πρατήρια κλπ.
      Έθεσα το ερώτημα και το ξαναθέτω: Αυτό αφορά και το εστιατόριο-αναψυκτήριο –πείτε το όπως θέλετε- «Ρέστις» στον Άγιο Κοσμά, όπου τόσο πολύ έχει κινητοποιηθεί η περιοχή και έχει καταπατηθεί κάθε νομιμότητα κλπ.;
      Επίσης, θα υπάρξει καμία ιδιαίτερη αντιμετώπιση, όπως αναφέρεται εδώ, για τους ανεπιθύμητους επισκέπτες που  με βάση το σύστημα Σέγκεν προβλέπεται η είσοδός τους στην Ελλάδα; Ποιους έχετε υπόψη σας; Μήπως τον Φιντέλ Κάστρο ή άλλους ανεπιθύμητους ως προς τις ΗΠΑ; Προσέξτε τι αναφέρει σ’ αυτήν τη διάταξη: Όχι μόνο αυτούς που είναι καταγεγραμμένοι στο σύστημα Σέγκεν κλπ., αλλά και εκείνους οι οποίοι μπορούν να προξενήσουν διακρατικές διαταραχές με σύμμαχες δυνάμεις.
      Καταλαβαίνετε ότι εδώ είναι «φωτογραφία». Ποιες σύμμαχες δυνάμεις; Οι ΗΠΑ; Οι χώρες της Ευρωπαϊκής Ένωσης; Αυτά είναι σοβαρά θέματα που πρέπει να τα δούμε κι εμείς είμαστε αντίθετοι με τέτοιες ρυθμίσεις.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Δεν μπορώ να ολοκληρώσω τώρα. Στη δευτερολογία μου θα πω όλα αυτά τα οποία έχω αφήσει για τα υπόλοιπα άρθρα.
      Όπως καταλαβαίνετε από τα λεγόμενά μου, κύριοι Βουλευτές, εμείς καταψηφίζουμε επί της αρχής αυτό το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριοι και κυρίες συνάδελφοι, ένας μήνας σχεδόν έχει απομείνει μέχρι την έναρξη των Ολυμπιακών και Παραολυμπιακών Αγώνων και το έβδομο κατά σειρά νομοσχέδιο που συζητάμε σήμερα έρχεται «στο παρά πέντε» να ρυθμίσει σημαντικά θέματα, προκειμένου να πετύχουμε αυτήν την πολυπόθητη ομαλή διεξαγωγή των Αγώνων.
      Παρ’ όλο που το γεγονός τέλεσης των Ολυμπιακών Αγώνων στη χώρα μας από κορυφαίο αθλητικό γεγονός χαρακτηρίστηκε από την πρώην και τη νυν Κυβέρνηση ως εθνική υπόθεση, οι χειρισμοί και η διαχείριση των προβλημάτων χαρακτηρίστηκαν από υπέρμετρες καθυστερήσεις και υπερβάσεις κόστους, ενώ ο γενικότερος σχεδιασμός και ο προγραμματισμός των έργων και δράσεων δεν συνδέθηκε ποτέ με τις μεγάλες εθνικές ανάγκες της χώρας που είναι η πορεία ανάπτυξής της με περιφερειακή και κοινωνική σύγκλιση και η ορθή ιεράρχηση των προτεραιοτήτων, που είναι η διαφύλαξη των δημόσιων αγαθών και του δημόσιου συμφέροντος, όπως και η διαφύλαξη νομικού μας πλαισίου και πολιτισμού. 
      Διαπιστώνεται για μία ακόμη φορά ότι η αταξία και η αναποτελεσματικότητα έχουν συνέχεια όσο τίποτα άλλο από τα πολλά που θα χρειαζόταν αυτός ο τόπος, όπως συνεχίζεται και με αυτό το νομοσχέδιο η εύνοια προς τα μεγάλα συμφέροντα και το στρίμωγμα στη γωνία του ‘Ελληνα πολίτη.
      Μετά την 11η Σεπτεμβρίου και τη συνεχή πίεση των ΗΠΑ σε όλο τον κόσμο για τα θέματα ασφάλειας κατά της τρομοκρατίας, οι υπερβάσεις του κόστους των έργων συμπληρώνονται και από τις υπερβάσεις στο κόστος και στο χαρακτήρα των μέτρων που λαμβάνονται για την ασφάλεια. Και ενώ το νομοσχέδιο που συζητάμε σήμερα χαρακτηρίστηκε, ως σύνηθες και δευτερεύον -ένα είδος «σκούπα» απαραίτητων ρυθμίσεων- οι υπουργικές εννέα τροπολογίες που κατατέθηκαν έρχονται να προσθέσουν μία σωρεία ρυθμίσεων. Προεξάρχουσα βέβαια αυτή η τροπολογία που νομιμοποιεί τη συνδρομή των διεθνών οργανισμών και κρατών και ιδιαίτερα του ΝΑΤΟ και του κέντρου για την αντιμετώπιση των καταστροφών. Και βέβαια το ελληνικό δημόσιο θα καλύψει τις δαπάνες αυτής της συνδρομής.
      Από τότε που τέθηκε το θέμα είχαμε εκφράσει ως Συνασπισμός τη ριζική μας διαφωνία στη συνδρομή της ασφάλειας των Ολυμπιακών Αγώνων από το ΝΑΤΟ, που ουσιαστικά αποτελεί μία εκχώρηση αρμοδιοτήτων εσωτερικής Δημόσιας Τάξης στη χώρα μας. Η παρουσία νατοϊκών δυνάμεων και άλλων μυστικών υπηρεσιών φοβούμεθα ότι μετατρέπει ακόμη περισσότερο τους Ολυμπιακούς Αγώνες από ένα κορυφαίο αθλητικό γεγονός σε μία στρατιωτική αστυνομική επιχείρηση, που προφανώς ακυρώνει την ιδέα της παγκόσμιας ειρηνικής εκεχειρίας, θίγει κυριαρχικά δικαιώματα της χώρας, είναι εκτός δημοκρατικού πλαισίου και μεγαλώνει το κόστος των Ολυμπιακών Αγώνων που ήδη βρίσκεται σε δυσβάστακτα ύψη.
      Διερωτώμαι, κύριε Πρόεδρε, αν μπορούμε αυτήν την έγκριση της διεθνούς συνδρομής να την περάσουμε εν τάχει, ως μία τροπολογία και μάλιστα σε Θερινό Τμήμα. Εμείς εκφράζουμε τις αντιρρήσεις μας, εσείς έχετε την ευθύνη. Την ευθύνη για την εφαρμογή του άρθρου 72 του Συντάγματος που αναφέρει ότι στην Ολομέλεια της Βουλής συζητούνται νομοσχέδια και προτάσεις εκτελεστικών του Συντάγματος νόμων, για την άσκηση και προστασία των ατομικών δικαιωμάτων, νομοσχέδια και προτάσεις νόμων για την αυθεντική ερμηνεία νόμων, καθώς και για άλλα θέματα που σύμφωνα με ειδική πρόβλεψη του Συντάγματος ανατίθενται στην Ολομέλεια της Βουλής.
      Για το άρθρο 27 στο οποίο αναφέρεται: «Καμία συμβολή στα όρια της επικράτησης δεν μπορεί να γίνει χωρίς νόμο που ψηφίζεται με απόλυτη πλειοψηφία όλου του αριθμού των Βουλευτών. Και στην παράγραφο 2 δεν είναι δεκτή στην ελληνική επικράτεια ξένη στρατιωτική δύναμη, ούτε μπορεί να διαμένει αυτή ή να περάσει μέσα απ’ αυτή.» 
      Από την άλλη πλευρά ο Υπουργός Δημόσιας Τάξης παρά την αρχική άρνηση της αρχής προστασίας προσωπικών δεδομένων, δεν αποκλείει ακόμη και τη μόνιμη εγκατάσταση στην Αττική των χιλίων εκατό και πλέον σούπερ καμερών που ακούν και βλέπουν. Πανταχού παρών, λοιπόν, «ο μεγάλος αδελφός». Ανατρέπει τις κατακτήσεις του νομικού και κοινωνικού μας πολιτισμού. Στο όνομα της καταπολέμησης της τρομοκρατίας έλεγχος βίζας και διαβατηρίου με μεταβίβαση τριάντα τεσσάρων προσωπικών δεδομένων Ευρωπαϊκό ένταλμα σύλληψης, σούπερ κάμερες ενόψει των Ολυμπιακών Αγώνων  κλπ. Όλα αυτά, διερωτήθηκε κανείς αν ο Έλληνας πολίτης τα αισθάνεται ως μέτρα ασφάλειας; 
      Το αντίθετο αισθάνεται, πλήρη ανασφάλεια με το ασφυκτικό κύκλωμα παρακολούθησής του, με το ηλεκτρονικό οπτικομετρικό έλεγχο της ιδιωτικής του ζωής. Είναι συστήματα που υπερβαίνουν τις ανάγκες της ασφάλειας των αγώνων. Και βέβαια κάθε σκέψη για να μείνουν μόνιμα είναι αδικαιολόγητη. 
      Ορίστε, το τελευταίο παράδειγμα με τη διοργάνωση του «EURO 2004» και με το θρίαμβο της δικής μας Εθνικής Ομάδας. Όλες αυτές οι εκδηλώσεις χαρακτηρίστηκαν από τέτοια γεγονότα; Ούτε ένα άνοιγμα μύτης δεν υπήρξε. Ο ελληνικός λαός και ο λαός της Πορτογαλίας και όλοι οι λαοί που συμμετείχαν, συμμετείχαν σε αυτό το αθλητικό γεγονός με την ψυχή και τη δύναμή τους και δεν είχαν καμία σκέψη ούτε για τρομοκρατικές ενέργειες ούτε για θέματα ασφάλειας ούτε για τίποτα. Γιατί ο λαός όταν αντιδρά έτσι για μεγάλα και κορυφαία αθλητικά γεγονότα δεν στηρίζεστε σε αυτόν το λαό; Στο λαό που σας έδωσε αυτήν τη στιγμή τη μεγάλη ανάσα για τις μεγάλες απώλειες και τις καθυστερήσεις που έχουμε από τους Ολυμπιακούς Αγώνες. Είναι ο μεγαλύτερος χορηγός των Ολυμπιακών Αγώνων. Οι άλλοι χορηγοί κατατροπώθηκαν από τον ελληνικό λαό και από αυτήν την περήφανη νίκη που κατήγαγε η Εθνική μας Ομάδα. Αφήστε τον ελεύθερο λοιπόν.  Εξασφαλίστε την ασφάλειά του έτσι όπως ορίζεται τελικά από τον αρχαίο ελληνικό μας πολιτισμό. Ασφάλεια σημαίνει να προστατεύουμε τον πολίτη να μην κατρακυλήσει, να μην πάθει κάτι. Όχι να του περιορίζουμε τις ελευθερίες και τα δικαιώματά του. 
      Υπουργοί και στελέχη της νέας Κυβέρνησης εκφράζουν απλώς τις ανησυχίες τους για την αναγκαιότητα όλων των έργων και μεταθέτουν τις απαντήσεις για το κόστος των Αγώνων αργότερα, ενώ ως αξιωματική αντιπολίτευση, κυρία Υπουργέ, ζητούσατε επίμονα να μάθετε λεπτομέρειες γι’ αυτό το καλπάζον κόστος των Ολυμπιακών Αγώνων. Ένα κόστος που κλειδώθηκε πριν ενάμιση χρόνο στα 4,6 δισεκατομμύρια ευρώ και σήμερα ξέρουμε όλοι ότι θα ξεπεράσει τα 6 με 6,5 δισεκατομμύρια ευρώ, για να μην προσθέσω βέβαια όλα τα άλλα βάρη και τις απώλειες που έχει ιδιαίτερα η περιφέρεια από τη μεγάλη καθυστέρηση και την απώλεια πόρων από την καθυστέρηση του Γ’  Κοινοτικού Πλαισίου Στήριξης. 
      Μεγάλο βάρος από τις απώλειες υπάρχει και στην τουριστική κίνηση. Αντί να έχουμε ένα σφιχτό και αποτελεσματικό πρόγραμμα, έστω και την τελευταία στιγμή για τα τουριστικά μας ζητήματα, η κυβέρνηση απλώς αισιοδοξεί ότι τα επόμενα χρόνια θα αυξήσουμε την κίνηση του τουρισμού μας. Γιατί άραγε; Με ποια κριτήρια το λέει αυτό; Γιατί μέχρι τώρα ως γνωστό είχαμε μείωση. Και αναζητεί ακόμα το οργανόγραμμα και το κτίριο στέγασης του νεοσύστατου Υπουργείου Τουρισμού, ενώ έχει επιφέρει ένα ακόμα μεγάλο κτύπημα στα προβλήματα αποδιοργάνωσης των υπηρεσιών του τουρισμού. 
      Διάβασα προχθές επισημάνσεις του  Γενικού Γραμματέα των Ολυμπιακών Αγώνων κ. Καπράλου. Μιλάει για λάθη που δεν έπρεπε να γίνουν, λέει ότι θα βρεθούμε μπροστά σ’ αυτά τα λάθη, μιλάει για μεγάλες δαπάνες χωρίς αποτέλεσμα στην Πολιτιστική Ολυμπιάδα κλπ. 
      Κυρίες και κύριοι συνάδελφοι, εμείς στο Συνασπισμό ανησυχούμε τελικά, μήπως εμείς που είχαμε όλες αυτές τις ανησυχίες απολογηθούμε στο τέλος γιατί δεν πήγαν καλά τα πράγματα, γιατί αυξήθηκε το κόστος, γιατί δεν διαχειριστήκαμε καλά την Πολιτιστική Ολυμπιάδα, γιατί το ένα, γιατί το άλλο. Γιατί απ’ ό,τι βλέπω υπεύθυνα στελέχη που χειρίστηκαν μέχρι τώρα τα θέματα απλώς εκφράζουν τις ανησυχίες τους. Πότε θα αναληφθούν οι σχετικές ευθύνες; 
      Όσον αφορά τώρα τις ρυθμίσεις του νομοσχεδίου, στο παρά πέντε –επαναλαμβάνω και πάλι- το έβδομο κατά σειρά νομοσχέδιο-σκούπα ρυθμίζει εκκρεμότητες. Αν μπορεί τώρα να θεωρηθεί εκκρεμότητα, που θα λυθεί με τις σχετικές επιτροπές την τελευταία στιγμή και με την παραπομπή σε πέντε  υπουργικές αποφάσεις, η αδειοδότηση της λειτουργίας των ολυμπιακών εγκαταστάσεων, δεν χρειάζεται κανείς να είναι ειδικός για να καταλάβει ότι τίποτα ουσιαστικό δεν μπορεί να τηρηθεί, να ελεγχθεί και να εγγυηθεί την ασφάλεια των εγκαταστάσεων αυτών. 
      Αναφέρονται συνοπτικές διαδικασίες για την απομάκρυνση των διαφημιστικών πινακίδων και άλλων σχετικών που βρίσκονται κοντά στις ολυμπιακές εγκαταστάσεις, αλλά και συνοπτικές διαδικασίες για την εγκατάσταση και άλλων διαφημιστικών πινακίδων και μάλιστα πινακίδων χορηγών, ακόμη και σε ιδιωτικά κτήρια που κατοικούνται χωρίς καμία άδεια και χωρίς καμία συνεννόηση με τους ενοίκους. 
      Απλώς θα τους ανακοινώνεται το θέμα και σε περίπτωση άρνησης να αποδεχτούν την εγκατάσταση θα παραπέμπεται η όλη υπόθεση στο Μονομελές Πρωτοδικείο. 
      Περιορισμός στην κίνηση των πολιτών. Νέα επιβάρυνση των εισιτηρίων. Επιβάρυνση στις μετακινήσεις και περιορισμός των πολιτών που κατοικούν στις ολυμπιακές περιοχές. Δεν είχαμε κάποια απάντηση σ’ αυτό το θέμα. 
      Προσωρινή αναστολή και λειτουργία εγκαταστάσεων και επιχειρήσεων, όχι μόνο αυτών που έχουν εύφλεκτα υλικά και θα ήταν εύλογο αλλά και γενικά αυτών που θα κριθούν μέχρι και μη καλαίσθητες κατά τη λειτουργία τους στις ολυμπιακές περιοχές. Στους μικροεπιχειρηματίες και στα μικροκαταστήματα στις ολυμπιακές αυτές περιοχές και διαδρομές που θα υποστούν ζημιές από αυτό το κλείσιμο των επιχειρήσεών τους έχει εξεταστεί από κανέναν σας αν θα δοθεί κάποια αποζημίωση; Πήρα την απάντηση «Δεν πειράζει. Ας κάνουν και αυτοί μια ακόμα θυσία» χάριν των χορηγών και των μεγάλων συμφερόντων.
      Λειτουργία των δικαστηρίων και πέραν του συνηθισμένου ωραρίου. Άραγε περιμένουμε στη χώρα μας αύξηση της εγκληματικότητας; Εγώ δεν νομίζω ότι θα συμβεί αυτό το πράγμα. Απλώς για όλους αυτούς τους περιορισμούς που επιβάλλονται στους πολίτες θα έχουμε ίσως τη λειτουργία μονομελών δικαστηρίων, προκειμένου να εκδικάζονται αυτές οι υποθέσεις. 
      Κατά παρέκκλιση της συνθήκης του Σέγκεν η είσοδος στην Ελλάδα μελών της ολυμπιακής οικογένειας. ‘Αραγε θα διευκολυνθούν και κάποιοι μεγάλοι ηγέτες ανεπιθύμητοι στη νέα τάξη πραγμάτων; Θα το δούμε.
      Διευκόλυνση αποσπάσεων προσωπικού του δημοσίου, για να καλυφθούν ελλείψεις σε υπηρεσίες δημόσιας υγείας, ελέγχου των τιμών κλπ. Προγραμματισμός της τελευταίας στιγμής. Καταλαβαίνω την απόγνωσή σας και την είχατε εκφράσει, κυρία Υπουργέ, στην επιτροπή. Δεν είναι όμως δυνατό θέματα δημόσιας υγείας, θέματα ακρίβειας που βλέπουμε πώς εξελίσσονται να μπορούν να καλυφθούν τελευταία στιγμή με αποσπάσεις υπαλλήλων από άλλες υπηρεσίες και αποσπάσεις υπαλλήλων από την περιφέρεια, η οποία εδώ και ενάμιση χρόνο έχει νεκρώσει στα πάντα και από πόρους και από υπηρεσίες, προκειμένου να βγάλει πέρα έστω και τις στοιχειώδεις δικές της ανάγκες.
      Εμείς λέμε ότι οι Ολυμπιακοί Αγώνες δεν μπορούν να αποτελέσουν την κολυμβήθρα του  Σιλωάμ για τα μεγάλα λάθη που έχει κάνει ο δικομματισμός στη διαχείριση αυτής της υπόθεσης. Η συνεχής δικαιολογία για την έξαρση των μέτρων αστυνόμευσης, η συνεχής δικαιολογία για την αύξηση του κόστους των Ολυμπιακών Αγώνων, η συνεχής δικαιολογία «Τι να κάνουμε; Να φέρουμε και αυτήν τη ρύθμιση, προκειμένου να προλάβουμε κάποια θέματα», οι συνεχείς παρεκκλίσεις από τη χρηστή διαχείριση δεν νομίζω ότι μπορούν τόσο εύκολα να καλυφθούν. 
      Κατά παρέκκλιση χωροθετήσεις με κορυφαίο παράδειγμα το Μαρούσι. Κατά παρέκκλιση διατάξεις που περιορίζουν τις ελευθερίες των πολιτών. Κατά παρέκκλιση –και το είχατε καυτηριάσει, όταν ήσασταν αξιωματική αντιπολίτευση- η δημιουργία της ανώνυμης εταιρείας «ΟΛΥΜΠΙΑΚΑ ΑΚΙΝΗΤΑ Α.Ε.» με το περίφημο άρθρο 16, μιας εταιρείας που με υπουργικές αποφάσεις διορίζει το συμβούλιό της, που θα αποφασίζει για όλα τα θέματα διαχείρισης της δημόσιας περιουσίας. Μέσω δε αποφάσεων του Υπουργικού Συμβουλίου –γιατί δεν καταργείτε αυτήν τη διάταξη, κυρία Υπουργέ- θα μπορεί να εκχωρείται σ΄ αυτήν την εταιρεία και κατ’ επέκταση μετά στην «ΕΤΑ Α.Ε.» και μέρος αυτής της δημόσιας περιουσίας. Ελκυστικά ήταν λοιπόν και τα Ολυμπιακά Ακίνητα και οι ολυμπιακές εγκαταστάσεις στην ιδιωτική πρωτοβουλία και μέσω των δύο προηγούμενων νόμων του ΠΑΣΟΚ περιέρχονται τελικά στην περιβόητη και αμαρτωλή «ΕΤΑ Α.Ε.» Κρίναμε και τότε και τώρα σκανδαλώδες το γεγονός ότι τα Ολυμπιακά Ακίνητα, που ήδη τα έχει πληρώσει ο ελληνικός λαός με τον ιδρώτα του, δεν θα βρίσκονται πλέον υπό το καθεστώς δημόσιας κτήσης, όπως έπρεπε να είναι. Δεν μου απαντήσατε, κυρία Υπουργέ, αν καταργείτε τη σχετική διάταξη της παραγράφου 7 του άρθρου 7 του ν. 3027, όπου η «ΟΛΥΜΠΙΑΚΑ ΑΚΙΝΗΤΑ Α.Ε.» παύει να λειτουργεί χάριν του δημόσιου συμφέροντος και μετατρέπεται σε ιδιωτική εταιρεία που δεν θα ανήκει πλέον στο δημόσιο και στον ευρύτερο δημόσιο τομέα.
     Ξεχάσατε, κύριε Υπουργέ και θα σας το θυμίσω, ότι αποκαλέσατε Μινώταυρο της δημόσιας περιουσίας την «ΟΛΥΜΠΙΑΚΑ ΑΚΙΝΗΤΑ Α.Ε.». Κομματικό παραμάγαζο την αποκάλεσε ο κ. Αλογοσκούφης. Αποσύρετε το αίσχος αυτό που λέγεται «ΟΛΥΜΠΙΑΚΑ ΑΚΙΝΗΤΑ Α.Ε.» ζητούσε ο τότε εισηγητής της Νέας Δημοκρατίας κ. Κασσίμης. Και είχατε τουλάχιστον ζητήσει τότε, όπως είχαμε ζητήσει και εμείς, να μας γνωστοποιηθεί ποια είναι αυτά τελικά τα ολυμπιακά έργα, τα ολυμπιακά ακίνητα, που θα διαχειριστεί η ανώνυμη αυτή εταιρεία και κατ’ επέκταση η «ΕΤΑ Α.Ε.»
      Εσείς όμως και σήμερα δεν μας φέρνετε έναν κατάλογο αυτών των έργων. Να ξέρουμε δηλαδή για να πάρουμε τα μέτρα μας. Δεν έχετε στοιχεία για καμία προετοιμασία. Και τελικώς, τι γίνεται; Σας βολεύει να συνεχίσετε έτσι, να συνεχίσετε αυτήν τη νεοφιλελεύθερη πολιτική σε βάρος της δημόσιας περιουσίας, σε βάρος του ιδρώτα του ελληνικού  λαού, υποθηκεύοντας το μέλλον αυτής της κοινωνίας. 
      Συνεχίζεται, λοιπόν, για μας και είναι μεγάλα και εύλογα τα ερωτηματικά για το πώς θα διαχειριστεί η πολιτεία όλο τον πλούτο από τον ιδρώτα του ελληνικού λαού, για το πώς τελικά θα αξιοποιήσει το λεκανοπέδιο Αττικής γιατί η περιφέρεια είναι η μεγάλη ρηγμένη. Αλλά το πως τελικά θα αξιοποιήσει το λεκανοπέδιο Αττικής προς χάρη του δημόσιου συμφέροντος, προς χάρη της ανάπτυξης του τόπου, της τουριστικής ανάπτυξης, προς χάρη της δημιουργίας νέων θέσεων εργασίας για τη μεγάλη ανεργία που θα αντιμετωπίσει και το λεκανοπέδιο Αττικής από εδώ και πέρα, πώς θα αξιοποιήσει αυτά πράγματι τα έργα, πολλά από τα οποία είναι πάρα πολύ καλά και πολλά από τα οποία θα μπορούσαν μέσα από ένα σωστό δημόσιο προγραμματισμό, μέσα από τον δημόσιο έλεγχο και προγραμματισμό, να αποτελέσουν έργα ανάπτυξης, να αποτελέσουν ένα αντίβαρο απέναντι στη μεγάλη απώλεια πόρων και έργων που υπέστη η περιφέρεια για χάρη αυτού του μεγάλου αθλητικού γεγονότος των Ολυμπιακών Αγώνων που γίνονται στην Αθήνα. Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ομίλησαν οι εισηγητές και οι ειδικοί αγορητές και εισερχόμαστε στον κατάλογο των ομιλητών. Είναι έξι οι ομιλητές. 
       Πρώτος είναι ο κ. Δαϊλάκης, ο οποίος παρακαλείται να έλθει στο Βήμα. 
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, ο Αντόνιο Γκράμσι είχε γράψει ότι το ποδόσφαιρο είναι το βασίλειο της ελεύθερης συνείδησης το οποίο παίζεται σε καθαρό αέρα. Τον καθαρό, λοιπόν, αέρα των πορτογαλικών γηπέδων ανέπνευσαν οι Έλληνες ποδοσφαιριστές και με πνευμόνια τούρμπο άφησαν ξαπλωμένους όλους τους αντιπάλους που έτυχαν στο διάβα τους!
      Αυτοί οι ίδιοι ποδοσφαιριστές και ο ‘Οττο Ρεχάγκελ καθάρισαν τον αέρα της Αθήνας εν όψει των Ολυμπιακών Αγώνων. Αυτά τα παλικάρια έκαναν τελικά την προβολή αυτή που έλειπε μέχρι τώρα, ότι αυτή η μικρή χώρα τολμά να διοργανώσει Ολυμπιακούς Αγώνες. Δεν υπάρχει το ολυμπιακό ιδεώδες των αρχαίων Ολυμπιακών Αγώνων, που αλλιώς ήταν οι αρχαίοι πρόγονοι και αλλιώς είμαστε στη σύγχρονη Αθήνα. Είμαστε σε ένα οικονομικό εγχείρημα που σκοπό έχει βέβαια την προβολή της χώρας, να καταστήσουμε τον τουρισμό όντως βαριά βιομηχανία και από εκεί και πέρα να δώσουμε τις ανάσες που χρειάζεται η πρωτεύουσα. 
      Η επαρχία είναι αυτή που σιωπά, που συμβάλλει. Και ενώ της λείπουν έργα υποδομής, εντούτοις θυσιάζεται και αυτή και καθυστερούν μερικά πράγματα που είναι απαραίτητα σε περιοχές όπως και η δική μου. 
      Από την άλλη, όμως, βλέπουμε ότι η προηγούμενη κυβέρνηση, η κυβέρνηση που είχε τον κύριο λόγο αυτά τα χρόνια για να προετοιμαστούν όλα -και η μεγάλη υποδοχή που έγινε στο Καλλιμάρμαρο θα μπορούσε να γίνει στο Ολυμπιακό Στάδιο ούτως ώστε όλος ο κόσμος να δει που θα γίνουν οι Ολυμπιακοί Αγώνες, σε τι εγκαταστάσεις- αυτά όλα τα έχει καθυστερήσει. Και δεν φταίει η Νέα Δημοκρατία. Εσείς φταίτε. Και δεν ήρθατε εδώ να πείτε, δεν προχωρήσαμε τρία χρόνια, είχαμε «φρακάρει» σαν κυβέρνηση. Γιατί εκείνο το χρονικό διάστημα είναι το κενό που πληρώνουμε όλοι τώρα. 
      Και ερχόμαστε εδώ με ένα νομοσχέδιο που θέλει να συμμαζέψει τα ασυμμάζευτα και ονομάζεται «σκούπα». Για σκούπα είδα κάποια άλλη βέβαια. Και υπάρχουν κάποιες διαφωνίες. Δεν είναι δυνατόν να υπάρχει διαφωνία. Τέτοια ώρα δεν υπάρχει διαφωνία. Και το παράδειγμα μας το δίνει η Εθνική Ομάδα Ποδοσφαίρου που όταν υπάρχει καλή συναρμολόγηση των εργαλείων, έχουμε καλή μηχανή. Αυτή η καλή μηχανή κέρδισε.
      Με την ευκαιρία, κυρία Υπουργέ, να κάνω μία πρόταση. Να επιβληθεί τιμής ένεκεν σε κάθε Έλληνα και σε κάθε Ελληνίδα ο εθνικός φόρος από 1 ευρώ που θα δοθεί στην Εθνική Ομάδα Ποδοσφαίρου. Είναι 10 εκατομμύρια ευρώ. Δεν συμβάλλει και το κράτος έτσι. Είμαστε δηλαδή και εκτός ECOFIN. Όλοι θέλουμε να φορολογηθούμε από 1 ευρώ γι’ αυτήν την ποδοσφαιρική ομάδα.
      Προφητικά είχα πει στην κυρία Υπουργό στην Επιτροπή Μορφωτικών Υποθέσεων ότι αυτό το νομοσχέδιο από ολυμπιακό διαμορφώνεται σε ποδοσφαιρικό. Της είχα πει μάλιστα, να ετοιμάσει να πάρει μαζί της είκοσι τρία εσωτερικά φανελάκια που να προβάλλουν αυτήν τη χώρα. Δηλαδή αντί να δείχνουμε τον ανηψιό ή τη φιλενάδα μας από μέσα, να έχουμε το 2004. Δεν άκουσε η κυρία Υπουργός. Και προφητικά είχα πει ότι θα πάμε στον τελικό.
      ΚΩΝΣΤΑΝΤΙΝΟΣ ΚΙΛΤΙΔΗΣ: Δεν επιτρεπόταν, κύριε συνάδελφε.
      ΣΤΑΥΡΟΣ ΔΑΪΛΑΚΗΣ: Τα εσωτερικά επιτρέπονται.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν μπορούσαν να τα βάλουν οι παίκτες.
      ΣΤΑΥΡΟΣ ΔΑΪΛΑΚΗΣ: Τα εσωτερικά επιτρέπονται.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε.
      ΣΤΑΥΡΟΣ ΔΑΪΛΑΚΗΣ: Αυτή η χώρα, λοιπόν, θα κάνει τους Ολυμπιακούς Αγώνες. Φοβάμαι, όμως, ότι εμείς θα κάνουμε τους Ολυμπιακούς Αγώνες και τουρισμό θα έχουν οι γειτονικές χώρες.
      Πριν από ενάμιση χρόνο είχα πει στην κ. Αγγελοπούλου ότι οι Τούρκοι προβάλλουν και τα ξενοδοχεία και τις ακτές και τις τιμές, ούτως ώστε πολλοί φίλαθλοι που θέλουν να παρακολουθήσουν τους Ολυμπιακούς Αγώνες να μείνουν στα ξενοδοχεία στα παράλια της Τουρκίας και με πτήσεις charters να έρχονται καθημερινά να παρακολουθούν τους αγώνες και να επιστρέφουν εκεί. 
      Δεν έγινε, λοιπόν, η σωστή προβολή, δεν έγινε η σωστή συναρμολόγηση των εμπλεκομένων για να έχουμε κάθε επιτυχία σε όλους τους τομείς. Και πολύ φοβάμαι ότι ο τουρισμός, όπως και τα αδιάθετα εισιτήρια, μπαίνουν πλέον σε μία διαδικασία που θα πρέπει να προσεχθεί. 
      Αυτήν την περίοδο θα έπρεπε να είναι όλα έτοιμα και να δημιουργήσουμε κλίμα. Εμείς χάσαμε τον προολυμπιακό τουρισμό, δηλαδή δεν έχουμε προπονητήρια. Θα τα κάνουμε για τους αγώνες του Πεκίνο. Δεν φταίει η Νέα Δημοκρατία. Εσείς φταίτε γι’ αυτό. 
      Από την άλλη οι Έλληνες αθλητές, εφόσον δεν υπάρχουν προπονητήρια, καταφεύγουν σε χώρες όπως είναι η Βουλγαρία, όπως είναι το Κατάρ να προετοιμαστούν εκεί. Δηλαδή ακόμα και οι δικοί μας, οι Έλληνες αθλητές θα έχουν πρόβλημα με το να εγκλιματισθούν με τις συνθήκες, που θα ήταν το μεγάλο ατού των Ελλήνων αθλητών σε σύγκριση με τους άλλους.
      Από την άλλη μεριά, αυτό που πρέπει να πούμε, είναι ότι έστω και τελευταία στιγμή οφείλουμε όλοι μαζί να προχωρήσουμε στη διαμόρφωση κλίματος. Αυτό το κλίμα λείπει τώρα, το οποίο έρχεται η Εθνική Ομάδα Ποδοσφαίρου να δημιουργήσει. Πρέπει τώρα να πέσουμε όλοι με τα μούτρα στη δουλειά, για να φύγουν τα εναπομείναντα εισιτήρια.
      Η κυρία Υπουργός και ξέρει και μπορεί και θέλει. Της δίνεται αυτήν τη στιγμή μια εντολή και έχει από πίσω την Επιτροπή των Μορφωτικών Υποθέσεων που περιέχει ανθρώπους που ξέρουν από  αθλητισμό. Νομίζω ότι αυτές οι μέρες θα είναι σημαντικές για την επιτυχία των Ολυμπιακών Αγώνων. 
      Η Εθνική Ομάδα Ποδοσφαίρου δεν θεωρούσε κανείς ότι θα μπορούσε να πάρει το Πρωτάθλημα Ευρώπης. Εμείς και πολλούς Ολυμπιονίκες θα έχουμε σε αυτούς τους Ολυμπιακούς Αγώνες, αλλά και πέρα από αυτό πιστεύω ότι αν δουλέψουμε συλλογικά το χρονικό διάστημα που απομένει, θα έχουμε μια πολύ μεγάλη επιτυχία, που θα είναι η δεύτερη, γιατί το χαλί το ετοίμασε η Εθνική Ομάδα Ποδοσφαίρου και είναι όλα εύκολα για να περπατήσουμε πάνω του. 
      Θέλω προς όλους τους ανθρώπους του Κοινοβουλίου, ανεξαρτήτως σε ποια πτέρυγα κάθεται ο καθένας, να πω ότι πρέπει να δώσουμε το παράδειγμα ότι υπάρχει ολυμπιακό ιδεώδες.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δαϊλάκη.  
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε ένα νομοσχέδιο, το οποίο όλοι εύχονται να είναι το τελευταίο που ρυθμίζει θέματα Ολυμπιακών Αγώνων. Ένα νομοσχέδιο το οποίο, ως επί το πλείστον, έχει αρκετές χρήσιμες διατάξεις, πλην, όμως, ρυθμίζει τετριμμένα και δευτερεύοντα θέματα, ένα νομοσχέδιο το οποίο έρχεται με μεγάλη καθυστέρηση και όχι με προετοιμασία επαρκή, ώστε να μην αφήνει τον παραμικρό ενδοιασμό σε κανέναν ότι επιτέλους είμαστε έτοιμοι να οργανώσουμε καλούς Ολυμπιακούς Αγώνες. 
      Αυτό οφείλεται σε μεγάλο βαθμό στο σύνδρομο δυσφήμισης του ΠΑΣΟΚ, στο οποίο έχει παγιδεύσει την πολιτική της η Κυβέρνηση της Νέας Δημοκρατίας, προκειμένου αντί έργου να παράγει μια συνεχή αλυσίδα καταγγελιών για το προηγούμενο έργο. Είχε συντελέσει αυτό το σύνδρομο δυσφήμισης όχι μόνο στη δυσφήμιση της χώρας μας για την ικανότητά της να οργανώσει Ολυμπιακούς Αγώνες, πράγματα τα οποία εκ των υστέρων αποσύρθηκαν –ευτυχώς εγκαίρως- αλλά επιπρόσθετα έχει δημιουργήσει μια έρπουσα φημολογία για το περίφημο κόστος των Αγώνων, το οποίο, ενώ είναι συμφωνημένο στα 4,6 δισεκατομμύρια ευρώ, έπειτα από δύσκολες διαπραγματεύσεις με όλους τους αρμόδιους φορείς, η φημολογία της Νέας Δημοκρατίας το είχε ανεβάσει στα 6 δισεκατομμύρια ευρώ και πιθανώς και παραπάνω, δίνοντας έτσι τροφή και επιχειρήματα για διεκδίκηση περαιτέρω δαπανών, που θα πρέπει να καταβληθούν στα ολυμπιακά έργα. 
      Πιστεύω ότι όσο πιο γρήγορα εγκαταλείψει το σύνδρομο δυσφήμισης του ΠΑΣΟΚ η Νέα Δημοκρατία τόσο ευκολότερα και αποτελεσματικότερα θα μπορέσει να ολοκληρώσει αυτό το μεγάλο και σπουδαίο έργο της προετοιμασίας των Ολυμπιακών Αγώνων, που έκανε η προηγούμενη κυβέρνηση και θα μπορέσει να το αντιμετωπίσει ως μία εθνική επιτυχία. 
      Βλέπουμε σήμερα και με το νομοσχέδιο αυτό ότι πάρα πολλά πράγματα τα οποία είχε λοιδορήσει, υπονομεύσει και καταγγείλει ως Αντιπολίτευση η Νέα Δημοκρατία, τα επαναφέρει τώρα και τους δίνει μάλιστα πολύ περισσότερες αρμοδιότητες. Φαίνεται ότι καθ’ οδόν προς τη Δαμασκό της πραγματικότητας η Κυβέρνηση της Νέας Δημοκρατίας ανακαλύπτει όσα εκείνη με δριμύτητα κατήγγειλε τους προηγούμενους μήνες. 
      Το πιο χαρακτηριστικό παράδειγμα του σημερινού νομοσχεδίου σε αυτή την κατεύθυνση είναι φυσικά τα «Ολυμπιακά Ακίνητα», μια  εταιρεία απόλυτα διαφανή, χρήσιμη και αποτελεσματική, την οποία είχε ιδρύσει το ΠΑΣΟΚ προ διετίας, έτσι ώστε να ανοίξει το δρόμο για μια αποτελεσματική ενσωμάτωση και αξιοποίηση των ολυμπιακών εγκαταστάσεων μετά την τέλεση των Αγώνων.
Ήταν, όμως, μία πρωτοβουλία η οποία λοιδωρήθηκε, υπονομεύθηκε και καταγγέλθηκε με βαρύτατους χαρακτηρισμούς από την τότε Αντιπολίτευση. Θυμίζω και αναφέρθηκε και από άλλους ομιλητές ότι έλεγαν πως επρόκειτο για «πρωτοφανές σκάνδαλο», για «αντισυνταγματική ρύθμιση», για «αμαρτωλά ακίνητα», για «πρωτοφανή ενέργεια», για «παραμάγαζο» και όλα αυτά τα ωραία. Παρά το γεγονός αυτό όμως, παρά τη σφοδρότητα των καταγγελιών της Νέας Δημοκρατίας, η εταιρεία «Ολυμπιακά Ακίνητα» δούλεψε αποτελεσματικά με ελάχιστο προσωπικό, με ελάχιστο κόστος και μπόρεσε να ξεκινήσει και να βάλει την αρχή στην προοπτική της μεταολυμπιακής αξιοποίησης των εγκαταστάσεων.
      Πιστεύω ότι αυτό το οποίο εισάγει το νομοσχέδιο –και αυτό είναι θετικό- είναι ότι με τις ρυθμίσεις που κάνει για τα Ολυμπιακά Ακίνητα, πλην ορισμένων εξαιρέσεων, τις οποίες θα καταγγείλω, ανοίγει το δρόμο για μία σοβαρή συζήτηση για το πώς θα μπορέσει να προωθηθεί η ανάπτυξη της ελληνικής οικονομίας μετά τους Αγώνες. Στον τομέα αυτό το ΠΑΣΟΚ έχει ένα ολοκληρωμένο σχέδιο, το οποίο είχαμε φροντίσει και να το επεξεργασθούμε, αλλά και να το προβάλλουμε πριν από τις εκλογές. Πιστεύω ότι θα εξακολουθήσει να αποτελεί ένα κεντρικό σημείο των αναφορών της πολιτικής του ΠΑΣΟΚ -και όχι μόνο- για το πώς η χώρα μας θα μπορέσει να ωφεληθεί και όχι να επιβαρυνθεί από την τέλεση των Αγώνων.
      Περιλαμβάνει αυτό το σχέδιο πρώτα απ’ όλα τη δυνατότητα να δοθούν περισσότεροι πόροι στην περιφέρεια. Ήδη είχαμε αποφασίσει προεκλογικά την κατανομή δύο δισεκατομμυρίων ευρώ σε έργα μόνο περιφερειακής ανάπτυξης. Περιλαμβάνει την αύξηση των επενδύσεων ιδιαίτερα του Γ΄ Κοινοτικού Πλαισίου Στήριξης μετά το 2005, καθώς όλοι οι εθνικοί πόροι, οι οποίοι διατίθενται τώρα για τη χρηματοδότηση των ολυμπιακών έργων, θα μπορούν να κατευθύνονται είτε σε εθνικές υποδομές είτε στη συγχρηματοδότηση έργων του Κοινοτικού Πλαισίου. Περιλαμβάνει φορείς και οργανισμούς, τους οποίους έχουμε φτιάξει για την προώθηση των ελληνικών προϊόντων στις ξένες αγορές με κορυφαίο το λεγόμενο Athens’ Business Club που προέρχεται από συνεργασία του ΕΛΚΕ, του Οργανισμού Προώθησης Εξαγωγών και πολλών Συνδέσμων Επιχειρηματιών, το οποίο ήδη έχει προσελκύσει ένα πολύ μεγάλο διεθνές επιχειρηματικό ενδιαφέρον. Πάνω απ’ όλα όμως το πρόγραμμα για την αξιοποίηση των ολυμπιακών εγκαταστάσεων περιλαμβάνει τη δυνατότητα προσέλκυσης ιδιωτικών συμμετοχών, όπως επίσης και την οργάνωση μιας λειτουργικής και όχι δαπανηρής χρήσης όλων αυτών των εγκαταστάσεων με τη συνδρομή και τη συμμετοχή και φορέων της Τοπικής Αυτοδιοίκησης. 
      Όμως, για να προχωρήσει αυτό, πρέπει η εταιρεία «Ολυμπιακά Ακίνητα», την οποία με τόση δριμύτητα κατήγγειλλε και υπονόμευε ως Αντιπολίτευση η Νέα Δημοκρατία, να αποκτήσει μεν ευελιξία, αλλά προς την κατεύθυνση της μεγαλύτερης διαφάνειας και όχι του περιορισμού της. Γι’ αυτόν το λόγο είναι ακατανόητο και απαράδεκτο να στερείται η Βουλή του δικαιώματος να συζητά και να εγκρίνει το διευθύνοντα σύμβουλο της εταιρείας, πράγμα το οποίο τώρα καταργείται με την αλλαγή του ρόλου του.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Εσείς το καταργήσατε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Θα έπρεπε η Βουλή να έχει μια πλήρη ενημέρωση για το ποιος ορίζεται εκεί.
      Το δεύτερο, το οποίο είναι βασικό, αφορά το θέμα των προσλήψεων. Σας είπα ότι το μέχρι τώρα εξαιρετικά αποτελεσματικό έργο το οποίο επιτέλεσε ο φορέας αυτός, παρά τις δικές σας καταγγελίες και παρά τη δική σας υπονόμευση, το έκανε με ελάχιστο προσωπικό και με ελάχιστες δαπάνες. Αυτό το οποίο βλέπουμε σήμερα είναι να προσπαθείτε να μετατρέψετε αυτόν το φορέα σε μία δεξαμενή αυθαίρετων προσλήψεων, καταργώντας κάθε ρόλο εποπτείας του ΑΣΕΠ, όπως επίσης και κάθε όριο στο τι θα μπορεί να γίνει.
      Πιστεύω ότι με τις αλλαγές αυτές, τις οποίες κάνετε ουσιαστικά υπονομεύετε το χαρακτήρα αυτού του πολύ σημαντικού αναπτυξιακού εργαλείου. Εγώ χαίρομαι που έστω και εκ των υστέρων αναγνωρίζετε τη χρησιμότητά του, αλλά θα πρέπει να απαλείψετε αυτές τις διατάξεις, οι οποίες μειώνουν τη διαφάνεια, μειώνουν την υπευθυνότητα, μειώνουν τη λογοδοσία και ανοίγουν το δρόμο σε πολλές αυθαίρετες ενέργειες και πολιτικές.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Πιστεύω, κυρίες και κύριοι συνάδελφοι, ότι όλα τα θέματα, τα οποία άπτονται των Ολυμπιακών Αγώνων πρέπει να τα αντικρίζουμε με μία σκοπιά εθνικής πολιτικής και να μη βρίσκουμε αφορμές, έτσι ώστε να παρεισφρέουν κομματικές ή ιδεολογικές πολιτικές σκοπιμότητες, όπως, δυστυχώς, πολλές φορές έχουμε δει να γίνεται μέχρι σήμερα ακόμα και σε κορυφαίες εκδηλώσεις, όπως ήταν η προχθεσινή του Παναθηναϊκού Σταδίου, η οποία, αντί να είναι μία μεγάλη λαϊκή και αθλητική γιορτή, μετατράπηκε ή επιχειρήθηκε να μετατραπεί σε μία ευκαιρία ιδεολογικής και πολιτικής σκοπιμότητας, η οποία φυσικά μείωσε την εθνική και μεγαλειώδη σημασία την οποία θα μπορούσε να είχε αυτή η εκδήλωση.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ιωάννης Ιωαννίδης.
      ΙΩΑΝΝΗΣ ΙΩΑΝΝΙΔΗΣ:  Κύριε Πρόεδρε, κυρίες και κύριοι συνάδελφοι, είναι κοινός τόπος, νομίζω, να αναφερόμαστε συνέχεια στη σημασία και στη σπουδαιότητα των Ολυμπιακών Αγώνων. Έχουν γραφτεί και έχουν ειπωθεί πάρα πολλά γύρω από τους Ολυμπιακούς Αγώνες και κυρίως έχουν αναλυθεί όλες οι επιμέρους εκφράσεις της μεγάλης αυτής διοργάνωσης.
      Η πατρίδα μας είναι μια μικρή χώρα με ελεγχόμενη οικονομία. Μία μικρή χώρα με οριακές αποδώσεις, με μικρά μεγέθη. Με λίγα λόγια είναι μία χώρα όπου οποιαδήποτε οικονομική παρέκκλιση θα γίνονταν αμέσως ιδιαίτερα αισθητή στο λαό της. Όμως, η οποιαδήποτε δαπάνη που έχει γίνει πρέπει εμείς οι ίδιοι να την κάνουμε ανταποδοτική αναλογιζόμενοι την ευθύνη μας. Και η ανταποδοτικότητα της τεράστιας και δυσβάσταχτης για τον ελληνικό λαό δαπάνης, εκφράζεται όχι μόνο στον αθλητικό τομέα, αλλά και στον οικονομικό με την ευρεία του όρου έννοια, καθώς επίσης και στον κοινωνικό τομέα.
      Ανεξάρτητα, λοιπόν, με τις υπάρχουσες συγκυρίες, πρέπει εμείς σαν Έλληνες, είτε είμαστε ταγμένοι κάπου είτε όχι, να κάνουμε ό,τι μπορούμε για να εξασφαλίσουμε την επιτυχία των Ολυμπιακών Αγώνων. Αυτό που εμείς οφείλουμε να καταδείξουμε είναι ότι η πεμπτουσία των Ολυμπιακών Αγώνων είναι βασικά η συμμετοχή στους αγώνες αυτούς και όχι η πρώτη νίκη, διότι με τη συμμετοχή ταυτόχρονα συνυπογράφεις τη διακήρυξη αιωνιότητας του ιδεώδους των Ολυμπιακών Αγώνων που είναι ξένο με τερατώδεις οικονομικές συναλλαγές και οικονομικές σκοπιμότητες.
      Οφείλουμε να διακηρύξουμε τη λιτότητα. Οφείλουμε να οργανώνουμε Ολυμπιακούς Αγώνες με έντονο το στοιχείο της κοινωνικής ανταποδοτικότητας. Και νομίζω ότι σ’ αυτήν την κατεύθυνση της λιτότητας κατά κύριο λόγο οφείλουν να κατευθύνονται όλοι οι απανταχού γενόμενοι Ολυμπιακοί Αγώνες.
      Κυρίες και κύριοι συνάδελφοι, σε μερικές μέρες η πατρίδα μας θα δώσει ίσως τις δυσκολότερες εξετάσεις. Από το Βήμα αυτό καλώ όλους τους Έλληνες, όλους τους φίλους της πατρίδας μας, να εργαστούμε σκληρά για την επιτυχία αυτών των Αγώνων. Σ’ αυτούς τους Ολυμπιακούς Αγώνες καλές είναι βέβαια οι ωραίες παρουσιάσεις. Ωραίες είναι και οι λαμπερές γιορτές. Όμως, όλα αυτά ξεχνιούνται. Αυτό που μένει είναι ότι παρατηρώντας την αγωνία στο πρόσωπο των αθλητών, τον πόθο για τη διατήρηση στο αγκάλιασμα και τη συγκίνηση μεταξύ τους στο τέλος των αγώνων, οραματιζόμαστε έναν καλύτερο κόσμο βγαλμένο από την ελπίδα του απλού αθλητή, που εκφράζει την επιθυμία όλων των λαών του πλανήτη για ένα καλύτερο κόσμο, χωρίς πολέμους, χωρίς φτώχεια, χωρίς τερατώδη και ανήθικα οικονομικά συμφέροντα. Αυτό το στοίχημα πρέπει να κερδίσουμε. Αλλά θα το κερδίσουμε περνώντας τα δικά μας μηνύματα και όχι αυτών που χρησιμοποιούν τους αγώνες αυτούς για δικό τους όφελος.
      Σ’ αυτήν την Αίθουσα φέρνει η Κυβέρνηση ένα νομοσχέδιο, το οποίο δεν είναι νομίζω σε ευχάριστη θέση που το φέρνει στο παραπέντε. Πρέπει να αντιληφθούν όλοι ότι κάποια αναγκαιότητα φέρνει αυτό το νομοσχέδιο. Πρέπει να καθορίσει τα προβλήματα της τελευταίας στιγμής. 
      Περίμενα από τους συναδέλφους της Αντιπολίτευσης να φέρουν διάφορες προτάσεις και στην επιτροπή να μιλήσουν γι’ αυτά που θα έπρεπε να είχαν κάνει πρωτύτερα, να μιλήσουν παραδείγματος χάρη για τον πολιτισμικό τουρισμό. Ζούμε σε δύσκολες εποχές. Έπρεπε όλα αυτά τα πακέτα να περιλαμβάνουν διάφορα σημεία της χώρας μας για να αναδείξουμε την ιστορία μας. Δυστυχώς, όμως, η Νέα Δημοκρατία κατά τον κ. Χριστοδουλάκη αυτό που κάνει είναι να κατηγορεί το ΠΑΣΟΚ, το ΠΑΣΟΚ να κατηγορεί τη Νέα Δημοκρατία ότι όταν ήταν Αντιπολίτευση έφερνε σε διάφορα θέματα αντιρρήσεις, ενώ τώρα τα φέρνει η ίδια.
      Επομένως δεν έχουμε το πνεύμα των Ολυμπιακών Αγώνων. Τριάντα πέντε μέρες πριν πρέπει όλοι μαζί έστω στο τελευταίο νομοσχέδιο, να συμφωνήσουμε και να περάσουμε αυτό το μήνυμα στον κόσμο. Αυτό το νομοσχέδιο μιλάει για τα ολυμπιακά ακίνητα. Και δεν είναι απαραίτητο να περάσει από τη Βουλή, γιατί δεν μιλάει πλέον για διευθύνοντα σύμβουλο, αλλά για ένα διευθυντή. Αυτό το θέμα της αλλαγής του προσώπου το είχε φέρει ήδη το ΠΑΣΟΚ και γι’ αυτό δεν ήταν απαραίτητο να περάσει από τη Βουλή.
      Καθιερώνεται η  άδεια λειτουργίας των ολυμπιακών εγκαταστάσεων μέχρι το τέλος Νοεμβρίου για αποκλειστική και μόνη ολυμπιακή χρήση.
      Θεσμοθετείται το θέμα των διαφημίσεων, καθώς και η εικόνα της πόλης. Ρυθμίζει διάφορες ανάγκες της τελευταίας στιγμής, όπως τα πρατήρια υγρών καυσίμων. Επομένως όλα αυτά είναι θέματα που μόνο την τελευταία στιγμή μπορούν να έρθουν.
      Ρυθμίζει το θέμα των αλλοδαπών αθλητών καθώς και των συνοδών, για να μπορούν να μπουν στη χώρα μας και να πάρουν τις διαπιστεύσεις, ώστε να έχουμε και έναν επιπλέον τουρισμό απ’ αυτούς τους ανθρώπους  και οικονομικά οφέλη. 
      Όσον αφορά τις ανάγκες των δικαστηρίων. Άκουσα από το Συνασπισμό «περιμένουμε να έχουμε αύξηση της βίας τις μέρες εκείνες;» Δεν πρέπει να περιμένεις, πρέπει πριν πεινάσεις να μαγειρέψεις. Επομένως επειδή είναι τόσο σοβαρό το θέμα και η χώρα θα δώσει εξετάσεις σε δισεκατομμύρια κόσμου που θα παρακολουθεί  τους αγώνες, έχουμε υποχρέωση να προλαμβάνουμε και όχι να το κάνουμε τελευταία στιγμή.
       Λογικά, αναστέλλονται όλες οι άδειες καταστημάτων που είναι επικίνδυνα στο να δημιουργηθεί πρόβλημα χωρίς να το θέλουν οι ίδιοι οι καταστηματάρχες.
      Στο άρθρο 13 όπου διαφωνείτε, ο κ. Σφαίρος το 1999 είχε φέρει ενσωματωμένο σε νόμο το θέμα αυτών των ανθρώπων, που καταδεικνύει –για να το φέρνει εξάλλου και η Αντιπολίτευση- ότι υπήρχε δίκιο. Δεν μπόρεσε να το περάσει. Λένε ότι είναι φωτογραφικό το θέμα των εβδομήντα πέντε ατόμων. Φωτογραφικό είναι ότι έμειναν έξω αυτοί και φωτογραφική ήταν η πρόσληψη επί υπουργίας του κ. Λιάνη των διακοσίων ογδόντα πέντε ατόμων, που μπήκαν στη Γενική Γραμματεία Αθλητισμού και έχει όλες τις ενστάσεις το ΑΣΕΠ. Επομένως θα πρέπει μία κυβέρνηση να έχει το θάρρος και εφόσον υπήρχε φωτογραφική καρατόμηση, να δικαιώσει αυτούς τους ανθρώπους, οι οποίοι με κομματικά κριτήρια είχαν φθάσει να είναι εκτός.
    Ακούω στις τηλεοράσεις πρωτοκλασάτα στελέχη του ΠΑΣΟΚ να λένε «δεν κυβερνάτε, γιατί δεν έχετε αλλάξει ακόμη τα δικά μας άτομα». Δηλαδή ότι ακόμα υπάρχουν σε θέσεις κλειδιά άτομα του ΠΑΣΟΚ. Τώρα μας κατηγορείτε ότι προσπαθούμε να βάλουμε τα δικά μας παιδιά. Στο τέλος θα πρέπει να συμφωνήσετε τι από τα δύο κάνουμε. Δεν κυβερνούμε γιατί αφήνουμε τους δικούς σας και επομένως, είναι μία κυβέρνηση όλων των Ελλήνων η Νέα Δημοκρατία ή προσπαθούμε να βάλουμε εβδομήντα πέντε ανθρώπους που είναι «τα δικά μας» παιδιά, γιατί τότε δεν θα είχαμε γίνει κυβέρνηση, αν μόνο με εβδομήντα πέντε θα είχαμε πάρει την Κυβέρνηση;
      Ευχαριστώ.
	(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ο κ. Μαγκριώτης έχει το λόγο.
	ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, σίγουρα στο συζητούμενο νομοσχέδιο υπάρχουν θετικές διατάξεις, οι οποίες είτε είχαν προβλεφθεί και έπρεπε κάποια στιγμή να θεσμοθετηθούν είτε προέκυψαν στην πορεία. Είναι ένα δυναμικό γεγονός η διοργάνωση και η προετοιμασία των Ολυμπιακών Αγώνων και αντικειμενικά προκύπτουν προβλήματα που πρέπει να λυθούν με σχετικές διατάξεις από το Κοινοβούλιο. Όμως υπάρχουν δύο-τρεις διατάξεις που ξεφεύγουν αυτής της αρχής και αυτών των ρυθμίσεων και νομίζω ότι χαρακτηρίζουν τελικά αυτό το σχέδιο νόμου ή το άθροισμα αυτών των διατάξεων.
      Και θα έλεγα ότι φέρνουν την Κυβέρνηση σε δύσκολη θέση γιατί διαψεύδει τον εαυτό της γι’ αυτά που έλεγε χθες αποκαλύπτοντας τις προθέσεις για το μέλλον. Δείχνει το έλλειμμα της προπαρασκευής για τη διαχείριση αυτού του μεγάλου γεγονότος. Αποκαλύπτεται πως η Κυβέρνηση πιστεύει στα θαύματα. Γι’ αυτό και ο κ. Αλογοσκούφης, μετά τη συνεδρίαση του ΕCΟFΙΝ συνεδύασε την έξοδο από το δημοσιονομικό τέλμα, στο οποίο βρίσκεται κατά την εκτίμησή του η οικονομία μας, με το αντίστοιχο θαύμα του Ότο Ρεχάγκελ, με την τακτική που ακολούθησε στο Πανευρωπαϊκό Πρωτάθλημα της Πορτογαλίας για την μεγάλη επιτυχία της Εθνικής μας, επιτυχία για την οποία πρέπει όλοι να είμαστε υπερήφανοι.
      Δυστυχώς, όμως, οι οργανωτές της χθεσινής εκδήλωσης στο Καλλιμάρμαρο δεν κατενόησαν το μήνυμα του Ότο Ρεχάγκελ και της Εθνικής μας, δεν κατενόησαν τις αρετές που ανέδειξε η Εθνική μας ομάδα δηλαδή, το πάθος και την ψυχή που πρέπει να δίνεις σε μια προσπάθεια, αλλά και την οργανωμένη δουλειά που απαιτείται. Δυστυχώς κάνατε αρνητική ταυτοποίηση των θαυμάτων, γιατί δεν μπορώ να καταλάβω πώς το μέγα θαύμα της επιτυχίας της Εθνικής, που ένωσε τους Έλληνες, οδήγησε σε αυτό το φιάσκο του Καλλιμάρμαρου που αδίκησε και τους εμπνευστές ακόμη αυτής της υποδοχής. Αυτό πρέπει να γίνει μάθημα στη Κυβέρνηση και σε όσους άλλους είχαν την ευθύνη αυτής της διοργάνωσης. Μέσα σε ένα εικοσιτετράωρο έκαναν το θαύμα αντιθαύμα.
      Έρχομαι στα τρία σημεία των διατάξεων που θέλω να τονίσω. Κατ’ αρχάς έχουμε το θέμα των Ολυμπιακών Ακινήτων. Εδώ έχουμε ένα νέο αντιθαύμα. Εκεί που η Κυβέρνηση είχε απογειωθεί στην απόλυτη προεκλογική της καταστροφολογία κατά τη συζήτηση αντίστοιχου νομοσχεδίου για τα Ολυμπιακά Ακίνητα, τώρα όχι μόνο έρχεται να επανατοποθετηθεί και να αρνηθεί τον προεκλογικό εαυτό της αλλά πάει μακρύτερα και αποκαλύπτει τη φιλοσοφία και την αντίληψή της και σε άλλους τομείς της δημόσιας ζωής. Ειδικά στις από δω και μπρος προβλεπόμενες αποκρατικοποιήσεις μας αποκαλύπτει πώς βλέπει τη δημιουργική σχέση του δημόσιου τομέα και της ιδιωτικής πρωτοβουλία.
      Σε καμία περίπτωση δεν θέλει να υιοθετήσει διατάξεις και πράξεις για τις οποίες μιλούσε προεκλογικά, γύρω από τη διαφάνεια, γύρω από την παραγωγική αποτελεσματικότητα στις σχέσεις αυτών των δύο πλευρών, που μπορούν να δώσουν θαύματα στην εθνική μας οικονομία για το καλό του κοινωνικού συνόλου. Πράγματι μόνο ως θαύμα μπορεί να χαρακτηριστεί το πόσο γρήγορα η Κυβέρνηση προχωρεί σε ρυθμίσεις, οι οποίες δημιουργούν ένα αντιθαύμα στα Ολυμπιακά Ακίνητα.
      Κατ’ αρχάς κυρία Υπουργέ, πράγματι η δική μας κυβέρνηση άλλαξε τη θέση του διευθύνοντος συμβούλου με τη θέση τουΓ.Δ.. Όμως, κράτησε την ευθύνη στη Βουλή για να ελέγχει, να αξιολογεί και να εγκρίνει την τοποθέτηση του Γ.Δ. Και αυτό δεν έχει τυπική διάσταση, γιατί θα μπορούσατε να μας πείτε ότι αφού είχαμε πλειοψηφία στη Βουλή θα μπορούσαμε να περάσουμε τον οποιονδήποτε. Όταν, όμως, με βάση τους σχετικούς νόμους περνά ο διευθύνων σύμβουλος από τη Βουλή σημαίνει ότι αυτή η εταιρεία και ιδιωτικού δικαίου να είναι, θα είναι κάτω από την κάλυψη του ευρύτερου δημόσιου τομέα και ότι δεν θα μπορείτε στη συνέχεια να θεσμοθετήσετε διατάξεις όπως αυτή του άρθρου 16 παραγράφους ιγ΄ και ιη΄ στις οποίες προβλέπετε την παρέκκλιση από κάθε εθνική διάταξη γύρω από τις προμήθειες και τις αναθέσεις.
      Γι’ αυτό ακριβώς εξαιρείτε την τοποθέτηση του Γ.Δ. Δεν είναι το θέμα αν έγινε από γενικός διευθυντής, διευθύνων σύμβουλος, δεν είναι στην ονοματολογία, αλλά είναι στην ουσία. Εάν παρέμενε στη δικαιοδοσία της Βουλής, τότε καλύπτεται από τον ευρύτερο δημόσιο τομέα και δεν θα έχετε τη δυνατότητα να νομοθετήσετε το άρθρο 16 που ανοίγει το δρόμο για την αυθαίρετη διαχείριση των Ολυμπιακών Ακινήτων. Αυτό, δεν αποτελεί διάψευση των προεκλογικών σας εξαγγελιών ή μια μελαγχολική σκέψη στον πολίτη ότι τελικά ο πολιτικός κόσμος άλλα λέει όταν είναι στην αντιπολίτευση και άλλα όταν είναι στην Κυβέρνηση;
      Δεν θα αναφερθώ και στην άλλη διάταξη, την οποία επίσης αλλάζετε, για την οροφή στις προσλήψεις. Πάντως ό,τι καταγγείλατε προεκλογικά όχι μόνο το υιοθετείτε, αλλά θεσμοθετείτε και διατάξεις που ανοίγουν τους δρόμους της αυθαιρεσίας και είναι χαρακτηριστικό το παράδειγμα για την κατάργηση της οροφής των προσλήψεων στα είκοσι άτομα.
      Επίσης θέλω να πω ότι δεν παρουσιάζετε καμία φιλοσοφία συγκεκριμένη και οργανωμένο σχέδιο που δείχνει το έλλειμμα της προπαρασκευής και προετοιμασίας για την αθλητική, πολιτιστική και οικονομική αξιοποίηση των Ολυμπιακών εγκαταστάσεων.
      Σε δυο σημεία θα αναφερθώ. Κατ’ αρχάς, η HELEXPO της Θεσσαλονίκης, παραχώρησε το εκθεσιακό της κέντρο στην Αθήνα για τις ανάγκες του γραφείου τύπου της ολυμπιακής διαχείρισης. Δεν προβλέπεται πουθενά ούτε υπάρχει δέσμευση παρ’ ότι και η HELEXPO και όλοι οι φορείς της Θεσσαλονίκης την έχουν ζητήσει και ζητούν μια δέσμευση για να προετοιμαστεί η έκθεση για την διοργάνωση των εκθέσεων στην Αθήνα. 
      Ξέρουμε πολύ καλά ότι χρειάζεται τουλάχιστον ένας χρόνος για να προετοιμαστεί, ένα εκθεσιακό έτος. Δεν πρέπει αυτό να περιμένει με τα ολυμπιακά, αν κάποια στιγμή αποφασιστεί να δοθεί ένα μέρος του κέντρου Τύπου στην HELEXPO. Πρέπει να υπάρξει δέσμευση ρητή στη Βουλή για να προετοιμαστεί η HELEXPO για το επόμενο εκθεσιακό έτος. Διαφορετικά μηδενίζεται και με βάση την ανάπτυξη  ιδιωτικών εκθεσιακών κέντρων στην Αθήνα η δυνατότητα της HELEXPO να έχει παρουσία στα εκθεσιακά δρώμενα της Αθήνας και βεβαίως το μέλλον της είναι ζοφερό.
      Κλείνοντας, θέλω να πω ότι η Κυβέρνηση, αφού προχώρησε δύο εικοσιτετράωρα μετά τις εκλογές στην αποστολή της επιστολής προς το ΝΑΤΟ για να συνδράμει επισήμως και αφού βρήκε τελικά πώς έπρεπε να τη ζητήσει ανάμεσα στις αντιφάσεις του Υπουργείου Άμυνας και του Υπουργείου Εξωτερικών αυτή τη βοήθεια του ΝΑΤΟ, που κατά την εκτίμησή μας δεν υπήρχε λόγος να γίνει αυτή η επίσημη αίτηση, είχε πει τότε πως τουλάχιστον η δαπάνη, γιατί πρόκειται για την ασφάλεια της διεθνούς Κοινότητας, θα μοιράζονταν ανάμεσα στα δύο μέρη.
      Σήμερα έρχεται μια τροπολογία η οποία κατά το Γενικό Λογιστήριο εκτιμάται στα 3,5 εκατομμύρια ευρώ η δαπάνη εξ ολοκλήρου του ελληνικού δημοσίου. Αναιτιολόγητα εκτιμώ, και θα πρέπει σ’ αυτό το θέμα να μας διευκρινίσει η Κυβέρνηση, γιατί η αρχική της θέση για τον επιμερισμό αυτών των δαπανών, μετατρέπεται σε ανάληψη εξ ολοκλήρου της ευθύνης από το ελληνικό δημόσιο.
      Κύριε Πρόεδρε, οι Έλληνες πολίτες που πλήρωσαν πολλά για τους Ολυμπιακούς Αγώνες προσδοκούν πολλά αθλητικά, κοινωνικά και οικονομικά οφέλη. Θέλουν να ενισχυθεί το διεθνές κύρος της χώρας αλλά θέλουν πάνω απ’ όλα αυτά που πλήρωσαν, να τα απολαύσουν ως αθλητικό γεγονός, αλλά και ως οικονομική ανταπόδοση με μια σωστή αξιοποίηση, για να μπορέσουν επιτέλους να πιστέψουν τις κυβερνήσεις τους και τις πολιτικές τους ηγεσίες πως, όταν σχεδιάζουν και προγραμματίζουν ένα έργο, θα έχουν αντίκρισμα αλήθειας και τελικά οι θυσίες και οι κόποι στους ίδιους έχουν ανταπόδοση.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στην πρόταση νόμου αρμοδιότητας Υπουργείου Εθνικής Άμυνας: «Ρύθμιση θεμάτων προσωπικού των Ενόπλων Δυνάμεων και άλλες διατάξεις».
      Το λόγο έχει ο κ. Ιωάννης Γιαννέλης-Θεοδοσιάδης. 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, όσοι είχαμε την ευτυχία να ζήσουμε από κοντά το θρίαμβο της Εθνικής μας Ομάδας στην Πορτογαλία θα έχουμε να λέμε ότι συμμετείχαμε στην ιστορικότερη στιγμή του ελληνικού αθλητισμού. Νιώσαμε σε απόλυτο βαθμό την ορμή, το πάθος και τη δύναμη της ελληνικής ψυχής αλλά και διαπιστώσαμε τα ανεξάντλητα αποθέματα των δυνατοτήτων μας. Βέβαια είναι αλήθεια ότι είχαμε ένα πλεονέκτημα σ’ αυτόν τον αγώνα. Είχαμε έναν επιπλέον παίκτη, το δωδέκατο παίκτη, τους ανθρώπους της κερκίδας, οι οποίοι παράλληλα με την Εθνική μας Ομάδα έδιναν το δικό τους τιτάνιο αγώνα χωρίς καμία προσυνεννόηση, χωρίς προπονητή, χωρίς αρχηγούς, χωρίς ταγούς και χωρίς κανέναν να έχει προσχεδιάσει το δικό τους αγώνα, τον οποίο έδιναν μονάχα με τη δική τους ψυχική δύναμη και εδώ είναι το χρέος της πολιτείας στο να διαχειριστούμε σωστά αυτό το πάθος της ελληνικής ψυχής. Έχουμε υποχρέωση ως πολιτεία, αυτή την τεράστια εθνική δύναμη να τη διαχειριστούμε σωστά τόσο εν όψει των επικείμενων Ολυμπιακών Αγώνων όσο και για το μέλλον που έρχεται μπροστά μας. 
      Ο προχθεσινός θρίαμβος υπήρξε η καλύτερη διαφήμιση που μπορούσε να υπάρξει. Δεν ξέρω πώς και σε ποιο βαθμό η Οργανωτική Επιτροπή του 2004 διαφήμισε τους Ολυμπιακούς Αγώνες αλλά δεν είναι και η ώρα να το σχολιάσουμε τώρα. Όμως, αυτό που πρέπει να παραδεχτούμε, είναι ότι τα παιδιά της Εθνικής μας Ομάδας έκαναν -όσο περίεργο και αν φαίνεται αυτό- γνωστό το όνομα της χώρας μας σε λαούς που δεν ήξεραν ότι υπάρχει Ελλάδα. Έμαθαν άνθρωποι ότι εδώ γίνονται Ολυμπιακοί Αγώνες. Συνεπώς αυτό το γεγονός ήταν μία τεράστια διαφήμιση. 
      Στο σημείο αυτό, θα ήθελα και εγώ να σχολιάσω με τη σειρά μου την κριτική που έγινε από ορισμένους συναδέλφους της Αντιπολίτευσης στο σχέδιο νόμου το οποίο έρχεται, ένα σχέδιο νόμου το οποίο καλύπτει κενά που άφησαν τα έξι προηγούμενα ολυμπιακά νομοσχέδια και κενά τα οποία παρουσιάστηκαν στο ενδιάμεσο.
      Εδώ, θα κάνω και εγώ το ρητορικό ερώτημα σε σχέση με κάποιο σχόλιο του κυρίου Χριστοδουλάκη, ότι αυτό το σχέδιο νόμου ρυθμίζει τετριμμένα θέματα. Άραγε είναι τετριμμένο θέμα το γεγονός ότι, εάν δε δοθεί η άδεια λειτουργίας των ολυμπιακών εγκαταστάσεων, δεν μπορούν να γίνουν οι Ολυμπιακοί Αγώνες; Γιατί; Αφού, όπως είπε ο εισηγητής σας, ήταν έτοιμος ο σχετικός νόμος από το Δεκέμβριο μήνα, γιατί δε λειτούργησε και αναγκάστηκε η Κυβέρνηση αυτή τη στιγμή –την τελευταία στιγμή, θα πω εγώ- να φέρει προς ψήφιση αυτό το άρθρο, ώστε να μπορέσουν να γίνουν οι Ολυμπιακοί Αγώνες;
      Και αναρωτιέται στη συνέχεια ο εισηγητής της Αξιωματικής Αντιπολίτευσης: «Ναι», λέει «αλλά αυτό ρυθμίζει τα θέματα για περιορισμένο χρονικό διάστημα, μέχρι 30/11/2004. Δε ρυθμίζει τα θέματα για το μετέπειτα χρόνο». Μα, εσείς δε ρυθμίσατε το σχετικό θέμα για να γίνουν οι Ολυμπιακοί Αγώνες και αναρωτιέστε, γιατί εμείς δεν το ρυθμίζουμε για μετά την 30/11/2004; Μα, ακριβώς επειδή πρόκειται για ένα κατεπείγον σχέδιο νόμου, δε θέλουμε να δεσμεύσουμε το Σώμα και με όλες τις υπόλοιπες διατάξεις που περιέχει. Θα έρθει η ώρα που θα δοθεί η άδεια για τη λειτουργία των υπολοίπων ολυμπιακών εγκαταστάσεων.
      Άλλωστε, υπάρχει ο νόμος, υπάρχουν οι γενικές διατάξεις οι οποίες καθορίζουν πώς θα ληφθεί η άδεια λειτουργίας μιας αθλητικής εγκατάστασης, ενός χώρου που δέχεται ανθρώπους. Υπάρχει ο νόμος.
      Αν ακολουθούσαμε τις χρονοβόρες διαδικασίες και δε φέρναμε το νομοσχέδιο αυτό και θέλαμε να πάει σύμφωνα με το νόμο που ισχύει, τότε θα έπρεπε να περάσει η περίοδος των Ολυμπιακών Αγώνων και στη συνέχεια να έρθουμε και να πάρουμε την άδεια.
      Συνεπώς νομίζω ότι είναι ένα νομοσχέδιο το οποίο υπήρχε ανάγκη να έρθει και δεν είναι πεδίο αντιπαράθεσης αυτό. 
      Άκουσα πολλές απόψεις και σέβομαι τις απόψεις της Αντιπολίτευσης, δεν άκουσα όμως θέσεις στα συγκεκριμένα άρθρα. Δηλαδή τι έπρεπε, στο άρθρο 1 να μην έρθει αυτή η διάταξη; Είναι τετριμμένη διάταξη; Στο άρθρο 2 τι έπρεπε να κάνουμε για να καλύψουμε αυτό το φαινόμενο της άθλιας διαφήμισης με τον τρόπο τουλάχιστον που ξέρουμε ότι διεξάγεται στην Ελλάδα, που ο καθένας διαφημίζει ό,τι θέλει, όπου θέλει, με όποιον τρόπο θέλει; Δεν έπρεπε δηλαδή να υπάρξει μία τάξη στο θέμα αυτό και η δυνατότητα που δίνεται στον εισαγγελέα για τη λήψη αστυνομικής φύσεως μέτρων; Μα, αυτή η διάταξη υπάρχει και όσοι είμαστε νομικοί το γνωρίζουμε. Γνωρίζουμε ότι ο εισαγγελέας σε διαφορές που υπάρχουν μεταξύ των Οργανισμών Τοπικής Αυτοδιοίκησης και του δημοσίου και ενός ιδιώτη μπορεί να λάβει αυτά τα αστυνομικά μέτρα, απλώς υπάγονται στις περιπτώσεις αυτές και τα θέματα των Ολυμπιακών Αγώνων. Δεν είναι κάτι καινούργιο. Και βέβαια είναι αστυνομικής φύσεως η διάταξη αυτή του Εισαγγελέα Πρωτοδικών, αλλά αυτό προβλέπεται ήδη από τις γενικές διατάξεις του Κώδικα Πολιτικής Δικονομίας. Αλλά δεν εισάγουμε κάτι καινούργιο και δεν υπάρχει λόγος να λέμε ότι γίνονται όλα αυτά με έναν έκτακτο τρόπο που παραπέμπει σε άλλες λογικές. Ελπίζω αυτές οι προσωπικές απόψεις να μην εκπροσωπούν και τα κόμματα των όσων εκφράζουν αυτές τις θέσεις.
      Θα πάμε στο άρθρο 3 για την κυκλοφορία των θεατών και των αθλητών. Πρέπει να μπει κάποια τάξη. Θα έρθουν εκατομμύρια άνθρωποι αυτές τις ημέρες. Δεν πρέπει να υπάρχει κάποια τάξη στο θέμα της κυκλοφορίας;
      Έρχομαι εδώ να σχολιάσω το θέμα της τελετής υποδοχής. Φιάσκο το χαρακτήρισαν. Άλλος το χαρακτήρισε ως καπηλεία. Ας υπάρχει ολίγη γενναιότης! Μόνο είκοσι τέσσερις ώρες υπήρχαν για να μπορέσει να οργανωθεί αυτή η θαυμάσια εκδήλωση όπου εκατοντάδες χιλιάδες άνθρωποι μέσα και έξω από το Εθνικό Στάδιο οργάνωσαν αυτήν την εκδήλωση μόνοι τους, χωρίς να υπάρχει καμία προσυνεννόηση και ήρθαν για να συμμετάσχουν στην εκδήλωση τιμής προς τους πραγματικούς ήρωες, τους ποδοσφαιριστές. Έγιναν λάθη. Σε είκοσι τέσσερις ώρες είναι λογικό να γίνουν λάθη. Τι σημαίνει αυτό; Ότι δεν έπρεπε να γίνει η οργάνωση; Ποια είναι η καπηλεία στην οποία αναφέρθηκαν; Συμμετείχαν και ο Πρωθυπουργός, ο Αρχηγός της Αξιωματικής Αντιπολίτευσης, Βουλευτές, Υπουργοί, ο Δήμος, οι εκπρόσωποι όλων των κομμάτων. Πού είναι η καπηλεία;
      Πιστεύω, λοιπόν, ότι σε τέτοια θέματα δε θα πρέπει να υπάρχει έντονη πολιτική αντιπαράθεση. Υπάρχουν τόσοι τομείς στους οποίους μπορούν τα κόμματα και εμείς οι Βουλευτές να ασκήσουμε την αντιπολιτευτική μας δραστηριότητα. Νομίζω ότι τουλάχιστον μέχρι την ημέρα που θα γίνουν οι Ολυμπιακοί Αγώνες, πρέπει να υπάρχει μία συναίνεση που φάνηκε ότι υπήρχε στην αρχή μέσα στην επιτροπή, όταν πρωτοσυζητήθηκε αυτό το νομοσχέδιο και η οποία, δυστυχώς, χάλασε με ορισμένες εκφράσεις οι οποίες δεν ήταν θετικές, δεν επιτρεπόταν μέσα σε αυτή την Αίθουσα να ακουστούν λέξεις όπως «καπηλεία» και «φιάσκο» για μια οργάνωση όπου συμμετείχε με την ψυχή της όλη η Ελλάδα. 
      Βλέπαμε προχθές ανθρώπους να κατεβαίνουν με τις σημαίες, νέοι, γέροι, παιδιά, για να γιορτάσουν αυτό το γεγονός. Ας έγιναν και δυο λάθη, δε συγχωρούμε τα λάθη, δε βλέπουμε το αποτέλεσμα που το μετέδωσαν όλες οι τηλεοράσεις σε όλο τον κόσμο και έφτασε αυτή η ιστορία στα πέρατα της γης και έγινε η καλύτερη διαφήμιση για την Ελλάδα; 
      Νομίζω ότι πρέπει σε τέτοια θέματα να υπάρχει μία ιδιαίτερη συμπεριφορά και θα βρούμε εμείς τα πολιτικά κόμματα και οι Βουλευτές το χρόνο και τις δυνατότητες να ασκήσουμε την αντιπολίτευσή μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Σοφία Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κυρίες και κύριοι συνάδελφοι, τελικά η μπάλα μάς ενώνει ή μας χωρίζει; Πρέπει να αναρωτηθούμε, διότι τις τελευταίες μέρες ζήσαμε τον ενθουσιασμό και την υπερβολή, την καλή υπερβολή, και τώρα έχουμε περάσει ακριβώς στο αντίθετο συναίσθημα, την υπερβολή της κριτικής. Νομίζω ότι ο αγώνας τελείωσε και φέραμε ένα πολύ καλό αποτέλεσμα. Ξεκινούν νέοι αγώνες τώρα και αντί να καθόμαστε να εστιάζουμε σε κάτι που ανήκει στο παρελθόν και που μπορεί να μας διδάξει για το μέλλον, πρέπει να κοιτάξουμε τώρα τη διοργάνωση των Ολυμπιακών Αγώνων για να είναι πετυχημένοι και για να μας κάνουν όλους υπερήφανους.
      Θα ήθελα να αναφερθώ σ’ ένα σχόλιο του κ. Χριστοδουλάκη, που είπε ότι η Νέα Δημοκρατία  διακατέχεται από σύνδρομο δυσφήμισης του ΠΑΣΟΚ. Νομίζω ότι το πιο απλό που κανείς μπορεί να πει είναι ότι η Ελλάδα δε γυρίζει γύρω από τη σφαίρα του ΠΑΣΟΚ αυτή την ώρα. Η Ελλάδα αντιμετωπίζει τα προβλήματα, κανείς δεν ασχολείται με το να δυσφημίσει την Αξιωματική Αντιπολίτευση. Νομίζω το γεγονός ότι είμαστε τριάντα οκτώ μέρες πριν από τους Ολυμπιακούς Αγώνες και ακόμη καταβάλλονται τεράστιες προσπάθειες για να ολοκληρώσουμε ένα έργο που έπρεπε, όπως όλοι ξέρουμε και έχουμε χιλιάδες φορές πει, να έχει ολοκληρωθεί μήνες πριν, δείχνει ότι η Κυβέρνηση ασχολείται με το να πετύχουμε να τελειώσουμε το έργο που ξεκίνησε τα προηγούμενα χρόνια, να πετύχουμε στους Ολυμπιακούς Αγώνες. Κανείς δεν επενδύει χρόνο σε άγονη κριτική και κυρίως σε μια εκστρατεία δυσφήμισης της Αξιωματικής Αντιπολίτευσης.
      Θα ήθελα να πω δύο λόγια για το πού βρισκόμαστε σήμερα. Πράγματι, το ολυμπιακό αυτό νομοσχέδιο έρχεται για να καλύψει κενά που υπήρχαν και που πρέπει να ρυθμιστούν πριν από την έναρξη των Ολυμπιακών Αγώνων. Θα ήθελα, όμως, να πω ως Βουλευτής Μεσσηνίας, Βουλευτής της περιφέρειας, ότι με απασχολεί ιδιαίτερα και ένα σχόλιο που έκανε η κ. Πετραλιά στην Επιτροπή Μορφωτικών Υποθέσεων, το θέμα των εισιτηρίων. Δεν είναι ξεκάθαρο πόσα τελικά εισιτήρια έχουν πουληθεί ή δεν έχουν πουληθεί. Αυτό δεν είναι το ζητούμενο. Το ζητούμενο είναι ότι δεν έχει νιώσει η περιφέρεια την ανάγκη συμμετοχής στους Ολυμπιακούς Αγώνες. Αυτό είναι πρόβλημα. Νομίζω ότι θα έπρεπε να υπάρξει μία εκστρατεία ενημέρωσης της περιφέρειας για το πώς μπορούν να φτάσουν εδώ και για το πόσο πραγματικά δεν πρέπει να χάσουν την ευκαιρία να παρακολουθήσουν κάποια αθλήματα.
      Έχω ερωτηματικά γύρω από το αν θα πρέπει τελικά το κράτος να αγοράσει εισιτήρια, ενδεχομένως να μοιράσει για να γεμίσουν τα γήπεδα. Έχουμε και εμείς μία ηθική υποχρέωση ως Έλληνες. Αλλά για να μπορούμε να εκπληρώσουμε αυτή την υποχρέωση πρέπει να πιστέψουμε στους Ολυμπιακούς. Δε σας κρύβω ότι και εμένα η επιτυχία της Εθνικής στο ποδόσφαιρο με έχει κάνει ξαφνικά να σκέφτομαι σε ποια αγωνίσματα μπορώ να πάω, κάτι το οποίο δε με είχε απασχολήσει τον προηγούμενο καιρό. Ήμουν και εγώ ένας από αυτούς τους κατοίκους της περιφέρειας που ένιωθα ότι αυτοί οι Ολυμπιακοί σχεδόν δεν αφορούν την επαρχία και θα πω γιατί το λέω αυτό. 
      Νομίζω ότι υπάρχει επικοινωνιακό κενό. Ενώ υπήρχε μία σύμβαση της «Αθήνας 2004» με περιφερειακά μέσα ενημέρωσης «Ολυμπιάδα όλη η Ελλάδα» αυτή η προσπάθεια όχι μόνο δε συνεχίστηκε, αλλά δεν ενισχύθηκε και με επικοινωνιακά μηνύματα, δηλαδή πώς θα γίνει να φτάσει το μήνυμα στους κατοίκους της περιφέρειας αυτή τη μέρα για το πόσο πραγματικά θα χάσουν αν δεν έρθουν στους Αγώνες. Δεν είναι ο στόχος μας πραγματικά να γεμίσουμε τα γήπεδα με ανθρώπους που θέλουν να είναι εκεί;
       Νομίζω ότι πρέπει να αξιοποιηθεί η δυνατότητα που δίνουν και τα περιφερειακά μέσα ενημέρωσης και να καλλιεργηθεί και ένα κλίμα στην περιφέρεια μέσω των δήμων, μέσω όλων των εκπροσώπων και με εμάς, ώστε να διευκολύνουμε και τους ανθρώπους αυτούς να αφήσουν τα αυτοκίνητά τους και να βρουν ένα τρόπο να συμμετέχουν, διότι δεν είναι ούτε όλα τα αγωνίσματα πανάκριβα ούτε όλα τα εισιτήρια πανάκριβα και νομίζω ότι αξίζει ο καθένας από εμάς να συμμετάσχει σε αυτή την υπόθεση.
      Επειδή μιλήσαμε αρκετά και για τις χαμένες ευκαιρίες, νομίζω ότι χρειάζεται μια επισήμανση. Στο τέλος των Ολυμπιακών Αγώνων πρέπει η Ελλάδα να ξεκινήσει εκστρατεία προβολής της Ελλάδας στο εξωτερικό, διότι ό,τι έχει γίνει έχει γίνει. Η εντύπωση για το πώς διοργανώθηκαν οι Ολυμπιακοί Αγώνες με αυτές τις δυσκολίες έχει ήδη αποκρυσταλλωθεί στην κοινή γνώμη μέσα από τον τρόπο με τον οποίο μας προέβαλαν και ανέδειξαν τα προβλήματα τα Μέσα Μαζικής Ενημέρωσης. Γι’ αυτό, όμως, επικοινωνιακά η Ελλάδα πρέπει να δώσει τη μάχη των εντυπώσεων μετά τους Ολυμπιακούς Αγώνες. Αν όλα πάνε καλά, θα είναι πραγματικά πολύ πετυχημένοι  και ασφαλείς αγώνες. Διότι ό,τι και να πει κανείς τώρα και για την ασφάλεια και για την επιτυχία και για τα έργα είναι μάταιο. Τα έργα ή θα γίνουν ή δε θα γίνουν. Οι αγώνες ή θα πετύχουν ή δε θα πετύχουν. Θα είναι ασφαλείς ή δε θα είναι. Εμείς κάνουμε ό,τι είναι ανθρωπίνως δυνατό, για να πετύχουμε. Στο τέλος, όμως, πρέπει να δαπανήσουμε και χρήματα αλλά και μεγάλη προσπάθεια για να αλλάξουμε αυτή την εικόνα.
      Θεωρώ ότι είναι μείζον. Διότι όλα αυτά που λέμε τώρα για την τουριστική προβολή δεν θα μπορέσουν να καλυφθούν, αν δεν έρθουμε εμείς να στείλουμε μήνυμα για τη χώρα μας στη συνέχεια. Ξέρετε ότι είναι πολύ πιο εύκολη η διάδοση της αρνητικής πληροφόρησης από τη θετική. Ένα θετικό μήνυμα για να περάσει σε κάθε πολίτη της γης χρειάζεται πολύ μεγαλύτερη προσπάθεια. Είναι αποδεδειγμένο αυτό.
      Να πω και κάτι τελευταίο, επειδή πολλά έχουν ειπωθεί και για το θέμα της ακρίβειας. Νομίζω ότι πρέπει όλοι οι Έλληνες να κάνουν μια φιλότιμη προσπάθεια. Διότι πράγματι, ενώ το Υπουργείο Ανάπτυξης προσπαθεί να πάρει όλα τα δυνατά μέτρα, για να αντιμετωπίσει αυτό το κύμα ακρίβειας, σας λέω ως καταναλωτής ότι η κατάσταση έχει ξεφύγει. Γιατί; Με ποια έννοια το λέω αυτό; Γιατί παρ’ όλες τις συμφωνίες και τις προσπάθειες, δεν έχουμε μάθει ακόμη να λειτουργούμε συλλογικά, για να ενισχύσουμε τον τελικό μας στόχο. Νομίζω ότι πρέπει και ως πολίτες και ως πολιτικοί να βοηθήσουμε την προσπάθεια αυτή του Υπουργείου Ανάπτυξης, για να μπορούμε και σε αυτόν τον τομέα, για τον οποίο πολλά έχουν γραφεί και έχουν ειπωθεί, να πετύχουμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντζάκου για το σύντομο του χρόνου.
      Το λόγο τώρα έχει η Αναπληρωτής Υπουργός Πολιτισμού κ. Φάνη Πάλλη-Πετραλιά.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, δεν θα ήταν δυνατό, ξεκινώντας και εγώ την ομιλία μου, να μην αναφερθώ στο θρίαμβο της εθνικής μας ομάδας, στη μεγάλη επιτυχία για την παγκόσμια κοινή γνώμη του ελληνικού αθλητισμού. Θα ήθελα να τονίσω ότι τα παιδιά αυτά μάς έστειλαν ένα μήνυμα και μας έδωσαν ένα δίδαγμα. 
      Πρώτα απ’ όλα το δίδαγμα που μας έδωσαν είναι ότι, όταν εμείς οι Έλληνες είμαστε ενωμένοι και βάζουμε στόχους, τα καταφέρνουμε πάντοτε. Αυτά τα παιδιά μας δόξασαν, μας ένωσαν, μας ενέπνευσαν. Μας έδωσαν το δίδαγμα ότι η πίστη, η αγωνιστικότητα, η μεθοδικότητα, η αυτοκυριαρχία, η αυτοπεποίθηση και η ομαδικότητα είναι εκείνα που μπορούν να οδηγούν σε κορυφές.
      Κυρίες και κύριοι συνάδελφοι, η επιτυχία της εθνικής μας ομάδας είχε και μια άλλη διάσταση.
Οι αθλητές μας λειτούργησαν ως σύγχρονοι «σπονδοφόροι κήρυκες» των  Ολυμπιακών Αγώνων και μετέφεραν το μήνυμα «Αθήνα-Ολυμπιακοί Αγώνες» σε όλο τον κόσμο. Μας έκαναν ένα πολύ μεγάλο δώρο. Το επικοινωνιακό έλλειμμα των δύο ετών κατά τη διάρκεια των δαπανών των οποίων ουσιαστικά τίποτα δεν έχει γίνει για τη διαφήμιση των Ολυμπιακών Αγώνων της Αθήνας, τα μέχρι σήμερα κατεξοχήν αρνητικά δημοσιεύματα, ουσιαστικά ανετράπησαν, χάρη στη μεγάλη επιτυχία της Εθνικής μας Ομάδος. Στις τριάντα εννέα ημέρες που απομένουν ακόμη, ας προσπαθήσουμε να διατηρήσουμε αυτό το κλίμα -και το έχουμε κάνει ως Κυβέρνηση- στο διεθνή χώρο για την καλύτερη διαφήμιση των Ολυμπιακών Αγώνων της Αθήνας.
      Κυρίες και κύριοι συνάδελφοι, επειδή άκουσα και από τους συναδέλφους της Αντιπολίτευσης να λέγεται κατά κόρον ότι αυτό το νομοσχέδιο ήρθε στο παρά πέντε και ο εισηγητής είπε ότι το νομοσχέδιο δεν είναι μελετημένο, θα ήθελα να ξεκινήσω με μία διαπίστωση. Η πρώτη κίνηση που έκανα, όταν ανέλαβα το συγκεκριμένο Υπουργείο, ήταν να ζητήσω το νομοσχέδιο που θεωρείτο ότι ήταν έτοιμο και που ρύθμιζε τα ολυμπιακά θέματα από τους συμβούλους των Υπουργών που ακόμη ήταν εκεί, από τις νομικές υπηρεσίες των Υπουργείων, από τους ίδιους τους συνεργάτες των Υπουργών που βρίσκονταν στο Υπουργείο πριν από μένα. Τέτοιο νομοσχέδιο δεν υπήρχε. Δεν υπήρχε καν σε μορφή, αν θέλετε, πρωτόλειου, δεν υπήρχε τίποτα, ώστε να το φέρουμε γρηγορότερα. Και βέβαια με αυτό ούτε ευθύνες θέλω να επιρρίψω -δεν είναι η ώρα να κάνουμε κριτική- ούτε να μηδενίσω το έργο που έγινε αυτά τα χρόνια από την προηγούμενη Κυβέρνηση. Έγινε έργο. Αλίμονο αν δεν είχε γίνει όλα αυτά τα χρόνια. Όμως, κύριοι συνάδελφοι, ερχόμαστε τώρα, στο παρά πέντε, να ρυθμίσουμε θέματα που έπρεπε από καιρό να είχαν ρυθμιστεί. Και δεν είναι μόνο αυτά τα θέματα, κύριοι συνάδελφοι, η αγωνία και η ανησυχία είναι καθημερινή. Έπρεπε εδώ που βρισκόμαστε τώρα να ήμασταν δέκα μήνες πριν. Είμαστε τριάντα εννέα ημέρες πριν από τους αγώνες και υπάρχουν προβλήματα. Σε πόσα σημεία δεν υπάρχουν εργοτάξια; Είμαστε τριάντα εννέα ημέρες πριν τους αγώνες και αυτή την ώρα διαμορφώνουμε περιβάλλοντες χώρους, αντί να φυτεύουμε το τελευταίο λουλούδι. Αυτή την ώρα που μιλάμε, τριάντα εννέα ημέρες πριν, έπρεπε να πλένονται οι εγκαταστάσεις, γιατί τα εργοτάξια πρέπει να καθαριστούν από τα χώματα όλων αυτών των χρόνων. Και δεν έχουμε ξεκινήσει. Γιατί δεν έχουμε ξεκινήσει; Διότι καθυστερήσαμε, κυρίες και κύριοι συνάδελφοι. Γιατί αυτά που έπρεπε να έχουν γίνει, δεν έγιναν. Διότι βρήκαμε έργα με τα οποία δεν είχε κανείς ασχοληθεί. Δεν είχαν προβλεφθεί το καλώδιο της μέσης τάσης επάνω στο ΟΑΚΑ και οι υποσταθμοί της ΔΕΗ, διότι από τις δημοπρατήσεις, από και τις εργολαβίες είχαν αφαιρεθεί οι περιβάλλοντες χώροι ή δεν είχαν καν προβλεφθεί. Και αυτήν την ώρα τι κάνουμε; Όλοι μαζί τρέχουμε να προλάβουμε. Μάχη με το χρόνο δίνουμε. Ξέρετε κάτι; Σήμερα η μάχη είναι ώρα με την ώρα.
      Οι διαπραγματεύσεις και κυρίως οι πιέσεις που ασκούμε προς τους κατασκευαστές είναι του τύπου «μπορείτε να το έχετε έτοιμο αύριο στις 15.00, ώστε να μπει το άλλο συνεργείο μέχρι τις 23.00 και για όλη νύχτα και στη συνέχεια να μπορέσουν να μπουν και τα άλλα συνεργεία»; Έχουμε πια να κάνουμε με την ώρα. Η μάχη πλέον δίνεται ώρα-ώρα, κύριοι συνάδελφοι.
      Αυτό βέβαια είναι το έβδομο νομοσχέδιο που έρχεται και είναι το τελευταίο ολυμπιακό νομοσχέδιο. Αλλά πρέπει να ρυθμιστούν θέματα. Το συγκεκριμένο νομοσχέδιο ρυθμίζει τα πρακτικά και όχι βέβαια τα τετριμμένα θέματα. Γιατί εάν ήταν τετριμμένα, αυτά έπρεπε ήδη να έχουν ρυθμιστεί προ πολλού. Σαφώς ρυθμίζονται θέματα πολλών Υπουργείων, Υπουργείων τα οποία άμεσα ή έμμεσα εμπλέκονται με τους Ολυμπιακούς Αγώνες. Επίσης ρυθμίζονται θέματα και της Οργανωτικής Επιτροπής.
      Εμείς ως Υπουργείο Πολιτισμού που έχει το θεσμικό ρόλο να συντονίζει την ολυμπιακή προετοιμασία, επεξεργαστήκαμε αυτό το νομοσχέδιο, το φέραμε και το παρουσιάζουμε σήμερα στη Βουλή. Βεβαίως εδώ θέλω να πω ότι στην Επιτροπή της Βουλής το κλίμα ήταν θετικό. Σε πολλά συμφωνήσαμε και θα έλεγα ότι και πολλά άρθρα και η Αξιωματική Αντιπολίτευση αλλά και η Αντιπολίτευση στο σύνολό της τα ψήφισε.
      Κύριοι συνάδελφοι, με τα πρώτα άρθρα ρυθμίζεται το θέμα της λειτουργίας των σταδίων και των λοιπών εγκαταστάσεων. Οι επιτροπές θα έπρεπε εδώ και πάρα πολύ χρόνο να λειτουργούν. Όμως, οι πρώτες επαφές έχουν γίνει. Είναι ένα θέμα πάρα πολύ σοβαρό και πάρα πολύ δύσκολο. Ήδη οι επιτροπές λειτουργούν, ήδη οι προσπάθειες γίνονται. Είναι μια πολύπλοκη διαδικασία γιατί οι άδειες αφορούν κυρίως την πυρόσβεση -και εκεί είναι οι περισσότερες δυσκολίες- όπως επίσης και το σύνολο των εγκαταστάσεων.
      Είναι τελείως ανέφικτο να δοθούν οι άδειες με άλλους ρυθμούς, ει μη μόνο νομοθετώντας εδώ σήμερα. Βεβαίως θα πω ότι θα ισχύουν μέχρι τις 30.11.2004. Από την Αξιωματική Αντιπολίτευση τόσο ο εισηγητής κ. Σπηλιόπουλος όσο και ο κ. Βενιζέλος κατά τη συζήτηση στην Επιτροπή Μορφωτικών Υποθέσεων είχαν προτείνει αυτές οι άδειες να είναι κανονικές και όχι προσωρινές.
      Θα σας έλεγα ότι ήταν πολύ ελκυστική η πρόταση. Επιφυλάχθηκα να απαντήσω στην επιτροπή γιατί έπρεπε να συζητήσω με τα συναρμόδια Υπουργεία και τις υπηρεσίες. Πρέπει να σας πω ότι οι εγκαταστάσεις σε πολλές περιπτώσεις είναι διαφορετικές τώρα σε σχέση με το πώς θα γίνουν, αφού αποξηλωθούν και τα λεγόμενα overlays και βεβαίως έχουν και άλλες λειτουργίες κατά τη διάρκεια των Ολυμπιακών Αγώνων. Αυτές κυρίως οι παρεμβάσεις εξυπηρετούν αποκλειστικά και μόνο τους Ολυμπιακούς Αγώνες. 
      Απαντώ λοιπόν στην Αντιπολίτευση που είχε κάνει τη συγκεκριμένη πρόταση: Καμία υπηρεσία ούτε η Πυροσβεστική ούτε το ΥΠΕΧΩΔΕ δεν μπορεί να συμφωνήσει. Είναι πολύ δύσκολο να συναινέσουν όλες οι υπηρεσίες και -αν θέλετε- είναι και επικίνδυνο. 
      Θα συνέφερε πολύ περισσότερο στα Υπουργεία να υπάρχει μια άδεια η οποία να είναι μόνιμη, αλλά αφ’ ενός αυτό δεν θα ήταν δημοκρατικό και αφ’ ετέρου η χρήση πολλών από τις εγκαταστάσεις είναι και επικίνδυνη, εάν αφήσουμε τις εγκαταστάσεις με τις ίδιες αυτές άδειες να λειτουργήσουν μετά τους Ολυμπιακούς Αγώνες με αντικείμενα, όπως είναι τα overlays.
      Η έκδοση αυτής της άδειας προβλέπεται να γίνει μ’ έναν ενιαίο τρόπο ύστερα από την εισήγηση των ειδικών επιτροπών που θα εξετάζουν όλα αυτά τα στοιχεία. Οι επιτροπές ήδη έχουν αρχίσει και λειτουργούν.
Εδώ θα κάνω μία παρατήρηση. Θα σημειώσω ότι στο Σίδνεϋ για να δοθεί η άδεια για τις εγκαταστάσεις, υπέγραψε ο ίδιος ο Πρωθυπουργός της Αυστραλίας.
      Υπαίθρια διαφήμιση. Η υπαίθρια διαφήμιση στη χώρα μας έχει πάρει πολύ μεγάλες και θα έλεγα, ανεξέλεγκτες διαστάσεις τα τελευταία χρόνια. Ήδη με αφορμή τους Ολυμπιακούς Αγώνες -από το 1998 το πρώτο νομοσχέδιο και σε όλα τα άλλα- δεν υπήρξε ολυμπιακό νομοσχέδιο στο οποίο να μην ήρθαν ρυθμίσεις για την υπαίθρια διαφήμιση χωρίς, όμως, να έχουν εφαρμοστεί αυτές, διότι δεν υπήρχε από την αρχή ένας φορέας ο οποίος να χρηματοδοτηθεί για να κάνει και την αποξήλωση των πινακίδων, αλλά θα μπορούσα να πω ότι δεν υπήρχε και έντονη πολιτική βούληση. Τους τελευταίους μήνες ανετέθη στην Εταιρεία της Ενοποίησης των Αρχαιολογικών Χώρων να κάνει αυτή την αποξήλωση στον ευρύτερο χώρο, το λεγόμενο «ιστορικό κέντρο». Παρ’ όλα αυτά είναι ανάγκη με το σημερινό νομοσχέδιο να ψηφιστούν κάποιες διατάξεις που βοηθούν στο να μπορέσει να γίνει καλύτερα η αποξήλωση ορισμένων πινακίδων, σύμφωνα και με τη σύμβαση την οποία η Οργανωτική Επιτροπή έχει υπογράψει με τη Διεθνή Ολυμπιακή Επιτροπή.
      Σήμερα στους βασικούς ολυμπιακούς άξονες και στους χώρους των ολυμπιακών εκδηλώσεων θα απαγορεύονται οι πινακίδες, αποξηλώνονται οι παράνομες διαφημίσεις και απαγορεύεται η κινητή διαφήμιση στο ολυμπιακό οδικό δίκτυο και στο κέντρο της Αθήνας, καθώς και η εναέρια διαφήμιση.
      Εδώ πρέπει να πω ότι ο κ. Βενιζέλος στην ολιγόλεπτη παρουσία του στην επιτροπή με την παρέμβασή του πρότεινε η διαδικασία της αποξήλωσης να γίνεται με διοικητική πράξη, με απόφαση Υπουργού και όχι με εισαγγελική παρέμβαση.
      Θεωρώ ότι ήταν καλοπροαίρετη η πρόταση, πλην, όμως, οι νομικές υπηρεσίες διαμηνύουν ότι η διαδικασία αυτή έχει πάρα πολλά νομικά και συνταγματικά προβλήματα. Προκειμένου, λοιπόν, να έχουμε άλλου είδους παρενέργειες και εμπλοκές παραμένουμε στην αρχική διατύπωση.
      Το θέμα το οποίο έθεσε ο κύριος εισηγητής του Κομμουνιστικού Κόμματος Ελλάδος, σχετικά με τη διάρκεια της απαγόρευσης της διαφήμισης, είναι σημαντικό.
      Πρέπει να σας πω, κύριοι συνάδελφοι του Κομμουνιστικού Κόμματος -όπως εξάλλου σας είπα και στη επιτροπή- ότι το είδα με πολύ θετική διάθεση, διότι εν όψει και του Φεστιβάλ της ΚΝΕ είναι βέβαιον ότι θέλετε να προχωρήσετε σε διαφήμισή του. Σας άκουσα να κάνετε την πρόταση για το τέλος των Ολυμπιακών Αγώνων. Δηλαδή, να λήξει η απαγόρευση γύρω στις 29 Αυγούστου. Έχουμε και τους Παραολυμπιακούς.
      Νομίζω, κύριοι συνάδελφοι, ότι μπορούμε να μειώσουμε το χρόνο της απαγόρευσης, δηλαδή να μην είναι μέχρι τέλος Σεπτεμβρίου. Θα ήταν μία λογική ημερομηνία η 5 Σεπτεμβρίου η οποία νομίζω ότι καλύπτει κι εσάς, ώστε να έχετε κι ένα χρονικό διάστημα για τη διαφήμιση του Φεστιβάλ. 
      Όσον αφορά τα θέματα του Υπουργείου Μεταφορών είναι πολύ φυσικό, κύριοι συνάδελφοι, να χρειαστούν ρυθμίσεις. Είμαστε μία ολυμπιακή πόλη. Σ’ όλους τους Ολυμπιακούς Αγώνες πάντοτε ισχύουν ειδικοί κανόνες. Υπάρχουν ολυμπιακές μεταφορές, υπάρχουν ολυμπιακές ρυθμίσεις. Βεβαίως μην ξεχνάμε και το γεγονός ότι οι Ολυμπιακοί Αγώνες της Αθήνας με διακόσιες δύο χώρες να μετέχουν, με δεκαεπτά χιλιάδες αθλητές, μ’ έναν αριθμό δημοσιογράφων που ακούγεται ότι μπορεί με τους μη διαπιστευμένους να φτάσει τις είκοσι χιλιάδες, με τα μέλη της ολυμπιακής οικογένειας, με τους θεατές. Και μην ξεχνάμε ότι είναι οι πρώτοι Ολυμπιακοί Αγώνες που γίνονται μετά την 11η Σεπτεμβρίου: κάτι το οποίο και άλλαξε το τοπίο και άλλαξε το σκηνικό. Πρέπει να το παραδεχτούμε.
      Είναι προσωρινή, λοιπόν, η άδεια και λειτουργία των πρατηρίων καυσίμων. Δίνω μία απάντηση στα ερωτήματα των συναδέλφων. Είναι μόνο ο χορηγός ο οποίος κάνει προσωρινές εγκαταστάσεις με συστήματα ασφάλειας -να πούμε ότι δεν είναι ανεξέλεγκτοι με όροι που λαμβάνονται οι άδειες, είναι με κανονικές άδειες, δεν είναι κατ’ εξαίρεση άδειες- πλην όμως στα συγκεκριμένα σημεία και του συγκεκριμένου χορηγού.
      Είναι απαραίτητο να γίνουν προσωρινές λεωφορειακές γραμμές και προς τις μεταφορές στα αεροδρόμια αλλά και προς τις εγκαταστάσεις.
      Είπατε για τους εθελοντές, τους διαπιστευμένους, κλπ. Διερωτηθήκατε για τις δωρεάν συγκοινωνίες, κυρία συνάδελφε, και για το θέμα του εισιτηρίου. Το δωρεάν εισιτήριο ισχύει μόνο στο άθλημα προς το οποίο κατευθύνεται ο θεατής με το απόκομμα του εισιτηρίου.
      Θα προσπεράσω τα ολυμπιακά σύμβολα.
      Ως προς το θέμα του ΥΠΕΞ και των προξενικών αρχών, θα μπορέσουμε να συζητήσουμε πολλά μετά και στην κατ’ άρθρον συζήτηση. Η ρύθμιση αφορά προπονητές και αθλητές.
      Ως προς το θέμα του Φιντέλ Κάστρο -με είχατε ρωτήσει και την άλλη φορά και όφειλα να σας απαντήσω- σας είπα και το τονίζω ότι εδώ μιλάμε για αρχηγό κράτους, του οποίου η ομάδα μετέχει στους Ολυμπιακούς Αγώνες. Δεν εμπίπτει στις διατάξεις αυτές.
      Κυρίες και κύριοι συνάδελφοι, επειδή βλέπω ότι ο χρόνος περνάει, θα έρθω στα επίμαχα άρθρα. Θα αναφερθώ στο άρθρο το οποίο αφορά στους εκτάκτους υπαλλήλους της Γενικής Γραμματείας Αθλητισμού. Οι υπάλληλοι αυτοί απολύθηκαν τον Απρίλιο του 1994, τη Μεγάλη Εβδομάδα. Αμέσως μετά, τον Ιούλιο, μονιμοποιήθηκαν όλοι οι άλλοι υπάλληλοι στη Γενική Γραμματεία Αθλητισμού. Ουσιαστικά, το άρθρο αυτό έρχεται να καλύψει μία πολιτική αδικία.
      Έγινε προσπάθεια και από την κυβέρνηση του ΠΑΣΟΚ να διευθετηθεί αυτή η αδικία και ο κύριος εισηγητής και άλλοι, όπως ο κ. Φούρας, ο κ. Λιάνης στην Επιτροπή Μορφωτικών -σας κατέθεσα και τα Πρακτικά- είχαν και οι ίδιοι προσυπογράψει την τροπολογία τότε για τη συγκεκριμένη άρση της αδικίας.
      Σήμερα αυτό είναι μία ηθική δικαίωση. Υπάρχουν αποφάσεις των υπηρεσιακών συμβουλίων. Ετέθη το θέμα της συνταγματικότητας. Είδατε και την έκθεση της Βουλής. Δεν τίθεται τέτοιο θέμα, δεν πρόκειται περί πρόσληψης αλλά περί κατάταξης. Αυτό είναι τελείως ξεκάθαρο και δεν υπάρχει κανένα κώλυμα.
      Όσον αφορά στο θέμα των Ολυμπιακών Ακινήτων, κυρίες και κύριοι συνάδελφοι, επειδή ειπώθηκε ότι άλλα ακούστηκαν όταν ήμασταν Αντιπολίτευση και άλλα τώρα, πρέπει να σας πω ότι ούτε κεραία δεν αλλάζουμε απ’ αυτά που λέγαμε τότε. Την απόλυτη διαφάνεια νομοθετούμε για τη συγκεκριμένη εταιρεία. Επιμένω: Την απόλυτη διαφάνεια.
      Η εταιρεία «Ολυμπιακά Ακίνητα Α.Ε.» ήρθε στη Βουλή με τρεις νόμους του ΠΑΣΟΚ. Είναι τρεις οι νόμοι. Είναι ο νόμος του 2002, όπου θεσμοθετήθηκε ο διευθύνων σύμβουλος, ο νόμος του 2003, όπου καταργείται ο διευθύνων σύμβουλος και γίνεται γενικός διευθυντής. Όμως, στη βιασύνη σας τότε για την κατάργηση, είχατε αφήσει τη διαδικασία που προβλέπεται για το διευθύνοντα σύμβουλο να ισχύει και για το γενικό διευθυντή.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν ήταν καθόλου βιασύνη. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Βιασύνη ήταν. Υπάρχει μέσα στο εισηγητικό σημείωμα. Αλλού αναφέρεται διευθύνων σύμβουλος και αλλού γενικός διευθυντής.
      Πρέπει να σας πω ότι εγώ ζήτησα διευκρινίσεις, διότι προσπαθούσα να καταλάβω αν υπάρχει και διευθύνων σύμβουλος και γενικός διευθυντής. Ζήτησα λοιπόν διευκρινίσεις από τους δικούς σας αρμοδίους και από τον κ. Καρτάλη. Τον ρώτησα: «Υπάρχει διευθύνων σύμβουλος και γενικός διευθυντής;»
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πέρασε από τη Βουλή. Είναι στο άρθρο 49.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Θα σας απαντήσω.
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, συνεχίστε χωρίς ερωτήσεις, αν και ασχολείσθε με τα άρθρα απ’ ότι βλέπω, οπότε μπορείτε να τα πείτε και αύριο.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριοι συνάδελφοι, στη διαδικασία του άρθρου 49 περνά ο διευθύνων σύμβουλος. Ο διευθύνων σύμβουλος μετέχει και στο διοικητικό συμβούλιο. Ο γενικός διευθυντής της εταιρείας είναι ένας υπάλληλος, ο οποίος δε μετέχει καν στη διαμόρφωση των αποφάσεων. Δε μετέχει ο γενικός διευθυντής στο διοικητικό συμβούλιο. Ένας διευθυντής είναι. Διορίζεται από το διοικητικό συμβούλιο. Ο διευθύνων σύμβουλος, ορθώς προεβλέπετο, περνούσε από τη Βουλή, διότι μετείχε και στο διοικητικό συμβούλιο.
      Να σας ρωτήσω και κάτι πολύ απλό. Έχετε δει άλλο γενικό διευθυντή να περάσει από την Επιτροπή της Βουλής; Γιατί αν αρχίσουν να περνάνε όλοι οι γενικοί διευθυντές από τη Βουλή, τότε νομίζω ότι η σχετική επιτροπή δε θα έκανε τίποτε άλλο. Είναι εκατοντάδες, είναι χιλιάδες οι γενικοί διευθυντές στον ευρύτερο τομέα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν υπάρχει άλλος επικεφαλής σ’ αυτή την εταιρεία. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Πρόεδρος υπάρχει.
      Μα τι λέτε, κύριε συνάδελφε; Δεν υπάρχει πρόεδρος και διοικητικό συμβούλιο; Έναν υπάλληλο θα τον φέρνουμε εδώ στη Βουλή να τον συζητούμε; 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ.
      Κυρία Υπουργέ, συνεχίστε γιατί περνάει ο χρόνος σας. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Υπάρχει πρόεδρος. Εκ παραδρομής παρέμεινε, ο γενικός διευθυντής.
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ όχι διάλογο.
      Συνεχίστε, κυρία Υπουργέ.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όσον αφορά στην προώθηση της διαφάνειας της εταιρείας, με τις διατάξεις αυτού του νομοσχεδίου καθιερώνεται ο εσωτερικός έλεγχος της εταιρείας, ο οποίος δεν προβλεπόταν, καθώς και η κατάθεση ετησίας έκθεσης των πεπραγμένων από τον πρόεδρο της εταιρείας στη Βουλή.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Υπήρχε αυτό. Να σας το διαβάσω.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι, κύριε συνάδελφε, δεν υπήρχε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, όχι διάλογο. Θα έχετε το λόγο στη δευτερολογία σας να τα πείτε, κύριε συνάδελφε. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Η προηγούμενη διάταξη προέβλεπε την έκθεση να την κάνει ο Υπουργός. Τώρα προβλέπεται  να την κάνει ο πρόεδρος. Γιατί δηλαδή να υπάρχει υπουργική κάλυψη σ’ αυτήν, την εταιρεία; Εφόσον θέλουμε η εταιρεία αυτή να έχει απόλυτη διαφάνεια και να μπορέσει και να περπατήσει, έτσι πρέπει να γίνει.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για να μην έχει ευθύνη ο Υπουργός το κάνετε. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι, με συγχωρείτε. Πρέπει να έλθει στη Βουλή ο ίδιος ο πρόεδρος της εταιρείας. Πρέπει να λογοδοτήσει ο πρόεδρος της εταιρείας. 
      ΠΡΟΕΔΡΕΥΩΝ (Ιωάννης Τραγάκης): Μα, μην απαντάτε. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ο Υπουργός έτσι και αλλιώς έχει την ευθύνη, αλλά πρέπει και ο ίδιος ο πρόεδρος της εταιρείας να έλθει να λογοδοτήσει στη Βουλή και να ερωτηθεί από τους Βουλευτές.
      Άλλη καινοτόμος ρύθμιση υπέρ του δημοσίου, υπέρ του κράτους. Καταργούνται οι πάσης φύσεως φοροαπαλλαγές της εταιρείας, η οποία θα είναι αναγκασμένη, όχι απλώς να φαίνεται ιδιωτικά. Διότι με τον τελευταίο νόμο η εταιρεία βγήκε τελείως έξω από το δημόσιο τομέα. Θα φαίνεται, θα δρα, θα πληρώνει. Από την ώρα που η εταιρεία αυτή δρα με ιδιωτικοοικονομικά κριτήρια, θα πληρώνει και τους φόρους και τα χαρτόσημα, τα οποία θα μπορεί να μετακυλύει στο συναλλασσόμενο. Είναι σαφώς μια εταιρεία …
      ΙΩΑΝΝΗΣ ΜΑΓΚΡΙΩΤΗΣ :   Ι.Χ.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι, με συγχωρείτε. Είναι μια εταιρεία η οποία πρέπει να υπακούει στους κανόνες.
      ΠΡΟΕΔΡΕΥΩΝ (Ιωάννης Τραγάκης): Μα, μην απαντάτε, κυρία Υπουργέ.
      ΙΩΑΝΝΗΣ ΙΩΑΝΝΙΔΗΣ: Δεν κατάλαβα αν ο πρόεδρος περνάει από τη Βουλή.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι ο πρόεδρος. Κανένας πρόεδρος. Οι διευθύνοντες σύμβουλοι.
      ΜΑΡΙΑ ΔΑΜΑΝΑΚΗ: Γιατί εν τέλει δεν περνάει κανείς από τη Βουλή;
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ επιτέλους!
      ΝΙΚΟΛΑΟΣ ΣΑΛΑΓΙΑΝΝΗΣ: Μία διευκρίνιση ζητάμε, κύριε Πρόεδρε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όσον αφορά το ποια Ολυμπιακά Ακίνητα αποτελούν περιουσία της εταιρείας «Ολυμπιακά Ακίνητα» υπάρχουν στο νόμο, κυρία Ξηροτύρη. Όχι σ’ αυτόν το νόμο. Είναι γνωστά τα ακίνητα που ανήκουν στην εταιρεία «Ολυμπιακά Ακίνητα».
Υπάρχουν εδώ, σύμφωνα με το νόμο που έχει ψηφιστεί από τη Βουλή.
      Επίσης θα ήθελα να ξεκαθαρίσω κάτι, επειδή αναφέρθηκαν πάρα πολλά για σχετικά με το θέμα «κινητά και ακίνητα». 
      Όσον αφορά τα κινητά, αμέσως μετά από τους Ολυμπιακούς Αγώνες και βάσει του νόμου που εσείς είχατε περάσει, πηγαίνουν στην κυριότητα της εταιρείας «Ολυμπιακά Ακίνητα» τα κομπιούτερς και όλα τα έπιπλα από το δημοσιογραφικό χωριό. Χαρακτηριστικά, μάλιστα, σας είπα ότι υπάρχουν είκοσι οκτώ χιλιάδες κομοδίνα. 
      Κατά συνέπεια, υπάρχουν πάρα πολλά κινητά. Αυτά δεν πρέπει να δοθούν σε ιδρύματα;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτά να τα δώσετε, τα κεφάλαια να μην δίνετε.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ποια κεφάλαια, κύριε συνάδελφε; 
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, μην απαντάτε στους κυρίους συναδέλφους, γιατί κατά αυτόν τον τρόπο δε θα τελειώσετε ποτέ. 
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Δεν υπάρχει θέμα για τα κεφάλαια. Εμείς εδώ μιλάμε για τα κινητά και αυτό πρέπει να το ξεκαθαρίσουμε, όπως επίσης πρέπει να πούμε ότι αυτή η εταιρεία δεν μεταβιβάζει κυριότητα. Όλα αυτά είναι ξεκάθαρα.
      Επειδή έγινε συζήτηση για το χρηματιστήριο, θα ήθελα να αναφέρω το εξής: Μία από τις πρώτες κινήσεις, τις οποίες έκανε η Κυβέρνηση της Νέας Δημοκρατίας, ήταν να εμποδίσει την είσοδο στο χρηματιστήριο της εταιρείας «Ελληνικά Τουριστικά Ακίνητα». Αυτό νομίζω ότι σας δίνει την απάντηση.
      Κυρίες και κύριοι συνάδελφοι, αυτό το νομοσχέδιο μαζί με τις τροπολογίες που έχουν καταθέσει τα συναρμόδια Υπουργεία, είναι ένα απαραίτητο νομοσχέδιο. Κρίνεται απολύτως αναγκαίο, προκειμένου να λειτουργήσουμε σωστά εν όψει των Ολυμπιακών Αγώνων που θα έχουμε σε τριάντα οκτώ ημέρες από σήμερα.
      Ο πρώην Υπουργός κ. Χριστοδουλάκης έκανε μία αναφορά στο θέμα του κόστους των Αγώνων και πρέπει να σας πω ότι τον άκουσα με έκπληξη να επιμένει ότι το κόστος των Ολυμπιακών Αγώνων είναι 4,6 δισεκατομμύρια ευρώ. 
      Εγώ, από την πλευρά μου, πρέπει να σας πω ότι οι συνάδελφοί του Υπουργοί επανειλημμένως μου έχουν ανταπαντήσει, λέγοντας ότι αυτό δεν είναι το τελικό κόστος και ότι ήδη και εκείνοι είχαν δώσει πριν από τις εκλογές μία αύξηση του συγκεκριμένου ποσού. Εξεπλάγην, λοιπόν, που επέμενε τόσο πολύ ο κ. Χριστοδουλάκης.
      Κύριοι συνάδελφοι, παρόλο που θεωρώ ότι τέτοιες ώρες δεν πρέπει ούτε να κάνουμε κριτική ούτε να γυρίζουμε πίσω και να επιρρίπτουμε ευθύνες, εγώ μόνο μία απάντηση μπορώ να δώσω. Όλοι οι συνάδελφοι έχουν στα χέρια τους τα επίσημα στοιχεία των υπηρεσιών του Υπουργείου Πολιτισμού. Αυτά τα στοιχεία είναι από το τέλος του Δεκεμβρίου του 2003, έχουν την υπογραφή του κ. Αλευρά και του κ. Βενιζέλου και από αυτά αποδεικνύεται ότι μόνο το Υπουργείο Πολιτισμού μέχρι το τέλος του Δεκεμβρίου του 2003 στα έργα του είχε υπέρβαση της τάξης των 530 εκατομμυρίων ευρώ. Αυτή η υπέρβαση ισχύει μόνο για τα έργα και τις κατασκευές του Υπουργείου Πολιτισμού.
      Κυρίες και κύριοι συνάδελφοι, εγώ θα προτρέψω να ψηφίσετε το συγκεκριμένο νομοσχέδιο. Είναι ένα απαραίτητο εργαλείο, για να κάνουμε τους καλύτερους Ολυμπιακούς Αγώνες, γιατί τελικά αποδείξαμε ότι εμείς οι Έλληνες, όταν βάζουμε ως στόχο μας την κορυφή, τα καταφέρνουμε. Είναι σίγουρο ότι θα κάνουμε εξαιρετικούς και ασφαλείς Ολυμπιακούς Αγώνες.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Υπουργέ, και να γνωρίζετε ότι ο επιπλέον χρόνος που πήρατε, θα σας αφαιρεθεί από τη δευτερολογία σας.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, είστε πολύ αυστηρός, αλλά δεν ήσασταν έτσι αυστηρός στο γήπεδο στην Πορτογαλία.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Δαμανάκη.
      ΜΑΡΙΑ ΔΑΜΑΝΑΚΗ: Μην αφαιρεθεί ο χρόνος από εμένα εντέλει, κύριε Πρόεδρε. 
      Η κυρία Υπουργός έκλεισε την ομιλία της λέγοντας, ότι δε γυρίζει πίσω, γιατί είμαστε μόλις τριάντα οκτώ ημέρες πριν από τους Ολυμπιακούς Αγώνες. Πολύ φοβούμαι, όμως, ότι κατά τη διάρκεια της ομιλίας της επέστρεψε πολλές φορές πίσω, λες και το ζητούμενο αυτή τη στιγμή, όταν πραγματικά ο χρόνος τρέχει, είναι η απόδοση ευθυνών στην προηγούμενη κυβέρνηση. Δεν πρόκειται να την ακολουθήσω. Αν πράγματι θέλουμε να δούμε τι είναι το πιο επείγον και το πιο σημαντικό αυτή τη στιγμή, ας μείνουμε στο τι θα γίνει από τώρα μέχρι και τη διεξαγωγή των Ολυμπιακών Αγώνων.
      Έρχομαι, λοιπόν, κατευθείαν στο συζητούμενο νομοσχέδιο. Κυρία και κύριοι Βουλευτές, ο εισηγητής του ΠΑΣΟΚ και οι συνάδελφοι του ΠΑΣΟΚ αναφέρθηκαν πολύ αναλυτικά στα άρθρα και στις συγκεκριμένες διατάξεις του νομοσχεδίου. Αλλά θέλω να αναφερθώ σε ορισμένες από τις απαντήσεις που έδωσε η κυρία Υπουργός και νομίζω ότι είναι ανάγκη να βγάλουμε και ορισμένα συμπεράσματα. Να ξεκινήσω από το πιο βασικό.
      Βρισκόμαστε ένα μήνα πριν από τους Ολυμπιακούς Αγώνες και το πιο σημαντικό πιστεύω -που έχει σχέση με αυτό το νομοσχέδιο- είναι ότι το ΠΑΣΟΚ ψηφίζει το νομοσχέδιο αυτό και το ψηφίζει παρά το γεγονός ότι έχει σοβαρές αντιρρήσεις για κρίσιμες διατάξεις στις οποίες συγκεκριμένα θα αναφερθώ. Το ψηφίζει και θέλει εντέλει η συζήτηση να μείνει στο τι κάνει αυτό το νομοσχέδιο, κατά πόσο επιτυγχάνει τους στόχους του και κατά πόσο συμβάλλει από τώρα και στο εξής στην καλύτερη διοργάνωση των Ολυμπιακών Αγώνων. Δεν θα αναφερθώ, λοιπόν, κυρία Υπουργέ, ούτε στο κόστος των Ολυμπιακών Αγώνων -έχουμε καιρό να τα βρούμε αυτά και υπάρχει ήδη μία συζήτηση- ούτε στα όσα παραλάβατε και στα όσα κάνετε. Θέλω μόνο να πω ότι η προσπάθεια που γίνεται συχνά να παρουσιαστεί η Κυβέρνηση αυτή, η Κυβέρνηση των εκατόν ημερών, περίπου ως το θαυματοποιό, ο οποίος δεν παρέλαβε απολύτως τίποτα και κάνει μέσα σε τρεις μήνες όσα οι προηγούμενοι δεν κατάφεραν να κάνουν μέσα σε χρόνια, δεν πείθει. Αλλά εν πάση περιπτώσει, ας τα αφήσουμε αυτά και ας δούμε πού βρισκόμαστε τώρα και τι πρέπει να κάνουμε παραπέρα.
      Κυρίες και κύριοι Βουλευτές, η χθεσινή εορτή, η οποία σήμερα από πολλές εφημερίδες, και όχι μόνο μίας πλευράς, χαρακτηρίζεται ως η φιέστα-φιάσκο ή σχεδόν φιάσκο, δημιουργεί ορισμένες ανησυχίες. Εγώ θέλω να θέσω ευθέως το ερώτημα στην κυρία Υπουργό. Είναι ευχαριστημένη η Κυβέρνηση από τη διοργάνωση της χθεσινής γιορτής; Παρακαλώ να έχουμε μία απάντηση. Είναι ευχαριστημένη; Διότι αυτό το οποίο νομίζω ότι ευρύτατα οι Έλληνες έχουν εισπράξει –και αυτοί που ήταν εκεί και αυτοί που είδαν στην τηλεόραση- είναι ότι αυτό το οποίο συνέβη εντέλει είχε δύο πολύ βασικές αδυναμίες. Η πρώτη ήταν η προσπάθεια πολιτικής εκμετάλλευσης μιας νίκης που όλοι καταρχήν και όλες λέμε ότι είναι εθνική υπόθεση. Εκφράζει την Κυβέρνηση αυτή η πολιτική εκμετάλλευση, η οποία, μάλιστα θα έλεγα, ότι ήταν και χαμηλής ποιότητας, κυρία Υπουργέ; Έγινε με ένα πρωτόγονο τρόπο. Την εκφράζει την Κυβέρνηση η ποιότητα αυτής της εκμετάλλευσης, όταν σήμερα ακόμη και εφημερίδες που είναι γνωστό ότι δεν ανήκουν στο χώρο της Αντιπολίτευσης μιλούν για την προσπάθεια παραγόντων πολιτικών και άλλων για λίγα δράμια δημοσιότητας, με αφορμή την επιτυχία της Εθνικής; Αυτό εκφράζει την Κυβέρνηση; Θεωρεί η Κυβέρνηση ότι ήταν σωστά αυτά τα οποία έγιναν;
      Μία δεύτερη πλευρά και πραγματικά επειδή είμαστε τριάντα ημέρες πριν από τους Ολυμπιακούς Αγώνες δεν θέλω πολύ να αναφερθώ αλλά θα την κάνω την παρατήρηση. Το επίπεδο της οργάνωσης ήταν ικανοποιητικό; Να θέσω μια απλή ερώτηση, χωρίς να κάνω άλλους συνειρμούς. Εάν κατά τη διάρκεια των Ολυμπιακών Αγώνων δέκα χιλιάδες άνθρωποι ή είκοσι χιλιάδες άνθρωποι –όχι αυτοί που ήταν χθες, πολλοί λιγότεροι- θέλουν να πανηγυρίσουν κάποια επιτυχία, πώς θα το χειριστούμε το θέμα αυτό; Ως μία προσπάθεια αστυνόμευσης αυτής της εκδήλωσης; Έχει η Κυβέρνηση σαφή πολιτική στο θέμα αυτό και ποιος ήταν εντέλει ο χειρισμός που έγινε χθες στο μέγα πλήθος και μέγα πάθος, που πράγματι συνέρευσε με αφορμή την επιτυχία της Εθνικής;
      Πού θέλω να καταλήξω; Είναι αναμφισβήτητο, κυρία Υπουργέ -και αυτό θέλω να το συζητήσουμε εδώ και ας αφήσουμε τι έκαναν οι προηγούμενοι και το τι έκανε η Κυβέρνηση σε εκατό μέρες- ότι η Κυβέρνηση χθες μας ανησύχησε διότι αποδείχτηκε ότι δεν έχει την ικανότητα να διαχειριστεί μία επιτυχία. Διότι υπήρξε η επιτυχία, η οποία δεν πιστώνεται σε εμάς τους πολιτικούς, να είμαστε σαφείς. Αυτή είναι μία επιτυχία της Εθνικής Ομάδας και αν θέλετε και του ελληνικού λαού, των φιλάθλων, των πολιτών, του πάθους, της αγάπης και της ενότητας που έδειξαν σε αυτό που έγινε. Εμείς είμαστε αντάξιοι αυτής της υπόθεσης,  ως πολιτική ηγεσία, ως Κυβέρνηση;
      Εμείς ως Αξιωματική Αντιπολίτευση λέμε ότι κάνουμε ό,τι μπορούμε και γι’ αυτό ψηφίζουμε το νομοσχέδιό σας, αλλά μην περιμένετε εντέλει αυτή η ψήφος να οδηγηθεί σε μία άκριτη αποδοχή όλων όσων προσπαθείτε, στο όνομα των Ολυμπιακών Αγώνων και στο όνομα του νομοσχεδίου, να περάσετε μέσα στις διατάξεις του και κυρίως να συζητήσουμε με ψύχραιμο και σοβαρό τρόπο πώς πάμε από εδώ και πέρα. Αλίμονο εάν οι εθνικές επιτυχίες γίνονται αφορμή για να καταλαβαίνουν οι πολίτες ότι η πολιτική ηγεσία και η Κυβέρνηση είναι πίσω από το δικό τους επίπεδο και το επίπεδο της προσφοράς τους και το επίπεδο του φρονήματός τους. 
      Κυρία Υπουργέ, θα έλεγα με δύο λόγια ότι η δική μας συμφωνία στο νομοσχέδιο αναβαθμίζει τις δικές σας ευθύνες. Δεν σας απαλλάσσει από ευθύνες, διότι αυτό το οποίο επιχειρήθηκε εδώ και από τον εισηγητή της Νέας Δημοκρατίας και από άλλους συναδέλφους, ήταν περίπου να απευθυνθούν σε μας με την επωδό ότι, αφού είναι Ολυμπιακοί Αγώνες, γιατί μιλάμε. Μα ίσα-ίσα, ακριβώς επειδή είμαστε τριάντα ημέρες πριν η ευθύνη είναι πολύ μεγάλη.
      Οι αντιρρήσεις του ΠΑΣΟΚ για το νομοσχέδιο είναι βασικά τρεις. Υπάρχουν και άλλες, θα τις δούμε στα άρθρα, αλλά πολιτικά οι αντιρρήσεις μας είναι τρεις.
      Πρώτο θέμα: Εάν μιλάμε για διάθεση να συμβάλουμε όλοι για τους Ολυμπιακούς Αγώνες και γι’ αυτά που είπατε πριν -και τα επικροτώ- για ένα πνεύμα συμπόρευσης και συνεργασίας, δεν δεχόμαστε με αφορμή τους Ολυμπιακούς Αγώνες να ρυθμίζετε άσχετα ζητήματα. Το άρθρο 13 είναι άσχετο με τους Ολυμπιακούς Αγώνες. Τακτοποιεί υπαλλήλους οι οποίοι υπήρχαν στη Γενική Γραμματεία πριν δέκα χρόνια. Έχετε τα επιχειρήματά σας ότι είναι μία αδικία. Δεν τα συμμερίζομαι. Είναι άσχετο το θέμα ή δεν είναι; Και να θέλετε εν πάση περιπτώσει συνεννόηση και συναίνεση και εμείς τη δίνουμε, πώς την αξιοποιείτε; Με το να φέρνετε άσχετα ζητήματα να τα ψηφίζουμε εδώ;
      Πέρα, όμως, από αυτό είναι συνταγματική η διάταξη; Αναφερθήκατε, κυρία Υπουργέ, στην έκθεση της Επιστημονικής Υπηρεσίας της Βουλής. Κύριοι συνάδελφοι -και αναφέρομαι ιδιαιτέρως στους συναδέλφους της Νέας Δημοκρατίας- Κύριε Κοινοβουλευτικέ Εκπρόσωπε της Νέας Δημοκρατίας, θέλω να διαβάσετε την έκθεση της Επιστημονικής Υπηρεσίας. Η έκθεση αυτή ευθέως θέτει θέμα αντισυνταγματικότητας. Τι λέμε τώρα εδώ κύριοι συνάδελφοι; Ρυθμίζουμε για  ανθρώπους οι οποίοι είναι δέκα χρόνια εκτός του δημοσίου, δικαίως ή αδίκως, ας το αφήσουμε αυτό. Προσωπικά πιστεύω ότι έπρεπε κάποια στιγμή να λυθούν οι συμβάσεις, αλλά ας το αφήσουμε, πείτε ότι έχει δίκιο η Κυβέρνηση που λέει ότι αδίκως είναι δέκα χρόνια εκτός δημοσίου. Τι είναι αυτό; Κατάταξη είναι, όπως λέει η κυρία Υπουργός; Είναι κατάταξη δημοσίων υπαλλήλων ή είναι πρόσληψη; Μην κοροϊδευόμαστε τώρα εδώ. Είναι νέα πρόσληψη και αυτό το λέει με σαφήνεια η έκθεση της Επιστημονικής Υπηρεσίας της Βουλής που λέει ότι αντιτίθεται στο άρθρο 103 του Συντάγματος. Να συνεννοηθούμε. 
      Παρακαλούμε, λοιπόν, να αποσυρθεί αυτό το άρθρο. Δεν είναι δυνατόν στο όνομα της συναίνεσης για τους Ολυμπιακούς Αγώνες να ψηφίζουμε αντισυνταγματικές διατάξεις. Και εν πάση περιπτώσει τι την έχουμε την Επιστημονική Υπηρεσία της Βουλής; Σε αυτό, λοιπόν, θα είμαστε απόλυτοι. Να αποσυρθεί το άρθρο.
      Να προσθέσω και κάτι άλλο. Σήμερα ή αύριο θα υπάρξει η απόφαση του Συμβουλίου της Επικρατείας για τους συμβασιούχους, του προεδρικού διατάγματος που έχει θέσει η Κυβέρνηση. Γιατί δεν ρυθμίζετε εκεί το θέμα; Για ποιο λόγο πρέπει να έρθει κατ’ εξαίρεση να ρυθμιστεί εδώ; Δεν το καταλαβαίνω. Για ποιο λόγο κατ’ εξαίρεση να έρθει να ρυθμιστεί εδώ με διατάξεις έστω αμφίβολης συνταγματικότητας;
      Προφανώς οι διατάξεις που αφορούν τους συμβασιούχους δεν καλύπτουν αυτές τις εξαιρετικές περιπτώσεις που θέλει η κυρία Υπουργός να τακτοποιήσει. Μη μας λέτε εδώ για συναίνεση και συμπόρευση και την ίδια ώρα να φέρνετε αντισυνταγματικές διατάξεις εκτός του νομοσχεδίου, εκτός του περιεχομένου, παρά την απόφαση της Επιστημονικής Υπηρεσίας της Βουλής και να λέτε να τα ψηφίσουμε.
      Δεύτερη αντίρρηση και πολύ σοβαρή: Το νομοσχέδιο δίνει στους χορηγούς προνόμια πέραν εκείνων που επιβάλλει η σύμβαση με την Ολυμπιακή Επιτροπή κι εκείνων που είχαν συμφωνηθεί. Αυτό είναι αναμφισβήτητο. Υπάρχει καινούργια διάταξη για λιμάνια και αεροδρόμια που λέει ότι οι συμβάσεις λύνονται αυτοδίκαια, υπάρχει καινούργιος ορισμός των ολυμπιακών δρόμων, υπάρχει καινούργια διάταξη που λέει ότι και ένα τετράγωνο παραπίσω, και διακόσια μέτρα πιο κει, οι αρμοδιότητες και τα προνόμια των χορηγών είναι αποκλειστικά.
      Για ποιο λόγο γίνονται αυτά; Αυτά δεν επιβάλλονται από τη σύμβαση που έχουμε με την Ολυμπιακή Επιτροπή, είναι παραπέρα απ’ αυτό το οποίο χρειάζεται για τους Ολυμπιακούς Αγώνες.
      Αντίρρηση τρίτη και πολύ σημαντική: Η υπόθεση της περίφημης εταιρείας για τα «Ολυμπιακά Ακίνητα». Εδώ, επειδή άκουσα πολύ προσεκτικά την κυρία Υπουργό, θα ήθελα η κυρία Υπουργός να με παρακολουθήσει και να συνεννοηθούμε. Θέλετε όλοι εδώ να λέμε τώρα ότι όλες οι διατάξεις προωθούν τη διαφάνεια και τον έλεγχο της Βουλής; Ας τα αφήσουμε αυτά.
      Συγκεκριμένα, με το νόμο που ισχύει σήμερα -κι εσείς το παραδέχεστε- υπάρχει εμπλοκή της Βουλής μέσω της επιτροπής του άρθρου 49 στην επιλογή της ηγεσίας αυτής της εταιρείας, ναι ή όχι; Υπάρχει, κύριοι συνάδελφοι. Αφαιρείται αυτή η εμπλοκή; Αφαιρείται. Τώρα, το να λέμε ότι εμείς αφαιρούμε την εμπλοκή της Επιτροπής της Βουλής στο διορισμό της ηγεσίας και να λέμε μετά ότι αυτό είναι ενίσχυση του ελέγχου της Βουλής, πείτε το όπως θέλετε, αλλά εν πάση περιπτώσει έχουμε και μία ορισμένη νοημοσύνη.
      Όμως, δεν είναι μόνο αυτό. Υπήγοντο οι προσλήψεις σ’ αυτή την εταιρεία στο ΑΣΕΠ, στη διαδικασία του ΑΣΕΠ με το νόμο; Ναι. Θέλετε να σας το διαβάσω; Το έχω εδώ. Αφαιρείται αυτή η δυνατότητα σήμερα; Αφαιρείται, διότι οι προσλήψεις γίνονται χωρίς κανέναν απολύτως περιορισμό. Τι να λέμε από κει και πέρα, ότι μεγαλώνει η διαφάνεια; 
	Υπήρχε πολύ μεγάλη σαφήνεια και υποχρέωση από την εταιρεία να εφαρμόζει τους νόμους; Θέλετε να σας διαβάσω το συγκεκριμένο άρθρο; Υπάρχει νέα αναφορά που λέτε ότι θα γίνονται οι προμήθειες, οι αναθέσεις κλπ. κατά παρέκκλιση των διατάξεων; Υπάρχουν αυτά. Τώρα, να λέμε μετά απ’ αυτά ότι υπάρχει διαφάνεια και ότι επεκτείνεται ο έλεγχος του δημοσίου; Να το λέμε. 
	Κύριοι και κυρίες Βουλευτές, να συνεννοηθούμε και στο εξής, γιατί άκουσα πολύ προσεκτικά και την κριτική ορισμένων συναδέλφων: Το ΠΑΣΟΚ έχει κάνει μία επιλογή. Ποια είναι αυτή; Η επιλογή είναι η μεταολυμπιακή χρήση αυτών των εγκαταστάσεων, που πράγματι με πολύ μεγάλους κόπους και θυσίες έχουν οργανωθεί και προχώρησαν όπως έχουν προχωρήσει, να γίνει από μία συνεργασία του δημόσιου με τον ιδιωτικό τομέα με έλεγχο του δημοσίου. Αυτή είναι η επιλογή. Δεν είναι η επιλογή να είναι όλα δημόσια αλλά δεν είναι και η επιλογή ότι όλα θα τα δώσουμε στον ιδιωτικό τομέα και μ’ αυτό τον τρόπο.
	Βεβαίως, κάποιοι συνάδελφοι -και τους αντιλαμβάνομαι διότι αυτό, αν θέλετε, τους βοηθά πολιτικά- πολύ εύκολα λένε: «Αφού δεν τα έχει όλα το δημόσιο, όλες οι διατάξεις είναι ίδιες, το ΠΑΣΟΚ είναι ίδιο με τη Νέα Δημοκρατία, όλα είναι ίδια, δε μας νοιάζει». Το αντιλαμβάνομαι αυτό και καταλαβαίνω και την πολιτική θέση, αλλά εν πάση περιπτώσει, επειδή πιστεύω ότι ο ελληνικός λαός και οι Έλληνες πολίτες που μας ακούν έχουν γνώση και κρίση, μπορούν να καταλάβουν τη σημασία του ελέγχου του δημοσίου σε μία εταιρεία η οποία πράγματι σε συνεργασία με τον ιδιωτικό τομέα -γιατί αυτή είναι η αντίληψη σήμερα- οφείλει να διαχειριστεί ένα μεγάλο μέρος της περιουσίας του ελληνικού λαού. Περί αυτού πρόκειται.
	Ρωτώ λοιπόν: Βοηθάμε στον έλεγχο του δημοσίου με τις νέες διατάξεις; Επιτρέψτε μου να πω ότι το να λέμε ότι οι διατάξεις είναι ακριβώς οι ίδιες δεν πείθει κανέναν, διότι εγώ θα έλεγα αφελώς ότι, αφού είναι ακριβώς οι ίδιες, γιατί φέρνει αυτήν τη διάταξη η Κυβέρνηση και δεν τα άφηνε όπως είναι; Για λόγους λειτουργικότητας, όπως λέει η κυρία Υπουργός; Δεν νομίζω ότι είναι αυτό.
      Αυτό το οποίο εν τέλει συμβαίνει, κύριοι Βουλευτές, είναι ότι η Επιτροπή της Βουλής δεν θα συζητήσει ποτέ ούτε για το διευθυντή ούτε για τον πρόεδρο ούτε για κανέναν που έχει σχέση με την εταιρεία «Ολυμπιακά Ακίνητα». Και εμείς δεν λέμε σώνει και καλά το διευθυντή. Βάλτε τον πρόεδρο, να τον φέρουμε να τον συζητούμε στην Επιτροπή. Η Βουλή, όμως, να συζητά κάπου, βρε αδελφέ!
      Δεύτερον, οι προσλήψεις θα γίνουν χωρίς έλεγχο από το ΑΣΕΠ εκτός δημοσίου, οι προμήθειες και τα υπόλοιπα τίθενται εκτός κοινοτικής νομοθεσίας. Αυτά είναι τα προβλήματα και αυτά επιτρέψτε μου να πω ότι δεν είναι ασήμαντα. Είναι ασήμαντα γι’ αυτούς που με πολύ μεγάλη ευκολία θεωρούν ότι λύνουμε τους λογαριασμούς μας με την ιστορία στο βαθμό που όλα τα υπάγουμε απλά και μόνο στο δημόσιο. Είμαστε σε μια άλλη εποχή. Τα προβλήματα είναι πολύ δύσκολα και νομίζω ότι ευθύνη της πολιτικής ηγεσίας είναι να υπερασπίζεται το δημόσιο συμφέρον σ’ αυτήν ακριβώς τη συγκυρία. Και πιστεύω ότι η υπεράσπιση του δημοσίου συμφέροντος επιβάλλει να υπάρξει εταιρεία με εμπλοκή του ιδιωτικού τομέα αλλά με πλήρη έλεγχο του δημοσίου.
      Κύριοι Βουλευτές, τελειώνοντας θέλω να πω ότι το ΠΑΣΟΚ ψηφίζει το νομοσχέδιο και νομίζω ότι και με την παρέμβασή μου απέδειξα ότι ενδιαφερόμαστε για το μέλλον, αλλά αυτό, επαναλαμβάνω, δεν μπορεί να είναι άλλοθι για την Κυβέρνηση, για να ψηφίζει διατάξεις άσχετες, αντισυνταγματικές και πρόχειρες στο όνομα της επείγουσας ανάγκης και της μάχης που δίνει με το χρόνο για τους Ολυμπιακούς Αγώνες.
      ΠΡΟΕΔΡΕΥΩΝ (Ιωάννης Τραγάκης): Ο κ. Πολύδωρας έχει το λόγο για δεκαπέντε λεπτά.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, ασφαλώς και προεκτείνω τη σημαντική σκέψη της κ. Δαμανάκη και κατά κάποιον τρόπο εκφράζω την ικανοποίησή μου για την υπερψήφιση του νομοσχεδίου από το ΠΑΣΟΚ. Είναι στάση ευθύνης. Το ότι υπερψηφίζεται ο νόμος από τη Βουλή δηλοί ότι η Εθνική Αντιπροσωπεία αντιλαμβάνεται όλα τα ειδικά χαρακτηριστικά αυτού του νομοσχεδίου τα οποία μπορούμε να συνοψίσουμε λέγοντας ότι είναι κατάσταση ανάγκης, είναι πράξεις οι οποίες πρέπει να αποκτήσουν μια σύννομη λειτουργικότητα ενόψει του μεγάλου και κυρίαρχου στόχου της επιτυχούς τελέσεως των Ολυμπιακών Αγώνων. Δηλαδή, αν ερωτηθώ ποια είναι η αρχή και ποια είναι η φιλοσοφία του συζητουμένου νομοσχεδίου, μπορώ να πω ότι είναι κυρίαρχη η αρχή και η φιλοσοφία του νοικοκυρέματος και της οργανώσεως της κυβερνητικής και διοικητικής ετοιμότητάς μας για τη διεξαγωγή των Αγώνων. Δηλαδή, αντιπαρέρχομαι το γεγονός ότι είναι το έβδομο νομοσχέδιο, ότι τα άλλα έξι δεν το είχαν καλύψει ή δεν μπορούσαν να προείδουν ή εν πάση περιπτώσει ας το δεχθούμε συμβατικά ότι έτυχε να μην έχουν προείδει αυτές τις ανάγκες οι οποίες τώρα λαμβάνουν τη μορφή διατάξεως νόμου ο οποίος υπερψηφίζεται από την Εθνική Αντιπροσωπεία.
      Θέλω να ελέγξω μια σκέψη της κ. Δαμανάκη η οποία μας προτρέπει να εκτιμήσουμε πώς κύλησε ο χρόνος και περίπου να συναποδεχθούμε ότι οι Ολυμπιακοί Αγώνες θα εγένοντο ή κάπως έτσι ήταν η κυρίαρχη σκέψη. Θέλω να σας το πω όχι εγκλητικά αλλά συνηγορητικά, επαινετικά για την Κυβέρνηση.
      Θέλω να εκθέσω στην κρίση σας, κύριοι συνάδελφοι, ότι εάν στις εκατό ημέρες η Κυβέρνηση ακολουθούσε τους ίδιους ρυθμούς που ακολουθούσε η προκάτοχος κυβέρνηση, έργα δεν θα εγένοντο. Αυτό το εκθέτω στην κρίση σας και σημασιολογείστε το υπόλοιπο, τι θα εσήμαινε το να μην γίνουν τα έργα, το να μην εγένετο αυτή η επίσπευση ώρα καθ’ ώρα, που είπε η κ. Πετραλιά, για την ολοκλήρωση των έργων. Είναι σημαντικά πράγματα. Και δεν το λέω εγκλητικά. Το λέω περιγραφικά, να δούμε που βρισκόμαστε.
      Δεν μπορώ να αποδεχθώ ως διαβιών σε αυτήν την κοινωνία, ως υφιστάμενος τις συνέπειες της ολιγωρίας και ως ανατρέχων -κανένας δεν το συζητάει, αν ήθελα να είμαι εγκλητικός- στο 1997-2000 -η τριετία της εγκληματικής αδράνειας- ότι μπορούμε να συζητούμε σοβαρά, έστω με το να παίζουμε το πινγκ-πονγκ των ευθυνών και να αντιπαρερχόμεθα το 1997-2000, κυρίες και κύριοι συνάδελφοι, όταν η ευθύνη ήταν τεράστια για τη χώρα και όταν τα έργα ήταν μετρήσιμα, αναγνώσιμα, ξέραμε τι έπρεπε να κάνουμε και όταν δεν επετρέπετο από τότε –όλοι οι εχέφρονες άνθρωποι το εισηγούντο, ενέμειναν και έλεγαν- να χάνετε ούτε μία ημέρα. Χάθηκαν τρία ολόκληρα χρόνια.
      Έτσι, λοιπόν, νομίζω ότι η φιλοσοφία του νομοσχεδίου που λέγεται φιλοσοφία του νοικοκυρέματος και της απόλυτης προετοιμασίας κατά το ανθρωπίνως δυνατό για την τέλεση, για να ανοίξουμε στις 13 Αυγούστου με εγγυήσεις επιτυχίας τους Αγώνες, αυτό το μέγα γεγονός και για τον παγκόσμιο αθλητισμό και για τη χώρα μας, είναι έγκυρη, ισχυρά φιλοσοφία και αρχή την οποία υπερψηφίζουμε εκθύμως.
      Έπρεπε δηλαδή να έχουν τακτοποιηθεί -και τακτοποιούνται με το νομοσχέδιο- οι άδειες λειτουργίας των εγκαταστάσεων. Το ζούμε όταν παρακολουθούμε τα αθλητικά θέματα, τις εγκαταστάσεις τις αθλητικές για γήπεδα, εκτός Ολυμπιακών -οι επιπτώσεις είναι τεράστιες- για την ασφάλεια των γεγονότων, για τις πυροσβεστικές υπηρεσίες και άλλες δράσεις. Και η παράλειψη, όταν συμβαίνει, είναι εγκληματική. Θεραπεύεται με το νόμο.
      Τα κεφάλαια της διαφήμισης: Να ξέρετε ότι η διαφήμιση, για την οποία ειδικώς μεριμνά το νομοσχέδιο, είναι και βάση για τη συνολική κυβερνητική λειτουργία και του εφαρμοστού των νόμων, αν εφαρμόζονται οι νόμοι. Έχουμε πέντε, έξι νόμους εν αδρανεία για τη διαφήμιση στις οροφές που απαγορεύονται. Είναι γεμάτος ο τόπος από διαφημίσεις επί των οροφών, στις στέγες.
      Έρχεται, λοιπόν, με μία σαφήνεια, με μία ευκρίνεια θα έλεγα, με μία υπευθυνότητα και σπουδή να θεραπεύει το κεφάλαιο της διαφημίσεως το νομοσχέδιο. Το ίδιο και για την αισθητική των πόλεων.
      Αυτά είναι μεγάλες πράξεις οι οποίες δίνουν το χρώμα και τον τόνο για την πόλη, για την αισθητική των πόλεων, για την εικόνα των Αγώνων και φυσικά για τη διεθνή εικόνα της χώρας από πλευράς αισθητικής.
      Κυκλοφορία και προσβασιμότητα: Είναι περιττό να το σχολιάσω. Εδώ κατατίθεται και η υπερψήφιση από την Αντιπολίτευση των διατάξεων κλπ. Αποθήκες ευφλέκτων: Ωραία πρόνοια από το συναρμόδιο Υπουργείο Δημοσίας Τάξεως κλπ. Απαλλοτριώσεις Ολυμπιακού Χωριού: Κοινωνικό θέμα για όσους ξέρουν τα γενόμενα εδώ στην Αθήνα, στο Μενίδι, στις Αχαρναί και στο Πάτημα.
      Όπως καταλαβαίνετε επεμβαίνει η πολιτεία με μία υπευθυνότητα, προσδίδει στην πράξη ένα νέο διοικητικό χαρακτήρα, με σκοπό να μην είναι οι ιδιοκτήτες των περιουσιών τους θεατές σε μία οιονεί δήμευση επειδή δεν είχαν τους τίτλους ή ήσαν πολλοί κληρονόμοι και τακτοποιείται κατά πολύ ωραίο και έγκυρο νομικό τρόπο.
      Και φυσικά έχουμε τις δύο παραγράφους που έκαναν την αντιδικία μας –και ζητώ την προσοχή σας- η μία παράγραφος είναι του άρθρου 13 και θέλω να σας πω με θάρρος να τολμήσει η Εθνική Αντιπροσωπεία την αποκατάσταση της αδικίας. Πρόκειται περί κατάταξης. Την οφείλει αυτήν την τακτοποίηση τώρα γιατί είναι της αρμοδιότητος του Υπουργείου Αθλητισμού και της Γενικής Γραμματείας. Γιατί, συνομολογημένη είναι –το είπε και η κ. Δαμανάκη προς τιμήν της- η αδικία η γενομένη. Είναι και η εκφρασθείσα άποψη του ΠΑΣΟΚ διαχρονικά. 
      Ο κ. Σαλμάς μας θύμισε τη συμφωνία του κ. Φούρα και μία στρεψοδικία της τελευταίας ώρας, του Υπουργού των Εσωτερικών. Επικυρωμένη είναι η λύση από τη γνωμοδότηση του Νομικού Συμβουλίου του Κράτους. Των πραγμάτων ούτως εχόντων, έρχεται η διάταξη να αποκαταστήσει τα πράγματα με το νομικό όρο -θα είχε δίκιο, γι’ αυτό είναι προσεκτική η έκθεση της επιτροπής- της «κατάταξης». Δηλαδή θα σας πω τι είναι.
      ΜΑΡΙΑ ΔΑΜΑΝΑΚΗ: Ναι αλλά μιλάει για πρόσληψη.
      ΒΥΡΩΝ ΠΟΛΥΔΩΡΑΣ: Την είδα την Επιστημονική Επιτροπή και μιλώ επ’ αυτής και εξετίμησα και τη δική σας διακριτική διατύπωση. Σας λέω να τολμήσει η Βουλή να υπερψηφίσει τη διάταξη για τον όρο «κατάταξη». Διότι υπάρχουν τρεις έννοιες στις χίλιες τρεις αλλά στο διοικητικό δίκαιο. Η πρόσληψη που είναι η πρωτογενής διαδικασία, τον προσλαμβάνεις, δεν είχε επαφή με το δημόσιο, κάποιον πολίτη στη δημόσια υπηρεσία. Η κατάταξη όπως εν προκειμένω, που είχε επαφή. Κάτι έχει συμβεί, όπως εν προκειμένω η τεράστια πολιτική, ηθική και νομική αδικία. Και έρχεται η πολιτεία ή η διοικητική πράξη, εν προκειμένω η πολιτεία, δηλαδή η νομοθετική εξουσία και κάνει την κατάταξη. Και ύστερα είναι η γνωστή μετάταξη που είναι από υπηρεσία εις υπηρεσία.
      Εγώ εκτιμώ πάρα πολύ τη γνωμάτευση της Επιστημονικής Υπηρεσίας, ακούστε ωραία πλάγια διατύπωση: «Εάν εκληφθεί ως πρόσληψη, τότε η πρόσληψη συναντά ενδεχομένως και αντισυνταγματικότητα». 
      Δεν είναι δική μου η εγκυρότητα της νομικής γνώμης αλλά των νομικών υπηρεσιών. Μας οδηγεί στη θέση ότι η κατάταξη είναι έγκυρη έννοια, εφαρμοζόμενη γι’ αυτήν την περίπτωση κατά κλασικό τρόπο κατάταξης, όχι πρόσληψης, όχι μετάταξης. Απλά εγώ εισηγούμαι να άρετε τους ενδοιασμούς σας και να υπερψηφίσετε και για την αδικία και για το ότι ήταν συμπεφωνημένη η γνώμη του ΠΑΣΟΚ διότι ήταν σε κείμενο διάταξη, διότι υπάρχει γνωμοδότηση του Νομικού Συμβουλίου του Κράτους και διότι εν τέλει, εφόσον δεχθούμε την αξία του όρου, της νομικής έννοιας «κατάταξη», το πράγμα ρέει μόνο του.
      Για το άρθρο16 υπάρχουν νομικές ανορθογραφίες. Θα το δούμε στην πορεία. Αλλά θέλω να πω ότι υπάρχουν δύο αρετές μέσα, γι’ αυτό δικαίως λέει η κυρία Υπουργός για την αξία της διαφάνειας που προέχει για το άρθρο 16.
      Υπάρχουν, λοιπόν, δύο αρετές. Η μία είναι ότι η πρόσληψη προσωπικού, που αγωνιούν οι συνάδελφοι του ΠΑΣΟΚ, είναι με προκήρυξη και κατά τρόπο δημόσιο και διαφανή.
      Και το δεύτερο, όσον αφορά τη σχέση ελέγχου -που το θέλω και εγώ- της πολιτείας της Βουλής και προπαντός της Βουλής, όσον αφορά αυτή τη μεγίστης αξίας και σημασίας εταιρεία, σας λέγω ότι υπάρχει η παράγραφος που λέει ότι ο πρόεδρος ή το ΔΣ υποβάλλει έκθεση των πεπραγμένων στη Βουλή. Και αυτό όχι ότι με αποκοιμίζει, με ανακουφίζει.
      Όσον αφορά δε το ότι δεν περνάει ο πρόεδρος από τη Βουλή, αυτό δεν είναι ζήτημα που ρυθμίζεται, οπωσδήποτε και αν διαλαμβάνεται στις διατάξεις του άρθρου, διότι το ορίζει το άρθρο 49 από μόνο του. Και αν ένα πείσμα διατυπωθεί εδώ ότι δεν περνάει από πουθενά, δεν ξέρω τι θα λέει η εφαρμογή του άρθρου 49. Θα το δούμε στην πορεία.
      Η νομική ανορθογραφία όμως, κυρία Δαμανάκη, με όλην την εκτίμηση, έγκειτο στο σημείο ότι είχαμε σε ιδιωτικού δικαίου εταιρεία όπως ήταν η εταιρεία στον προηγούμενο νόμο του 2003 είτε είχαμε το γενικό διευθυντή.
Αυτό ήταν ανορθογραφία και την παρέστησε παραστατικά η κ. Πετραλιά, όταν ρωτά τον αρμόδιο τι γίνεται εδώ, πού είναι ο διευθύνων σύμβουλος, ποιος είναι ο πρόεδρος και υπήρξε αυτή η ασάφεια. 
      Λειτουργικώς τακτοποιούνται τα πράγματα. Μπορεί να μην έχουν την άψογη νομική διευθέτηση, σας το λέω ευθέως. Για παράδειγμα, στο άρθρο 49 δεν ξέρω αν περνά απέξω από το τετράγωνο ο πρόεδρος μιας εταιρίας που είναι του Δημοσίου. 
      ΜΑΡΙΑ ΔΑΜΑΝΑΚΗ: Δεν υπάρχει εμπλοκή του άρθρου 49. 
      ΒΥΡΩΝ ΠΟΛΥΔΩΡΑΣ: Συντάσσομαι μαζί σας, αλλά είναι μια νομική εκκρεμότητα, την οποία θα βρούμε στο δρόμο, ό,τι και αν γράφει η διάταξη του νόμου.
      Δύο αρετές βρίσκω στο άρθρο 14 υπό τον τίτλο το γενικό της διαφάνειας. Η μία αρετή είναι ότι το προσωπικό προσλαμβάνεται με προκήρυξη διαγωνισμού και η δεύτερη αρετή ότι περνά…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έχει αφαιρεθεί κύριε Πολύδωρα.
      ΒΥΡΩΝ ΠΟΛΥΔΩΡΑΣ: Το λέει το άρθρο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Η διαδικασία του νόμου βάσει του ΑΣΕΠ έχει αφαιρεθεί. 
      ΒΥΡΩΝ ΠΟΛΥΔΩΡΑΣ: Όχι, μην είσθε προσκολλημένος στις δικές σας διατυπώσεις. Η καινούργια διατύπωση είναι έγκυρη κατ΄ εμέ όσον αφορά στη διαφάνεια για την πρόσληψη προσωπικού.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Έχει αφαιρεθεί όμως. 
      ΒΥΡΩΝ ΠΟΛΥΔΩΡΑΣ: Λέει το εξής: «Το προσωπικό προσλαμβάνεται στην εταιρία με σύμβαση εργασίας ιδιωτικού δικαίου, με απόφαση του ΔΣ, σύμφωνα με τις ανάγκες και ύστερα από προκήρυξη…»Αυτό υπογραμμίζω.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Καμία αντίρρηση σ΄ αυτό. Και ένας ιδιώτης προκήρυξη κάνει για να προσλάβει κάποιον.
      ΠΡΟΕΔΡΕΥΩΝ (Ιωάννης Τραγάκης): Κύριε Σπηλιόπουλε, μη διακόπτετε σας παρακαλώ.
      ΒΥΡΩΝ ΠΟΛΥΔΩΡΑΣ: Πάντως εγώ σας είπα ότι και το άρθρο 16 είναι άξιο υπερψηφίσεως και να άρετε τις επιφυλάξεις σας.
      Καταλήγω, κυρίες και κύριοι συνάδελφοι. Εγώ σας λέω ότι ήρτυται το θέμα, όπως λέγαμε λόγια, του εάν παρακάμπτει μία διάταξη το άρθρο 49. Το άρθρο 49 είναι πανίσχυρο και αυτοδύναμο.
      Κυρία Υπουργέ, σας παρακαλώ να το δούμε στην πορεία. Το άρθρο 49 δεν μπορεί να το παρακάμψει μία διάταξη. Το θεωρώ αυξημένης τυπικής ισχύος, υπηρετεί κάτι άλλο ανώτερο και αν διατυπωθεί σε μια διάταξη ότι για παράδειγμα για τον ΕΟΜΕΧ δεν περνάει από τη Βουλή, είναι αβάσιμο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτό λέμε.
      ΒΥΡΩΝ ΠΟΛΥΔΩΡΑΣ: Συντάσσομαι.
      Το ίδιο αβάσιμο θα είναι εάν δεν περάσει από τη Βουλή κατά το άρθρο 49, γιατί το άρθρο 49 ορίζει ποιοι περνούν όχι περιοριστικά, αλλά και εννοιολογικά.
      Θέλω να αναφερθώ στην κατάκτηση του ευρωπαϊκού τροπαίου. Κυρίες και κύριοι συνάδελφοι, δώστε μου την προσοχή σας, διότι έχω ένα επιχείρημα σε μια εκτεταμένη συζήτηση. Χθες είχαμε μια ανοργανωσιά, αλλά μέσα από την ανοργανωσιά που συνέβη, είναι επιβεβλημένο να διατυπώσουμε μια αρετή που υπήρξε, την αρετή της καταδείξεως. Καταδείχθηκε ότι εδώ έχουμε ένα ευγενικό, ειρηνικό, συναισθανόμενο κοινωνικό περιβάλλον που δεν υπάρχει πουθενά στον κόσμο. Δεν έχουμε το δικαίωμα να παραβλέψουμε την εξαιρετική αυτή ποιότητα, η οποία μπορεί να πάρει και πρακτικές προσαρμογές.
      Ποια είναι μια πρακτική προσαρμογή; Αυτό είναι το ειρηνικό τοπίο. Ούτε ένα ατύχημα δεν έγινε σε μισό εκατομμύριο πανηγυρίζοντος κόσμου. Αυτό είναι πλεονέκτημα. Μπορεί να ήντλησα μέσα από τη φαινομένη ανοργανωσιά –εγώ το πράττω τώρα- μια μερικότερη αλήθεια, την οποία εκθέτω στην κρίση σας και στην κρίση του ελληνικού λαού. Αυτός είναι ο ελληνικός λαός. Πανηγυρίζει, χαίρεται, δεν προκαλεί επεισόδια, δεν αποτελεί κίνδυνο. Ιδού το φυσικό τοπίο της ειρηνικής ασφάλειας για τον πανηγυρισμό, για τον ενθουσιασμό.
      Κατά τα λοιπά ασφαλώς δεν είναι μικρό γεγονός. Πρέπει να το επικροτήσουμε, να το χαιρετίσουμε και να απλώσουμε τη φαντασία μας όλοι περιστρεφόμενοι γύρω από την αξιοκρατία. Ήταν αποτέλεσμα των καλύτερων. Κάπου νωρίτερα δεν είχε νοθευτεί η σύνθεση της ομάδας με το παρεϊκό ή με τα άλλα που γίνονται στα συλλογικά. Στη συνέχεια είχαμε μεθοδικότητα, συλλογικότητα, ενθουσιασμό, ψυχή, πειθαρχία, εθνική αυτοεπιβεβαίωση, αυτοεκτίμηση, υπερηφάνεια. Τους ευγνωμονούμε για ό,τι εκινητροποίησαν σαν κίνητρο, σαν καταλύτη, σαν γενεσιουργό, ευγενική, καλή, δυνατή των κοινωνικών πραγμάτων δύναμη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Είμαστε και εμείς περήφανοι για την πορεία της Εθνικής μας και συμμετείχαμε και εμείς στους πανηγυρισμούς και αυτοπροσώπως μάλιστα, ήμουν και στο στάδιο. Το λέω αυτό όχι για να καμαρώσω ότι παρευρέθηκα, αλλά για να σχολιάσω ορισμένα που ακούστηκαν εδώ μέσα.
      Μπορεί να υπήρξαν προβλήματα ανοργανωσιάς, όπως ειπώθηκαν, όμως το κύριο και το θετικό -και τα είπα και στην κυρία Υπουργό που κουβεντιάσαμε- είναι ότι δεν υπήρχε αστυνομοκρατία. Ας μην σπρώχνουμε τα πράγματα στο όνομα που οι ξένοι δημιουργούν για τους δικούς τους λόγους και για τις δικές τους σκοπιμότητες μία τρομοϋστερία, για κάθε εκδήλωση και για κάθε πανηγυρισμό να περνάνε από έλεγχο οι δεκάδες χιλιάδες άνθρωποι που συμμετέχουν.
      Νομίζω ότι ήταν στα θετικά αυτό και μάλιστα είπα και το ξαναλέω, μακάρι να μπορούσαν και οι Ολυμπιακοί Αγώνες να γίνουν με τόσο λίγα αστυνομικά μέτρα. Γιατί το πρόβλημα που μας ενοχλεί περισσότερο ως κόμμα στους Ολυμπιακούς Αγώνες, πέρα από την εμπορευματοποίηση, πέρα από το κόστος, πέρα από το τι θα μείνει από άποψη μαζικού αθλητισμού, είναι οι υπερβολές -είναι επιεικής η έκφραση- στα ζητήματα της ασφάλειας.
      Τα κύρια προβλήματα μετά από τους πανηγυρισμούς είναι δύο. Πρώτον, να μην υπάρχει πολιτική εκμετάλλευση. Με τι έννοια το λέω αυτό; Κακώς ο Υπουργός Εθνικής Οικονομίας χρησιμοποίησε την εθνική ομοψυχία που παρουσιάστηκε -και ήταν λογικό να παρουσιαστεί με τη νίκη της Εθνικής- λέγοντας ότι τέτοια εθνική ομοψυχία πρέπει να ακολουθήσουμε και στα οικονομικά μέτρα στενότητας και λιτότητας, τα οποία θα ακολουθήσουν από τον Σεπτέμβριο. Δεν ταιριάζουν τέτοιες δηλώσεις. 
      Δεύτερον, τι θα γίνει παραπέρα; Θα γίνουν και οι Ολυμπιακοί, πήραμε το κύπελλο. Τι θα γίνει με τον ερασιτεχνικό αθλητισμό; Θα αθλούνται τα παιδιά μας; Θα στηριχθεί ο μαζικός λαϊκός αθλητισμός; Αυτό είναι το μεγάλο πρόβλημα, όχι μόνο να κερδίσουμε τουριστικά ή η εικόνα της χώρας μας να έχει κέρδος. Μπορούμε να πετύχουμε ορισμένους από αυτούς τους στόχους. Τι θα μείνει από άποψη αθλητισμού παραπέρα; Εκεί είναι το μεγάλο ζήτημα και δεν υπάρχει κανένας προγραμματισμός, ούτε κονδύλια υπάρχουν. Πρέπει να γίνει συνολική επανεξέταση, κυρία Υπουργέ, από εσάς και συνολική επανεξέταση τι θα γίνει το 2005 σε βάθος χρόνου. 
      Έρχομαι τώρα στο συγκεκριμένο νομοσχέδιο. Αυτό που μας ενοχλεί κυρίως εμάς σε αυτό το νομοσχέδιο είναι οι διατάξεις οι οποίες είναι συνέχεια προηγούμενων διατάξεων -δεν είναι καινούριες διατάξεις- που έχουν σχέση με την πολιτική διαφήμιση, με το δικαίωμα των πολιτικών κομμάτων, των μαζικών οργανώσεων, των συνδικάτων και σε περιόδους που χρειάζονται να παρθούν έκτακτα μέτρα και σε χώρους που θέλουμε όλοι να είναι καθαροί, καλλωπισμένοι ή να υπάρχει μια ευταξία, εάν τα όποια μέτρα παίρνονται για την εμπορική διαφήμιση θα είναι ταυτόχρονα και μέτρα για την πολιτική δραστηριότητα και προβολή σε τελευταία ανάλυση. 
      Έχουμε μία σειρά διατάξεων από πολλά χρόνια που πάνε να παρεμποδίσουν και παρεμποδίζουν το δικαίωμα να διαδίδεις τις ιδέες σου όχι μόνο από την τηλεόραση -αν έχεις λεφτά και αν θέλει να σε παίξει το κανάλι, ιδιαίτερα το ιδιωτικό- αλλά και για εκείνες τις πολιτικές δυνάμεις ή για εκείνες τις κοινωνικές οργανώσεις που δεν έχουν χρήματα ή δεν θέλουν μόνο από την τηλεόραση και θέλουν και την οπτική προπαγάνδα, όπως λέμε. Υπάρχουν διατάξεις απαγορευτικές από χρόνια. Προστέθηκαν νέες διατάξεις αυστηρότερες εν όψει των εκλογών. Δεν τηρήθηκαν -ευτυχώς- μέχρι σήμερα. Δεν υπάρχουν διώξεις, υπάρχει μία ανοχή διότι είναι δικαιολογημένο. Όλοι κατανοούμε ότι πώς θα διαδώσεις τις ιδέες σου εάν τηρήσουμε κατά γράμμα τις απαγορεύσεις;
      Έρχονται ακόμα μεγαλύτερες απαγορεύσεις εν όψει των Ολυμπιακών Αγώνων. Θα μου πείτε ότι είναι για δυο-τρεις μήνες. Εντάξει το καταλαβαίνουμε ότι είναι για την πολιτική διαφήμιση.
Θα υπήρχε κανένα κόμμα που θα πήγαινε τις ημέρες των Ολυμπιακών Αγώνων να δημιουργήσει ζήτημα; Όλοι έχουμε μια ευθύνη. Δεν χρειάζονται, λοιπόν, τέτοιες διατάξεις. 
      Είναι λάθος να μιλάμε για το Φεστιβάλ της ΚΝΕ. Τον Σεπτέμβρη και άλλες νεολαίες των κομμάτων έχουν προγραμματισμένες εκδηλώσεις. Και όλα τα κόμματα έχουν ενδιαφέρον να ξεκινήσουν κάποιες δραστηριότητες. Το ίδιο ισχύει και για τις συνδικαλιστικές οργανώσεις. Επομένως είναι υπερβολή να λέμε μέχρι τις 30 του μηνός. Εγώ θα έλεγα να δώσετε μια βδομάδα επιπλέον μετά τη λήξη των Ολυμπιακών Αγώνων, όπου και αυτή θα μπορούσε να μην υπάρχει. Εν πάση περιπτώσει, είναι και μια λύση για να μην υπάρχουν πολιτικές συγκρούσεις. Διαφωνούμε σε πολλά αλλά όχι και στο πώς θα μπορούμε να ασκούμε τα δικαιώματά μας.
      Με τις διατάξεις αυτές, λοιπόν, έχουμε επέκταση των απαγορεύσεων και για το πολιτικό μέρος της διαφήμισης. Έχουμε εξοντωτικές ποινές, έχουμε ασφυκτικές διαδικασίες. 
      Υπάρχει και ένα ζήτημα που αφορά την ιδιωτική διαφήμιση. Πολλές από τις ρυθμίσεις και αυτού του νόμου αλλά και των προηγούμενων, έχουν προσωρινό χαρακτήρα. Ορισμένες όμως διατάξεις για το ιστορικό κέντρο, έχουν μόνιμο χαρακτήρα χωρίς εξοντωτικές ποινές. Τι γίνεται: Πολλοί επιχειρηματίες –και έχουμε γίνει δέκτες διαμαρτυριών- οικοδόμησαν την επιχείρησή τους και νοίκιασαν χώρους στο κέντρο της Αθήνας ή σε κεντρικό δρόμο –στον πρώτο ή στον δεύτερο όροφο- διότι έβλεπαν ότι είχαν το δικαίωμα να έχουν μια μεγάλη ταμπέλα απέξω που να διαφημίζει το προϊόν τους, τις υπηρεσίες τους. Σε άλλους δρόμους που δεν θεωρούνται ολυμπιακοί, δεν είναι στο κέντρο της Αθήνας, όλα αυτά θα διατηρηθούν. Αυτά ή θα διατηρηθούν μονίμως, δεν θα τα πειράξει κανείς, ή μόλις τελειώσουν οι Ολυμπιακοί Αγώνες, θα επανέλθουν. Υπάρχουν, λοιπόν, δυο μέτρα και δυο σταθμά. 
      Υπάρχει και ένα ζήτημα ισότητας όσον αφορά τους μικρομεσαίους, γιατί δεν μιλάμε για μεγάλες επιχειρήσεις. Συνεπώς πρέπει να επανεξεταστεί όλο αυτό το ζήτημα. Θα απασχολήσει και τα Επιμελητήρια. Ο άλλος σου λέει «εγώ κύριε θα το κλείσω το μαγαζί από τη στιγμή που μου κατεβάζετε την ταμπέλα, γιατί δεν θα ξέρει κανένας πού βρίσκομαι». Και τι θα του απαντήσω εγώ ως Κομμουνιστικό Κόμμα;
      Πρέπει να επανεξεταστούν αυτά τα ζητήματα. Και ξέρετε ότι εμείς δεν είμαστε από τους πρώτους που παλεύουμε υπέρ της ιδιωτικής πρωτοβουλίας. Αλλά όλες αυτές οι ρυθμίσεις, είναι πρόβλημα για τους μικρομεσαίους. 
      Όσον αφορά τα Ολυμπιακά ακίνητα, κάνετε έναν καθαρά ιδιωτικό φορέα με μετοχές που θα είναι αποκλειστικά στο δημόσιο. Το ΠΑΣΟΚ είχε κάνει ιδιωτικό φορέα με λίγο δημόσιο χαρακτήρα. Και τώρα είναι εταιρεία του δημοσίου, αλλά κατά τη δική μας άποψη, από τη στιγμή που όλες οι μετοχές ανήκουν στο κράτος, θα έπρεπε να τυγχάνουν των ίδιων ρυθμίσεων. Από συνταγματική και νομική πλευρά, θα πρέπει να λέμε ότι είναι του δημοσίου. Όμως εγώ, δεν μιλάω γι’ αυτό. Από άποψη τύπου ήταν ιδιωτική εταιρεία με κάποιο μεγαλύτερο έλεγχο από το δημόσιο ενώ τώρα, ο έλεγχος αυτός σταματάει εντελώς. Αυτό δεν είναι θετικό. 
      Εμείς λέμε πως ό,τι έχει σχέση με διαχείριση του δημοσίου, είτε είναι τουριστικά ακίνητα είτε είναι ολυμπιακά ακίνητα –και μιλάμε για κολοσσιαία ποσά- θα έπρεπε να υπάρχει μόνο το δημόσιο.  
      Θα σας αναφέρω ένα παράδειγμα σε σχέση με τον εσωτερικό έλεγχο: Τα κόμματα όταν συζητούσαμε την Αναθεώρηση του Συντάγματος, μιλούσαμε υπέρ του Ελεγκτικού Συνεδρίου. Γι’ αυτό το αναβαθμίσαμε. Απ΄ την άλλη πλευρά όμως, περιορίζουμε το δημόσιο και μένει το Ελεγκτικό Συνέδριο απέξω. 
      Μιλάτε για διαφάνεια, αλλά η διαφάνεια εναπόκειται στην καλή θέληση εκείνων που θα διοριστούν. Εναπόκειται δηλαδή στο εάν αυτοί θα είναι σωστοί, αν θα προσλάβουν το σωστό προσωπικό, που δεν θα το ελέγξει το ΑΣΕΠ, αν ο κανονισμός που θα φτιάξουν θα είναι σωστός και διαφανής, αν θα λειτουργούν όπως πρέπει, αν δεν θα κάνουν αναθέσεις αλλά θα κάνουν διαγωνισμούς –παρ’ όλο που έχουν το δικαίωμα να κάνουν αναθέσεις- και αν ο αυτοέλεγχος, ο εσωτερικός, θα είναι συνεπής. 
      Όλα εναπόκεινται στην καλή θέληση αυτών των ανθρώπων. Η δική μας άποψη είναι ότι θα έπρεπε αποκλειστικά να είναι δημόσιο και οργανωμένο κατ’ αυτό τον τρόπο. Και όχι  μόνο γι’ αυτήν την εταιρεία αλλά και για όλες τις ανάδοχες εταιρείες που διαχειρίζονται περιουσία του δημοσίου. Νομίζω πως αυτό είναι το σωστό. Είναι, λοιπόν, σημαντικός λόγος αυτός, όπως και οι απαγορεύσεις στο πολιτικό μέρος, για να μην ψηφίσουμε το νομοσχέδιο.
      Επειδή αύριο δεν θα βρίσκομαι στη συζήτηση των άρθρων, θα μιλήσω για την νατοϊκή τροπολογία. Εμείς γενικώς είμαστε αντίθετοι με τη συμμετοχή του ΝΑΤΟ στην ασφάλεια των Ολυμπιακών Αγώνων.  Για ποιο λόγο; Πρώτα, πρώτα δεχόμαστε ότι το ΝΑΤΟ υπερασπίζεται πραγματικά το δίκαιο από κάποιους κακούς τρομοκράτες είτε είναι Παλαιστίνιοι είτε Ιρακινοί, που μερικοί απ’ αυτούς χρησιμοποιούν μέσα ανορθόδοξα και τα οποία ως ΚΚΕ δεν υποστηρίζουμε. Νομιμοποιούμε, λοιπόν, στη συνείδηση του ελληνικού λαού και γενικότερα σε όλο τον κόσμο –γιατί είναι παγκόσμιο γεγονός οι Ολυμπιακοί Αγώνες- την αντίληψη «ποιος θα μας προστατεύσει από το κακό; Το καλό, το ΝΑΤΟ» που βομβάρδισε τη Γιουγκοσλαβία, το Αφγανιστάν. Και έτσι θα μεταφερθούν οι αρμοδιότητες των Αμερικάνων στο ΝΑΤΟ και για το Ιράκ. Είναι πολύ μεγάλη η ζημιά που γίνεται από πολιτικής άποψης. 
      Από στρατιωτικής άποψης δεν προσφέρει τίποτε. Λένε «εκτός χωρικών υδάτων θα ελέγχουν». Δηλαδή τα ελληνικά μας πλοία δεν ήταν αρκετά; Χρειαζόμασταν δύο τρία αεροπλανοφόρα των Αμερικάνων; Η δική μας αεροπορία δεν μπορεί; Εξάλλου αυτοί οι τρομοκράτες έχουν τέτοια μέσα, πλοία, αεροπλάνα και δεν επαρκούν οι δικές μας δυνάμεις για την αντιμετώπισή τους; Το ΝΑΤΟ το χρησιμοποιεί για πολιτικούς λόγους, για να εμφανίζεται ως ομπρέλα και όλοι να τρέχουν κάτω απ’ αυτήν. Αυτές είναι οι γενικότερες αντιρρήσεις για τη συμμετοχή του ΝΑΤΟ.
      Στη συγκεκριμένη τροπολογία, γίνεται ακόμη ένα βήμα. Να εθιστεί ο ελληνικός λαός όπως και οι υπόλοιποι, ότι το ΝΑΤΟ δεν θα είναι ασπίδα στα σύνορα, εκτός εναερίου χώρου, αλλά θα είναι και στο εσωτερικό της κάθε χώρας και ότι θα ζητάμε ως Ελλάδα σήμερα γι’ αυτό, αύριο για τον άλλο λόγο, να έρθουν στρατιωτικές δυνάμεις στο εσωτερικό πέραν των ήδη συμφωνηθέντων. Δηλαδή δεν μας φθάνει το προσωπικό για πολιτική προστασία ή δεν έχουμε εξειδικευμένο ή επαρκές προσωπικό σε περίπτωση φυσικών ή τεχνολογικών καταστροφών και έτσι ας έλθουν οι στρατιωτικές δυνάμεις του ΝΑΤΟ. Γιατί για στρατιωτικές δυνάμεις μιλάμε. Άλλο αν θα παρέμβουν στην πολιτική προστασία. Το ΝΑΤΟ είναι στρατιωτικός οργανισμός. Όποιες ομάδες ή στρατιώτες έρθουν, είναι στρατιωτικές δυνάμεις. Και βεβαίως καταλαβαίνω γιατί γίνεται νόμος. Για να μη συμβεί αυτό που συνέβη στα χρόνια που κυβερνούσε το ΠΑΣΟΚ όταν περνούσαν τα στρατεύματα από δω χωρίς να υπάρχει νόμος. Ήταν αντισυνταγματικό το πέρασμα των νατοϊκών στρατευμάτων, σύμφωνα με το άρθρο 27 του Συντάγματος που λέει ότι για να διαμένουν στρατιωτικές δυνάμεις ή για να περάσουν μέσα απ’ αυτήν, χρειάζεται ειδικός νόμος. Και φέρνετε νόμο για να το νομιμοποιήσουμε. Ρωτάω: μια και πρόκειται για πολιτική προστασία, δεν επαρκούν οι δυνάμεις μας; Γιατί δεν ζητούμε βοήθεια από τις αντίστοιχες δημόσιες υπηρεσίες και όχι στρατιωτικές, της πολιτικής προστασίας της Γαλλίας, της Γερμανίας ή άλλων; Γιατί δεν πάμε να το λύσουμε με την πολιτική προστασία και παίρνουμε στρατιωτικές δυνάμεις, που θα ασχοληθούν με την πολιτική προστασία; Και έτσι εγκαινιάζουμε με νόμο ξένο στρατό ο οποίος θα ασκεί λειτουργίες πολιτικού χαρακτήρα, που αφορούν το Υπουργείο Εσωτερικών για πολιτική προστασία, που αφορούν το Υπουργείο Υγείας για συνέπειες από καταστροφές, που αφορούν το Υπουργείο Δημόσιας Τάξης για περιφρούρηση.  Απ’ αυτήν την άποψη εμείς διαμαρτυρόμαστε. 
      Παίρνετε το ΝΑΤΟ ως ομπρέλα. Εδώ βέβαια υπάρχουν ευθύνες και του ΠΑΣΟΚ το οποίο ενδιαφέρεται μόνο για το ποιος θα πληρώσει το κόστος. Είναι και αυτό ένα ζήτημα. Θα έπρεπε να πληρώσει το ΝΑΤΟ και εμείς να μην πληρώσουμε ούτε δραχμή, διότι του κάνουμε μεγάλη προπαγάνδα που το δεχόμαστε σαν ομπρέλα. Πέρα απ’ αυτό γίνεται ένα ακόμη αρνητικό βήμα για την εθνική μας κυριαρχία και για την εμπέδωση στη συνείδηση του λαού μιας τρομοκρατικής οργάνωσης  όπως είναι το ΝΑΤΟ σαν δήθεν οργάνωσης που θα μας προστατεύσει. Ποιος θα μας προστατεύσει από τους προστάτες κυρία Υπουργέ; Είναι δυνατόν να δημιουργηθούν προβλήματα σε μια χώρα αν δεν το ανεχθούν αυτό και αν δεν το υποθάλψουν οι μυστικές υπηρεσίες ξένων χωρών; Γνωρίζουμε καλά πως γίνονται αυτά τα πράγματα και πως αλλάζουν οι ρόλοι προσώπων όπως ο Μπιν Λάντεν, ανάλογα με τις περιστάσεις. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Σαλμάς έχει το λόγο για να δευτερολογήσει.
	ΜΑΡΙΟΣ ΣΑΛΜΑΣ: Η κριτική της αντιπολίτευσης έχει εστιαστεί σε τρία άρθρα, στο 16 για την εταιρεία «ΟΛΥΜΠΙΑΚΑ ΑΚΙΝΗΤΑ ΑΕ», στο 13 που αφορά την πρόσληψη των υπαλλήλων που δούλευαν το 1993 στη Γενική Γραμματεία Αθλητισμού και στο άρθρο 2 για τη διαφήμιση. 
	Θέλω να ξεκινήσω από το άρθρο 16. Σέβομαι την άποψη που άκουσα από τον Κοινοβουλευτικό Εκπρόσωπο του Κομμουνιστικού Κόμματος που είπε ότι θα ήθελαν την εταιρεία να είναι κρατική. Αυτό το καταλαβαίνω. Εμείς δεν το υιοθετούμε σαν παράταξη αλλά το καταλαβαίνουμε. Και καταλαβαίνω επίσης μια εταιρεία να είναι ιδιωτική ανώνυμη και να ελέγχεται με ιδιωτικοοικονομικά κριτήρια, με έλεγχο από το Σώμα Ορκωτών Λογιστών. Αυτό που δεν καταλαβαίνω και δεν το υιοθετούμε είναι η πατέντα που ανακάλυψε το ΠΑΣΟΚ όταν ήταν κυβέρνηση, όταν μετέτρεψε όλες τις ΔΕΚΟ σε ανώνυμες εταιρείες. «ΤΟΥΡΙΣΤΙΚΑ ΑΚΙΝΗΤΑ ΑΕ» και πάει λέγοντας. 
      Για να μη γίνει το ίδιο εδώ δεν το υιοθετούμε. Ξεκαθαρίζουμε την εταιρεία. Να σας θυμίσω τι έγινε με τα «ΤΟΥΡΙΣΤΙΚΑ ΑΚΙΝΗΤΑ ΑΕ» που ξεπούλησαν το καζίνο στην Πάρνηθα και στην Κέρκυρα και έβαζαν ανά πέντε ημέρες καινούργιο όρο και πέταξαν έξω όλους τους ενδιαφερόμενους; Έτσι όταν πήγαιναν οι  νομικοί σύμβουλοι των άλλων εταιρειών για να προσφύγουν δεν ήξεραν από ποιο δίκαιο διέπονται αυτές οι εταιρείες. Ήσασταν η μόνη κυβέρνηση στον κόσμο που ανακάλυψε αυτό το υβρίδιο γιατί θέλατε και να λειτουργεί ευέλικτα αλλά και να είναι υπό την προστασία των Υπουργών με ό,τι υπονοεί αυτό. 
	Εμείς ξεκαθαρίζουμε ότι αυτή η εταιρεία θα λειτουργεί σαν ανώνυμη εταιρεία όπως εσείς την φτιάξατε. Απλά θα λειτουργήσει με περισσότερη διαφάνεια. Ο κ. Χριστοδουλάκης αν και ήταν ο Υπουργός που ρύθμισε αυτήν την εταιρεία σήμερα δεν θυμόταν ότι δεν υπάρχει διευθύνων σύμβουλος. Και ήρθε ο κ. Μαγκριώτης να το διορθώσει. 
	Έρχομαι στο δεύτερο σημείο κριτικής που αφορά την πρόσληψη αυτών των υπαλλήλων. Ας μην είστε υποκριτές. Ο εισηγητής της Αξιωματικής Αντιπολίτευσης δεν ήταν ειδικός για θέματα αθλητισμού όλα αυτά τα χρόνια. Πρέπει όμως να του θυμίσω τι έλεγαν οι Υπουργοί Αθλητισμού τα προηγούμενα χρόνια για την τακτοποίηση αυτών των ανθρώπων για να δούμε αν μιλάμε για κομματικό κράτος και για τακτοποίηση των «δικών» μας παιδιών.
	Το 1999 σε ένα αθλητικό νομοσχέδιο όταν ήταν Υπουργός ο κ. Φούρας στην επιτροπή πέρασε παράγραφος που έλεγε τα εξής:  «Υπάγονται υπό προϋποθέσεις στις διατάξεις της παραγράφου 1α του άρθρου 117 του ν. 2266/94 για τη μετατροπή των συμβάσεων και την κατάταξη προσωπικού ορισμένου χρόνου σε θέσεις με σχέση εργασίας ιδιωτικού δικαίου αορίστου χρόνου και οι προσληφθέντες από τον ΟΠΑΠ υπάλληλοι οι οποίοι ακολούθως αποσπάστηκαν και διατέθηκαν στη Γενική Γραμματεία Αθλητισμού ή εποπτευόμενα απ’ αυτήν νομικά πρόσωπα δημοσίου δικαίου». Αυτή η ρύθμιση πέρασε ομόφωνα από την Επιτροπή Μορφωτικών Υποθέσεων. 
	Όμως ένα αόρατο χέρι από την Υπουργό Εσωτερικών τότε και από τους συνδικαλιστές της κυβέρνησης είπαν να μη γίνει. Γι’ αυτό το γεγονός απεφάνθη στη συνέχεια το Νομικό Συμβούλιο του κράτους ως εξής: «Και ναι μεν με τη ρύθμιση αυτή, ο νομοθέτης άσκησε την περί αναδρομικής εφαρμογής κανόνος ουσιαστικού δικαίου συνταγματική ανεκτή κατ’ αρχήν αρμοδιότητά του, πλην στη συγκεκριμένη περίπτωση παραβίασε κατά την ομόφωνη περί τούτου γνώμη του τμήματος τη συνταγματικά κατοχυρωμένη ίση μεταχείριση των ελλήνων πολιτών εκ μέρους του νόμου, αφού περιόρισε χωρίς συγκεκριμένο και αποχρώντα λόγο την αναδρομικά παρασχεθείσα με τη διάταξη του άρθρου 13 παράγραφος 5 του ν. 2266/94 ευνοϊκή  μεταχείριση μόνο σε εργαζομένους που οι συμβάσεις τους είχαν λήξει κατά το άνω χρονικό διάστημα» -δηλαδή δωδέκατο του 1994- «και όχι για τους λοιπούς που οι συμβάσεις τους της αυτής μορφής και με τα αυτά κατά τα λοιπά βασικά χαρακτηριστικά είχαν λήξει ενωρίτερα. Νομικό Συμβούλιο του Κράτους, Β΄ Τμήμα, 1996». 
      Αυτά αναφέρει για το πώς κυβερνούσε το ΠΑΣΟΚ και πώς έκανε διακρίσεις ανάμεσα στους πολίτες.
      Θα σας πω και τι έλεγε ο κ. Φούρας τότε: Υπάρχει μία τροπολογία Βουλευτών –και αναφέρεται στην τροπολογία που αργότερα το 2000, έφεραν οι εξής Βουλευτές της τότε κυβέρνησης, για να μονιμοποιηθούν αυτοί οι άνθρωποι και είναι: Οι κύριοι Σμυρλής-Λιακατάς, Θωμάς, Ακριβάκης, Βούγιας, Καστανίδης, Λοβέρδος, Μακρυπίδης, Φούρας. Έλεος! Αυτοί οι Βουλευτές το 2000 έφεραν τροπολογία για να μονιμοποιηθούν αυτοί οι άνθρωποι. 
      Τελειώνοντας για το άρθρο 2 και σχετικά με το σύστημα ότι είναι χορηγικό, θέλω να διαβάσετε τη Σύμβαση με την οργανώτρια πόλη της Διεθνούς Ολυμπιακής Επιτροπής. Βέβαια αναφέρθηκα στην Επιτροπή Μορφωτικών Υποθέσεων, γιατί αν δεν διαβάσετε τη Σύμβαση δεν μπορούμε να συνεννοηθούμε. Λέει στη σελίδα 46: «Καμία προπαγάνδα ή διαφήμιση να μη λάβει χώρα στο χώρο δικαιοδοσίας των Ολυμπιακών ή εκτός αυτών των χώρων με τρόπο που αυτές δεν είναι προσβάσιμες και εντός πεδίου τηλεοπτικής ακτίνας των καμερών που θα καλύπτουν τα αθλήματα στους αγώνες ή που θα είναι ορατές από τους θεατές που θα παρακολουθούν τους αγώνες». Συνεχίζει: «Να μην επιτραπεί να λάβει χώρα εντός του αεροπορικού χώρου και προβλέπει ακόμη και πιο κάτω που μιλάει πάλι για τη διαφήμιση …»
      ΠΡΟΕΔΡΕΥΩΝ (Ιωάννης Τραγάκης): Αφήστε να τα πούμε στα άρθρα αύριο.
      ΜΑΡΙΟΣ ΣΑΛΜΑΣ: … ακόμη και εκεί αναφέρει πώς εξασφαλίζει τους χορηγούς».
      Άρα όσοι αναφέρθηκαν στα θέματα των χορηγών να διαβάσουν τη σύμβαση. Τα υπόλοιπα θα τα πούμε στα άρθρα.
      ΠΡΟΕΔΡΕΥΩΝ (Ιωάννης Τραγάκης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
      Δεν θα αναφερθώ σχετικά με τα όσα ακούστηκαν για τα άρθρα. Θα τα πούμε αύριο με λεπτομέρειες και βεβαίως θα πούμε πολύ περισσότερα. 
      Αυτό που θέλω να πω είναι ότι το νομοσχέδιο που αφορά τους Ολυμπιακούς και Παραολυμπιακούς Αγώνες είναι νομοσχέδιο που έρχεται να καλύψει συγκεκριμένες ανάγκες που είτε προέκυψαν στην πορεία προς το τέλος είτε ήταν απαραίτητο να γίνουν τώρα. Για παράδειγμα, οι άδειες των ολυμπιακών εγκαταστάσεων θα μπορούσαν να εκδοθούν εδώ και ένα χρόνο. Ξέρετε ότι η άδεια λειτουργίας μιας εγκατάστασης δίνεται αφού περατωθεί, αφού γίνει ο έλεγχος λειτουργίας, τότε μπορεί να εκδοθεί η άδεια λειτουργίας.
      Εμείς γι’ αυτό που σας κάναμε κριτική είναι ότι οι διατάξεις αυτές ήταν έτοιμες από το Φεβρουάριο και εσείς τις αλλάξατε και τις φέρατε αργά.
      ΦΑΝΗ ΠΑΛΛΗ-ΠΕΤΡΑΛΙΑ (Αναπληρωτής Υπουργός Πολιτισμού): Εμείς δεν βρήκαμε τίποτε απ’ όλα αυτά στο Υπουργείο. Ό,τι έχετε εσείς φέρτε τα και εμείς θα τα υλοποιήσουμε και αύριο το πρωί ακόμη. Επειδή είπατε ότι υπάρχουν μπορεί να τις έχετε εσείς, αλλά στα Υπουργεία εμείς δεν τα βρήκαμε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτό που έχει σημασία, κυρία Υπουργέ και κύριοι συνάδελφοι, είναι ότι τα άρθρα που αναφέρονται στην ολυμπιακή προετοιμασία καλώς ή κακώς σε ορισμένα σημεία έχουμε διαφωνίες και τις επισημάναμε, είναι αυτά που πρέπει να ψηφισθούν για να γίνουν οι Ολυμπιακοί Αγώνες με τον καλύτερο τρόπο. Δεν υπάρχει διαφωνία σ’ αυτό. Εκεί όμως που έχουμε πολύ μεγάλες αντιρρήσεις είναι ότι βάζετε άσχετα άρθρα σε αυτό το νομοσχέδιο. Το άρθρο 13 δεν έχει καμία σχέση, όπως και το άρθρο 16 και σας επισημάναμε συγκεκριμένα στοιχεία. Βέβαια δεν απαντήσατε στα συγκεκριμένα ερωτήματα. Χρειάστηκε να ανέβει στο Βήμα ο Κοινοβουλευτικός σας Εκπρόσωπος για να σας πει ότι κακώς δεν εφαρμόζετε τη διαδικασία του άρθρου 49.
Είναι αδιανόητο να μην υπάρχει ο έλεγχος της Βουλής. Χρειάστηκε να το πει ο Κοινοβουλευτικός σας Εκπρόσωπος! 
      ΜΑΡΙΟΣ ΣΑΛΜΑΣ: Για ποιες εταιρίες λέτε;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για τις εταιρίες του δημοσίου. Αυτό σας είπα! 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα στο σημείο αυτό να κάνω μία παρέμβαση όσον αφορά αυτό το θέμα, γιατί αφορά το Προεδρείο. Όπως γνωρίζετε, στο άρθρο 49 του Κανονισμού της Βουλής προβλέπονται συγκεκριμένα οι εταιρίες τις οποίες αφορά και το ποιοι υφίστανται τον έλεγχο της επιτροπής του άρθρου 49. Όταν δεν προβλέπεται, πρέπει να υπάρξει τροποποίηση του Κανονισμού της Βουλής. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όταν δεν υπήρχε αυτή η εταιρία, δεν προβλεπόταν!
      ΠΡΟΕΔΡΕΥΩΝ (Ιωάννης Τραγάκης): Επαναλαμβάνω, κύριε συνάδελφε, ότι πρέπει να υπάρξει τροποποίηση του Κανονισμού της Βουλής. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, δεν υπήρχε αυτή η εταιρία όταν ψηφίστηκε ο Κανονισμός.
      ΠΡΟΕΔΡΕΥΩΝ (Ιωάννης Τραγάκης): Για να σας βοηθήσω, κύριε συνάδελφε, θα ήθελα να σας πω ότι υπάρχουν και πολλές άλλες εταιρείες οι οποίες δημιουργήθηκαν μετά την εφαρμογή του Κανονισμού και του άρθρου 49 και οι οποίες πράγματι δεν έχουν υπαχθεί στην επιτροπή. Πιστεύω λοιπόν ότι σιγά-σιγά θα επεκταθεί και σε άλλες εταιρίες, όταν θα  προχωρήσουμε στην τροποποίηση του Κανονισμού.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Επί της ουσίας, λοιπόν, συμφωνείτε ότι θα πρέπει! Τέλος πάντων, θα μας δοθεί η δυνατότητα να τα συζητήσουμε όλα αυτά και στην κατ’ άρθρο συζήτηση. 
      Τελειώνοντας, θα ήθελα να πω ότι όλοι οι Έλληνες, και πολύ περισσότερο εμείς στο ΠΑΣΟΚ που ξεκινήσαμε και διοργανώσαμε όλη αυτήν την προετοιμασία, κερδίσαμε αυτό το μεγάλο στοίχημα να διοργανωθούν οι Ολυμπιακοί Αγώνες στην Ελλάδα. Τώρα ακούγεται παράλογη η αναφορά στις εκατό ημέρες. Ευτυχώς που ήταν αυτές οι εκατό ημέρες και θα κάνουμε σωστούς Ολυμπιακούς Αγώνες. Αυτό νομίζω ότι πλέον μπορεί να το καταλάβει ο καθένας. 
      Σημασία, λοιπόν, έχει να επωφεληθούμε αυτές τις λίγες ημέρες που μένουν -τον ένα μήνα και κάτι- με τον καλύτερο τρόπο και να βοηθήσουμε όλοι, κυρίως να εμπνεύσουμε τον ελληνικό λαό να συμπαρασταθεί, να έρθει στα γήπεδα, να τα γεμίσει και να αγοράσει τα εισιτήρια, γιατί εκεί είναι το μεγάλο πρόβλημα. Δυστυχώς, τα εισιτήρια δεν έχουν πουληθεί. Επίσης, πρέπει να επωφεληθούμε αυτήν τη μεγάλη προσπάθεια που κατέβαλε η Εθνική Ομάδα Ποδοσφαίρου, ούτως ώστε να έρθουν οι Έλληνες στα στάδια -πρέπει να περάσει το μήνυμα ότι δεν κινδυνεύει κανένας, γιατί μέχρι τώρα είχαν περάσει άλλα μηνύματα- και να χαρούμε όλοι αυτήν τη μεγάλη γιορτή και έτσι να κερδίσει και η χώρα μας. Το στοίχημα είναι μεγάλο και βεβαίως είναι πολύ μεγάλα τα οφέλη που θα κερδίσει η χώρα μας από την καλή διοργάνωση των Ολυμπιακών Αγώνων.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο κ. Γκατζής για πέντε λεπτά. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να πω ότι με την πρωτοβουλία των εκπροσώπων του ΠΑΣΟΚ γίνεται ένας ανούσιος καυγάς σχετικά με την εταιρία. Είναι ξεκάθαρο, κύριε συνάδελφε, όπως τροποποιήθηκε η παράγραφος 7α΄ του άρθρου 2 του ν. 3016/2002, ότι ο νόμος που θεσπίσατε δημιουργεί καθαρά μία ιδιωτική εταιρία, η οποία όπως λέει η παράγραφος που σας διάβασα –όπως την τροποποιήσατε- δεν υπάγεται ούτε στο δημόσιο αλλά ούτε και στον ευρύτερο δημόσιο τομέα και θα λειτουργεί με βάση το ν. 2190, όπως ακριβώς λειτουργούν οι ιδιωτικές επιχειρήσεις. Επομένως μη σας πιάνει πόνος για την ιδιωτικοποίηση της εταιρίας που γίνεται στο ίδιο ακριβώς πλαίσιο. Η διαφορά είναι αυτό που είπε και ο κ. Σκυλλάκος ότι υπήρχε λίγος μαϊντανός. Την εποπτεία την έχει το Δημόσιο, ο εκάστοτε αρμόδιος Υπουργός. Εδώ δεν την έχει.
      Παρ’ όλα αυτά, κυρία Υπουργέ, υπάρχει μία διαφορά. Υπάρχει απόφαση Υπουργικού Συμβουλίου μόνο για τις πωλήσεις κλπ. Η διαφορά, λοιπόν, έγκειται στο ότι ενώ ισχυρίστηκε τη διαφάνεια -και δεν μπορεί κανείς να αμφισβητήσει τουλάχιστον τις προσωπικές σας προθέσεις- αυτό δεν κατοχυρώνεται. Πώς διασφαλίζεται αυτό, όταν ο διαχειριστικός έλεγχος της επιχείρησης γίνεται από το εσωτερικό προσωπικό της εταιρείας; Φανταστείτε να πάω εγώ να κάνω έλεγχο στη δική μου επιχείρηση την οποία διαχειρίστηκα. Τι θα προκύψει από αυτό; 
      Φυσικά, δεν μιλάω για τις άλλες διαδικασίες οι οποίες έχουν κατά κόρον τονισθεί και στην επιτροπή αλλά και στην πρωτολογία μου και αφορούν στις προσλήψεις του προσωπικού έξω από τις διαδικασίες του ΑΣΕΠ και έξω από τον έλεγχο των Πρακτικών της Επιτροπής Αξιολόγησης των προσληφθέντων. Αυτά είναι ορισμένα σημαντικά ζητήματα. Θα ήταν καλό, αν θέλετε, να περνούσε έστω και ο διευθυντής από τη Βουλή. Πιστεύω, όμως ότι ο Πρόεδρος θα περνάει, όπως ακριβώς και οι άλλες επιχειρήσεις. 
      Θα ήθελα, κύριε Πρόεδρε, να πω και ορισμένα άλλα πράγματα.
      Νομίζουμε ότι αυτή η τρομοϋστερία που καλλιεργείται τελευταία, κυρία Υπουργέ, και με όλες αυτές τις διακηρύξεις και τις συμφωνίες που έχει υπογράψει  το ΠΑΣΟΚ προηγούμενα και εσείς συνεχίσατε και με την στρατιωτικοποίηση που γίνεται των Ολυμπιακών Αγώνων και την παρέμβαση του ΝΑΤΟ που κατά την άποψή μας μπαίνει και μέσα σε κυριαρχικά δικαιώματα, αυτό αν θέλετε είναι μια παραπέρα πρόκληση «ανώμαλων» ίσως μυαλών, να θέλουν να προσβάλουν όλα αυτά τα μέτρα τα οποία παίρνει το ΝΑΤΟ και ο στρατός και να αποδείξουν ότι δεν είναι αποτελεσματική η οποιαδήποτε περιφρούρηση ή να ακούμε μία πρόκληση. Έγιναν προχθές όλες αυτές οι εκδηλώσεις και δεν είχαμε ούτε το άνοιγμα μιας μύτης. 
      Πέρα απ’ αυτό θα ήθελα να αναφερθώ και στο άρθρο 10, στην παράγραφο 4, και σε όλο το άρθρο, όπου κατ’ αρχήν τα λιμάνια μας και ιδιαίτερα το κεντρικό λιμάνι της χώρας δεν θα μπορέσει να έχει αυτή την ομαλή λειτουργία άφιξης και απόπλου δρομολογίων. Αλλού θα ξεφορτώνονται αυτοκίνητα και αλλού θα κατεβαίνουν οι επιβάτες. Θα υπάρχουν αναβολές δρομολογίων. Αυτά όλα δημιουργούν μια σειρά προβλήματα και στους νησιώτες και εδώ. Επίσης δημιουργούν προβλήματα στις δραστηριότητες των ψαράδων, όταν λέμε ότι απαγορεύεται σε ορισμένες περιοχές η αλιεία ή όποιες άλλες δραστηριότητες.
      Έχετε όμως και στην παράγραφο 4 μία διάταξη όπου εντάσσετε και τους λιμενικούς στις αποζημιώσεις που θα πάρουν και τα άλλα σώματα ασφαλείας. Προφορικά έχετε πει για 2.500 ευρώ για τους άμεσα εμπλεκόμενους και 2.300 για τους μη άμεσα εμπλεκόμενους αστυνομικούς, πυροσβέστες και τώρα και λιμενικούς. Όταν όμως στην έκθεση του Ελεγκτικού Συνεδρίου αναφέρεται ότι θα είναι μόνο 7.500.000 ευρώ, καταλαβαίνετε ότι δεν θα πάρουν ούτε από 700 ευρώ όταν αυτοί είναι οκτώ χιλιάδες άτομα. Δεν ξέρω αν εδώ υπάρχει δυνατότητα αυξομείωσης του ποσού ή αν πραγματικά λένε ότι θα τους ικανοποιήσουν και δεν τους ικανοποιούν.
      Θα ήθελα τέλος να πω ότι οι παρεμβάσεις που γίνονται για την ομαλή κυκλοφορία, που δίνετε σε ιδιώτες ουσιαστικά τη δυνατότητα αυτή, που μπορούν να νοικιάζουν από την ΕΘΕΛ αυτοκίνητα, αυτό τι προσδιορίζει; Γιατί βγάζετε απ’ έξω την ΕΘΕΛ; Γιατί δεν αναλαμβάνει αυτήν την υπηρεσία η ΕΘΕΛ; Είναι κάτι που και τους πολίτες θα χτυπήσει με ακριβότερα εισιτήρια και οπωσδήποτε η ΕΘΕΛ χάνει. 
      Τα υπόλοιπα θα τα πούμε στη συζήτηση των άρθρων.
      ΠΡΟΕΔΡΕΥΩΝ (Ιωάννης Τραγάκης): Η κ. Ξηροτύρη έχει το λόγο για πέντε λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Κατά την πρωτολογία μου έθεσα ένα πολύ σοβαρό θέμα και τελικά η κ. Υπουργός εκτίμησε ότι αυτό θα το συζητήσουμε κατά τη διάρκεια των τροπολογιών. Η τροπολογία όμως η οποία επιτρέπει την ανάθεση μέρους της ασφάλειας της χώρας στις ΝΑΤΟϊκές και σε άλλες δυνάμεις, στις μυστικές υπηρεσίες κλπ., είναι πάρα πολύ σοβαρή. Θα έπρεπε να αποτελέσει νόμο ο οποίος, κατά τη δική μας αντίληψη, θα έπρεπε να έρθει στην Ολομέλεια και τουλάχιστον ζητάμε να αποτελέσει αντικείμενο συζήτησης κατά τη συζήτηση επί της αρχής του νομοσχεδίου αυτού. Δεν είναι δυνατόν να υποβαθμίσετε κι εσείς αλλά και το ΠΑΣΟΚ αυτό το μεγάλο θέμα, για το οποίο και οι δύο ταυτίζεστε απόλυτα. Το κάνουμε «γαργάρα» το θέμα αυτό. Κοιτάζουμε μόνο το άρθρο 13, γιατί θα προσληφθούν κάποιοι άνθρωποι οι οποίοι πράγματι έχουν ανάγκες, αλλά αν τώρα είναι νομότυπα σωστό, δεν είναι αυτό το μείζον θέμα. 
      Το μείζον θέμα είναι ότι αυτήν τη στιγμή με μία τροπολογία, που ούτε καν αναφερθήκατε στη συζήτηση, εκχωρούνται κυριαρχικά δικαιώματα. Και από την άλλη πλευρά εντείνεται αυτό το κλίμα της τρομολαγνείας, όταν μέχρι χθες ακόμα είχαμε -και με τη δική σας συμβολή- εξαίρετα παραδείγματα για το πώς συντελούνται κάποια πράγματα, όταν υπάρχει μία εθνική συμμετοχή, θάρρος και ενθουσιασμός όπως έγινε με την Εθνική μας Ομάδα. 
      Εγώ διαφωνώ με τη φιέστα και με το περιεχόμενο της προχθεσινής εκδήλωσης. Διαφωνώ όμως απόλυτα με την κ. Δαμανάκη, η οποία έβαλε προβληματισμό ότι δεν υπήρχαν μέτρα ασφάλειας γι’ αυτά τα πράγματα. Μα είναι δυνατόν; 
      Εμείς δεν θέλουμε μέτρα ασφάλειας γι’ αυτά. Ο ελληνικός λαός έδειξε ότι μπορεί να εκφράζεται και να γιορτάζει. Η πολιτική ηγεσία ήταν κατώτερη των περιστάσεων στο θέμα του περιεχομένου αυτής της φιέστας που μπορεί να είχε εντελώς άλλα στοιχεία απλά, λιτά: αθλητές, ποδοσφαιριστές, ελληνικός λαός και τίποτε άλλο. Αυτό έπρεπε να γίνει. Αυτό θα γίνει και στους Ολυμπιακούς Αγώνες. Αυτό τουλάχιστον δίδαξαν οι αρχαίοι ημών πρόγονοι. Αλλά εν πάση περιπτώσει να δούμε εδώ πού θα φθάσει όλο αυτό το αδηφάγο σύστημα της τρομολαγνείας. 
      Όσον αφορά το άρθρο 16 εδώ και τα δύο κόμματα ποιούν την νήσσαν  στο μεγάλο αυτό θέμα. Ας απαντήσετε λοιπόν με γενναιότητα ότι και το ΠΑΣΟΚ και η Νέα Δημοκρατία τώρα ως Κυβέρνηση επικροτούν όντως την πλήρη ιδιωτικοποίηση της εταιρείας «ΟΛΥΜΠΙΑΚΑ ΑΚΙΝΗΤΑ ΑΕ». Να μην κρυβόμαστε τώρα. Να ψαχνόμαστε δηλαδή εδώ όπως ψάχνεται το ΠΑΣΟΚ τι θα κάνουμε με το γενικό διευθυντή ή με τον πρόεδρο; Το 2002 με το ν. 316 είχε συστήσει την ανώνυμη εταιρεία η οποία λειτουργούσε χάρη του δημοσίου συμφέροντος. Εμείς είχαμε διαφωνήσει και μ’ αυτήν τη ρύθμιση. Θεωρούμε ότι για τα «ΟΛΥΜΠΙΑΚΑ ΑΚΙΝΗΤΑ» δεν έπρεπε να συσταθεί ανώνυμη εταιρεία. Να τη διαχειρίζεται όλη αυτή την περιουσία το ελληνικό δημόσιο. Έρχεται με το ν. 3207/2003 και στην παράγραφο 7 λέει ότι η εταιρεία πλέον δεν ανήκει στο δημόσιο και στον ευρύτερο δημόσιο τομέα και ότι τελικά ανήκει στον ιδιωτικό τομέα. 
      Διαβάζω εδώ, κυρία Πετραλιά –θα τα διαβάσω ξανά στην κατ’ άρθρο συζήτηση- τη δική σας τοποθέτηση: «Το πιο αμαρτωλό όμως άρθρο αυτού του νομοσχεδίου είναι ασφαλώς το άρθρο 7» –το οποίο εσείς δεν καταργείτε-  «με το οποίο ρυμοτομούνται περιοχές του Πειραιά, δίνονται άδειες κατασκευών στις μαρίνες, νομιμοποιούνται αναδρομικά όλες οι παρανομίες, όλες οι ελλείψεις και κυρίως μετατρέπεται μια εταιρεία του δημοσίου όχι απλώς σε ιδιωτική, αλλά σε ιδιωτικότερη της ιδιωτικής». Έτσι είναι τα πράγματα. Το ΠΑΣΟΚ ως Κυβέρνηση μετέτρεψε την εταιρεία –και είχατε απόλυτο δίκιο εκεί- σε ιδιωτικότερη της ιδιωτικής. Με την εταιρεία «ΟΛΥΜΠΙΑΚΑ ΑΚΙΝΗΤΑ» ξεπερνώνται τα χνάρια ακόμη και αυτής της αμαρτωλής «ΤΟΥΡΙΣΤΙΚΑ ΑΚΙΝΗΤΑ» και μετατρέπεται σε Μινώταυρο της δημόσιας περιουσίας.
      ΠΡΟΕΔΡΕΥΩΝ (Ιωάννης Τραγάκης): Παρακαλώ τελειώστε. Θα συνεχίσουμε αύριο στα άρθρα.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μισό λεπτό ακόμη, κύριε Πρόεδρε.
      Με την παράγραφο 12 του ίδιου άρθρου αυτού του νομοσχεδίου με κοινή απόφαση των Υπουργών Οικονομίας κλπ. δύναται να παραχωρείται στην «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ ΑΕ» την οποία ήδη είχε ιδιωτικοποιήσει το ΠΑΣΟΚ με άλλο νόμο, η χρήση, η διοίκηση, η διαχείριση περιουσιακών στοιχείων και με αποφάσεις του Υπουργικού Συμβουλίου να δίνεται και δημόσια περιουσία για χρήση της. Εσείς το αποκαλέσατε τότε, κυρία Πετραλιά, υποθηκοφύλακα της ελληνικής περιουσίας το Υπουργικό Συμβούλιο. Αυτά δεν τα καταργείτε. Τώρα αν εσείς θα είσθε καλύτερος υποθηκοφύλακας ή όχι, εγώ μπορώ να έχω μια άλλη αντίληψη. Αλλά επί της ουσίας και θεσμικά είμαστε κατηγορηματικά αντίθετοι και όλη η συζήτηση που έχει γίνει εδώ από τα δύο μεγάλα κόμματα κρύβει την πραγματική αλήθεια ότι εκποιείται ο μόχθος και ο ιδρώτας του ελληνικού λαού στα ιδιωτικά συμφέροντα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις». 
      Ερωτάται το Τμήμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης):  Συνεπώς το νομοσχέδιο του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      Με τη συναίνεση του Τμήματος και ώρα 15.01΄ λύεται η συνεδρίαση για αύριο ημέρα Πέμπτη 8 Ιουλίου 2004 και ώρα 10.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΤΜΗΜΑΤΟΣ 7-7-04		ΣΕΛ.-3-

