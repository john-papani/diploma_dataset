ΣΥΝΕΔΡΙΑΣΗ ΞΣΤ'
ΠΙΝΑΚΑΣ ΠΕΡΙΕΧΟΜΕΝΩΝ
Τετάρτη 19 Ιανουαρίου 2000
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών.
2. 'Αδεια απουσίας του Βουλευτή, Θ. Λεονταρίδη.
3. Ανακοινώνεται ότι τη συνεδρίαση παρακολουθούν μαθητές από το Ομήρειο Γυμνάσιο της Νέας Σμύρνης.
4. Κατάθεση 'Εκθεσης Διαρκούς Επιτροπής: Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει τις εκθέσεις της στις αιτήσεις για την άδιεα δίωξης των Βουλευτών κυρίων Δημητρίου Κουτσόγιωργα, Βασιλείου Κεδίκογλου και Θεόδωρου Κατσίκη.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών.
2) Απαντήσεις Υπουργών σε ερωτήσεις Βουλευτών.
3) Ανακοίνωση του δελτίου επικαίρων ερωτήσεων της 20 Ιανουαρίου 2000. 
4) Συζήτηση επικαίρων ερωτήσεων: α) Προς τον Πρωθυπουργό i) σχετικά με τις επιδράσεις στην οικονομία από την αναπροσαρμογή της ισοτιμίας της δραχμής με το ΕΥΡΩ κλπ.
ii) σχετικά με τα μέτρα αντιμετώπισης των προβλημάτων των σεισμοπλήκτων στην περιοχή της Αττικής.
β) Προς τον Υπουργό Εθνικής Οικονομίας, σχετικά με την αντιμετώπιση του προβλήματος που παρουσιάστηκε στο σύστημα ΤΑΧΙS, τον καταλογισμό ευθυνών κλπ.
γ) Προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους μαθητές των νυκτερινών Γυμνασίων και Λυκείων κλπ.
δ) Προς τον Υπουργό Εμπορικής Ναυτιλίας, σχετικά με την οργανική σύνθεση πληρωμάτων στα πλοία νέας τεχνολογίας ΚΑΤΑΜΑΡΑΝ.
ε) Προς τον Υπουργό Εργασίας και Κοινωνικών Ασφαλίσεων, σχετικά με την ασφάλιση επαγγελματιών του οικισμού Καπαριανά του Δήμου Μοιρών Κρήτης στο Ταμείο Επαγγελματιών και Βιοτεχνών Ελλάδος.
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων του σχεδίου νόμου του Υπουργείου Εθνικής Οικονομίας: "Προσαρμογή του ελληνικού δικαίου προς την οδηγία αριθ. 98/26/ΕΚ του Ευρωπαϊκού Κοινοβουλίου και του Συμβουλίου της 19-5-1998 σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".  

ΟΜΙΛΗΤΕΣ 
Α. Επί των επικαίρων ερωτήσεων: α) Προς τον Πρωθυπουργό ΣΗΜΙΤΗΣ Κ.
ΣΠΥΡΟΠΟΥΛΟΣ Ρ.
ΤΣΟΒΟΛΑΣ Δ.
β) Προς τους Υπουργούς 
ΑΛΦΙΕΡΗ Σ.
ΑΝΘΟΠΟΥΛΟΣ Ι.
ΔΡΥΣ Γ.
ΙΩΑΝΝΙΔΗΣ Φ.
ΠΑΝΑΓΙΩΤΟΥ Σ.
ΡΕΓΚΟΥΖΑΣ Α.
ΣΟΥΜΑΚΗΣ Σ.
ΦΡΑΓΚΙΑΔΟΥΛΑΚΗΣ Ε.
Β. Επί του σχεδίου νόμου του Υπουργείου Εθνικής Οικονομίας: ΑΛΟΓΟΣΚΟΥΦΗΣ Γ.
ΑΠΟΣΤΟΛΟΥ Ε.
ΓΚΑΤΖΗΣ Ν.
ΔΡΥΣ Ε.
ΙΝΤΖΕΣ Α.
ΚΑΣΣΙΜΗΣ Θ.
ΣΙΟΥΦΑΣ Δ.
ΣΤΑΥΡΑΚΑΚΗΣ Μ.
ΤΣΟΒΟΛΑΣ Δ.

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΞΣΤ'
Τετάρτη 19 Ιανουαρίου 2000
------------------
Αθήνα, σήμερα στις 19 Ιανουαρίου 2000, ημέρα Τετάρτη και ώρα 18.39' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18.1.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΞΕ' συνεδριάσεώς του, της 18ης Ιανουαρίου 2000 σε ό,τι αφορά την ψήφιση στο σύνολο των σχεδίων νόμου:1. "Κύρωση της Συμφωνίας επιστημονικής και τεχνολογικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού".
2. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στον τομέα του τουρισμού".
3. "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις.") Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα, Βουλευτή Αχαϊας, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής) 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 20 Ιανουαρίου 2000.
Α.ΕΠΙΚΑΙΡΕΣ ΕΡΩΤΗΣΕΙΣ Πρώτου κύκλου ('Αρθρο 130 παρ. 4 Καν.Βουλής) 1. Η με αριθμό 455/12-1-2000 επίκαιρη ερώτηση της Βουλευτή του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων για την έγκαιρη έκδοση των συντάξεων γήρατος.
2. Η με αριθμό 475/17-1-2000 επίκαιρη ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Εθνικής Οικονομίας, σχετικά με τις επιδοτήσεις των επιχειρήσεων στη Βιομηχανική ζώνη Αλεξανδρούπολης κλπ.
3. Η με αριθμό 473/17-1-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με την ακαταλληλότητα του κτιρίου, στο οποίο στεγάζεται το Ελληνικό Σχολείο στο Μόναχο.
4. Η με αριθμό 470/17-1-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τη λειτουργία των Γενικών Αρχείων του Κράτους.
5. Η με αριθμό 466/17-1-2000 επίκαιρη ερώτηση της Βουλευτή του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη των αναγκαίων μέτρων διασφάλισης της ομαλής λειτουργίας της νέας γραμμής του ΜΕΤΡΟ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν.Βουλής) 1. Η με αριθμό 464/17-1-2000 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τους Υπουργούς Γεωργίας, Οικονομικών, σχετικά με την ολοκλήρωση του έργου για τη λειτουργία της Περιφερειακής Αγοράς Νωπών Προϊόντων στο Λέχαιο Κορινθίας.
2. Η με αριθμό 472/17-1-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας, σχετικά με τις προθέσεις του Υπουργείου για ανασύσταση του υγρότοπου της Κάρλας κλπ.  3. Η με αριθμό 468/17-1-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας, σχετικά με την υλοποίηση του προγράμματος NATURA 2000 στην περιοχή Καρυστίας Ευβοίας.
4. Η με αριθμό 467/17-1-2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας σχετικά με τις επιπτώσεις στους αγρότες της περιοχής Λαγκαδά, από τα μέτρα περιβαλλοντικής προστασίας των λιμνών Βόλβης και Κορώνεια.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Πρώτη είναι η με αριθμό 476/21/17.1.2000 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ροβέρτου Σπυρόπουλου προς τον κύριο Πρωθυπουργό, σχετικά με τις επιδράσεις στην οικονομία από την αναπροσαρμογή της ισοτιμίας της δραχμής με το Ευρώ κλπ.
Η επίκαιρη ερώτηση του κ. Σπυρόπουλου έχει ως εξής: "Στις 15 Ιανουαρίου έπειτα από αίτημα της Κυβέρνησης η Νομισματική Επιτροπή και τα αρμόδια όργανα της Ευρωπαϊκής 'Επιτροπής ενέκριναν αναπροσαρμογή της ισοτιμίας της δραχμής προς το ΕΥΡΩ από 353 δραχμές/ΕΥΡΩ σε 340,75/ΕΥΡΩ.
Ερωτάται ο κύριος Πρωθυπουργός α) Ποιες θα είναι οι επιδράσεις της προσαρμογής αυτής στην οικονομία και ιδιαίτερα στα εισοδήματα, στον πληθωρισμό και στην ανταγωνιστικότητα;  β) Ποια ήταν η σκοπιμότητα της ενέργειας αυτής;" Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η ανατίμηση της δραχμής, η οποία πραγματοποιήθηκε το περασμένο Σάββατο είναι πρώτα απ' όλα μια πράξη, μια απόφαση η οποία έχει συμβολική σημασία. Συμβολίζει την αλλαγή πορείας της ελληνικής οικονομίας από μια οικονομία, η οποία ήταν ασταθής, γνώριζε δυσκολίες, ήταν εκτεθειμένη στις αναταράξεις του διεθνούς περιβάλλοντος, σε μια οικονομία η οποία είναι ισχυρή, σταθερή, δεν γνωρίζει πια υποτιμήσεις, αλλά η αξία του νομίσματός της, της δραχμής, αυξάνεται.
Είναι η πρώτη φορά, όπως ξέρουμε όλοι, που πραγματοποιείται μια τέτοια ανατίμηση της δραχμής. Πρακτικά σημαίνει ότι, όταν μετατραπούν οι δραχμές τις οποίες έχουμε σε Ευρώ το ποσό των Ευρώ το οποίο εκφράζει το σύνολο των μετρητών, των ομολόγων και των καταθέσεων που υπάρχουν στην Ελλάδα θα είναι αυξημένο κατά 3,5% περίπου, κατά 3,5 δισεκατομμύρια ευρώ περίπου Θα είναι γύρω στα εκατό πενήντα δισεκατομμύρια Ευρώ. Επιπλέον σημαίνει ότι οι 'Ελληνες εργαζόμενοι, όλοι οι 'Ελληνες πολίτες, θα έχουν σε σχέση με τα εισαγόμενα αγαθά και υπηρεσίες όχι μονάχα γι' αυτό το χρόνο, αλλά και για τα επόμενα χρόνια αγοραστική δύναμη υψηλότερη κατά 3,5%.
Η ανατίμηση της δραχμής διευκολύνει αυτήν τη στιγμή και την οικονομική πολιτική, διότι επιτρέπει τον περιορισμό του ρυθμού ανόδου του πληθωρισμού. Υπολογίζεται ότι ο περιορισμός θα είναι 0,5 έως 0,8 ποσοστιαίες μονάδες.
Ελέχθη ότι αυτό δεν είναι ανατίμηση, αλλά απλώς περιορίστηκε η υποτίμηση, η οποία είχε αποφασισθεί το Μάρτιο του 1998. Πιστεύω ότι αυτός είναι ένας απλοϊκός τρόπος να βλέπεις τις εξελίξεις.
Το Μάρτιο του 1998 είχε συμφωνηθεί η δραχμή να έχει ορισμένη αξία.  Σήμερα διαπιστώνεται ότι η δραχμή έχει μεγαλύτερη αξία. Αναπροσαρμόζεται αυτή η απόφαση του Μαρτίου του 1998 με τα νέα δεδομένα και βάσει της θετικής εξέλιξης της ελληνικής οικονομίας. Ποτέ δεν θα έπαιρναν στην Ευρωπαϊκή 'Ενωση μία τέτοια απόφαση αν αυτή δεν ανταποκρινόταν στα πραγματικά περιστατικά.
Τέλος θέλω να αναφέρω ότι και η κριτική πως η ανταγωνιστικότητα της ελληνικής οικονομίας πρόκειται να περιοριστεί, είναι μία κριτική, η οποία παραβλέπει ότι αυτήν την εποχή η ανταγωνιστικότητα εξαρτάται από την ποιότητα την οργάνωση, από πολλούς παράγοντες και όχι τόσο από την τιμή ενός προϊόντος. Η ανατίμηση με το να δώσει νέα ώθηση και νέα δυναμική στην ελληνική οικονομία βοηθάει την ανταγωνιστικότητα της ελληνικής οικονομίας. Είναι, λοιπόν, μία πράξη, η οποία υποδηλώνει τώρα την ευρωστία της οικονομίας μας.
ΠΡΟΕΔΡΟΣ (Απόστολος Κακλαμάνης): Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θέλω να εκφράσω με τη σειρά μου ειλικρινά τη σύμφωνη γνώμη του ίδιου του ελληνικού λαού και κυρίως του εργαζόμενου, όχι τόσο για αυτήν καθ'αυτήν την ενέργεια της Κυβέρνησης προκειμένου στις 15 του Γενάρη να καθοριστεί η κεντρική ισοτιμία σε θετικότερους ρυθμούς για τους εργαζόμενους. Το 340,75 σαφώς συμφέρει τους εργαζόμενους αλλά κυρίως θέλω να εκφράσω τη σύμφωνη γνώμη του ελληνικού λαού, γιατί η Κυβέρνηση ακολουθεί μία συντεταγμένη πορεία προκειμένου να ολοκληρώσει το βασικό και κυρίαρχο στόχο για την ένταξη της Ελλάδας στην Οικονομική και Νομισματική 'Ενωση και συνακόλουθα στο ενιαίο νόμισμα.
Η σταθερή και αταλάντευτη πορεία είναι αυτή που επικροτείται κατά βάση από τον ελληνικό λαό. Θέλω όμως να επισημάνω ένα θέμα σε σχέση με την ανταγωνιστικότητα που είπατε στο τέλος. Αναπτύσσετε μία φιλολογία τις τελευταίες ημέρες και από την Αξιωματική Αντιπολίτευση και από μερίδα του Τύπου. Πιστεύω ότι, διογκώνοντας το θέμα του μεσοπρόθεσμου ή του άμεσου προβλήματος που θα έχει η ελληνικη οικονομία σε σχέση με την ανατίμηση παραβλέποντας τις μεσοπρόθεσμες και μακροπρόθεσμες θετικές επιπτώσεις της ανατίμησης από τη συνακόλουθη μείωση του πληθωρισμού, τη μείωσης των επιτοκίων, τη μείωσης του κόστους χρήματος που όλη αυτή η διαδικασία θα έχει θετικές επιπτώσεις στην ανταγωνιστικότητα. Η Νέα Δημοκρατία και μερίδα του Τύπου οξύνουν το θέμα της ανταγωνιστικότητας και βέβαια δεν το λέει η ίδια αλλά έρχονται άλλοι και λένε στη συνέχεια ότι θα πρέπει όλο αυτό να εξισορροπηθεί με τη μείωση των εργατικών εισοδημάτων.
Κύριε Πρόεδρε, πιστεύω ότι η ανταγωνιστικότητα δεν θα θιγεί, αλλά με την ευκαιρία αυτή θέλω να τονίσω ότι οι 'Ελληνες εργαζόμενοι και το ελληνικό συνδικαλιστικό κίνημα, από το 1992 και μετά συνομολογούν κατ' έτος τις εθνικές γενικές συλλογικές συμβάσεις. Κάλυψαν ένα θεσμικό έλλειμμα και έχουν συμβάλει τα μέγιστα και στην ωριμότητα και στον σταθερό βηματισμό της ελληνικής οικονομίας και της Ελλάδας γενικότερα στην προοπτική οικοδόμησης της ισχυρής οικονομίας, προσμένοντας και έχοντας την πολιτική βεβαιότητα και προς εσάς, κύριε Πρόεδρε και προς το ΠΑ.ΣΟ.Κ.  συνολικά, ότι ήγγικεν η ώρα να δικαιωθούν και οι δικές τους προσδοκίες, γιατί ο στόχος της οικοδόμησης μίας ισχυρής κοινωνίας πιστεύουν οι εργαζόμενοι ότι είναι κοινός στόχος για την Κυβέρνηση και το ΠΑ.ΣΟ.Κ.
ΠΡΟΕΔΡΟΣ (Αποστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, το Μάρτιο του 1998, όταν συζητήθηκε η αναπροσαρμογή της ισοτιμίας της δραχμής, υπήρξαν ορισμένες χώρες που είχαν ζητήσει τότε η  υποτίμηση να είναι αρκετά μεγαλύτερη από αυτήν που πραγματοποιήθηκε τότε.  Η ελληνική Κυβέρνηση εναντιώθηκε σε αυτό. Αν το μόνο κριτήριο της ελληνικής Κυβέρνησης ήταν η ανταγωνιστικότητα της ελληνικής οικονομίας με μείωση της αξίας της δραχμής, θα είχε αποδεχθεί τότε αυτές τις προτάσεις ή θα είχε αποδεχθεί τις εισηγήσεις που έκαναν ορισμένες χώρες.
Δεν τις αποδέχθηκε. Διότι η ελληνική Κυβέρνηση πίστευε τότε και πιστεύει και σήμερα ότι η ανταγωνιστικότητα εξαρτάται μεν από την αξία της δραχμής, αλλά βεβαίως δεν εξαρτάται από την αξία της δραχμής, την αύξηση ή τη μείωση σε τόσο χαμηλά ποσοστά.
Εκείνο το οποίο είναι σημαντικό για την ανταγωνιστικότητα είναι, όπως είπα πριν, η οργάνωση, η ποιότητα, ο τρόπος με τον οποίο διεξάγονται οι εξαγωγές, η όλη πορεία της οικονομίας. Για την όλη πορεία της οικονομίας βοηθά αυτή η ανατίμηση.
Θα συμφωνήσω με τον κ. Σπυρόπουλο, ο οποίος είπε ότι δεν υπάρχει κανείς λόγος από την εξέλιξη αυτή η οποία έγινε να βγάλουμε το συμπέρασμα ότι χρειάζεται μία άλλη εισοδηματική πολιτική από αυτήν που ακολούθησε η Κυβέρνηση τα τελευταία χρόνια. Οι 'Ελληνες εργαζόμενοι έχουν διαπιστώσει τα τελευταία χρόνια ότι η πολιτική της σταθεροποίησης και της ανάπτυξης οδήγησε στην αύξηση των εισοδημάτων τους οδήγησε στην αύξηση των μισθών και των ημερομισθίων. Και η πολιτική αυτή της ανατίμησης της δραχμής, η απόφαση αυτή είναι μία απόφαση, που θα οδηγήσει σε αύξηση των εισοδημάτων, επειδή ακριβώς θα δώσει μία νέα ώθηση στην ελληνική οικονομία.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μου επιτρέπετε; 
ΠΡΟΕΔΡΟΣ (Απόστολος Κακλαμάνης): 'Οχι, με συγχωρείτε, δεν έχετε το λόγο. Δεν δικαιούσθε να μιλήσετε αυτήν τη στιγμή! Θα σας δώσω το λόγο στην ερώτησή σας.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θέλω το λόγο όχι για να μπω στο θέμα, αλλά για να υποβάλω ένα αίτημα! ΠΡΟΕΔΡΟΣ (Απόστολος Κακλαμάνης): Κύριε Τσοβόλα, δεν είναι δυνατόν να σηκώνετε όποιος συνάδελφος θέλει είτε Αρχηγός κόμματος είτε μέλος ενός κόμματος οποιαδήποτε ώρα της συνεδριάσεως και να θέλει να μιλήσει! Σας παρακαλώ! Παρακαλώ να συμφωνήσει το Σώμα να ακολουθήσει η ερώτηση του κ.   Τσοβόλα προς τον κύριο Πρωθυπουργό.
Συμφωνεί το Σώμα; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε.
Πέμπτη επίκαιρη ερώτηση είναι η με αριθμό 457/18/13-1-2000 του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με τα μέτρα αντιμετώπισης των προβλημάτων των σεισμοπλήκτων στην περιοχή της Αττικής.
Η επίκαιρη ερώτηση του κ. Τσοβόλα σε περίληψη έχει ως εξής: "'Εχουν περάσει τέσσερις μήνες από τον καταστροφικό σεισμό που έπληξε την Αττική και ο κρατικός μηχανισμός φαίνεται να έχει σταματήσει την προσπάθεια αποκατάστασης των σεισμοπαθών και μάλιστα σε μία περίοδο ιδιαίτερα δύσκολη λόγω των καιρικών συνθηκών. Οι καταυλισμοί στήθηκαν εντελώς πρόχειρα για λόγους πολιτικών εντυπώσεων και μόνο. Σε πολλές περιπτώσεις λείπουν η θέρμανση και οι εγκαταστάσεις υγιεινής, με αποτέλεσμα η διαβίωση των σεισμοπλήκτων σε αυτούς να είναι τραγική.  Τέλος τα εξαγγελθέντα μέτρα για τους επαγγελματίες, βιοτέχνες και εμπόρους των σεισμοπλήκτων περιοχών είναι αποσπασματικά και ανεπαρκή.  Ερωτάται ο κύριος Πρωθυπουργός 1. Γιατί οι Οργανισμοί Κοινής Ωφελείας, παρά τις εξαγγελίες, διακόπτουν παροχές και επιδίδουν λογαριασμούς πλην του ΙΚΑ, δεν υπάρχει σήμερα από άλλους κρατικούς φορείς η ιατρική υποστήριξη των καταυλισμών και δεν έχει εκπονηθεί και υλοποιηθεί πρόγραμμα κατάρτισης και απασχόλησης για τους σεισμόπληκτους.
2. Γιατί οι οικισμοί σαν μέτρο προσωρινής στέγασης ή παραδίδονται με σοβαρές τεχνικές ατέλειες ή χωρίς φως και παροχή τηλεφώνου και εάν η Κυβέρνηση προτίθεται και με ποιον τρόπο να αναπροσαρμόσει τα τιμολόγια επισκευών και ανασκευών.
3. Γιατί ο Οργανισμός Εργατικής Κατοικίας αναλαμβάνει τις επισκευές μόνο στο φέροντα οργανισμό και όχι στα διαμερίσματα, οι τράπεζες και οι αρμόδιες δημόσιες υπηρεσίες καθυστερούν την καταβολή των προβλεπόμενων αποζημιώσεων και δεν επισπεύδονται οι διαδικασίες χορήγησης οικοδομικών αδειών, που είναι αναγκαίες για να προχωρήσουν οι σεισμόπληκτοι στη μόνιμη αποκατάστασή τους.
4. Γιατί δεν λαμβάνονται ουσιαστικά μέτρα, που να αποκαθιστούν πλήρως τις ζημιές και για όλους ανεξαιρέτως τους πληγέντες επαγγελματίες, εμπόρους και βιοτέχνες και αν πρόκειται να κηρυχθούν όλες οι περιοχές του Λεκανοπεδίου, που υπέστησαν ζημιές από τους σεισμούς ως περιοχές ειδικών κινήτρων".
Αυτή η επίκαιρη ερώτηση απαιτεί χρόνο επερωτήσεως, αλλά εγώ επανειλημμένως το λέω και δεν με ακούτε! Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, θα συμφωνήσω μαζί σας ότι η ερώτηση αυτή είναι μία επερώτηση. Ο κ. Τσοβόλας θίγει τόσα θέματα, ώστε μόνο η ανάγνωση των ερωτήσεων να απαιτεί το 1/3 ή το 1/2 της ώρας που έχουμε στη διάθεσή μας.
Είναι φανερό ότι δεν θέλει απαντήσεις. Ο κ. Τσοβόλας θέλει να εκμεταλλευτεί το θέμα, να αναφερθεί στους σεισμοπαθείς με υπερβολές, με καταγγελίες για να δημιουργήσει ένα κλίμα γύρω από ανύπαρκτα προβλήματα.  Λέει για παράδειγμα σε μια από τις πολλές ερωτήσεις, γιατί καθυστερεί η τοποθέτηση και παράδοση προκάτ οικίσκων εν όψει του χειμώνα παρά τις ρητές κυβερνητικές δεσμεύσεις, που συνοδεύονται μάλιστα και από το στοίχημα.
'Οπως ξέρετε, κυρίες και κύριοι συνάδελφοι, εμείς είχαμε αποφασίσει την προσωρινή στέγαση σε μεταφερόμενους οικίσκους. Δημιουργήσαμε εβδομήντα πέντε περίπου οικισμούς. Στους οικισμούς αυτούς υπάρχουν οι συνδέσεις με το δίκτυο ύδρευσης, ηλεκτρισμού και τηλεφώνου, υπάρχουν κατασκευές και υποδομές τέτοιες, ώστε ο οικισμός να μπορεί να λειτουργήσει χωρίς κανένα πρόβλημα.
Σ'αυτούς τους εβδομήντα πέντε οικισμούς έχουν εγκατασταθεί έξι χιλιάδες πεντακόσιους περίπου οικίσκοι και τροχόσπιτα. Απ'αυτούς τους έξι χιλιάδες πεντακόσιους οικίσκους και τροχόσπιτα, έχουν δοθεί περίπου τέσσερις χιλιάδες πεντακόσια σε κατοίκους σεισμοπαθείς, οι οποίοι έχουν εγκατασταθεί. Οι υπόλοιποι δύο χιλιάδες περίπου οικίσκοι, βρίσκονται αυτή τη στιγμή έτοιμοι, έχουν παραδοθεί στους δήμους και εναπόκειται στους δήμους να αποφασίσουν ποιες οικογένειες θα εγκατασταθούν εκεί, γιατί η απόφαση ποιος πάει στους οικίσκους, είναι μια απόφαση, η οποία παίρνεται από τους δήμους. Οι δήμοι δεν έχουν πάρει τις σχετικές αποφάσεις και σε μεγάλο βαθμό δεν τις έχουν πάρει διότι δεν υπάρχουν σχετικοί δικαιούχοι. Δεν υπάρχουν πρόσωπα, τα οποία θέλουν να εγκατασταθούν εκεί. 'Ενα πολύ μεγάλο τμήμα, το μεγαλύτερο τμήμα των σεισμοπαθών, έχει αποφασίσει να εκμεταλλευθεί τη δυνατότητα της επιδότησης ενοικίου ή της επιδότησης συγκατοίκησης και μ' αυτόν τον τρόπο έχει αντιμετωπίσει τα προβλήματά του.
Δεν υπάρχει, λοιπόν, το πρόβλημα αυτό το οποίο ισχυρίζεται ο κ. Τσοβόλας, ότι παρά τις κυβερνητικές δεσμεύσεις δεν έχουν κατασκευασθεί ή δεν υπάρχουν οικίσκοι. Υπάρχουν οι οικίσκοι, υπάρχουν οι χώροι, λειτουργούν οι χώροι, έχουν ικανοποιηθεί οι ανάγκες και όποιες άλλες ανάγκες υπάρχουν, είναι ανάγκες που ικανοποιούνται αυτήν τη στιγμή από τους δήμους, στους οποίους είναι και η αρμοδιότητα για να δώσουν απαντήσεις.
Εμείς θέλω να τονίσω ότι πέρα από την αντιμετώπιση αυτών των αναγκών και την επανακατασκευή των οικιών, βοηθάμε και εργαζόμαστε για να υπάρξει ένα ευρύτερο πρόγραμμα ανάπλασης της περιοχής, γιατί θέλουμε οι περιοχές αυτές που έγιναν οι σεισμοί, που υπήρχαν πολλά αυθαίρετα, αυθαίρετη δόμηση, όπου υπήρχε μια δόμηση χωρίς πρόγραμμα, να πάρουν μια νέα μορφή. Ελπίζουμε ότι και σ' αυτό το στοίχημα θα είμαστε επιτυχείς! ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.) : Κύριε Πρόεδρε, το ότι η επίκαιρη ερώτηση προς τον κύριο Πρωθυπουργό περιλαμβάνει τόσα πολλά ερωτήματα που το κάθε ένα έχει και ένα μεγάλο ή μικρό πρόβλημα, δείχνει το πόσα πολλα είναι τα μεγάλα και καθημερινά προβλήματα που έμειναν άλυτα από υπαιτιότητα της Κυβέρνησης και όχι της αυτοδιοίκησης, τώρα που πέρασαν πλέον οι πρώτες μέρες και τα φώτα της δημοσιότητας πηγαίνουν αλλού και όχι στα προβλήματα των σεισμοπλήκτων και των λαϊκών στρωμάτων.  Είναι στο χέρι του κυρίου Πρωθυπουργού, αν νομίζει ότι χρειάζεται πολλή ώρα για συζήτηση -και χρειάζεται- και επειδή εμείς τα μικρά κόμματα δεν έχουμε δικαίωμα και η Κυβέρνηση έχει, εδώ και τώρα να δεσμευθεί ότι θα γίνει την επόμενη εβδομάδα ή τη μεθεπόμενη μια συζήτηση διευρυμένη με τη συμμετοχή και των Αρχηγών των κομμάτων, που να απαντήσει αναλυτικά και με στοιχεία πάνω σ'όλα τα ζητήματα που αναφέρουμε. Η αλήθεια, λοιπόν, είναι αυτή.
Αλλά επιπλέον το πρόβλημα της μόνιμης αποκατάστασης των σεισμοπλήκτων δεν προωθήθηκε καθόλου, κύριε Πρωθυπουργέ. Συγκεκριμένα δεν άρχισε να δίνεται ούτε ένα δάνειο κυριολεκτικά ούτε οι κρατικές επιχορηγήσεις, που υποσχεθήκατε για τη μόνιμη αποκατάσταση, ανέγερση κατοικιών ή επισκευές σ'εκείνα τα σπίτια που χαρακτηρίστηκαν με "κόκκινο" ή με "κίτρινο". Δεν καλύπτονται οι εργατικές κατοικίες στο σύνολο των διαμερισμάτων από τον Οργανισμό Εργατικής Κατοικίας και αυτό δημιουργεί πλήρη αδυναμία στους φτωχούς ανθρώπους, που είναι μεροκαματιάρηδες και τώρα είναι άνεργοι, λόγω και των σεισμών και της συρρίκνωσης της οικονομικής ζωής των περιοχών, ώστε να φτιάξουν τα σπίτια με δικά τους χρήματα.
Υπάρχουν ακόμα, όπως ομολογήσατε και σεις, χιλιάδες σεισμόπληκτοι που είπατε ότι δεν εγκαταστάθηκαν ακόμη στα λυόμενα.
Πάλι το γνωστό σας τροπάριο, φταίει η αυτοδιοίκηση. 'Εχω στα χέρια μου υπομνήματα, αλλεπάλληλα  και του Δήμου Αχαρνών και του Δήμου Ασπροπύργου και άλλων δήμων, που σας ζητούν να πληρώσετε τα χρήματα που τους εξουσιοδοτήσατε να καταβάλουν κατά τη διάρκεια των σεισμών και αρνείσθε να καταβάλετε. Τα τιμολόγια για την ανέγερση και επισκευή των σεισμόπληκτων κατοικιών επίσης είναι εξωπραγματικά. Οι προσωρινοί καταυλισμοί που επισκεφθήκατε και εσείς και εγώ το ίδιο και άλλοι, στερούνται βασικών έργων υποδομής. Είναι μέσα στη λάσπη όταν βρέχει. Δεν έχουν στοιχειώδη καθαριότητα, υγειονομική περίθαλψη, δεν έχουν δυνατότητα για φύλαξη. Εδώ θα πρέπει να παρθούν συγκεκριμένα μέτρα και να ληφθούν συγκεκριμένες αποφάσεις. Στους δήμους δεν δώσατε, όπως είπα, πιστώσεις, όπως τους υποσχεθήκατε. Δεν χρηματοδοτήθηκαν σεισμόπληκτα δημοτικά κτίρια και έργα.
Πού πήγαν τα χρήματα, κύριε Πρόεδρε της Κυβέρνησης, που συγκεντρώθηκαν; Ξέρετε πού πήγαν; Η απάντηση είναι για να μειώσουν τη δαπάνη του κρατικού προϋπολογισμού από εκείνα, τα οποία υποσχεθήκατε ότι θα δώσετε στον προϋπολογισμό. Κατά την άποψή μου δεν θα έπρεπε να πάνε στον κρατικό προϋπολογισμό για μείωση των δαπανών, αλλά επιπλέον προβλήματα που υπάρχουν πέρα από αυτά, που δεν καλύπτουν τα μέτρα που είπατε, να μπορέσουν να αντιμετωπισθούν.
Δεν χαρακτηρίστηκαν ως περιοχές υψηλού κινδύνου όλες αυτές οι περιοχές, γιατί πέρα από εκείνους που έπαθαν ζημιά, τους μικρομεσαίους, εμπόρους, επαγγελματίες, βιοτέχνες, μικροβιομήχανοι, ζημιά έπαθαν και όλοι οι υπόλοιποι, αφού η οικονομική ζωή έχει συρρικνωθεί.  Δεν δόθηκε καμία οικονομική βοήθεια στους σεισμοπαθείς επαγγελματίες. Δεν δόθηκε επιδότηση ενοικίου στους μικρομεσαίους εμπόρους, επαγγελματίες και βιοτέχνες.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, παρακαλώ τελειώνετε. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελείωσα, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Δεν είναι σωστό αυτό που κάνουμε.
Καταστρατηγούμε τα πάντα εδώ μέσα.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εληξε η προθεσμία εγγραφής των ζημιών, χωρίς να ενημερωθούν καν οι άνθρωποι αυτοί. Οι επαγγελματίες που προσφεύγουν στα επιμελητήρια, δεν ξέρουν τι να πουν.  Δεν εφαρμόστηκε η παράταση καταβολής του ΦΠΑ και επιβάλλονται πρόστιμα λόγω εκπροθέσμου.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, δώστε τα υπόλοιπα στα Πρακτικά.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελικά, κύριε Πρόεδρε, τα περισσότερα προβλήματα είναι άλυτα και ο μονόλογος που επιδιώξατε απόψε για την υποτίμηση της δραχμής, δεν τιμά τους θεσμούς ούτε τον κοινοβουλευτικό έλεγχο. Και αν θέλετε, κύριε Πρόεδρε, σας προτείνω και για το θέμα αυτό, αφού είναι τόσο ωραία τα πράγματα, να προκαλέσετε εδώ συζήτηση σε επίπεδο Αρχηγών και με τη συμμετοχή και Βουλευτών.
ΠΡΟΕΔΡΟΣ (Απόστολος Κακλαμάνης): Ο Πρόεδρος της Κυβέρνησης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, πιστεύω ότι είναι νωπό στη μνήμη όλων το γεγονός ότι είχαμε μία προ ημερήσιας διάταξης συζήτηση για τους σεισμούς, ότι οι Αρχηγοί των κομμάτων, μεταξύ των οποίων και ο κ. Τσοβόλας, είχαν τη δυνατότητα να εκθέσουν γύρω από αυτό το θέμα.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τότε, όταν έγιναν οι σεισμοί. Λέμε για τώρα.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και η κοινοβουλευτική διαδικασία, κύριε Τσοβόλα, γνωρίζει και άλλες διαδικασίες. Γνωρίζει τη διαδικασία της επερώτησης, όπου μπορεί το κόμμα σας να αναπτύξει τις απόψεις.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν έχουμε τη δυνατότητα. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Φαίνεται ότι εσείς δεν αποδέχεσθε μία διαδικασία όπου ο ίδιος δεν μπορείτε να παίξετε ρόλο.  Ε, αυτό δεν έχει σχέση με την κοινοβουλευτική διαδικασία. 'Εχει σχέση το πώς βλέπετε εσείς τον εαυτό σας σ' αυτήν την κοινοβουλευτική διαδικασία.  'Οσον αφορά τα διάφορα που είπατε, θα σταθώ πάλι σ' αυτήν την αναφορά σας για τους οικίσκους και τα χρήματα, αφήνοντας κάποια υπονοούμενα τι έγιναν τα λεφτά.
Ξέρετε πολύ καλά ότι συγκεντρώσαμε ένα ποσό γύρω στα επτάμισι δισεκατομμύρια (7.500.000.000) δραχμές περίπου από δωρεές ιδιωτών και πρέπει να χαιρετίσω αυτές τις δωρεές ιδιωτών. 'Ενας οικίσκος στοιχίζει περί τα δύο εκατομμύρια  (2.000.000) δραχμές περίπου. 'Ολα τα χρήματα αυτά χρησιμοποιήθηκαν για να αγορασθούν οι οικίσκοι τους οποίους ανέφερα.  Και οι οικίσκοι τους οποίους ανέφερα, επειδή ήταν εξίμισι χιλιάδες, κοστίζουν πολύ περισσότερα από αυτά τα επτάμισι δισεκατομμύρια (7.500.000.000) δραχμές. Εμείς είχαμε πει εξαρχής ότι τα χρήματα αυτά θα χρησιμοποιηθούν για τη στέγαση των σεισμοπλήκτων. Και βεβαίως οι δωρητές έδωσαν τα χρήματα ακριβώς για τη στέγαση, για τη βοήθεια στους σεισμόπληκτους, δεν τα έδωσαν για κάποιες άλλες δράσεις -δεν καταλαβαίνω ποιες υπονοείτε εσείς- που δεν θα τις κάλυπτε ο κρατικός προϋπολογισμός.  Τα χρήματα που χρησιμοποιούμε είναι τα χρήματα του ελληνικού λαού και πρέπει να τα σεβόμαστε. Και αν υπάρχουν δωρητές που βοηθούν, αυτό είναι ευπρόσδεκτο και μειώνουμε τη δαπάνη του ελληνικού λαού για να αντιμετωπίσει την κατάσταση.
Aπό εκεί και πέρα, κλείνοντας θέλω να τονίσω ότι η σωστή αντιμετώπιση των σεισμών στον άμεσο χρόνο μετά τους σεισμούς μας δημιουργεί υποχρέωση να συνεχίσουμε με τον ίδιο τρόπο την πορεία και να λύσουμε και αποτελεσματικά τα  υπόλοιπα προβλήματα και θα τα λύσουμε.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 456/13-1-2000 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Εθνικής Οικονομίας και Οικονομικών, σχετικά με την αντιμετώπιση του προβλήματος που παρουσιάστηκε στο σύστημα ΤΑXIS, τον καταλογισμό ευθυνών κλπ.
Η επίκαιρη ερώτηση του κ. Ρεγκούζα έχει ως εξής: "Mε περισσή υποκρισία  η Κυβέρνηση και ειδικότερα η πολιτική ηγεσία του Υπουργείου Οικονομικών, τα τελευταία χρόνια, επιδίδεται σε μία συνεχή παραπλάνηση των Ελλήνων πολιτών, αλλά και της Βουλής, σχετικά με την πορεία του συστήματος TAXIS και της συμβολής του στην προσπάθεια πάταξης της φοροδιαφυγής. Τολμών να πω ότι το ΤΑΧΙS είχε και έχει μετατραπεί σε εργαλείο ευτελούς προπαγάνδας εις βάρος του λαού μας.
Η ανικανότητα, η αδιαφάνεια και οι εγκληματικές παραλείψεις, οδήγησαν τις τελευταίες ημέρες το σύστημα TAXIS σε πλήρη κατάρρευση, με απρόβλεπτες συνέπειες για την εθνική οικονομία και τον υγιή ανταγωνισμό.  Συγκεκριμένα από έλλειψη στοιχειώδους πρόνοιας, για τήρηση αντιγράφου του κεντρικού υπολογιστή "ΝΕΙΛΟΣ", που θα έπρεπε να φυλάσσεται μάλιστα σε διαφορετικό κτίριο για λόγους ασφαλείας από έκτακτους κινδύνους (σεισμοί κλπ.) και σκληρού δίσκου του Η/Υ, χάθηκαν (έσβησαν) όλα τα καταχωρημένα στοιχεία, με αποτέλεσμα την αδυναμία παρακολούθησης των εσόδων του κράτους, των υποχρεώσεων των φορολογουμένων και της διασταύρωσης όποιων ελλειμματικών στοιχείων υπήρχαν.
Οι παρενέργειες αυτονόητες, χάος σε όλο του το μεγαλείο! Οι πληροφορίες λένε ότι ο κεντρικός δίσκος του Η/Υ, αυτήν τη στιγμή βρίσκεται στην Αγγλία σε μια "μάταιη" προσπάθεια εξαγωγής της πρώτης επικάλυψης των στοιχείων. Επίσης η ανάδοχος εταιρεία υλοποίησης του συστήματος, όπως λέγεται, ουδεμία ευθύνη  φέρει, γιατί η συντήρηση του κεντρικού υπολογιστή ανήκει στην ευθύνη του Υπουργείου Οικονομικών και συγκεκριμένα στο ΚΕΠΥΟ.
'Υστερα από τα παραπάνω, ερωτάται ο κύριος Υπουργός στον οποίο απευθύνεται η παρούσα: 1) Πώς σκέπτεται να αντιμετωπίσει το τεράστιο αυτό πρόβλημα; 2) Μετά από την εξέλιξη, δημιουργείται πρόβλημα στη χρηματοδότηση του έργου και ειδικότερα στη ροή των κοινοτικών πόρων; 3) Θα αναζητηθούν ευθύνες ή όχι;".
Ο Υφυπουργός Οικονομικών κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, παρά τα όσα αναφέρονται στην ερώτηση του κυρίου συναδέλφου, σας γνωρίζω ότι δεν υπήρξε καμία "κατάρρευση" του συστήματος TAXIS, δεν απωλέσθη κανένα φορολογικό στοιχείο, δεν προέκυψε καμία ουσιαστική αδυναμία παρακολούθησης και εξυπηρέτησης των φορολογουμένων, δεν δημιουργήθηκε κανένα σημαντικό πρόβλημα στην καθημερινή λειτουργία των υπηρεσιών του Υπουργείου Οικονομικών και, προφανώς, δεν τέθηκε θέμα απώλειας εσόδων για το Κράτος.
Αντίθετα όλες οι Δημόσιες Οικονομικές Υπηρεσίες λειτούργησαν και εξακολουθούν να λειτουργούν κανονικά, τα στελέχη των ΔΟΥ διεκπεραίωσαν τις συναλλαγές των πολιτών με πνεύμα αυξημένης κατανόησης και οι πολίτες που χρειάστηκαν τις υπηρεσίες των ΔΟΥ εξυπηρετήθηκαν ικανοποιητικά για το σύνολο των αναγκών τους.
Τι συνέβη και η Νέα Δημοκρατία στο ελληνικό Κοινοβούλιο και πρωτοτυπώντας βέβαια και στο Ευρωπαϊκό Κοινοβούλιο -αυτό είναι το χειρότερο από όλα, κύριε συνάδελφε- έκανε αυτή τη ερώτηση; Ακούστε, λοιπόν, για να ξέρετε και σεις τι συνέβη και πόσο πληροφοριακή γνώση έχει η Νέα Δημοκρατία. Την προηγούμενη βδομάδα εμφανίστηκε μία έκτακτη λειτουργική δυσχέρεια στο κεντρικό σύστημα του προγράμματος TAXIS, στην Καλλιθέα. Επρόκειτο για ένα τεχνικό πρόβλημα σε έναν εκ των εκατό δίσκων που βρίσκονται σε επιχειρησιακή λειτουργία στις κεντρικές μονάδες του συστήματος TAXIS.
Αντίθετα από τα όσα προχειρόλογα και αναρμόδια ακούστηκαν αυτές τις μέρες, δεν υπήρξε κανένα θέμα ούτε για τα δεδομένα ούτε για τα τοπικά πληροφοριακά συστήματα των ΔΟΥ. Συγκεκριμένα υπήρξε μία ταυτόχρονη αστοχία λειτουργίας στον έναν από τους δίσκους του κεντρικού υπολογιστικού συστήματος καθώς και στον αντίστοιχο εφεδρικό δίσκο.
(Στο σημείο από την Προεδρική έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Πρόκειται για ένα συμβάν το οποίο από τεχνικής απόψεως έχει εξαιρετικά χαμηλή συχνότητα εμφάνισης και το οποίο προκάλεσε την προσωρινή αδυναμία λειτουργίας του κεντρικού συστήματος. Αυτός ο δίσκος πράγματι εστάλη στην Αγγλία, ως είχαμε υποχρέωση, στην εταιρεία, η οποία τον έχει προμηθεύσει, μήπως είναι δυνατόν να επιδιορθωθεί. Μετά από σαράντα ώρες μας απήντησαν από την BULL ότι δεν μπορεί να επιδιορθωθεί.  Αυτές οι τεχνικές επεμβάσεις, οι οποίες θα πρέπει να τονισθεί ότι εκτελέσθηκαν στο ενδιάμεσο χρονικό διάστημα με την ενδεδειγμένη μεθοδικότητα και ταχύτητα ενεργειών απαίτησαν μια σημαντική δαπάνη χρόνου για τη θεραπεία όχι του ίδιου του αρχικού προβλήματος, αλλά κυρίως των παρενεργειών, που αυτό είχε στο πρόγραμμα ΤΑΧΙS.
Και για να κατανοήσει η Νέα Δημοκρατία το μέγεθος του προβλήματος και το μέγεθος των πληροφοριών που περιέχει αυτός ο δίσκος, μιλάμε για σκληρό "σκληρό δίσκο", του οποίου η χωρητικότητα είναι της τάξεως των Giga-bytes (Gbytes).
Επομένως όλο αυτό το μέγεθος των πληροφοριών το οποίο έπρεπε να μεταφερθεί πλέον σε καινούριους δίσκους, απαιτούσε επαρκή χρόνο και αυτό έγινε με άριστη επιστημονική διαδικασία.
Θέλω, κύριε Πρόεδρε, να τονίσω ακόμη:  Στην ερώτηση του κυρίου συναδέλφου αναφέρεται: "για περισσή υποκρισία από τη μεριά της Κυβέρνησης".
Κύριε συνάδελφε, τουλάχιστον προσέξτε αυτά που γράφετε.  Υποκρισία διακρίνει την Αξιωματική Αντιπολίτευση, διότι ο ίδιος ο κ. Καραμανλής, αν διαβάσετε τα Πρακτικά, μιλάει για ανυπαρξία του προγράμματος ΤΑXIS. Και ερχόσαστε εσείς στην πρώτη τεχνική δυσκολία του προγράμματος ΤΑXIS να μιλάτε για κατάρρευση του προγράμματος ΤΑΧΙS. Επιτέλους πέστε μας: Θεωρείτε ότι λειτουργεί το πρόγραμμα ΤΑΧΙS, ότι εξυπηρετεί διακόσιες τριάντα μία ΔΟΥ; θα προσέλθετε στο Υπουργείο Οικονομικών να σας ενημερώσουμε; Μέγαλο κόμμα είσαστε, βρείτε κάποιους ειδικούς να έλθουν να ενημερωθούν για το πρόγραμμα ΤΑΧΙS και το πώς λειτουργεί.
Τελειώνοντας, κύριε Πρόεδρε, θέλω να πω ότι δεν έχω χρόνο να απαντήσω και στο περίεργο ερώτημα ότι, υπάρχει κίνδυνος διακοπής της χρηματοδότησης. Οφείλατε, κύριοι της Νέας Δημοκρατίας, να γνωρίζετε ότι η χρηματοδότηση έχει ολοκληρωθεί, έχουν απορροφηθεί οι πόροι κατά 100% και βεβαίως είναι το πρώτο έργο στο επιχειρησιακό πρόγραμμα "Κλεισθένης", το οποίο έχει απορροφήσει το σύνολο των προγραμματισθέντων γι'αυτό πόρους.  
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Δυστυχώς, κύριε Πρόεδρε, ο κύριος Υφυπουργός επιβεβαίωσε αυτό που γράφω στην επίκαιρη ερώτηση για υποκρισία, γιατί συνεχίζει και σήμερα να δείχνει αυτήν την περισσή υποκρισία απέναντι στον ελληνικό λαό, αντί να έλθει εδώ πέρα και να εξηγήσει στον ελληνικό λαό για το πρόβλημα που δημιουργήθηκε. Δυστυχώς για εκείνον έχουμε και εμείς την πληροφόρηση, παρά τις προσπάθειες να δημιουργηθούν αδιαφάνειες στην πληροφόρηση εκεί μέσα.
Κύριε Υφυπουργέ, υπάρχουν δύο κεντρικοί δίσκοι, δύο υπολογιστές στο ΚΕΠΥΟ αυτήν τη στιγμή στο σύστημα ΤΑΧΙS και είναι δίπλα-δίπλα στο ίδιο κτίριο. Ούτε στοιχειώδης ασφάλεια δεν υπάρχει για έκτακτους κινδύνους, σεισμούς, πυρκαγιές, κλπ.
Σας γέμισε ο ένας δίσκος, ο επονομαζόμενος "Μενέλαος". Προσπαθήσατε να μεταφέρετε τα στοιχεία σε έναν εκτεταμένο δίσκο, όπως κάνατε, το "Μενέλαο" από τον αρχικό "Νείλο". Στην προσπάθειά σας να μεταφέρετε αυτά τα στοιχεία πατήθηκαν τα κουμπιά ανάποδα. Ο λευκός δίσκος πήγε και έσβησε όλα τα στοιχεία του αρχικού δίσκου. Εσείς δεν λέτε την αλήθεια σήμερα. Τις πρώτες ημέρες υποστηρίξατε ότι μέχρι τη Δευτέρα θα έχουν αποκατασταθεί. Η επαναφορά των backup που υπάρχουν από τις ΔΟΥ στο τέλος του χρόνου, χρειάζονται δεκατρείς ώρες για κάθε ΔΟΥ. Δεν έχουν περάσει πάνω από δέκα.  Είναι πολλές οι δέκα που λέγω αυτήν τη στιγμή. Η λειτουργία του ΤΑΧΙS δεν θα αρχίσει και πάλι πριν από δύο μήνες. 'Εχει επανέλθει το χειρόγραφο σύστημα στις εφορίες. Η πολυδιαφημισμένη φορολογική ενημερότητα δεν μπορεί να ληφθεί από οποιαδήποτε εφορία. Φορολογικά μητρώα δεν υπάρχουν.  Σχετκά με τις μεταφορές που σκοπεύετε να κάνετε από τις εφορίες με το backup τις 31-12-99, εάν υπάρχουν λάθη στις εφορίες μπορεί να χαθούν υποχρεώσεις των πολιτών προς το κράτος ή να αναζητηθούν υποχρεώσεις του κράτους από τους πολίτες, εάν δεν έχουν αποδείξεις. Και αντί να έλθετε σήμερα εδώ να ομολογήσετε αυτό το ανθρώπινο λάθος, που ουσιαστικά μετέτρεψε το σύστημα από πολυδιαφημισμένο εργαλείο προπαγάνδας σε ένα φιάσκο, που δεν τιμά το ελληνικό κράτος, έρχεστε και εγκαλείτε ουσιαστικά τη Νέα Δημοκρατία, γιατί ουσιαστικά σας επισημαίνει ένα πρόβλημα, που ούτως ή άλλως γνωρίζουν οι 'Ελληνες πολίτες. Θα το δούμε δε και στη συνέχεια.
Και για να σας δώσω περισσότερη πληροφόρηση, εντός των ημερών θα μετατρέψω την επίκαιρη ερώτηση σε επερώτηση για να αποδειχθεί περίτρανα ότι και σήμερα ουσιαστικά συνεχίζετε αυτήν την υποκρισία.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, η πληροφοριακή αγραμματοσύνη της Νέας Δημοκρατίας παρουσιάστηκε σε όλο της το μεγαλείο με την τοποθέτηση του κ. Ρεγκούζα.  
ΑΔΑΜ ΡΕΓΚΟΥΖΑΣ: Αδυναμία είναι ...
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", είκοσι οκτώ μαθητές και ένας συνοδός καθηγητής από το Ομήρειο Γυμνάσιο της Νέας Σμύρνης. Η Βουλή τους καλωσορίζει.
(Χειροκροτήματα από όλες τις πτέρυγες) Εισερχόμαστε στην τρίτη επίκαιρη ερώτηση με αριθμό 471/17.1.2000 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους μαθητές των νυκτερινών Γυμνασίων και Λυκείων κλπ.
H επίκαιρη ερώτηση του κ. Παναγιώτου έχει ως εξής: "Κάτω από την πίεση των περσινών μαθητικών αγώνων το Υπουργείο Εθνικής Παιδείας και Θρησκευμάτων εξαίρεσε από τις πανελλαδικές εξετάσεις της Β' τάξης Ενιαίου Λυκείου τους μαθητές της αντίστοιχης Γ' τάξης των εσπερινών Γενικών και Τεχνικών Λυκείων. Οι μαθητές αυτοί στην πλειοψηφία τους συνέχισαν στη Δ' τάξη του Λυκείου για να αντιμετωπίσουν φέτος συσσωρευμένες όλες τις βαριές συνέπειες των νόμων 2525/97 και 2640/98.  Πιο συγκεκριμένα: α) Οι μαθητές της περσινής Γ' τάξης των Γενικών Λυκείων καλούνται φέτος να δώσουν πανελλαδικές εξετάσεις σε δώδεκα μαθήματα προκειμένου να πάρουν το πολυπόθητο απολυτήριο του Λυκείου. Το γεγονός αυτό κάνει ορατό τον κίνδυνο μαζικής απόρριψης στις πανελλαδικού χαρακτήρα εξετάσεις των νυχτερινών μαθητών και εγκατάλειψης των εσπερινών Λυκείων, με δεδομένο ότι οι μαθητές αυτοί αγωνίζονται και διεκδικούν γνώσεις και εφόδια για τη ζωή μέσα σε εξαιρετικά αντίξοες συνθήκες.
β) 'Οσον αφορά τους μαθητές της Δ' τάξης των εσπερινών Τεχνικών Επαγγελματικών Λυκείων ανακαλύπτουν, μετά την εγγραφή τους στα σχολεία ότι δεν θα αποφοιτήσουν από Λύκεια, αλλά από Τεχνικά Επαγγελματικά Εκπαιδευτήρια. Με υπουργικές εγκυκλίους και δηλώσεις θεωρούνται παράνομα όσα τμήματα δέσμης και άρα απολυτηρίου ήδη λειτούργησαν φέτος στην Αθήνα και απαγορεύεται η σύστασή τους σε άλλα εσπερινά Τεχνικά Επαγγελματικά Λύκεια (Θεσσαλονίκη κλπ.), κλείνοντας οριστικά το δρόμο για την απόκτηση Απολυτηρίου, Λυκείου και απαγορεύοντας και τη συμμετοχή των φετινών αποφοίτων στις εξετάσεις για τα Τεχνικά Επαγγελματικά Ιδρύματα, σύμφωνα με τις ισχύουσες για τους αποφοίτους Τεχνικών Επαγγελματικών Λυκείων διατάξεις.
Ερωτάται ο κύριος Υπουργός: Θα πάρει κάποια μέτρα για τους νυχτερινούς μαθητές, που είναι κυρίως εργαζόμενοι και παιδιά της εργατικής τάξης και των φτωχών λαϊκών στρωμμάτων, προκειμένου να ολοκληρώσουν τις σπουδές τους στο Λύκειο και να διεκδικήσουν και την εισαγωγή τους στην επόμενη βαθμίδα; Θα προχωρήσει, παρά τις αντιδράσεις που υπάρχουν, σε πανελλαδικές εξετάσεις στα εσπερινά Γενικά Λύκεια και στην κατάργηση των τμημάτων απολυτηρίου στα εσπερινά Τεχνικά Επαγγελματικά Λύκεια υπηρετώντας "το γράμμα και το πνεύμα" των ταξικών φραγμών;".
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά για να πρωτολογήσει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Κατ' αρχήν πρέπει να κάνω ορισμένες διευκρινίσεις γιατί ανάμεσα στο κομμάτι της ερώτησης με τα δύο πρώτα σκέλη και στις ερωτήσεις που ακολουθούν δεν υπάρχει λογική αλληλουχία.
Στην α' παράγραφο αναφέρεται ότι οι μαθητές της περσινής Γ' τάξης των ΓΕΛ καλούνται φέτος να δώσουν πανελλαδικές εξετάσεις σε δώδεκα μαθήματα. Αυτό δεν αληθεύει διότι όσοι εξ αυτών είχαν αποφοιτήσει και πήραν το παλαιού τύπου απολυτήριο λυκείου έδωσαν Γενικές Εξετάσεις. Και εάν δεν πέτυχαν στις γενικές εξετάσεις, έχουν το δικαίωμα να δώσουν και φέτος στις γενικές εξετάσεις και ακόμη το 2001 για τελευταία χρονιά ολοκληρώνοντας τις τρεις ευκαιρίες που είχαν με το παλαιό σύστημα. Δεν γίνεται καμία αφαίρεση δικαιωμάτων. Εάν δεν είχαν περάσει την Γ' λυκείου, τότε θα έπρεπε να δώσουν ως επανεξεταστέοι πέρσι να πάρουν πρώτα απολυτήριο, προκειμένου να δώσουν φέτος εξετάσεις με το παλαιό σύστημα των γενικών εξετάσεων.
Πάμε στα νυχτερινά. 'Εγινε η προσαρμογή των νυχτερινών λυκείων σε νυχτερινά ενιαία λύκεια. Βγήκε ωρολόγιο πρόγραμμα από το 1997. Και αν πέρσι εξαιρέθηκε από τις πανελλήνιες εξετάσεις η Β' τάξη εσπερινού ενιαίου λυκείου, είναι γιατί δεν υπάρχει η χρονική απόλυτη συμβατότητα με τις τάξεις του ημερήσιου ενιαίου λυκείου. Στα εσπερινά υπάρχουν τέσσερις τάξεις, η Α', η Β', η Γ' και η Δ'. Και προφανώς η Β' τάξη του εσπερινού λυκείου δεν αντιστοιχεί στη Β' του ημερήσιου. Γι' αυτό ακριβώς έγινε και η εξαίρεση. Φέτος, όμως θα δώσουν πανελλήνιες εξετάσεις. Θα ανακοινωθεί -όπως είπα και σε παρόμοια ερώτηση συναδέλφου- εντός των ημερών με ποιον τρόπο θα δώσουν αυτές τις πανελλήνιες εξετάσεις, για να πάρουν το απολυτήριο του εσπερινού ενιαίου λυκείου. Και θα οριστεί και ο τρόπος πρόσβασης στην τριτοβάθμια εκπαίδευση.
'Οσον αφορά τώρα για τα εσπερινά ΤΕΛ, δεν αιφνιδιάσαμε κανέναν.  Γνωρίζουν ότι, με τον ν. 2640/1998 και με απόφαση, η οποία ακολούθησε στη συνέχεια, έχουν μετατραπεί σε ΤΕΕ από το 1998. Και κάναμε μια ειδική ρύθμιση μεταβατικού χαρακτήρα και είπαμε ότι οι παλιές οι τάξεις οι οποίες γίνονται ΤΕΕ από εσπερινά ΤΕΛ, θα συνεχίσουν να έχουν το δικαίωμα, όπως και φέτος η Δ' τάξη της λήψης πτυχίου ειδικότητας. Η πρόσβαση τώρα στα ΤΕΙ θα καθοριστεί με νέο τρόπο, που έχει συμπεριληφθεί στις διατάξεις του νομοσχεδίου ειδικής αγωγής και θα τελειώσει αυτό το θέμα.
Για όσα παιδιά όμως ήθελαν να προσβούν στην τριτοβάθμια εκπαίδευση, όπως τα παλιά ΤΕΛ με απολυτήριο λυκείου, αυτά είχαν την ευχέρεια να μετακομίσουν στο εσπερινό ενιαίο λύκειο.
'Αρα δεν υπάρχει κανένα πρόβλημα ανησυχίας ούτε διαφοροποιήσεων ούτε εκπλήξεων και αιφνιδιασμών.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο για δύο λεπτά, για να πρωτολογήσει.
ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, αυτά που γίνονται σε βάρος των μαθητών των εσπερινών λυκείων είναι κυριολεκτικά εξωφρενικά. Γιατί  αποσκοπούν στη στέρηση της δυνατότητας να αποκτήσουν απολυτήριο λυκείου.  Και όλα αυτά, προκειμένου να εμφανίσετε μια πλασματική εικόνα όσον αφορά τον αριθμό των εισακτέων στα ανώτερα και ανώτατα εκπαιδευτικά ιδρύματα, μειώνοντας τον αριθμό των μαθητών που θα αποκτήσουν απολυτήριο. Κι έτσι να δείξετε ότι όχι μόνο εισάγονται όλοι σε αυτά, αλλά περισσεύουν και θέσεις.
Στο βωμό αυτής της αντιεκπαιδευτικής σας πολιτικής θυσιάζετε τα φτωχά και βασανισμένα παιδιά της εργατικής τάξης και των άλλων φτωχών λαϊκών στρωμάτων. 'Ετσι στερείτε στους μαθητές της Δ' ΤΕΛ τη δυνατότητα να αποκτήσουν απολυτήριο λυκείου, παρά το ότι τα τρία πρηγούμενα χρόνια φοίτησαν σε αυτά. Τώρα που γράφτηκαν στη Δ' τάξη, μαθαίνουν ότι δεν θα πάρουν απολυτήριο λυκείου, αλλά θα αποφοιτήσουν από ΤΕΕ. Πρόκειται για εξαπάτησή τους.
Δεύτερον, υποχρεώνετε τους μαθητές της Δ' τάξης των γενικών λυκείων να δώσουν πανελλαδικές εξετάσεις με το νέο σύστημα σε δώδεκα μαθήματα, πράγμα που δεν έγινε πέρσι και που είναι αδύνατο τα παιδιά αυτά να ανταγωνιστούν τους συμμαθητές τους των ημερησίων.
Και τρίτον, ενώ δίνετε ακόμη ευκαιρία στους αποτυχόντες περσινούς μαθητές της Γ' τάξης των ημερησίων λυκείων, δεν κάνετε το ίδιο και για τους μαθητές της Δ' τάξης των εσπερινών λυκείων. Σε αυτούς δεν δίνετε καμία ευκαιρία.
Συνεπώς η ερώτηση είναι σαφής και ως προς αυτά που ισχυρίζεσθε ότι δεν υπάρχει αντιστοιχία του πρώτου σκέλους με αυτά που ρωτάμε στην επίκαιρη. Είναι καθαρό πως, όταν μιλάμε για μαθητές της περσινής Γ' τάξης, εννοούμε των εσπερινών λυκείων, που είναι φέτος στη Δ' τάξη.  'Οπως επίσης, πουθενά στην επίκαιρη ερώτησή μας δεν αναφερόμαστε για τη Β' τάξη των ημερησίων λυκείων.
Αν όλα αυτά δεν αποτελούν διάκριση σε βάρος των μαθητών των εσπερινών λυκείων, τότε μόνο παραλογισμός μπορούσαν να θεωρηθούν όλα αυτά.  
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Επαναλαμβάνω για να γίνω κατανοητός ίσως τη δεύτερη φορά. Τα ΤΕΛ καταργήθηκαν το 1997 ημερήσια και εσπερινά πέρα από τις μεταβατικές διατάξεις, οι οποίες ίσχυσαν. 'Επαψαν θεσμολειτουργικά να υπάρχουν. Τα ΤΕΛ το 1997 μετετράπησαν σε ενιαία λύκεια. Το 1998 με το ν. 2640 για την τεχνική επαγγελματική εκπαίδευση όσα από τα παλιά ΤΕΛ έγιναν ενιαία λύκεια μπορούσαν να μετατραπούν σε ΤΕΕ. 'Οσα δεν το ήθελαν παρέμεναν ενιαία λύκεια. Αυτό είχε να κάνει με τις προτιμήσεις των μαθητών. 'Αρα οι μαθητές, οι οποίοι ήθελαν να συνεχίσουν την τεχνική επαγγελματική εκπαίδευση πήγαν στα νυχτερινά ΤΕΕ. Εκείνοι που ήθελαν να συνεχίσουν στα λύκεια έμειναν στα ενιαία λύκεια. Ο ένας έχει πρόσβαση στην τριτοβάθμια εκπαίδευση με το απολυτήριό του ο άλλος πάει για επάγγελμα παίρνει πτυχίο ειδικότητας και υπάρχουν ειδικές προϋποθέσεις, προκειμένου να εισαχθεί στα ΤΕΙ. Ξεκαθαρίζω το θέμα.
Τώρα για να σας πω τι έγινε από το 1998 γιατί δεν αιφνιδιάστηκε κανείς, εσείς προσπαθείτε να βγάλετε αιφνιδιασμούς και να πανικοβάλετε συνεχώς τα παιδιά να κάνουν καταλήψεις, να βγαίνουν στους δρόμους, αλλά και αυτά πλέον σας έμαθαν Αυτά έβαλαν μυαλό εσείς δεν βάζετε μυαλό αυτό είναι το θέμα. Οι μαθητεύοντες έλαβαν γνώση και κατάλαβαν, εσείς πότε θα καταλάβετε την εκπαιδευτική μεταρρύθμιση.
ΣΤΑΥΡΟΣ ΠΑΝΑΓΙΩΤΟΥ: Κατάλαβαν τη δική σας αντιεκπαιδευτική πολιτική. 
ΠΡΟΕΔΡΕΥΩΝ (Παναγιώτης Σγουρίδης): Γι' αυτό είναι και μαθητές για να μαθαίνουν από τα παθήματα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Και προχωρώ στο εξής. Κατηγορούν την Κυβέρνηση και ιδιαίτερα την εκπαιδευτική μεταρρύθμιση ότι τα έχει βάλει με τα παιδιά των φτωχών λαϊκών τάξεων. Ξεχνάτε το νόμο 2525/1997 στον οποίο βάλαμε ρύθμιση για την ίδρυση Σχολείου Δεύτερης Ευκαιρίας πρωτοτυπόντας ως χώρα στα πλαίσια της Ευρωπαϊκής 'Ενωσης για να δώσουμε μία δεύτερη ευκαιρία για δημοτικό, γυμνάσιο και στη συνέχεια λύκειο, για ανθρώπους που την είχαν χάσει σε παλαιότερες δεκαετίες. Και έρχεστε και μας λέτε ότι εμείς βγάζουμε έξω από το εκπαιδευτικό σύστημα παιδιά των λαϊκών τάξεων. Τώρα άνοιξε το σύστημα για τα παιδιά των λαϊκών τάξεων, που τα έστελνε το παλιό σύστημα ως φοιτητές μετανάστες στο εξωτερικό. Τώρα θα μπαίνουν και στη τριτοβάθμια εκπαίδευση.
'Οταν ανοίγουμε ογδόντα πέντε χιλιάδες θέσεις τριτοβάθμιας εκπαίδευσης σε σχέση με τις σαράντα που ήταν το 1996 αυτό σημαίνει ότι κόβουμε προς την τριτοβάθμια εκπαίδευση την πρόοδο των παιδιών των λαϊκών στρωμάτων; ΠΡΟΕΔΡΕΥΩΝ (Παναγιώτης Σγουρίδης): Καταλαβαίνω την αγανάκτησή σας κύριε Υπουργέ, αλλά ο χρόνος σας τελείωσε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Καταλάβετε κάποια πράγματα, γιατί ο κόσμος γελά μαζί σας.
ΣΤΑΥΡΟΣ ΠΑΝΑΓΙΩΤΟΥ: ...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):... 
ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα από τη στιγμή που τελείωσε ο κύριος Υπουργός. Ούτε αυτά που λέει ο κύριος Υπουργός ούτε αυτά που λέει ο κ. Παναγιώτου.
Τέταρτη είναι η με αριθμό 469/17.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εμπορικής Ναυτιλίας σχετικά με την οργανική σύνθεση των πληρωμάτων στα πλοία νέας τεχνολογίας "ΚΑΤΑΜΑΡΑΝ" Η επίκαιρη ερώτηση της κ. Αλφιέρη έχει ως εξής: "Τις επόμενες μέρες θα φτάσει στο λιμάνι του Πειραιά το πρώτο από τα πλοία νέας τεχνολογίας Καταμαράν. Η συζήτηση έχει ανοίξει στις οργανώσεις των ναυτικών που με διαβήματα στο Υπουργείο σας ζητούν να μάθουν τις προθέσεις σας, όσον αφορά την οργανική σύνθεση των πλοίων αυτών.
Η μεριά των πλοικτητών δηλώνει ότι θα χρησιμοποιήσει 16-22 ναυτικούς, πράγμα που όλοι γνωρίζουμε ότι αντίκειται στις διεθνείς συμβάσεις που έχει υπογράψει η χώρα μας, που συνήθως παραβιάζονται με ευθύνη της Κυβέρνησης. Από την άλλη μεριά οι ναυτικές οργανώσεις ζητούν τη στελέχωση με διπλά πληρώματα επικαλούμενες τις διεθνείς συμβάσεις.
'Ολοι γνωρίζουμε ότι αυτά τα πλοία, ενώ ταξιδεύουν άνετα το καλοκαίρι δεν μπορούν να ανταποκριθούν στις κακές καιρικές συνθήκες του χειμώνα.  Ερωτάται ο κύριος Υπουργός 1. Ποια θα είναι η σύνθεση των οργανικών θέσεων στα πλοία νέας τεχνολογίας; 2. Πώς προτίθεται να καλύψει το χειμώνα τις συγκοινωνιακές γραμμές με τα νησιά μας;" Ο κύριος Υπουργός έχει το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Στα ερωτήματα και στις ανησυχίες της κυρίας συναδέλφου θα ήθελα να απαντήσω το εξής: Πρώτα απ' όλα θα έπρεπε να χαιρετίζει τον ερχομό των νέων πλοίων με σύγχρονη τεχνολογία στην ελληνική ακτοπλοϊα. Είναι πλοία τα οποία θα εξυπηρετήσουν καλύτερα τις ανάγκες όλων των νησιών της χώρας χειμώνα καλοκαίρι. Οι αλλαγές που έρχονται στην ακτοπλοϊα σηματοδοτούν μια άλλη εποχή για τη νησιωτική Ελλάδα. Αν θέλουμε να μιλάμε για ισομερή ανάπτυξη όλης της χώρας και για ενίσχυση της ελληνικής οικονομίας, μέσα από την ενίσχυση των τοπικών οικονομιών, αν θέλουμε να αποκαταστήσουμε την εδαφική συνέχεια της χώρας πρέπει οι θαλάσσιες γέφυρες να έχουν σύγχρονα και ασφαλή πλοία.
'Οσον αφορά τις συνθέσεις των πληρωμάτων των πλοίων, δεν υπάρχει καμιά ταυτότητα σύνθεσης. Ούτε διαβήματα υπάρχουν. Είμαστε σε συνεχή διάλογο με τους ναυτικούς και με τις πλοιοκτήτριες εταιρείες. Εμάς δεν μας ενδιαφέρει τι δηλώνει ο καθένας. Εμείς έχουμε υποχρέωση να διασφαλίσουμε ένα πράγμα. Την ομαλή λειτουργία του πλοίου που θα παρέχει σωστή ασφάλεια στους επιβάτες και στα πληρώματα και θα εξυπηρετεί με τον καλύτερο δυνατό τρόπο τις ανάγκες που προκύπτουν.
Η σύνθεση των πληρωμάτων είναι συνάρτηση του μεγέθους του πλοίου, του αριθμού των επιβατών που μεταφέρει, της τεχνολογίας που έχει κ.ο.κ. Και βεβαίως όποιες αποφάσεις παρθούν σε σχέση με τις συνθέσεις θα είναι σύμφωνες και με τη διεθνή σύμβαση STCW, η οποία προσδιορίζει τους χώρους εργασίας των εργαζομένων και τους όρους ασφάλειας επιβαινόντων και ναυτικών. Επομένως δεν υπάρχει λόγος ανησυχίας. Βρισκόμαστε σε συνεχή διάλογο με επιτροπή η οποία έχει συγκροτηθεί στο Υπουργείο υπό την προεδρία του γενικού γραμματέα για το νέο θεσμικό πλαίσιο. Εκεί υπάρχει και εκπρόσωπος της ΠΝΟ με τον οποίο συζητάμε όλα τα προβλήματα που υπάρχουν ή πιθανότατα θα προκύψουν και μέσα από την ανανέωση του ακτοπλοϊκού στόλου.
Το σημαντικότερο γεγονός όμως είναι ότι μπαίνουμε σε μια νέα εποχή που δημιουργεί και νέες θέσεις εργασίας. Δηλαδή παράλληλα με την ανανέωση του ακτοπλοϊκού στόλου και την αύξηση του αριθμού των πλοίων θα αυξηθούν και οι θέσεις εργασίας.
Δεν ξέρω τι πληροφορίες έχετε αλλά σας λέω ότι δεν υπάρχει κανένα πρόβλημα κάλυψης των συγκοινωνιακών αναγκών της χώρας και για τα μεγάλα και για τα μικρά νησιά και για τα μακρινά και για τα κοντινά καθ' όλο το χρόνο. 'Εχουμε δείξει τα τελευταία δύο τρια χρόνια ότι έχουμε μια πολιτική εξυπηρέτησης ακόμα και των πιο απομακρυσμένων νησιών της χώρας μας με δρομολόγια. Αυτή η πολιτική θα συνεχιστεί. Δεν υπάρχει περίοδος χειμώνα, καλοκαιριού, όσον αφορά τα πλοία. Πρέπει δε να σας πω ότι τα πλοία σύγχρονης τεχνολογίας, δεν είναι πλοία τεσσάρων ή πέντε μηνών.  Είναι πλοία που αντέχουν και στις πιο αντίξοες καιρικές συνθήκες.  ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 
ΣΤΥΛΙΑΝΗ ΑΛΦΙΕΡΗ: Είναι ευχάριστο που ο κύριος Υπουργός άνοιξε τα χαρτιά του για τη σύνθεση των πληρωμάτων των πλοίων και ότι θα σεβαστεί τη διεθνή σύμβαση STCW 95, γιατί εκεί καθορίζονται οι προϋποθέσεις.  Πάντως πρέπει να πω, κύριε Υπουργέ, ότι συνήθως οι διεθνείς συμβάσεις δεν γίνονται απόλυτα σεβαστές από το Υπουργείο σας. Αυτό είναι μια αλήθεια. Το θέμα των συνθέσεων των πληρωμάτων των πλοίων, προέρχεται από συζήτηση, η οποία έχει ανοίξει στην Ακτή Μιαούλη. Το ξέρετε πολύ καλά αυτό. Μέχρι τώρα το Υπουργείο δεν είχε απαντήσει. Είναι ευχάριστο το ότι παίρνουμε αυτή την απάντηση στην Αίθουσα του Κοινοβουλίου. Πιστεύω ότι θα είναι δεσμευτική. 'Ετσι δεν θα υπάρχει συρρίκνωση των θέσεων εργασίας.
Θα συμφωνήσω, κύριε Υπουργέ, μαζί σας ότι το "ΚΑΤΑΜΑΡΑΝ" είναι ένα σύγχρονο πλοίο. Το αποδεχόμαστε. Δεν είμαστε αρτηριοσκληρωτικοί. Δεν θέλουμε να υπάρχει μια απηρχαιωμένη ναυτιλία. Υπάρχει όμως ένα πολύ λεπτό θέμα. Είναι το θέμα των θέσεων εργασίας που για μας είναι ζωτικό. Είναι ζωτική η διατήρηση των θέσεων εργασίας και η επέκτασή τους. Και εσείς προχθές σε μια εκδήλωση, που είχε γίνει είπατε ότι η ναυτιλία βασίζεται στον άνθρωπο.
Δεν πρέπει, λοιπόν, να έρθουν τα καινούρια πλοία και να έχουμε συρρίκνωση των θέσεων εργασίας. Ο Συνασπισμός επιμένει στα διπλά πληρώματα και στο σεβασμό των διεθνών συμβάσεων. Εμείς δεν λέμε κάτι περισσότερο ή κάτι λιγότερο. Εμείς επιμένουμε σε αυτό που έχουν πετύχει οι ναυτικοί, που πιστεύω ότι θα γίνει και από σας δόγμα.
Το δεύτερο θέμα που έβαλα είναι πάλι για την ακτή Μιαούλη, γιατί όλοι για την πόλη του Πειραιά μιλάμε. Μιλάνε και οι ίδιοι οι εφοπλιστές ότι θα υπάρξει μία δυσκολία σε αυτά τα πλοία να καλύψουν με πάνω από 6 και 7 μποφώρ τα δρομολογια για το Αιγαίο.
Εγώ δεν ξέρω ποιες προϋποθέσεις και ποιες προδιαγραφές θα έχουν αυτά τα πλοία, γιατί πραγματικά θα πρέπει να πάρουν ένα πιστοποιητικό. Αλλά από κει και πέρα εμείς θα παρακολουθούμε το θέμα των πλοίων και από κει περιμένουμε την απάντησή σας. Και αφού μας δηλώνετε ότι δεν θα υπάρξει κανένα πρόβλημα, εμείς δεν έχουμε κανένα λόγο να μη σας πιστέψουμε. Το γεγονός είναι ότι θα παρακολουθήσουμε το θέμα για να δούμε πώς θα λειτουργήσουν με αυτά τα πράγματα.
Τελειώνοντας, κύριε Πρόεδρε, χαίρομαι που ο κύριος Υπουργός λέει ότι θα υπάρξει εγκριτική πράξη σύμφωνα με τις διεθνείς συμβάσεις. Αυτό είναι θετικό. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σουμάκη, έχετε το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, μόνο μία ένσταση, στα όσα είπε η αγαπητή κυρία συνάδελφος και εκ Πειραιώς εκείνη, ότι δήθεν το Υπουργείο δεν σέβεται τις διεθνείς συμβάσεις.
Πρέπει να σας πω ότι το Υπουργείο Εμπορικής Ναυτιλίας είναι από εκείνα τα Υπουργεία που σέβονται απόλυτα τις διεθνείς συμβάσεις. Και πολύ περισσότερο, αν θέλετε και προσωπική μου θέση είναι, τα τρία χρόνια που έχω την τιμή να προϊσταμαι αυτού του Υπουργείου, ότι στα θέματα ασφάλειας δεν παίζουμε. Και ξέρετε ότι και σε ευρωπαϊκό επίπεδο και στο επίπεδο του ΙΜΟ και στο εσωτερικό δεν διαπραγματευόμαστε με κανέναν απολύτως τίποτα όταν αυτό έχει να κάνει με την ασφάλεια της ανθρώπινης ζωής και της περιουσίας, αλλά πρωτίστως της ανθρώπινης ζωής. Και έχουμε αλλάξει ριζικά με προεδρικά διατάγματα, τα οποία έχουμε συμμορφώσει σύμφωνα με την EUROSOLAS, δηλαδή την ευρωπαϊκή οδηγία σε ό,τι αφορά την ασφάλεια των πλοίων πλήρως και ακόμη αυστηρότερες, αν θέλετε, τις διαδικασίες. Διότι εμείς έχουμε την ιδιαιτερότητα μιας αυξημένης εσωτερικής θαλάσσιας συγκοινωνίας και έχουμε υποχρέωση να λάβουμε πιο αυξημένα μέτρα. Κάνετε λάθος. Και ό,τι γίνεται στις συνθέσεις, ποτέ, μα ποτέ -και αυτό σας διαβεβαιώνω- δεν γινεται ερήμην των ναυτεργατικών ενώσεων ή των αντίστοιχων ναυτεργατικών ενώσεων ανά κλάδο. 'Ολες οι ρυθμίσεις περί τις συνθέσεις είναι με σύμφωνη γνώμη των ναυτεργατών. Αυτό να το ξέρετε. Και εμείς, ακόμη και σε περιπτώσεις, που μπορεί να τα βρουν κάποιοι, αν θέλετε, μεταξύ τους, εμείς επιμένουμε σ'αυτό που διασφαλίζει οπωσδήποτε τα επίπεδα ασφάλειας του πλοίου.
Σε ό,τι αφορά τα πλοία, θα δούμε και στην πράξη κάποια πράγματα, για τα πλοία νέας τεχνολογίας, τα οποία είναι ευχής έργο που έρχονται στην Ελλάδα.
Βλέπω το συνάδελφο Φραγκλίνο Παπαδέλλη που το Μάρτιο έρχεται το καινούριο πλοίο της ΝΕΛ, που θα καλύψει τη Μυτιλήνη στο μισό χρόνο από σήμερα. Ξέρετε τι σημαίνει αυτό για το νησί; Και άλλα πλοία τα οποία θα μπουν σε διάφορες περιοχές -στις Κυκλάδες επίσης και στην Κρήτη- θα σηματοδοτήσουν μία άλλη εποχή. Το αν αντέξουν ή όχι ή δημιουργηθούν προβλήματα, οι διαβεβαιώσεις είναι από τις κατασκευάστριες εταιρείες ότι δεν υπάρχει κανένα πρόβλημα και αυτό σας μεταφέρω. Πρέπει να σας πω ότι η Ελλάδα διαθέτει και αρκετά συμβατικά πλοία, τα παραδοσιακά, τα οποία ευτυχώς παραμένουν στη δράση. Γι' αυτό σας είπα ότι θα έχουμε αύξηση και των θέσεων εργασίας αντί για μείωση. 'Εχουμε λάβει όλες τις προϋποθέσεις, ώστε οι εταιρείες να είναι υποχρεωμένες ανεξαρτήτως του πλοίου, να καλύπτουν τις υποχρεώσεις βάσει της αδείας σκοπιμότητας, δώδεκα μήνες το χρόνο. Αυτή είναι η πραγματικότητα και οφείλουν να το πράξουν. Ευχαριστώ.  
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δευτέρου κύκλου.
Πρώτη είναι η με αριθμό 463/17-1-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Εργασίας και Κοινωνικών Ασφαλίσεων, σχετικά με την ασφάλιση επαγγελματιών του οικισμού Καπαριανά του Δήμου Μοιρών Κρήτης στο Ταμείο Επαγγελματιών και Βιοτεχνών Ελλάδας.
Η επίκαιρη ερώτηση του κ. Φραγκιαδουλάκη έχει ως εξής: "Στον οικισμό Καπαριανά του Δήμου Μοιρών περίπου 15 επαγγελματίες έχουν κάνει έναρξη επαγγέλματος πριν από 15 ή και 25 χρόνια.
Αρχικά είχαν γραφτεί στο ΤΕΒΕ αλλά λόγω της 2790/3-3-1986 απόφασης υπήχθησαν στην προαιρετική ασφάλιση και διαγράφηκαν από το ΤΕΒΕ.
Το 1996 ενημερώθηκαν ότι είχαν γραφτεί με βάση τη 35/93 εγκύκλιο υποχρεωτικά στο ΤΕΒΕ και ότι τους είχαν καταλογιστεί εισφορές εκπρόθεσμες και προσαυξήσεις με τόκους.
Η 11/9-2-98 εγκύκλιος κατήργησε την εγκύκλιο 35/93 οπότε το ΤΕΒΕ Ηρακλείου Κρήτης ενημέρωσε τους επαγγελματίες αυτούς ότι δεν είναι πλέον υποχρεωτική η ασφάλιση τους στο ΤΕΒΕ και έτσι ξαναδιαγράφτηκαν.
Με την 31/5.5.98 εγκύκλιο τους επανέγραψαν στο ΤΕΒΕ με νέες προσαυξήσεις.
Οι νέοι επαγγελματίες που κάνουν έναρξη τώρα στα Καπαριανά δεν είναι υποχρεωμένοι να εγγραφούν στο ΤΕΒΕ, γεγονός που δημιουργεί αθέμιτο ανταγωνισμό στην περιοχή και κλίμα αδικίας αφού πολλοί επαγγελματίες οι οποίοι δεν ενοχλήθηκαν καθόλου από το ΤΕΒΕ και έχουν κάνει έναρξη εργασιών πριν το 1992 δεν είναι υποχρεωμένοι να εγγραφούν στο ΤΕΒΕ.  Επειδή σύμφωνα με την κεντρική υπηρεσία του ΤΕΒΕ οι επαγγελματίες αυτοί της περιοχής Καπαριανών είχαν υποχρέωση υπαγωγής στην υποχρεωτική ασφάλιση σύμφωνα με το ν.δ. 4435/640 και 4521/66 του ΤΕΒΕ, ενώ σύμφωνα με το ΤΕΒΕ Ηρακλείου Κρήτης η ασφάλιση των είναι προαιρετική, γι'αυτό, κύριε Υπουργέ, ερωτάσθε: 1. Με ποιο τρόπο είναι δυνατόν να διαμορφώσετε το νομικό καθεστώς, ούτως ώστε η διοίκηση του ΤΕΒΕ να αντιμετωπίζει ενιαία τους επαγγελματίες στα Καπαριανά, χωρίς να γίνεται διάκριση μεταξύ νέων και παλιών.
2. Πώς σκέπτεστε να μεθοδεύσετε την απαλλαγή των επαγγελματιών της περιοχής Καπαριανών από την πληρωμή των εισφορών που τους έχουν καταλογιστεί από τα έτη 1992 έως 1995 από τις προσαυξήσεις, τα πρόστιμα και τους τόκους ή σε περίπτωση που αυτό είναι εντελώς αδύνατο, να πληρώσουν μόνο τις εισφορές που αναλογούν στο συνταξιοδοτικό κλάδο για τη θεμελίωση συνταξιοδοτικού δικαιώματος".
Ο κύριος Υφυπουργός έχει το λόγο τρία λεπτά για να πρωτολογήσει. 
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, αναφέρεστε σε ένα πραγματικό πρόβλημα που έχει ανακύψει στην περιοχή αυτή, αλλά όχι μόνο. Είναι χρόνιο το πρόβλημα, αλλά παρ'όλα αυτά, όντως είναι επίκαιρη η ερώτηση, ακριβώς επειδή δεν έχει βρεθεί λύση.
Πού οφείλεται το πρόβλημα; Οι κοινωνικοασφαλιστικές ρυθμίσεις, γενικά -θα έλεγε κανείς- οι νομοθετικές ρυθμίσεις είναι αδύνατον να καλύψουν όλη την απίστευτη ποικιλία της πραγματικότητας. Είναι γενικής φύσεως ρυθμίσεις. Η ζωή όμως και η πραγματικότητα έχει απίστευτη ποικιλία.
Τι συνέβη στη συγκεκριμένη περιοχή: Υπήρξε παλαιά η συνένωση η οικειοθελής με το Δήμο Μοιρών. Τότε, όμως, δεν προεβλέπετο, όπως προεβλέφθη εκ των υστέρων με τον "ΚΑΠΟΔΙΣΤΡΙΑ" ότι και αν είναι κάτω από δύο χιλιάδες ή πάνω από δύο χιλιάδες αντίστροφα οι ασφαλισμένοι μίας κοινότητας, δεν μεταβάλλεται το καθεστώς τους από τη συνένωση την καποδιστριακή. Ενώ με το προηγούμενο καθεστώς μεταβαλόταν. Μετεβλήθη το καθεστώς με την οικειοθελή συνένωση. Εκ των υστέρων, όμως, λόγω της νέας νομοθεσίας των καποδιστριακών δήμων δεν υπάγονται υποτίθεται, διότι είναι λιγότεροι από δύο χιλιάδες κάτοικοι.
'Ομως, το ουσιαστικό πρόβλημα είναι ότι κακώς έχει συνδεθεί η υποχρεωτική ασφάλιση με τον αριθμό των κατοίκων ενός οικισμού, διότι μπορεί να είναι μικρός ο οικισμός, αλλά να είναι τουριστικός και να έχει τεράστιες δυνατότητες ή μπορεί να είναι μικρός ο οικισμός, αλλά να δραστηριοποιείται ο επαγγελματοβιοτέχνης ευρύτερα.
Αν δεχθεί κανείς την άποψη που πρέπει όλοι να δεχθούμε ότι δηλαδή η ασφάλιση είναι και πρέπει να είναι υποχρεωτική στη χώρα μας προς όφελος των ιδίων των ασφαλισμένων, τότε δεν μπορούμε να κάνουμε εξαιρέσεις.
Στη συγκεκριμένη περίπτωση, όμως, διαμαρτύρονται οι άνθρωποι και λένε, ότι κύριοι, εσείς μας είπατε ότι δεν είμαστε υποχρεωμένοι σε ασφάλιση τη μία φορά και την άλλη έρχεστε και μας λέτε ότι είστε υποχρεωμένοι και δώστε και τα ρέστα, δώστε αναδρομικά με τα πρόσθετα τέλη και όλες τις σχετικές επιβαρύνσεις.
Θα έλεγα το εξής: Επειδή δεν είναι σωστό και δεν πρέπει να φθάσουμε σε εξαίρεση από την ασφάλιση, πράγμα που δεν συμφέρει και τους ίδιους, το πρόβλημα μπορεί να λυθεί μόνο νομοθετικά. Είμαι σε συνεχή συνεννόηση με τη διοίκηση του ΤΕΒΕ, γιατί και αλλού έχουν υπάρξει ανάλογα προβλήματα, ώστε ετοιμάζουμε νομοθετική ρύθμιση -δεν μπορώ να σας πω χρονικά πότε θα ολοκληρωθεί αυτή η διαδικασία- με την οποία να δίνουμε τη λύση που και οι ίδιοι οι ενδιαφερόμενοι ως εναλλακτική, αλλά και εσείς, κύριε συνάδελφε, προτείνετε, δηλαδή να μη διακόψουμε την ασφάλιση, που δεν τους συμφέρει. Διότι τα συνταξιοδοτικά τους δικαιώματα και με τη διαδοχική ασφάλιση ακόμα και αν αλλάξουν φορέα ασφάλισης, τους συμφέρει να τα έχουν, αλλά να μην επιβαρυνθούν με τα πρόσθετα τέλη ιδίως σε ό,τι αφορά τον κλάδο ασθένειας, στον οποίο δεν είχαν ενδεχομένως παροχές.
Διότι αν κάποιος είχε και παροχές στον κλάδο ασθένειας, αυτός βέβαια δεν μπορεί να εξαιρεθεί. Είναι όμως υπό κατάρτιση σχετική διάταξη και σε κάποιο εύθετο χρόνο θα μπορέσουμε να αντιμετωπίσουμε το θέμα. Ευχαριστώ.  ΠΡΟΕΔΡΕΥΩΝ (Παναγιώτης Σγουρίδης): Ο κ. Φραγκιαδουλάκης έχει το λόγο για δύο λεπτά.
ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Κύριε Πρόεδρε, αυτή η ιστορία είναι μία πραγματική ιλαροτραγωδία, διότι τραγωδία είναι γι' αυτούς, οι οποίοι τώρα διώκονται και αύριο δικάζονται στο εφετείο, γι'αυτό έσχατη προσπάθειά μου είναι η σημερινή επίκαιρη ερώτηση. 'Εχουν δικαστεί για τα πρόστιμα αυτά και αύριο θα καταδικαστούν και φυσικά αν δεν υπάρξει μία λύση από τη σημερινή συζήτηση θα πάνε φυλακή και μάλιστα χωρίς να φταίνε και αυτό αναδεικνύει την ανικανότητα, την ανευθυνότητα και τη φαύλη διοίκηση του ΤΕΒΕ. Ο κύριος Υπουργός μπορεί να μην έχει ευθύνη, γιατί αυτή η ιστορία, δυστυχώς, για όλους μας είναι από το 1996, που δεν ήταν Υπουργός, αν θυμάμαι καλά. 'Ομως η διοίκηση του ΤΕΒΕ έχει ενημερωθεί από τότε και δεν έχει κάνει απολύτως τίποτα. Τόσα χρόνια αυτοί οι άνθρωποι άλλοτε θεωρούνται εγγεγραμμένοι στο ΤΕΒΕ, άλλοτε με άλλες αποφάσεις δεν είναι υποχρεωμένοι να παραμένουν στο ΤΕΒΕ. Στην ουσία είναι οι μόνοι που είναι υποχρεωτικά στο ΤΕΒΕ, ενώ οι νέοι επαγγελματίες δεν υποχρεούνται να είναι στο ΤΕΒΕ.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Δηλαδή υπάρχει μία αλλοπρόσαλλη κατάσταση κι εγώ σήμερα προσδοκώ μία απάντηση και ελπίζω αν η απάντηση είναι πειστική, να μπορέσουν οι κάτοικοι του οικισμού Καπαριανά και πάρα πολλοί άλλοι με αντίστοιχες περιπτώσεις σε όλη την Ελλάδα να μη διώκονται, ενώ είναι έντιμοι, σοβαροί επαγγελματίες και τόσα χρόνια στην ουσία δεν απολαμβάνουν απολύτως καμία ικανοποίηση, γιατί θεωρούνται ότι δεν είναι εγγεγραμμένοι στο ΤΕΒΕ.
Το τραγικό και το γελοίο επίσης είναι ότι η διεύθυνση του ΤΕΒΕ στο Ηράκλειο έμμεσα αναγνωρίζει το δίκιο, όπως και ο κύριος Υπουργός, και λέει ότι το 1993 ενεγράφησαν ξανά στο ΤΕΒΕ, γιατί ο αρμόδιος υπάλληλος των Μοιρών έκανε βόλτα με το αυτοκίνητό του στα μαγαζιά, είδε τις ταμπέλες τους και τους ξανάγραψε στο ΤΕΒΕ. Βέβαια ούτε υπογραφή υπάρχει ούτε τίποτα που να πείθει γι' αυτό. Υπάρχουν όμως οι καταστάσεις των ανθρώπων αυτών, όπου είναι εγγεγραμμένο ότι δεν είναι υποχρεωμένοι να είναι εγγεγραμμένοι στο ΤΕΒΕ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν γνώριζα ότι αύριο γίνεται η δίκη στο εφετείο. Ελπίζω ότι τα Πρακτικά της συζήτησης, μπορείτε να τα πάρετε και να τα προσκομίσετε, για να τα χρησιμοποιήσουν στη δίκη. Δεν μπορούμε εμείς να παρέμβουμε στη δικαιοσύνη, αλλά επειδή είναι προφανές ότι εδώ υπάρχει μία ευθύνη του ΤΕΒΕ για τον όλο χειρισμό της υπόθεσης, αν θέλετε υπάρχει και μία ευθύνη της πολιτείας, με την έννοια ότι ίσχυαν διαφορετικές νομοθετικές διατάξεις σε διαφορετικούς χώρους. Αυτά μπορούν να χρησιμοποιηθούν στο δικαστήριο πιστεύω για την επίτευξη μιας αναβολής, μέχρις ότου υπάρξει νομοθετική ρύθμιση. Διότι χωρίς νομοθετική ρύθμιση δεν μπορούμε να δώσουμε λύση.
Βεβαίως ο υπάλληλος του ΤΕΒΕ που θα εξεταστεί στο δικαστήριο, μπορεί και οφείλει να αναφερθεί στο ιστορικό αυτό, ώστε να δώσει και τη δυνατότητα στο δικαστή με μία ευρεία αντίληψη να οδηγηθεί τουλάχιστον στην αναβολή. Και εγώ θα θεωρούσα άδικο να αντιμετωπιστούν οι άνθρωποι αυτοί ως κακόπιστοι οφειλέτες, που δεν πληρώνουν τις εισφορές τους. Κατά κάποιον τρόπο έχουν παγιδευτεί μέσα από την αντιφατική νομοθεσία, που υπήρχε και την αντιφατική πρακτική του ΤΕΒΕ Ηρακλείου σε δύο διαφορετικά χρονικά διαστήματα.
Ελπίζω να σας ικανοποιεί η απάντηση, διότι δεν έχω περιθώριο να κάνω τίποτε άλλο. Ευχαριστώ.
ΠΡΟΕΔΡΟΣ (Απόστολος Κακλαμάνης): Τελευταία είναι η με αριθμό  458/13.1.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Εθνικής 'Αμυνας, σχετικά με τις προθέσεις του Υπουργείου για την επίλυση του προβλήματος των ανυπότακτων που ζουν και εργάζονται στο εξωτερικό.
Ο κ. Καρατζαφέρης είναι εδώ, αλλά δεν είναι εδώ ο Υπουργός, ο οποίος ειδοποίησε ότι έχει κάποιο κώλυμα και δεν μπόρεσε να έλθει.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, μπορώ να έχω το λόγο; ΠΡΟΕΔΡΟΣ (Απόστολος Κακλαμάνης): Εκ του Κανονισμού, δεν έχετε το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, σας παρακαλώ. Ο Υπουργός είναι αυτήν τη στιγμή στο γραφείο του επάνω και σας παρακαλώ να τον ειδοποιήσετε αυτήν τη στιγμή, αλλά υπάρχει και Υφυπουργός.
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, σας παρακαλώ! 
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν είναι δυνατόν να μην έχει χρόνο να έλθει στο Κοινοβούλιο! 
ΠΡΟΕΔΡΟΣ (Απόστολος Κακλαμάνης): Σας παρακαλώ, ακούστε με.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δεν μπορεί να γίνεται...
ΠΡΟΕΔΡΟΣ (Απόστολος Κακλαμάνης): Σας παρακαλώ, ακούστε με. Μιλάτε χωρίς να σας δώσω το λόγο. Λοιπόν, σας λέγω τούτο: Σύμφωνα με τον Κανονισμό, μπορεί ή ο Υπουργός ή ο Βουλευτής να απουσιάζει και η ερώτηση δεν συζητείται, διαγράφεται. Αυτό λέει ο Κανονισμός.
ΓΕΩΡΓΙΟΣ ΚΑΡΑΤΖΑΦΕΡΗΣ: Να έλθει ο Υφυπουργός.
ΠΡΟΕΔΡΟΣ (Απόστολος Κακλαμάνης): Το άλλο είναι θέμα κριτικής που μπορείτε να ασκήσετε. Εγώ, δεν ασκώ αστυνομικά καθήκοντα να βρω είτε τον Βουλευτή αν απουσιάζει είτε τον Υπουργό! ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, εσείς τους έχετε ψέξει. Υπάρχει και Υπουργός και Υφυπουργός.
ΠΡΟΕΔΡΟΣ (Απόστολος Κακλαμάνης): Λοιπόν, σας παρακαλώ, μην επιμένετε. Εγώ διάβασα και το θέμα της ερώτησης, για να είναι γνωστό.
Παρακαλώ να μη γράφονται άλλα. Εδώ θα σταματήσουμε, κύριε συνάδελφε. Αν θέλετε, ξανακαταθέστε τη και ελπίζω ο Υπουργός να έλθει για να συζητήσετε την ερώτηση.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. Πρόεδρος (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου: "Προσαρμογή του ελληνικού δικαίου προς την οδηγία αριθμός 98/26/ΕΚ του Ευρωπαϊκού Κοινοβουλίου  και του Συμβουλίου της 19.5.1998 σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις." αρμοδιότητος Υπουργείου Εθνικής Οικονομίας.
Κύριοι συνάδελφοι, είναι 27 τα άρθρα του νομοσχεδίου και υπάρχουν και τροπολογίες. 'Εχουμε τη σημερινή και την αυριανή συνεδρίαση που πρέπει να διαθέσουμε για το νομοσχέδιο.
Οι εισηγητές έχουν κάποια πρόταση να κάνουν; 
ΔΗΜΗΤΡΙΟΣ ΣΙΟΥΦΑΣ: Μάλιστα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε κύριε Σιούφα, έχετε το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, νομίζω ότι θα πρέπει να κατανείμουμε τη συζήτηση των διατάξεων από το άρθρο 1 έως το 15 στη σημερινή συνεδρίαση, από το άρθρο 16 έως το 26 στην αυριανή μαζί και με τις υπόλοιπες τροπολογίες, που υπάρχουν και να παραμείνει αν κατατεθεί η τροπολογία και δεν ολοκληρώσουμε αύριο για το θέμα των πανωτοκίων για την Τρίτη, όπως συμφωνήσαμε και στη Διάσκεψη των Προέδρων. Αλλιώς να κλείσει αύριο η συζήτηση του νομοσχεδίου.
ΠΡΟΕΔΡΟΣ (Απόστολος Κακλαμάνης): Κατάλαβα, κύριε συνάδελφε.
Ορίστε, κύριε Σταυρακάκη, έχετε το λόγο.
ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, νομίζω ότι θα διευκόλυνε περισσότερο επειδή τα άρθρα 16 και 18 συγκεντρώνουν το μεγαλύτερο ενδιαφέρον, αν μπορούσαμε να ολοκληρώσουμε στη σημερινή συνεδρίαση την πρώτη ενότητα τα πρώτα πέντε κεφάλαια που αφορούν την οδηγία και τα υπόλοιπα άρθρα, εξαιρουμένων των δύο προαναφερθέντων άρθρων, που αφορούν το 16 μεν τη ρύθμιση της ΕΑΒ και το 18 την επέκταση της νομοθεσίας, που έκανε τα λιμάνια ανώνυμες εταιρείες μαζί με τις τροπολογίες, αύριο.  Δηλαδή επαναλαμβάνω το άρθρο 16 με το άρθρο 18 και τις τροπολογίες αύριο και τα υπόλοιπα σήμερα.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα, έχετε το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εμείς δεν έχουμε αντίρρηση σ'αυτό που είπε ο κ. Σταυρακάκης, αλλά ήθελα στη συνέχεια και μιας κουβέντας που κάναμε στη Διάσκεψη των Προέδρων, να ξέρω -το έβαλε νομίζω και ο Κοινοβουλευτικός Εκπρόσωπος της Νέας Δημοκρατίας-αν η τροπολογία για τα πανωτόκια θα κατατεθεί σ'αυτό το νομοσχέδιο.
ΠΡΟΕΔΡΟΣ (Απόστολος Κακλαμάνης): Εάν κατατεθεί η τροπολογία αυτή, έχω ήδη πει στη Διάσκεψη των Προέδρων και το επαναλαμβάνω και εδώ, θα προτείνω να διατεθεί η συνεδρίαση προφανώς της Τρίτης για τη συζήτησή της, γιατί αύριο δεν είναι δυνατόν...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εχουμε κανένα μήνυμα από την Κυβέρνηση αν θα κατατεθεί σ' αυτό το νομοσχέδιο; 
ΠΡΟΕΔΡΟΣ (Απόστολος Κακλαμάνης): Ως αυτήν τη στιγμή δεν έχω. Αλλά αν κατατεθεί στο νομοσχέδιο αυτό, επαναλαμβάνω, αν με ειδοποιήσει ο Υπουργός ότι πρόκειται να καταθέσει την τροπολογία αυτή, θα προτείνω να διατεθεί και η ημέρα της Τρίτης για τη συζήτησή της.
Ο κ. Αποστόλου έχει το λόγο.
Κύριε Αποστόλου, εσείς θα μιλήσετε απόψε κατ'εξαίρεση και επί της αρχής.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, επειδή τοποθετήθηκε ο Κοινοβουλευτικός μας Εκπρόσωπος επί της αρχής, δεν υπάρχει θέμα, θα τοποθετηθώ επί των άρθρων. Απλά, θέλω να συμφωνήσω και εγώ με την πρόταση του κ. Σταυρακάκη.
ΠΡΟΕΔΡΟΣ (Απόστολος Κακλαμάνης): Και σεις, κύριε Σιούφα, νομίζω ότι συμφωνείτε.
ΔΗΜΗΤΡΙΟΣ ΣΙΟΥΦΑΣ: Συμφωνώ και εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Μάλιστα.
'Αρα κρατούμε τα άρθρα 16 μέχρι και 18 για αύριο και προχωρούμε τα υπόλοιπα σήμερα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο. 
ΔΗΜΗΤΡΙΟΣ ΣΙΟΥΦΑΣ: Ελπίζω ότι το Προεδρείο θα σας ενημέρωσε για τα όσα διημείφθησαν χθες και θέλω να παρακαλέσω σήμερα...
ΠΡΟΕΔΡΟΣ (Απόστολος Κακλαμάνης): Μου είπε ο κ. Κατσαρός που ήταν στην 'Εδρα ότι σας απήντησε.
ΔΗΜΗΤΡΙΟΣ ΣΙΟΥΦΑΣ: Θέλω να υποβάλω και δι' υμών σήμερα στην Κυβέρνηση και στον παριστάμενο Υφυπουργό Οικονομικών την παράκληση και την αξίωση τουλάχιστον της Αξιωματικής Αντιπολίτευσης, αν είναι δυνατόν, στη συζήτηση που θα γίνει αύριο του άρθρου 16, να παρευρίσκεται εδώ ο Υπουργός Εθνικής Αμύνης που τον αφορά το θέμα χωρίς να υπογράφει το νομοσχέδιο -είναι μείζον θέμα, κύριε Πρόεδρε και απευθύνομαι, όχι από αντιπολιτευτικούς λόγους, σας το λέω εκ βαθέων, αλλά για την ουσία της συζήτησης- και ο Υπουργός Εθνικής Οικονομίας να δούμε τι ακριβώς συμβαίνει με την ιδιωτικοποίηση της Ε.Α.Β.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν μπορεί να καθορίσει το Προεδρείο εμμέσως ποιoς Υπουργός θα εκπροσωπήσει την Κυβέρνηση.
ΔΗΜΗΤΡΙΟΣ ΣΙΟΥΦΑΣ: Δεν είπα αυτό.
ΠΡΟΕΔΡΟΣ (Απόστολος Κακλαμάνης): Εδώ είναι ο Υφυπουργός Οικονομικών, ο οποίος είναι γνωστόν ότι γνωρίζει τα θέματα πλήρως. Τώρα αν η Κυβέρνηση θελήσει να εκπροσωπηθεί και με άλλο Υπουργό, αυτό το ακούει ο κ. Δρυς και υποθέτω ότι αν υπάρχει λόγος να έρθει εδώ και οποιοσδήποτε άλλος Υπουργός, θα το αποφασίσει η Κυβέρνηση.
Καλόν είναι να υπάρξει όσο το δυνατόν πληρέστερη συζήτηση. 'Αλλωστε σας υπενθυμίζω ότι αυτό το θέμα ήρθε ως τροπολογία στο προηγούμενο νομοσχέδιο, παρεκάλεσα τότε την Κυβέρνηση, η οποία και συμφώνησε, για να υπάρξει καλύτερη συζήτηση στο θέμα και σε περισσότερο χρόνο, να ενταχθεί σε ένα άλλο νομοσχέδιο και αυτό έκανε η Κυβέρνηση. 'Αρα και αύριο θα γίνει μία συζήτηση. Αφού μάλιστα κρατάμε τα τρία αυτά άρθρα για αύριο θα είναι και ο χρόνος αρκετός.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, πράγματι xθες ετέθη το αίτημα αυτό από την Αξιωματική Αντιπολίτευση. Ενημέρωσα τον κ.  Παπαντωνίου και τον κ. Τσοχατζόπουλο να έλθουν απόψε. Μάλιστα, ο κ.  Τσοχατζόπουλος θα έλθει κατά τις εννιάμισι, όπως μου είπε, διότι έχει κάποια άλλη υποχρέωση πριν. Τώρα όμως πρέπει να βρούμε τον κατάλληλο χρόνο, γιατί μετετέθη η συζήτηση των άρθρων αυτών για την αυριανή συνεδρίαση. 'Αρα η Κυβέρνηση δεν έχει καμία αντίρρηση να είναι παρών εδώ και ο Υπουργός Εθνικής 'Αμυνας και ο Υπουργός Εθνικής Οικονομίας.  
ΔΗΜΗΤΡΙΟΣ ΣΙΟΥΦΑΣ: Τότε θα γίνει αύριο αυτό, κύριε Υφυπουργέ. 
ΓΕΩΡΓΙΟΣ ΔΡΥΣ (Υφυπουργός Οικονομικών): Το είπαμε.
ΠΡΟΕΔΡΟΣ (Απόστολος Κακλαμάνης): Επί της πρώτης ενότητας ο κ. Μηνάς Σταυρακάκης έχει το λόγο.
Θα δώσουμε περισσότερο χρόνο στους εισηγητές και στους ειδικούς αγορητές. Θα έχουν από δεκαπέντε λεπτά.
Ορίστε, κύριε Σταυρακάκη, έχετε το λόγο.
ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, δεν νομίζω ότι είναι αναγκαίο να επαναλάβω τα όσα έχω πει στην επί της αρχής συζήτηση του νομοσχεδίου: "Προσαρμογή του ελληνικού δικαίου προς την οδηγία αριθμ. 98/26/ΕΚ του Ευρωπαϊκού Κοινοβουλίου" που αφορά το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις. Εκτιμώ ότι έχει συζητηθεί και το τυπικό και το ουσιαστικό σκέλος έχει καλυφθεί, ώστε θα περάσω κατευθείαν στα άρθρα, που είναι βέβαιο ότι περισσότερο θα μας απασχολήσουν.
Το άρθρο 17 αναφέρεται σε θέματα του Χρηματιστηρίου Παραγώγων Αξιών με τις διατάξεις των παραγράφων 1 και 3 του συζητούμενου άρθρου επαναπροσδιορίζονται οι προϋποθέσεις απόκτησης της ιδιότητας του μέλους της χρηματιστηριακής αγοράς παραγώγων και της εταιρείας εκκαθάρισης συναλλαγών επί παραγώγων της γνωστής ΕΤ.Ε.Σ.Ε.Π. Το υποψήφιο μέλος του Χρηματιστηρίου Παραγώγων Αξιών πρέπει να διαθέτει μετοχικό κεφάλαιο τουλάχιστον τριακοσίων εκατομμυρίων (300.000.000) δραχμών.  Εάν δε είναι μέλος του Χρηματιστηρίου Αξιών Αθηνών θα πρέπει να διαθέτει τουλάχιστον πεντακοσίων εκατομμυρίων (500.000.000) δραχμών. Επιπλέον με την προτεινόμενη τροποποίηση προβλέπεται ότι το μέλος του Χρηματιστηρίου Παραγώγων Αξιών δεν απαιτείται να είναι και μέλος του ΕΤ.Ε.Σ.Ε.Π.
Με την τρίτη παράγραφο κατηγοριοποιούνται τα μέλη της ΕΤ.Ε.Σ.Ε.Π. σε δύο κατηγορίες. Στην πρώτη κατηγορία είναι μέλη με περιορισμένη εκκαθαριστική ικανότητα και η δεύτερη κατηγορία οπλίζει τα μέλη με πλήρη εκκαθαριστική ικανότητα. Η συζητούμενη ρύθμιση προστατεύει την ΕΤ.Ε.Σ.Ε.Π. από το συστηματικό κίνδυνο και συνδέεται με την κοινοτική οδηγία που συμπεριλαμβάνεται στο συζητούμενο νομοσχέδιο από τα κεφάλαιο 1 έως 5, που ουσιαστικά αποτελεί την πρώτη μεγάλη ενότητα του νομοσχεδίου.  Αυτή η αλλαγή στην κατηγοριοποίηση των μελών της ΕΤΕΣΕΠ καθιστά το δικό μας σύστημα, το δικό μας θεσμό συμβατό με τους ξένους, ωθούνται σε καλυτέρα οργάνωση οι εταιρείες της ΕΤΕΣΕΠ, ενώ το μοντέλο και το σύστημα γίνεται περισσότερο ανταγωνιστικό και παραγωγικό, σε σχέση με άλλες παρόμοιες συναφείς εταιρείες του εξωτερικού.
Στο άρθρο 19 γίνονται ρυθμίσεις στο πλαίσιο του αναπτυξιακού νόμου για τη μετεγκατάσταση των μεταποιητικών επιχειρήσεων που επλήγησαν από το σεισμό της 7.9.1999. Με αυτό το άρθρο αντιμετωπίζονται σοβαρά προβλήματα των επιχειρήσεων του Νομού Αττικής πρωτίστως, με προσθήκη δε που εγένετο, συμπεριελήφθη και η Βοιωτία. Αφορά επιχειρήσεις που επλήγησαν από τον καταστροφικό σεισμό και επιθυμούν να μετεγκατασταθούν. Τα προτεινόμενα κίνητρα και μέτρα, πρέπει να σημειωθεί, συμπληρώνουν κυβερνητικά μέτρα, τα οποία ήδη έχουν ληφθεί.
Η βούληση της Κυβέρνησης, όπως αποτυπώνεται στο νόμο, είναι, αυτές οι επιχειρήσεις που θα μετεγκατασταθούν και που ενισχύονται, να πάνε σε βιοτεχνικά ή σε τεχνολογικά πάρκα -κατά κάποιο τρόπο γίνεται σε ένα μικρό έστω βαθμό, αλλά είναι μια ικανοποιητική ανασύνθεση του παραγωγικού ιστού κατά ορθότερο χωροταξικά τρόπο- σε ΒΙΟΠΑ ή στη ζώνη της Λαυρεωτικής.  Βασικός στόχος αυτής της ρυθμίσεως δεν είναι να ενισχύσει, αλλά να επαναφέρει σε πλήρη λειτουργία τις επιχειρήσεις που επλήγησαν και που βεβαίως χωρίζονται σε δύο κατηγορίες, που ακολουθούν το χρώμα που καθιερώθηκε, κόκκινο και κίτρινο, με βάση τις ζημιές που υπέστησαν. Οι κόκκινες είναι η μία κατηγορία, που αναφέρεται σε επιχειρήσεις που τα βιομηχανοστάσιά τους έχουν υποστεί σοβαρές ζημιές και η δεύτερη κατηγορία αφορά τις επιχειρήσεις που τα βιομηχανοστάσιά τους έχουν χαρακτηριστεί ως επισκευάσιμα, κίτρινα, αλλά έχουν υποστεί κι αυτά μεγάλες ζημιές.
Υπήρξε μία διαμαρτυρία σε ό,τι αφορά το χρονοβόρο των διαδικασιών, αλλά δεν είναι δυνατόν να υπάρξει μια διαδικασία αυτοματισμού. Στο κάτω κάτω της γραφής υπάγονται σε μηχανισμούς αξιολόγησης, ελέγχου και εποπτείας όλες οι επιχειρήσεις. Εδώ μοιράζονται δεκάδες, εκατοντάδες, εκατομμύρια, δισεκατομμύρια, που χρειάζεται ένας στοιχειώδης μηχανισμός ελέγχου και δεν μπορεί να εξαιρεθεί ο προβλεπόμενος από το ΥΠΕΧΩΔΕ, δηλαδή επιτροπές του τομέα αποκατάστασης σεισμοπλήκτων της βιομηχανίας, οι οποίοι κάνουν και τις εκτιμήσεις.
Πρέπει να σημειωθεί, κύριοι συνάδελφοι, ότι οι επιχειρήσεις που εντάσσονται και ενισχύονται, απολαμβάνουν του ευεργετήματος, ανεξαρτήτως του αν είναι νέες ή παλαιές. Είναι σημαντική αυτή η ρύθμιση. 'Οπως σας είναι γνωστό, ο αναπτυξιακός νόμος ενισχύει με κίνητρα επιχειρήσεις, μόνο σε νέες επενδύσεις και εξαιρεί τις παλαιές κατά την έννοια του δευτέρου άρθρου του ν. 2601, δηλαδή επιχειρήσεις, που έχουν συσταθεί μέχρι και μια πενταετία από της υποβολής αιτήσεως εντάξεως. Τώρα αυτός ο περιορισμός της παλαιότητας αίρεται και ορθά.
Η πρόβλεψη του νόμου αφορά, υπενθυμίζω, επιχειρήσεις Αττικής, οι οποίες μπορούν να μετεγκατασταθούν ενώ στην περίπτωση της Βοιωτίας, που προσετέθη, αφορά μόνο αποκατάσταση ζημιών. Είτε οι μονάδες μετεγκατασταθούν, είτε επιδιορθωθούν, δεν μπορεί η συνολική ισχύς, η κινητήρια δύναμη, να είναι μεγαλυτέρα της υπαρχούσης, της αντίστοιχης δηλαδή που είχαν, όταν έλαβαν την άδεια λειτουργίας τους.
Οι προβλεπόμενες και ενισχυόμενες δαπάνες είναι οι ίδιες που προβλέπονται στο τρίτο άρθρο της πρώτης παραγράφου, περίπτωση α', του αναπτυξιακού νόμου, εξαιρουμένων και μη εντασσομένων δαπανών, που αφορούν επενδύσεις σχετικές με το επιχειρηματικό σχέδιο ή με επενδύσεις ευελιξίας.
Επιθυμώ να αναφέρω τη σειρά των ευεργετημάτων και των ενισχύσεων, που παρέχονται και που από τη συζήτηση που έγινε χθες, δεν είμαι βέβαιος ότι έχουν γίνει κατανοητές στην έκταση, στη μορφή τους και δεν έχουν κατά κάποιο τρόπο ποσοτικοποιηθεί στη συνείδησή μας, μολονότι είναι πολύ υψηλές.
Σημειώνεται κατ' αρχήν ότι αν υπήρξαν επιχειρήσεις που έκριναν, εθεώρησαν ως σκόπιμο και προχώρησαν προ της ρυθμίσεως που συζητούμε με το παρόν άρθρο σε επενδυτικές δαπάνες μετεγκατάστασης ή και αποκατάστασης των ζημιών στις προβλεπόμενες περιοχές, καλύπτονται από τον παρόντα νόμο.  Το ελάχιστο επίπεδο ύψους επένδυσης που τίθεται στην παράγραφο 5, είναι το κατώτατο από τα σαράντα πέντε εκατομμύρια δραχμές, στα δέκα εκατομμύρα δραχμές για βιοτεχνικές επιχειρήσεις και από τα εξήντα στα είκοσι πέντε για λοιπές μεταποιητικές.  Το ενισχυόμενο εξάλλου κόστος επένδυσης ή προγράμματος χρηματοδοτικής μίσθωσης δεν μπορεί να υπαχθεί στις συζητούμενες διατάξεις, αν υπερβαίνει το ένα δισεκατομμύριο.
Με τη ρύθμιση της παραγράφου 7, σε επενδύσεις ή και σε προγράμματα χρηματοδοτικής μίσθωσης παρέχονται μόνο οι ενισχύσεις της επιχορήγησης και επιδότησης τόπων ή και επιδότησης χρηματοδοτικής μίσθωσης του ισχύοντος αναπτυξιακού νόμου ή και σε ποσοστό 30% αντίστοιχα μη εφαρμοσμένων των ρυθμίσεων του αναπτυξιακού  νόμου τον οποίο τροποποιούμε, με εξαίρεση όμως τις ρυθμίσεις εκείνες της παραγράφου 3, σύμφωνα με τις οποίες  παρέχονται ποσοστά επιχορήγησης και επιδότησης τόκων ή και επιδότησης χρηματοδοτικής μίσθωσης που προσεγγίζουν το 40%. Είναι μία γενναία αύξηση. Είναι μία σημαντικότατη αλλαγή.
Στα κίνητρα που παρέχονται και στις διευκολύνσεις, θα πρέπει να προστεθεί ότι απαλλάσσονται του παραβόλου το οποίο κυμαίνεται μεταξύ διακοσίων χιλιάδων (200.000) έως και πεντακοσίων χιλιάδων (500.000) δραχμών, ενώ -και αυτό είναι το σημαντικότερο- για κάθε θέση εργασίας στην παράγραφο 8, οι πληγείσες βιοτεχνικές και μεταποιητικές επιχειρήσεις απολαμβάνουν μεγαλυτέρου κινήτρου αντί των δεκαπέντε (15.000.000) εκατομμυρίων που προέβλεπε ο αναπτυξιακός νόμος 2601, τώρα αλλάζει το καθεστώς αποδεσμεύονται από αυτό το ποσόν ανά θέση και η ενίσχυση ανέρχεται σε ποσοστό 30%-40% του συνολικού κόστους επένδυσης.
Για να γίνει κατανοητό θα αναφέρω ένα παράδειγμα. Αν υποθέσουμε ότι την ημέρα του σεισμού μία επιχείρηση απασχολούσε δέκα εργαζόμενους, με τον περιορισμό των δεκαπέντε εκατομμυρίων (15.000.000), αυτό που θα ελάμβανε θα ήταν εκατόν πενήντα εκατομμύρια (150.000.000). Τώρα με αυτήν την αλλαγή αν προσλάβει δέκα εργαζομένους θα πάρει τριακόσια. Ουσιαστικά διπλασιάζεται, ενισχύεται ιδιαίτερα αυτό το συγκεκριμενο κίνητρο και το οποίο συνδέεται -και πρέπει αυτό να εκτιμηθεί- με την απασχόληση. Είναι ένα πρόσθετο στα δεκάδες μέτρα που λαμβάνονται για την απασχόληση.
Με τα άρθρα 20 και 21 ουσιαστικά ενισχύεται το θεσμικό οπλοστάσιο των εταιρειών κεφαλαίου επιχειρηματικών συμμετοχών, οι λεγόμενες ΕΚΕΣ, ρύθμιση, η οποία περιλαμβάνεται και που απαγορεύει στις εν λόγω εταιρείες να επενδύουν σε δραστηριότητες, που ουσιαστικά όταν συμβαίνει αυτό, τις αποστερεί από άλλα ενδιαφέροντα πεδία επενδύσεων, που θα μπορούσαν να δραστηριοποιηθούν.
Με τις αναγκαίες τροποποιήσεις προϋπαρχουσών διατάξεων, αποσαφηνίζεται το υφιστάμενο πλαίσιο φορολογικών απαλλαγών των εν λόγω εταιρειών, γεγονός το οποίο αναμένεται να ενισχύσει ουσιαστικά την ανάπτυξη του θεσμού και να καταστήσει ελκυστικότερη τη συμμετοχή στις επενδύσεις με υψηλό κίνδυνο και αβεβαία έκβαση.
Το άρθρο 24 αποτελεί μία ρύθμιση που αφορά στο ένα σκέλος τις οικονομικές σχέσεις των νοσηλευτικών ιδρυμάτων με τα ασφαλιστικά ταμεία, που είναι κληρονομικά προβληματικές, όπως γνωρίζετε, με προσδιορισμό του τρόπου εκκαθάρισης από τώρα και στο εξής, δαπανών υγειονομικής περίθαλψης, δεδομένου ότι μέχρι τώρα η διαδικασία αυτή δυσχεραινόταν με την επίκληση γραφειοκρατικών προσκομμάτων, που είχαν αναγωγή στους εσωτερικούς κανονισμούς των ταμείων και κυρίως του ΙΚΑ. Μεταβάλλεται το προσδιορισθέν με υπουργική εγκύκλιο 90% ως ποσοστό, που θα πρέπει να θεωρηθεί ως προείσπραξη, και μετατρέπεται σε 75%.
Σοβαρότατη όμως ρύθμιση σ' αυτό το άρθρο με αξιοσημείωτο αντίκτυπο κοινωνικό, προεκτάσεις κοινωνικές, αφορά την κατάρτιση του μητρώου των ανασφαλίστων και οικονομικά αδυνάτων μία προφανής ανάγκη δεδομένου ότι οι υπάρχουσες ρυθμίσεις δεν αντιμετωπίζουν ικανοποιητικά το πρόβλημα, υπάρχουν αδύναμοι οικονομικά που δεν τυγχάνουν των ευεργετημάτων που θα έπρεπε, που για παράδειγμα πηγαίνουν να νοσηλευτούν σε ένα νοσοκομειο του ΕΣΥ και υποβάλλονται στα έξοδα του 25%.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Εγκαινιάζεται και εξασφαλίζεται μία νέα διαδικασία διαμόρφωσης μητρώου του τρόπου που θα εκδίδεται το βιβλιάριο, που θα αποτυπώνει την πραγματική οικονομική κατάσταση, θα περιγράφει και θα εξασφαλίζει την προστασία των πραγματικά οικονομικά αδυνάτων.
Με τη συγκρότηση του εν λόγω μητρώου, καθιερώνει ομοιόμορφα κίνητρα,  τα οποία μέχρι πρότινος ήταν υποκειμενικά στις περισσότερες περιπτώσεις.   Με την καθιέρωση ενιαίων, ομοιόμορφων διαδικασιών και κριτηρίων αίρεται ένα καθεστώς, που συχνά εξετρέπετο σε φαυλότητες, που επέτρεπε πολυσχιδείς συναλλαγές, αλλά και το σπουδαιότερο τεράστιες σπατάλες. Αποτελεί μία ρύθμιση που ορθολογικοποιεί το σύστημα και το σπουδαιότερο ένας εκσυγχρονισμός, που εξασφαλίζει τους πραγματικά οικονομικά αδύναμους, ώστε να απολαμβάνουν της κρατικής μέριμνας και της περίθαλψης από το κράτος εκείνοι που πράγματι το δικαιούνται.
Το άρθρο 25 είναι μία άλλη ρύθμιση που ενισχύει ουσιαστικά τις εταιρείες τις εισηγμένες στο Χρηματιστήριο Αξιών Αθηνών, αλλά και τις λειτουργίες του χρηματιστηρίου αυτού καθ' εαυτού. Αναφέρεται στον τρόπο διανομής κερδών και υπεραξιών, ώστε να αναιρείται η δυνατότητα που παρείχε ο αναγκαστικός νόμος 148/67 και ο οποίος σήμερα με αυτήν τη ρύθμιση τροποποιείται.
Η δυνατότητα διάθεσης των υπεραξιών, ως μερισμάτων, δηλαδή ουσιαστικά αναδιανομής υφισταμένων περιουσιακών στοιχείων της επιχείρησης, επηρέαζε συρρικνώνοντας την κεφαλαιακή βάση της, που με τη σειρά της είναι προφανές εάν θα εδιατηρείτο αυτό το καθεστώς και δεν θα αναιρείτο με τη συζητούμενη ρύθμιση, θα διετηρείτο μία αιτία πρόκλησης σοβαρών διακυμάνσεων της τιμής μετοχής των εισηγμένων στο χρηματιστήριο εταιρειών, διακυμάνσεις που με τη σειρά τους επιδρούσαν και οδηγούσαν σε ανάλογες διακυμάνσεις, στρεβλώνοντας και το δείκτη των λοιπών μετοχών, ώστε να φαλκιδεύεται η εύλογη, θεμιτή επιδίωξή τους, των επιχειρήσεων εννοώ για ενίσχυση της κεφαλαιακής τους θέσης.
Η προβλεπόμενη ρύθμιση αναιρεί το φαινόμενο και αποτελεί πρόσθετη πρωτοβουλία εξυγίανσης του χρηματιστηρίου και προστασίας των επενδυτών και των εισηγμένων εταιρειών.
Τελειώνοντας κύριε Πρόεδρε, υπάρχει ρύθμιση στο άρθρο 26 με την οποία παρατείνεται η προθεσμία περαίωσης εκκρεμών υπόθεσεων φορολογίας κεφαλαίου, ενώ διευρύνονται οι προθεσμίες υποβολής δηλώσεων. 'Εχει κριθεί ότι το προβλεπόμενο χρονικό διάστημα είναι ανεπαρκές με αποτέλεσμα να υπάρχει αντικειμενική αδυναμία περαίωσης των εκκρεμών αυτών υποθέσεων, ώστε τελικώς να μην ικανοποιείται ο σκοπός της ρύθμισης, που επεδίωκε ακριβώς το αντίθετο, γι'αυτό και πρόκειται για μία ουσιαστικά διαρθρωτική νομοθετική παρέμβαση.
Οι ρυθμίσεις της περίπτωσης α' του άρθρου 14 του ν. 2753/99 με την προτεινόμενη διάταξη παρατείνεται η προθεσμία περαίωσης των εκκρεμών υποθέσεων που προέβλεπε μέχρι τον Μάιο του 2000. Ενώ με άλλη ρύθμιση γίνεται περισσότερο ευέλικτο και βατό το σύστημα καταβολής των εν λόγω πόρων.
Σημειούται ότι το οικονομικό αποτέλεσμα που θα προκύψει είναι ιδιαίτερα ευνοϊκό για τους ΟΤΑ που επωφελούνται απ' αυτόν το φόρο.
Τέλος, κύριε Πρόεδρε, επιτρέψτε μου να θεωρώ ότι η νομοθετική ρύθμιση που υπάγει το θεσμό της Εκθέσεως Θεσσαλονίκης στο Υπουργείο Βορείου Ελλάδος, είναι μία από κάθε πλευρά ορθή κατά τη γνώμη μας ρύθμιση, χωρίς παρασκήνιο και θεωρώ ότι εντάσσει τη Διεθνή 'Εκθεση Θεσσαλονίκης στο φυσικό από κάθε άποψη φορέα, είναι και ένας συμβολισμός, είναι και μία αναγκαία πράξη σε σχέση με τις προσδοκίες που εναποθέτουμε και το σχεδιασμό που έχουμε και όλοι ομοφωνούμε σε αυτό, για το ρόλο της Θεσσαλονίκης στα επόμενα χρόνια στην ευρύτερη περιοχή της Βαλκανικής.  Ευχαριστώ.
(Χειροκροτήματα από την πτέρυγα του ΠΑΣΟΚ) Στο άρθρο 17 για την αγορά των παραγώγων το ανέφερα και χθες, πολύ καλά γίνεται, είναι η προσαρμογή στα νέα δεδομένα, τα οποία παρουσιάστηκαν και μακάρι να το είχατε πάρει χαμπάρι νωρίτερα.
'Ερχομαι στο άρθρο 19 που αφορά στις ενισχύσεις για τη μετεγκατάσταση μεταποιητικών επιχειρήσεων. Θα θέλαμε να ήταν πολύ πιο γενναία η παρέμβαση. Δηλαδή  να δοθεί η ευκαιρία σε όσες επιχειρήσεις επλήγησαν από τους σεισμούς αδιακρίτως αν έχουν κίτρινο χρόνο δηλαδή είναι επισκευάσιμες ή κόκκινο, να μετεσταγαστούν. Αποτελεί μια πολύ μεγάλη ευκαιρία να μπορέσουμε να ελαφρύνουμε κατοικημένες περιοχές, οι οποίες στην Αττική είναι πάρα πολύ επιβαρημένες.
Αυτό όμως που θα ήθελα να πω με τα υφιστάμενα στο σχέδιο νόμου είναι ότι στην παράγραφο 1, εδάφιο 2 δίνει τη δυνατότητα και χαρακτηρισμένες μονάδες ως επισκευάσιμες, που έχουν υποστεί μεγάλες ζημιές στον φέροντα οργανισμό και η επισκευή κρίνεται ασύμφορη, μπορούν και αυτές να μετεστεγαστούν, αλλά με κοινή απόφαση του Υπουργού Εθνικής Οικονομίας και του Υ.ΠΕ.ΧΩ.Δ.Ε.
Κύριοι συνάδελφοι, έχουν περάσει τέσσερις μήνες από τότε που πλήγησαν  αυτές οι μονάδες και θέλω να ρωτήσω πότε θα εκδοθεί αυτή η κοινή απόφαση.  Δεν έπρεπε τουλάχιστον να είναι έτοιμη; Θα περάσουν άλλοι δύο μήνες για να εκδοθεί, άλλοι δύο, τρεις μήνες για να εγκριθούν οι αιτήσεις των επιχειρήσεων και για ένα χρόνο αυτές οι επιχειρήσεις δεν θα λειτουργούν ή θα υπολειτουργούν. Και το λέω αυτό διότι έχουμε πολλές περιπτώσεις που έχουν υποβληθεί σχέδια επισκευών από τον περασμένο Νοέμβριο, τα σχέδια αυτά δεν εγκρίνονται και λένε ότι δεν εγκρίνονται, διότι δεν υπάρχουν οι πιστώσεις. Γιατί με την έγκριση πρέπει να περάσει και η πίστωση, ώστε μόλις φέρουν τα στοιχεία της εκτελέσεως να πάρουν τα χρήματα.
Αλλά σ' αυτές τις περιπτώσεις ας πει η Κυβέρνηση ότι δεν έχουμε τα λεφτά τώρα, αλλά σε ένα χρόνο θα τα έχουμε. Δεν είναι δυνατόν να καθυστερούμε την επισκευή οικιών ή επιχειρήσεων μόνο και μόνο επειδή η Κυβέρνηση δεν βγαίνει να πει με σθένος ότι τα χρήματα που υποσχεθήκαμε δεν υπάρχουν τώρα, αλλά θα τα πάρετε μετά από ένα χρόνο και σας επιτρέπουμε να κάνετε τις επισκευές.
Διότι, κύριε Υπουργέ, ξέρετε πολύ καλά ότι αν κάποιος κάνει επισκευές χωρίς να έχει πάρει την έγκριση, χάνει οποιαδήποτε ενίσχυση. Και κάνω έκκληση στο σημείο αυτό να απελευθερωθούν οι επιχειρήσεις τουλάχιστον και ιδίως αυτή η υπουργική απόφαση να εκδοθεί σε δεκαπέντε μέρες. Επίσης να οριστεί και ένας συγκεκριμένος χρόνος που θα πρέπει όποιος οριστεί ως αρμόδιος να απαντά στο αίτημα των επιχειρήσεων. 'Οτι δηλαδή θα πρέπει το Τ.Α.Σ.Β. εντός δεκαπέντε ημερών ή τριάντα ημερών να απαντά ότι σας εντάσσω σ' αυτήν τη ρύθμιση ή δεν θα σας εντάσσω. Διότι φοβούμαστε ότι τραβάμε μήνες με την κουβέντα αυτή και επιχειρήσεις δεν θα μπορέσουν να λειτουργήσουν.
Επίσης θα ήθελα μια διευκρίνιση στην παράγραφο 4 του ιδίου άρθρου, όπου λέτε ότι στο πλαίσιο εφαρμογής των ρυθμίσεων του παρόντος άρθρου, κάθε επιχείρηση δικαιούται μίας μόνο υπαγωγής στο ν. 2601/98 επένδυσης ή και προγράμματος χρηματοδοτικής μίσθωσης εξοπλισμού μετεγκατάστασης.  Εννοείτε για τη συγκεκριμένη μονάδα; Διότι αν η επιχείρηση έχει δύο πληγείσες μονάδες, η κάθε μία δικαιούται από μία υπαγωγή στο νόμο. 'Ετσι δεν είναι; Διότι όπως είναι διατυπωμένο θα πρέπει να ξεκαθαριστεί για να μην έχουμε μετά ερμηνείες ή παρερμηνείες της πρόθεσης του νομοθέτη.  ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο συνάδελφος κ.
Θεόφιλος Λεονταρίδης, Βουλευτής Σερρών, ζητεί ολιγοήμερη άδεια απουσίας στο εξωτερικό.
Η Βουλή εγκρίνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Επίσης ο κ. Νίκος Κωνσταντόπουλος, με επιστολή του ορίζει ως ειδικό αγορητή τον Βουλευτή κ. Ευάγγελο Αποστόλου.
Ορίστε, κύριε Κασσίμη, έχετε το λόγο.
ΘΕΟΔΩΡΟΣ ΚΑΣΣΙΜΗΣ: Για τα άρθρα 1 έως 15 δεν έχω να προσθέσω τίποτα. Πρόκειται για την προσαρμογή του ελληνικού δικαίου στην οδηγία του Ευρωπαϊκού Κοινοβουλίου και του Συμβουλίου, σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων, όπου είναι πολύ σωστό -αργήσαμε λίγο- που προχωράμε στην προσαρμογή αυτή.
Εγώ θα ήθελα να το εκλάβω για κάθε μονάδα της επιχείρησης. Δηλαδή εννοούμε μία φορά υπαγωγή για το ίδιο αντικείμενο. Διοτι εάν έχει πάνω από μία μονάδες... 'Ολες οι μονάδες να έχουν υπαγωγή.
Στο άρθρο 20 -παρεκάλεσα στην επιτροπή και δεν το είδα- αυτό το Ε.Κ.Ε.Σ. είναι και νομικά προβληματικό. Μία παράκληση έστω και τώρα, μία φορά, την πρώτη φορά που αναφέρεται οποιαδήποτε σύντμηση, να αναφερθεί ολογράφως, διότι μπορεί να έχουμε νομικές παρερμηνείες. Παράκλησή μου είναι να το κάνουμε αυτό.
Τελειώνω με τη  ΔΕΘ. Το έθεσα στην επιτροπή, το θέτω και τώρα. Δεν είναι θέμα να τιμήσουμε τη βόρειο Ελλάδα, τη  Μακεδονία, τη Θεσσαλονίκη και όλα αυτά. Μέχρι σήμερα εποπτεύων Υπουργός ήταν ο Υπουργός Μακεδονίας - Θράκης με τη σύμπραξη του Υπουργού Εθνικής Οικονομίας. Τι κάνουμε τώρα; Αποσυνδέουμε τη  ΔΕΘ, από την εξαγωγική πολιτική, η οποία ασκείται από τον αρμόδιο Υπουργό Εθνικής Οικονομίας. Της έχουμε μεταφέρει δε και τη διεθνή εμπορική προβολή της χώρας παίρνοντας αρμοδιότητες από τον ΟΠΕ και δεν καταλαβαίνω τι θα πείραζε να υπάρχει αυτή η οργανική σύνδεση, να είναι η ΔΕΘ όχι μία τελείως ανεξάρτητη δραστηριότητα, η οποία δεν συμβαδίζει με τους στόχους της εξαγωγικής μας πολιτικής, με τα προγράμματα εξαγωγικής πολιτικής. Δεν καταλαβαίνω ποια είναι η πρακτική σκοπιμότητα, γιατί ούτως ή άλλως εποπτεία γινόταν από το Υπουργείο  Μακεδονίας-Θράκης. Απλώς υπήρχε η σύνδεση. Αλλά φοβάμαι ότι αυτό κάνουμε. Ξεκολλάμε όλες τις δραστηριότητες, ώστε η καθεμία... Είναι σαν αυτό που έγινε με τον ΕΟΤ, που τις πήγαμε στις Νομαρχίες και δεν υπάρχει ενιαίος συντονισμός πια στην τουριστική μας πολιτική.
Για τα συγκεκριμένα άρθρα δεν έχω να πω τίποτα άλλο, κύριε Πρόεδρε. Εμείς φυσικά δεν συναινούμε με αυτά τα άρθρα. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, και επί της αρχής, όταν τοποθετηθήκαμε ιδιαίτερα στα άρθρα 1 έως 15 όπου γίνεται μία ενσωμάτωση ουσιαστικά στο ελληνικό δίκαιο της οδηγίας 98/26 του Ευρωπαϊκού Κοινοβουλίου είπαμε ότι είμαστε αντίθετοι και το δικαιολογήσαμε. Θα θέλαμε επίσης να πούμε και σ' αυτήν τη συζήτηση τα εξής: Το Κ.Κ.Ε. ξέρετε ότι είναι αντίθετο ουσιαστικά με την πορεία και τον "εθνικό" στόχο, που έχουν τα υπόλοιπα κόμματα, για την ένταξη της χώρας στην ΟΝΕ. Αυτή η οδηγία που ενσωματώνεται στο εθνικό μας δίκαιο, δεν κάνει τίποτα άλλο παρά να είναι ένας κρίκος ακόμα στην αλυσίδα, η οποία περισφίγγει σαν βρόγχος την ελληνική οικονομία, τον ελληνικό λαό. Και για αυτο εμείς είμαστε αντίθετοι στην ψήφισή της.
Επίσης θα πρέπει εδώ να παρατηρήσουμε πως μεθοδευμένα η Ευρωπαϊκή 'Ενωση και τα μονοπώλια -γιατί οι Κυβερνήσεις ουσιαστικά, όπως και η ελληνική, έχουν μετατραπεί σε ένα εκτελεστικό όργανο των αποφάσεων των μονοπωλίων και των συμφερόντων τους- όταν πρόκειται να υπερασπίσουν συμφέροντα του  κεφαλαίου παίρνουν τέτοια θεσμικά μέτρα, έτσι ώστε και εντός και εκτός της χώρας να λείψει κάθε επισφαλής απαίτηση και όταν πρόκειται από την άλλη μεριά για τα συμφέροντα των εργαζομένων για τα κοινωνικά εργασιακά δικαιώματά τους, παίρνουν τέτοια μέτρα που φθάνουν μέχρι και την καταστολή.
Από την άποψη αυτή, λοιπόν, τα άρθρα αυτά, από 1 έως 15, τα καταψηφίζουμε.
Πριν έλθω στα υπόλοιπα άρθρα θα ήθελα να πω, κύριε Υπουργέ -έγινε και χθες μία συζήτηση- τα εξής: Διαβάζουμε από τις εφημερίδες για το νέο πρόγραμμα σύγκλισης, που έχει καταθέσει η Κυβέρνηση. Και σύντομα, εντός των ημερών, θα συνεδριάσει και το ΕCOFIN για να συζητήσει επ'αυτών των θεμάτων. Η ελληνική Βουλή έχει άγνοια. Δεν ξέρω αν η Αξιωματική Αντιπολίτευση και τα άλλα κόμματα πήραν το κείμενο, αλλά στο Κομμουνιστικό Κόμμα δεν έχει φθάσει, ώστε να ενημερωθούμε. Η ενημέρωσή μας γίνεται αποσπασματικά από σχόλια των εφημερίδων και δεν έχουμε καμία άποψη. Δεν περίμενε κανείς να υπάρχει δημοκρατική ευαισθησία για να το φέρει η Κυβέρνηση στη Βουλή και να συζητηθεί.
ΚΟΣΜΑΣ ΣΦΥΡΙΟΥ: Κύριε Γκατζή...
ΝΙΚΟΛΑΟΣ ΓΚΑΤΖΗΣ: Δεν ξέρω τι γίνεται, κύριε συνάδελφε. Το θέμα είναι ότι εμείς αυτό το κείμενο το αγνοούμε. Το αγνοεί η ελληνική Βουλή. Kαι λέω ότι δεν υπάρχει, κατά την άποψή μας, τέτοια ευαισθησία από την Κυβέρνηση να συζητηθεί στη Βουλή όταν πρόκειται για αντιλαϊκά μέτρα, που πρέπει να πάρει και που της τα επιβάλλει η Ευρωπαϊκή 'Ενωση, με τη σύμφωνη γνώμη της βέβαια. Tουλάχιστον, όμως, θα έπρεπε να σταλεί το κείμενο. Το λιγότερο που θα μπορούσε να κάνει μία κυβέρνηση, με την ελάχιστη ευαισθησία, θα ήταν να το δώσει στα κόμματα.
Δεύτερον, δεν έχει ενημερωθεί η ελληνική Βουλή για το κείμενο, για τους όρους κάτω από τους οποίους έγινε η ανατίμηση της δραχμής. Θα θέλαμε λοιπόν, κύριε Υπουργέ, στην αυριανή συνεδρίαση -μιας και είναι της αρμοδιότητας και του Υπουργείου Εθνικής Οικονομίας και Οικονομικών- να μας φέρετε αυτά τα οποία συζητάμε.
Για το άρθρο 19, που έχει να κάνει με την αποκατάσταση των σεισμοπλήκτων, θέλω να πω τα εξής: Κύριοι Βουλευτές, για τη Δευτέρα έχουμε καταθέσει -και θα συζητηθεί- επερώτηση σχετικά με τα προβλήματα που αντιμετωπίζουν οι σεισμόπληκτοι. Φυσικά θα ασχοληθούμε όλη μέρα και εκεί θα τα πούμε με την κάθε τους λεπτομέρεια.
Για το συγκεκριμένο όμως άρθρο θέλω να πω τα εξής: Και εδώ το πρόβλημα δεν αντιμετωπίζεται και, αν θέλετε, δίνει τη δυνατότητα -με τη δεύτερη προσθήκη που είχε φέρει προχθές ο κύριος Υπουργός και που ενσωματώθηκε ουσιαστικά στο άρθρο 19- σε ορισμένους, με βάση την πρώτη παράγραφο του άρθρου που κατέθεσε, να εκμεταλλευτούν τις φυσικές συνέπειες για να εγκατασταθούν στο λεκανοπέδιο της Αττικής και να καταργηθεί ουσιαστικά, να αγνοηθεί, το προεδρικό διάταγμα 84/84. Και ενώ θα μπορούσαμε να ψηφίσουμε την παράγραφο 13 αυτού του άρθρου, δεν μπορούμε και από τις προηγούμενες διατάξεις να ψηφίσουμε αυτό το άρθρο.  Θα θέλαμε επίσης να πούμε το εξής: Μιλάτε για μετεγκαταστάσεις σε ΒΕΠΕ, ΒΙΠΕ, ΒΙΠΑ, ΒΙΟΠΑ κλπ. Ξέρετε, κύριε Υπουργέ, καλύτερα πιστεύω από εμάς, ότι η μόνη βιομηχανική περιοχή η οποία μπορεί να χωρέσει μερικές ακόμα μεταποιητικές μονάδες είναι αυτή των Νέων Λιοσίων. 'Ολες οι άλλες είναι κορεσμένες. Πού, λοιπόν, θα μετεγκατασταθούν; Το ένα είναι αυτό.  Δεύτερον, για τα ποσά κλπ., για τις μικρομεσαίες επιχειρήσεις, που δεν αναφέρεστε ουσιαστικά καθόλου και που είναι εγκαταλελειμμένοι τελείως οι άνθρωποι αυτοί -μιλάω για τους επαγγελματίες βιοτέχνες, εμπόρους, θα τα πούμε αυτά και τη Δευτέρα- θέλω να πω ότι και γι'αυτές τις επιχειρήσεις, που δήθεν δείχνει ότι έχει ένα ενδιαφέρον το νομοσχέδιο, μπαίνουν πολλά ερωτήματα.
Πρώτον, κύριε Υπουργέ, σε όλη την Αττική σχεδόν, η οποία έχει πληγεί από τους σεισμούς, έχει ανασταλεί οποιαδήποτε οικοδομική δραστηριότητα.  Το ξέρετε αυτό. Δεν μπορεί να γίνει κανένα κτίριο σε αυτές τις περιοχές, γιατί; Διότι έχει αναλάβει την υποχρέωση το Υ.ΠΕ.ΧΩ.Δ.Ε. να κάνει μικροζωνική μελέτη, αυτές τις εδαφολογικές μελέτες, βάσει των οποίων θα τεκμηριώσει την αντισεισμική θωράκιση των κτιρίων μέσα σε ένα νέο οικοδομικό κανονισμό και βάσει αυτών των νέων αντισεισμικών κανονισμών θα γίνονται οι οικοδομές, που σήμερα δεν υπάρχει. Και δεν είναι μόνο ότι δεν υπάρχει. Δεν υπάρχει ούτε φως έναρξης αυτών των εργασιών, για να πούμε ότι θα προχωρήσουν και αυτές οι διαδικασίες. Από την άποψη αυτή, λοιπόν, και τους σεισμόπληκτους των κατοικιών, η Κυβέρνηση δεν τους δίνει τη δυνατότητα να προχωρήσουν, να οικοδομήσουν και δεν δίνει τη δυνατότητα πολύ περισσότερο, σε αυτές τις επιχειρήσεις, οι οποίες λέτε ότι μπορούν να μετεγκατασταθούν. Και ξέρουμε ότι οι βιομηχανικές περιοχές βρίσκονται σχεδόν σε όλο σχεδόν το λεκανοπέδιο της Αττικής, το οποίο έχει πληγεί.  Πέρα από εκεί, θα πρέπει να δούμε και για τις θέσεις εργασίας που αναφέρεται και για την επιχορήγηση που γίνεται των δεκαπέντε εκατομμυρίων (15.000.000) κλπ. Σας είχα θέσει και κατά τη συνεδρίαση της επιτροπής, ποιος διασφαλίζει και αν γίνεται ένας επιστάμενος έλεγχος, ούτως ώστε πραγματικά να γίνονται οι νέες αυτές προσλήψεις και να μη γίνεται καμία καταστρατήγηση ουσιαστικά αυτών των ευεργετημάτων από τους συνήθεις αετονύχηδες, οι οποίοι στέλνουν το προσωπικό τους να πάρει μία κάρτα ανεργίας και καρπούνται ουσιαστικά τα ποσά αυτά, απαλλασσόμενοι ουσιαστικά από το να πληρώνουν τις υποχρεώσεις, που είχαν στο προσωπικό τους και τις οποίες επωμίζεται το κράτος και όχι μόνο. Ουσιαστικά αυτά τα λεφτά φεύγουν από τα ταμεία του ΟΑΕΔ, λεφτά τα οποία είναι για να συντηρούνται οι άνεργοι.  Είναι λεφτά τα οποία πρέπει να παίρνουν επιδόματα και όχι αυτά τα επιδόματα πείνας. Το έχει βάλει κατ'επανάληψη το συνδικαλιστικό κίνημα ότι θα πρέπει οπωσδήποτε να είναι στο ύψος του 80% του μισθού του ανειδίκευτου εργάτη. Εδώ σε αυτές τις περιπτώσεις κλέβονται τα λεφτά αυτά και πηγαίνουν ουσιαστικά στους επιχειρηματίες. Αντί να επιδοτηθούν και μάλιστα στη συγκεκριμένη περίπτωση που υπάρχει μεγάλη ανεργία στις περιοχές αυτές που επλήγησαν από το σεισμό, να επιδοτηθούν οι άνθρωποι αυτοί και όχι να πάνε στον ΟΑΕΔ για ένα μικρό χρονικό διάστημα. Η απαίτηση είναι να επιδοτηθούν για όσο χρονικό διάστημα δεν βρίσκουν δουλειά και δεν λειτουργεί η επιχείρηση στην οποία απασχολούνται και που έχει καταστραφεί. Και όχι με αυτά τα ψίχουλα, κύριε Υπουργέ. Να παίρνουν μία επιδότηση τέτοια, που να μπορούν πραγματικά να ζήσουν στοιχειωδώς ανθρώπινα.
Επίσης  θα θέλαμε να πούμε εδώ, κύριε Υπουργέ, ότι αυτή η επιδότηση που δίνετε, για μεν τις πολυεθνικές, τις μεγάλες επιχειρήσεις, οι οποίες έχουν και άλλες παρεμφερείς δραστηριότητες κλπ., είναι κάτι. Πραγματικά αντιπροσωπεύει ένα σοβαρό ποσό για να κάνουν τις επανορθώσεις αυτές. Για τις μικρές, όμως, επιχειρήσεις, για τις βιοτεχνίες, για τα μικρομάγαζα, κλπ., για τις μικρές μεταποιητικές επιχειρήσεις τα ποσά αυτά είναι μηδαμινά. Και αν λάβουμε υπόψη πώς υπολογίζεται το κόστος επισκευής με τις εκατόν τριάντα  χιλιάδες (130.000) ανά τετραγωνικά ή τις εξήντα πέντε χιλιάδες  (65.000) που λέτε για τις επισκευές, συντηρήσεις, για τα κίτρινα, πιστεύω ότι ή το Υπουργείο βρίσκεται εκτός πραγματικότητας, όταν τα τιμολόγια, τα οποία βγαίνουν από το Υ.ΠΕ.ΧΩ.Δ.Ε.  για τα κατασκευαστικά έργα, που κάνουν οι δημόσιες υπηρεσίες, είναι πολλαπλάσια αυτής ακριβώς της οριζόμενης τιμής, καταλαβαίνετε πως είναι αδύνατο οι μικροί αυτοί επιχειρηματίες να μπορέσουν να αντικαταστήσουν τη ζημία, την οποία έχουν πάθει.
Και δεν μιλάμε μόνο για ζημιά, κύριοι Βουλευτές. Και εδώ θα πρέπει να δούμε ότι όχι μόνο οι εργαζόμενοι, αλλά και αυτοί οι βιοτέχνες, οι επαγγελματίες και οι έμποροι, οι οποίοι έπαθαν καταστροφή -και έπαθαν μεγάλη καταστροφή, τα έμπορεύματά τους, τα μαγαζιά τους, τα κεφάλαιά τους, γιατί πολλοί είχαν και γραμμάτια και επιταγές μέσα, που έχουν χαθεί ουσιαστικά- βρίσκονται χωρίς μαγιά, που λέμε, χωρίς δραχμή για να ξεκινήσουν τη νέα τους δραστηριότητα. Πολύ περισσότερο, λοιπόν, οι επιχειρήσεις αυτές με αυτήν την επιδότηση του 30% ή και του 30% των επιτοκίων δεν είναι δυνατόν να επαναφέρουν ξανά στη ζωή μία κατεστραμμένη επιχείρηση.
Θα μπορούσαμε να ψηφίσουμε από όλο αυτό το άρθρο 19 μόνο την παράγραφο 13.  Αλλά εφόσον είναι ενσωματωμένη μέσα σ'αυτό το αντιλαϊκό νομοσχέδιο, δεν μπορούμε να το ψηφίσουμε.
Κύριοι Βουλευτές, ερχόμαστε στο άρθρο για την αρμοδιότητα της Διεθνούς 'Εκθεσης Θεσσαλονίκης, που πηγαίνει στον Υπουργό Μακεδονίας-Θράκης κλπ.  Συνεπείς στην πρώτη μας θέση, που  ήμασταν αντίθετοι στην ιδιωτικοποίηση της Διεθνούς 'Εκθεσης Θεσσαλονίκης, δεν μπορούμε και σήμερα να εγκρίνουμε και να συμμετέχουμε σε οποιονδήποτε διαχειριστικό κανονισμό, που θέλει να κάνει η Κυβέρνηση.
Προχωρώντας στο άρθρο για τα θέματα της υγείας, εδώ, κύριε Υπουργέ, θα ήθελα να πω πως είναι γνωστό ότι τα ασφαλιστικά ταμεία έχουν εκτιναχθεί ουσιαστικά στον αέρα από την πολιτική της Κυβέρνησης, από τη μη υποχρέωσή της το μέρισμα το οποίο έπρεπε να δίνει στα ασφαλιστικά ταμεία, από την εκταμίευση των αποθεματικών που έγινε, τα οποία έπαιρνε η Κυβέρνηση ουσιαστικά χωρίς να τα αποδίδει, από την κακή πολιτική της Κυβέρνησης και από μια πολιτική, η οποία στήριζε ουσιαστικά με τζάμπα χρήμα το τραπεζικό σύστημα, που κατέθεταν τα λεφτά τους χωρίς να παίρνουν ούτε μία δραχμή τόκο όλα αυτά τα προηγούμενα χρόνια και  από τη δήθεν κοινωνική πολιτική, που περνάει ουσιαστικά όλους τους ανασφάλιστους στο ΙΚΑ και τους χρεώνει στο ΙΚΑ. Και βέβαια πρέπει να ασφαλιστούν όσοι δεν δικαιούνται ασφάλεια και να έχουν περίθαλψη και υγεία. 'Ομως θα πρέπει να δούμε ότι αυτό το κοινωνικό κόστος δεν είναι δυνατόν να το επιβαρυνθούν τα ταμεία.
Είμαστε αντίθετοι με αυτήν την τροπολογία, η οποία ενσωματώθηκε στο νομοσχέδιο και για πολλούς άλλους λόγους.
Γιατί εκτός των άλλων τα χρέη, τα οποία υπάρχουν από τα ταμεία προς τα νοσοκομεία, οφείλονται και στα παραπάνω που είπαμε, αλλά και στα παρακάτω, τα οποία θα σημειώσουμε.
Πρώτον, οφείλονται στο γεγονός ότι οι κλάδοι υγείας των ταμείων γίνονται καθημερινά φτωχότεροι, λόγω μετακύλισης των χρημάτων στους κλάδους σύνταξης, που σήμερα, με το μεγάλο πρόβλημα της ανεργίας που υπάρχει, με τη μεγάλη, ας πούμε, αφαίμαξη εργαζομένων από τους κλάδους υγείας, δεν είναι δυνατόν να ανταποκριθούν στην πληρωμή των συντάξεων, που γίνεται μεγάλη απορρόφηση και άρα να περισσεύουν χρήματα και για άλλες δαπάνες.
Δεύτερον, το τελευταίο διάστημα, την τελευταία εξαετία έχουν τετραπλασιαστεί τα νοσήλεια που πληρώνουν, κύριοι Βουλευτές, τα ασφαλιστικά ταμεία στα νοσοκομεία με τη δήθεν "φιλολαϊκή" πολιτική υγείας που ακολουθεί η Κυβέρνηση.
Τρίτον, μειώθηκε η χρηματοδότηση και προς τα ταμεία και προς τα νοσοκομεία. Και τώρα καλούνται τα νοσοκομεία στη βάση της ανταποδοτικότητας ουσιαστικά να βγάλουν τα λειτουργικά τους έξοδα.  Ακούστε, κύριε Υπουργέ. Η θέση μας είναι ξεκάθαρη. Εμείς μιλάμε και λέμε και απαιτούμε ο λαός μας να έχει δωρεάν παροχή υγείας. 'Ολος ο ελληνικός λαός! Και με την άποψη αυτήν, δεν μπορεί παρά οι δαπάνες υγείας να καλύπτονται απευθείας και εξ ολοκλήρου από τον κρατικό προϋπολογισμό.  Αυτά σε σχέση με το άρθρο 24.
Εν πάση περιπτώσει, αν προκύψει κάτι, θα το πω στη δευτερολογία μου. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Τα άρθρα 1 έως 15 αναφέρονται στην προσαρμογή του ελληνικού δικαίου προς τη συγκεκριμένη οδηγία της Ευρωπαϊκής 'Ενωσης. Αφορούν θέματα πτωχεύσεων μιας τράπεζας. Είναι χρηματοπιστωτικά.  Θεωρούμε ότι είναι μια αναγκαία ρύθμιση.
'Ερχομαι στο άρθρο 17 που αναφέρεται σε θέματα της λειτουργίας του Χρηματιστηρίου Παραγώγων Αθηνών. Είναι αναγκαίες ρυθμίσεις, αλλά δείχνουν την προχειρότητα με την οποία νομοθετεί η Κυβέρνηση, δεδομένου ότι μιλάμε για τροποποιήσεις πρόσφατα ψηφισθέντος νόμου.
Το άρθρο 19 αντιμετωπίζει ένα πολύ σοβαρό πρόβλημα στο οποίο όμως δεν απαντά. Οι εκατοντάδες μικρομεσαίες επιχειρήσεις στην περιοχή του Κηφισού, που έχουν πληγεί από τους σεισμούς, έχουν ανάγκη μετεγκατάστασης. Το πρόβλημα είναι πού θα πάνε; Θα πάνε στη Λαυρεωτική; Εάν φύγουν, θα υπάρξει πρόβλημα απασχόλησης στην περιοχή. Φαίνεται ότι δεν θα φύγουν. Επομένως αυτό το θέμα θα έπρεπε να το δούμε συνολικά. Δεν νομίζω ότι με το συγκεκριμένο άρθρο αντιμετωπίζεται.
Το πρόβλημα είναι ότι δεν υπάρχουν βιομηχανικά πάρκα. Φαίνεται ότι δεν μπορεί να αγοραστεί γη για βιομηχανικά πάρκα. Είναι θέμα που έχει σχέση και με το Υπουργείο Ανάπτυξης, αλλά έχει σχέση και το Υπουργείο Εθνικής Οικονομίας. Επειδή δε συνεχώς κατατίθενται τροπολογίες για να αντιμετωπιστούν τα προβλήματα των σεισμοπλήκτων, καλό θα ήταν να συγκεντρωθούν όλα αυτά τα προβλήματα και να υπάρξει μια συνολική προσπάθεια αντιμετώπισης.
'Ερχομαι τώρα στα βιομηχανοστάσια, στα κτίρια που έχουν χαρακτηριστεί "κίτρινα", επισκευάσιμα. Είναι κτίρια τα οποία έχουν υποστεί ζημιά στον φέροντα οργανισμό και κρίνεται το αν είναι συμφέρουσα η επισκευή τους από τον Τομέα Αποκατάστασης Σεισμοπλήκτων Βιομηχανίας. Οι όροι και οι προϋποθέσεις βάσει των οποίων θα κριθεί μια επισκευή ως ασύμφορη, θα  οριστούν με κοινή απόφαση των Υπουργών ΠΕ.ΧΩ.Δ.Ε. και Εθνικής Οικονομίας.        Εμείς φρονούμε ότι θα πρέπει να ρυθμιστούν με τη σημερινή τροπολογία για να μη μένουν κάποιες υπόνοιες αδιαφανών ή φωτογραφικών ρυθμίσεων στις υπουργικές αποφάσεις.
Στο προτελευταίο εδάφιο της παραγράφου 2 του άρθρου 19 εξαιρούνται της ενίσχυσης κάποιες δαπάνες. Νομίζουμε ότι πρέπει να επανεξεταστούν και να υπαχθούν και οι ενισχύσεις στις δαπάνες που δρουν φιλικά προς το περιβάλλον. Οι επιχειρήσεις που θα τύχουν των ενισχύσεων του νόμου 2601/98 υποχρεούνται να διατηρήσουν ή να ενισχύσουν τις θέσεις εργασίας που προϋπήρχαν του σεισμού, για μια πενταετία. Δεν ορίζεται όμως συγκεκριμένα ποιες επιπτώσεις θα έχουν εάν δεν τηρήσουν τη συγκεκριμένη υποχρέωση. Θα επιστρέψουν ποσοστό της ενίσχυσης ανάλογα με το χρόνο και το ποσοστό μείωσης του προσωπικού; Ποια διαδικασία θα ακολουθηθεί; Το θέμα αυτό παραμένει ανοικτό.
Βέβαια, επειδή αντιμετωπίζετε το  σοβαρό πρόβλημα των σεισμοπλήκτων δεν μπορούμε να αρνηθούμε τη συγκεκριμένη ρύθμιση, αλλά έπρεπε να γίνουν πολύ περισσότερα και κυρίως να αντιμετωπιστούν συνολικά όλα τα θέματα.  Στο άρθρο 23 που αναφέρεται στη Διεθνή 'Εκθεση Θεσσαλονίκης, αν η ρύθμιση είναι στα πλαίσια της αναβάθμισης του Υπουργείου Μακεδονίας Θράκης, θα τη βλέπαμε θετικά.
'Αρα παράλληλα με την αποκλειστική αρμοδιότητα στα θέματα διοίκησης της Διεθνής 'Εκθεσης Θεσσαλονίκης, η Κυβέρνηση θα πρέπει να δει γενικότερα την αναβάθμιση του Υπουργείου Μακεδονίας-Θράκης.
'Οσον αφορά τις ρυθμίσεις, που αναφέρονται στο άρθρο 24, οι οποίες ορθολογικοποιούν το σύστημα πληρωμών των ασφαλιστικών ταμείων προς τα νοσηλευτικά ιδρύματα είναι σωστές, αλλά δεν αρκούν. Επειδή αναφερόμαστε στα νοσηλευτικά ιδρύματα, θέλω να πω πως όλοι γνωρίζουμε ότι είναι τέτοιες οι σπατάλες, που γίνονται στη διαχείριση των χρημάτων στα νοσηλευτικά ιδρύματα, που αν δεν αποκομματικοποιήσετε τις διοικήσεις των νοσοκομείων, κύριε Υπουργέ, το πρόβλημα αυτό θα το έχετε πάντα μπροστά σας και πάντα θα έρχεται ο Σεπτέμβρης και οι προϋπολογισμοί των  νοσηλευτικών ιδρυμάτων θα έχουν κλείσει το ποσόν που προβλέπεται και κάθε χρόνο θα έχουμε τα ίδια προβλήματα, που φτάνουν και στην αδυναμία πολλές φορές των νοσοκομείων να ανταποκριθούν στα λειτουργικά τους έξοδα, αν και όπως είπα είναι τόσες οι δαπάνες, που πραγματοποιούν, ώστε χρειάζεται ένα νοικοκύρεμα.
Για τα υπόλοιπα άρθρα δεν έχουμε ουσιαστικές διαφορές. Αντιμετωπίζουν διάφορα θέματα. Τα ψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, ως προς τα άρθρα 1 έως 15 αναφέρομαι σε όσα είπα στην κατ' αρχήν συζήτηση του σχεδίου νόμου.
Ως προς το άρθρο 19, δεν έχουμε αντίρρηση, αλλά θεωρούμε τη ρύθμιση ανεπαρκή, διότι πέραν των βιοτεχνιών, που υπέστησαν ζημιές πραγματικές, πρέπει να ληφθεί πρόνοια και για τις άλλες επιχειρήσεις, εμπορικές, επαγγελματικές κλπ., οι οποίες δεν υπέστησαν μεν ζημιές, με την ουσιαστική σημασία της λέξης, αλλά υφίστανται έμμεσες ζημιές βάσει της οικονομικής αρχής της εξωτερικής οικονομίας. 'Οταν μία περιοχή έχει καταστραφεί, ακόμη και αν μία επιχείρηση μείνει αλώβητη, δεν λειτουργεί, διότι δεν υπάρχει περιβάλλον. 'Οταν καταστράφηκε το εργοστάσιο "Φουρλής", οι συμπληρωματικές επιχειρήσεις που λειτουργούσαν ως τροφοδότες δεν λειτουργούν.
Επομένως πρέπει να ληφθεί και ένα μέτρο επέκτασης ορισμένων ευεργετημάτων, που δίδονται βάσει του άρθρου 19 και σε αυτές τις επιχειρήσεις.
Παρά ταύτα και ενώ θεωρούμε ότι το άρθρο είναι όχι πολύ ικανοποιητικό, γιατί δεν ρυθμίζει όλες τις περιπτώσεις, το ψηφίζουμε, διότι πράγματι οι βιοτεχνίες που αναφέρει έχουν υποστεί ζημιές και πρέπει να ληφθεί πρόνοια, για να αποκατασταθούν αυτές οι ζημιές, συν την προϋπόθεση ότι με τη μετεγκατάσταση αποσυμφορείται το λεκανοπέδιο Αττικής από βιοτεχνίες που ήταν εγκατεστημένες σε κατοικημένες περιοχές και δημιουργούν ένα σωρό προβλήματα μόλυνσης του περιβάλλοντος κλπ.
Για όλους αυτούς του λόγους θα το ψηφίσουμε.
Θα ήθελα να κάνω όμως μία παρατήρηση. Κάπου εδώ αναφέρεται ότι πρέπει αυτές οι επιχειρήσεις να καθοριστούν ονομαστικά. Εγώ θα έλεγα ότι οι επιχειρήσεις που έχουν χαρακτηριστεί σεισμόπληκτες πρέπει να καθοριστούν ονομαστικά, πρέπει να απαλειφθεί και να μπουν αντικειμενικά κριτήρια, που θα καθορίζουν ποιες επιχειρήσεις έχουν υποστεί ή όχι ζημιές.
Διότι με τον ονομαστικό καθορισμό των επιχειρήσεων μπορούν να υπεισέλθουν σε υποκειμενικές κρίσεις και έτσι, παρά τη θέληση της Κυβέρνησης και του νομοθέτη, να ανοίξει παράθυρο προσωπικών εξυπηρετήσεων, δηλαδή πελατειακών σχέσεων ή παράθυρο για συναλλαγή.  Δηλαδή, να πηγαίνω κάπου και με διάφορους τρόπους να εκμαιεύω τη συναίνεση του αρμοδίου δημοσίου οργάνου και να θεωρούμαι σεισμόπληκτος.  Το άρθρο 19 το ψηφίζουμε. Επίσης το άρθρο 21. Νομίζω ότι οι ρυθμίσεις της κείμενης νομοθεσίας, που γίνονται, είναι βελτιωτικές.
'Οσον αφορά το άρθρο 23, είπα και στη συζήτηση που έγινε στην επιτροπή ότι το ψηφίζουμε, μολονότι διαβλέπουμε κάποια σκοπιμότητα.  Δηλαδή, μετά την αποτυχία, μετά την κήρυξη του διαγωνισμού για τις "Ελληνικές Εκθέσεις" Α.Ε. που κατέστη άκαρπος, μολονότι έμεινε μια κοινοπραξία που έκανε προσφορά συμφέρουσα, μετατίθεται τώρα το βάρος στο Υπουργείο Μακεδονίας-Θράκης -που καλώς γίνεται- αλλά επειδή γίνεται μετά απ' αυτήν την πρακτική που προηγήθηκε, διαβλέπουμε κάποια πολιτική σκοπιμότητα. Παρά ταύτα το ψηφίζουμε, διότι πρέπει το Υπουργείο Μακεδονίας-Θράκης να έχει κύριο λόγο για τη ΔΕΘ και επειδή από ιδεολογικής και πολιτικής αρχής είμαστε υπέρ της αποκέντρωσης.
Το άρθρο 24 το θεωρούμε πολύ θετικό, διότι πράγματι υπάρχει ένας φαύλος κύκλος στη λειτουργία των δημοσίων νοσηλευτικών ιδρυμάτων των νοσοκομείων, που τα διάφορα ασφαλιστικά ταμεία και το δημόσιο καθυστερούν πολύ στην καταβολή των νοσηλείων των ασφαλισμένων τους όταν νοσηλεύονται στα δημόσια νοσοκομεία. 'Ετσι δημιουργούνται χρέη αδικαιολόγητα. Νομίζω ότι είναι πολύ σωστή αυτή η ρύθμιση. Την ψηφίζουμε.
Επίσης ψηφίζουμε και το άρθρο 25, που αναφέρεται στο ποσοστό επί των κερδών, που διανέμονται στις μετοχές ως μέρισμα.
Βεβαίως ψηφίζουμε και το άρθρο 28, που αναφέρεται στην παράταση ρύθμισης των εκκρεμών υποθέσεων φορολογίας και κεφαλαίου.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, ελάχιστες και κυρίως νομοτεχνικού περιεχομένου παρατηρήσεις έχω να κάνω στα συζητούμενα άρθρα του νομοσχεδίου. 'Ετσι, λοιπόν, παρακαλώ στο πρώτο άρθρο, στο άρθρο 19, να γίνει η παρακάτω διόρθωση. παρακάτω.
'Αρθρο 19, παράγραφος 2: "Οι επενδύσεις ή/και προγράμματα χρηματοδοτικής μίσθωσης εξοπλισμού των ως άνω επιχειρήσεων που είναι εγκατεστημένες στο Νομό Αττικής πρέπει να αφορούν στη μετεγκατάστασή τους μέσα σε ΒΙΟ.ΠΑ. ή σε τεχνολογικά πάρκα του ιδίου Νομού ή τη Ζώνη Λαυρεωτικής, όπως αυτή ορίζεται στο άρθρο 4 του ν. 2601/98".
Δεύτερον, στο άρθρο 20 και στο άρθρο 21 κάνω δεκτή την παρατήρηση του κ. Κασσίμη.
'Οπου αναφέρεται η συντομογραφία με κεφαλαία γράμματα Ε.Κ.Ε.Σ., είναι η ελληνική μεταφορά του αγγλικού όρου "VENTURE CAPITAL", να γίνει Εταιρεία Κεφαλαίου Επιχειρηματικών Συμμετοχών.
ΑΝΑΣΤΑΣΙΟΣ ΙΝΤΖΕΣ: ... (Δεν ακούστηκε) 
ΓΕΩΡΓΙΟΣ ΔΡΥΣ (Υφυπουργός Οικονομικών): Αυτό ακριβώς λέω, κύριε συνάδελφε. 'Οπου αναφέρονται τα αρχικά γράμματα Ε.Κ.Ε.Σ. να πάει σε παρένθεση η επεξήγηση Εταιρεία Κεφαλαίου Επιχειρηματικών Συμμετοχών.  'Ερχομαι τώρα στο άρθρο 21 στην παράγραφο 2. Λέει "Ο συντελεστής φορολογίας των Ε.Κ.Ε.Σ. ορίζεται σε 15% σε κάθε περίπτωση". Το 15% να  γίνει 20%. Δηλαδή, να γίνει "Ο συντελεστής φορολογίας των Ε.Κ.Ε.Σ.            ορίζεται σε 20% σε κάθε περίπτωση".
Στην παράγραφο 7 προστίθεται δεύτερο εδάφιο, το οποίο έχει ως εξής: "Το ίδιο ισχύει και όταν οι μέτοχοι των Ε.Κ.Ε.Σ. είναι νομικά πρόσωπα, τα οποία διανέμουν περαιτέρω τα ως άνω μερίσματα στους εταίρους ή μετόχους αυτών".
Επίσης στο τέλος του γ' εδαφίου που έλεγε: "Το εδάφιο της παρούσας περίπτωσης εφαρμόζεται ανάλογα και για τα διανεμόμενα κέρδη της παραγράφου 5" γίνεται "Το πρώτο εδάφιο της παρούσας περίπτωσης εφαρμόζεται ...". Προστίθεται δηλαδή η λέξη "πρώτο" γιατί προστέθηκε όπως είπα παραπάνω ένα δεύτερο εδάφιο.
Παρακαλώ, οι διορθώσεις είναι γραμμένες και να διανεμηθούν στους κυρίους Βουλευτές.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι νομοτεχνικές όλες οι διορθώσεις.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είπα ότι είναι μόνο νομοτεχνικές. Είπα κυρίως νομοτεχνικού χαρακτήρα.
Και επίσης, στο άρθρο που αναφέρεται στην ΕΤ.Ε.Σ.Ε.Π. κάνω δεκτή την εύστοχη παρατήρηση του κ. Κασσίμη. Είναι στο άρθρο 17.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 17 δεν το συζητάμε τώρα, αλλά κάντε την παρατήρηση, γιατί ούτως ή άλλως θα το συζητήσουμε αύριο.  
ΓΕΩΡΓΙΟΣ ΔΡΥΣ (Υφυπουργός Οικονομικών): 'Ηθελα να μιλήσω για τα αρχικά της ΕΤ.Ε.Σ.Ε.Π., αλλά θα το πούμε αύριο.
ΜΗΝΑΣ ΣΤΑΥΡΑΚΑΚΗΣ: Το συζητάμε. Τα άρθρα 16 και 18 θα τα συζητήσουμε αύριο.
ΠΡΟΕΔΡΕΥΩΝ (Παναγιώτης Σγουρίδης): 'Οχι, ο Πρόεδρος είπε ότι τα άρθρα 16, 17 και 18 μένουν σαν ένα κομμάτι. Τέλος πάντων, δεν υπάρχει λόγος εφόσον το θεωρείτε ότι το συζητήσαμε, μπορούμε να το ψηφίσουμε κιόλας.  
ΜΗΝΑΣ ΣΤΑΥΡΑΚΑΚΗΣ: Η πρόταση ήταν για τα άρθρα 16 και 18.
ΓΕΩΡΓΙΟΣ ΑΛΟΓΟΣΚΟΥΦΗΣ: Ας συζητήσουμε αύριο και το άρθρο 17.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, με αυτές τις  παρατηρήσεις κλείνω την τοποθέτησή μου στα συγκεκριμένα άρθρα.                      Επιφυλάσσομαι μόνο στο άρθρο 26, που αφορά ρύθμιση θεμάτων εκκρεμών υποθέσεων φορολογίας κεφαλαίου να κάνω μία μικρή προσθήκη αύριο το πρωί.  Γι'αυτό το λόγο παρακαλώ να μην ψηφισθεί απόψε το άρθρο 26.
ΠΡΟΕΔΡΕΥΩΝ (Παναγιώτης Σγουρίδης): Καλώς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι θα έχουμε αύριο; 
ΠΡΟΕΔΡΕΥΩΝ (Παναγιώτης Σγουρίδης): Τα άρθρα 16, 17, 18 και τις τροπολογίες.
ΓΕΩΡΓΙΟΣ ΔΡΥΣ (Υφυπουργός Οικονομικών): Και το άρθρο 26. ΠΡΟΕΔΡΕΥΩΝ (Παναγιώτης Σγουρίδης): Ναι, και το άρθρο 26. ΝΙΚΟΛΑΟΣ ΓΚΑΤΖΗΣ: Κύριε Υπουργέ, να καταθέσετε το κείμενο του περιεχομένου του προγράμματος Σύγκλισης και δεύτερον, τους όρους με τους οποίους έγινε από την Ευρωπαϊκή 'Ενωση η ανατίμηση της δραχμής.
ΓΕΩΡΓΙΟΣ ΔΡΥΣ (Υφυπουργός Οικονομικών): Αύριο ζήτησα από το Υπουργείο Εθνικής Οικονομίας να φέρει εδώ μερικά αντίτυπα για σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν έχω να κάνω καμία επιπλέον παρατήρηση, μόνο θα ήθελα μία δικαιολόγηση γι' αυτήν την αύξηση της φορολόγησης των Ε.Κ.Ε.Σ. δηλαδή ποιοι λόγοι υπαγόρευσαν να αυξήσουμε το 15% που ίσχυε πριν σε 20%.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, σκεφθήκαμε πολύ το θέμα αυτό της φορολογίας των Εταιρειών Κεφαλαίου Επιχειρηματικών Συμμετοχών αν θα έπρεπε να παραμείνει 15%. Θέλω να συμφωνήσετε και εσείς, κύριε Αλογοσκούφη, ότι οι Ε.Κ.Ε.Σ. θα διέπονται από ένα ιδιαίτερα ευνοϊκό φορολογικό  καθεστώς. Αποτελεί κίνητρο δημιουργίας Ε.Κ.Ε.Σ. και στην Ελλάδα, όταν, όπως ξέρετε, όλες οι άλλες μορφές επιχειρήσεων έχουν συντελεστή φορολόγησης 35%, αν είναι ενταγμένες στο χρηματιστήριο ή 40% αν είναι εκτός χρηματιστηρίου.
Επειδή όμως θέλουμε να προχωρήσει ο θεσμός των "ventures capital" και στη χώρα μας γι' αυτό το λόγο δίνουμε αυτό το φορολογικό κίνητρο.  
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη. 
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτές οι συγκεκριμένες εταιρείες είναι εταιρείες πολύ υψηλού επιχειρηματικού κινδύνου. Δηλαδή οι επενδύσεις που κάνουν, έχουν πολύ υψηλό επιχειρηματικό κίνδυνο. Και η δικαιολόγηση της πολύ χαμηλής φορολογίας, αυτή ακριβώς ήταν. Επειδή ακριβώς έχουν μεγαλύτερο κίνδυνο, να έχουν μικρότερη φορολόγηση.
Εμείς για λόγους αρχής ως Νέα Δημοκρατία, δεν θα ψηφίσουμε αυτήν την αύξηση της φορολογίας. Κατά τα υπόλοιπα ισχύουν αυτά που είπε ο κ.  Κασσίμης.
ΠΡΟΕΔΡΕΥΩΝ (Παναγιώτης Σγουρίδης): Θέλει κανείς εκ των κυρίων συναδέλφων να δευτερολογήσει; Κανείς.
'Εχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει τις εκθέσεις της στις αιτήσεις για την άδεια δίωξης των Βουλευτών κυρίων Δημητρίου Κουτσόγιωργα, Βασιλείου Κεδίκογλου και Θεόδωρου Κατσίκη.
Κηρύσσεται περαιωμένη η συζήτηση επί της ενότητας των άρθρων 1 έως 26 και προχωρούμε στην ψήφιση εκάστου.
Ερωτάται το Σώμα: Γίνεται δεκτό το άρθρο 1, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 2; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 3, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 4, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 5, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 6, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 7, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 8, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 9, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 10, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 11, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 12, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 13, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 14, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 15, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, όπως έχει.
Τα άρθρα 16, 17 και 18 θα συζητηθούν αύριο, όπως διαμορφώθηκαν με τις τροποποιήσεις του κυρίου Υπουργού.
Ερωτάται το Σώμα: Γίνεται δεκτό το άρθρο 19, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 20, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε απο τον κύριο Υπουργό.
Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε απο τον κύριο Υπουργό.
Ερωτάται το Σώμα: Γίνεται δεκτό το άρθρο 22, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 22 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 23, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 23 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 24, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 24 έγινε δεκτό κατά πλειοψηφία, όπως έχει.
Ερωτάται το Σώμα: Γίνεται δεκτό το άρθρο 25, όπως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 25 έγινε δεκτό κατά πλειοψηφία, όπως έχει.
Στο άρθρο 26 ο κύριος Yπουργός θα κάνει κάποια τροποποίηση. Παρ' όλο που συζητήθηκε, κρατείται και θα ψηφιστεί αύριο.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.05', λύεται η συνεδρίαση για αύριο ημέρα Πέμπτη 20 Ιανουαρίου 2000 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Προσαρμογή του ελληνικού δικαίου προς την οδηγία 98/26/ΕΚ του Ευρωπαϊκού Κοινοβουλίου και του Συμβουλίου της 19.5.1998, σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".
Ο ΠΡΟΕΔΡΟΣ                                    ΟΙ ΓΡΑΜΜΑΤΕΙΣ 

