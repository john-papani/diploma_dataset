ΣΥΝΕΔΡΙΑΣΗ ΛΓ' 
Πέμπτη 7 Σεπτεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
Β. ΝΟΜΟΘΕΤΙΚΗ ΕΡΓΑΣΙΑ 
Συζήτηση και ψήφιση επί της αρχής, των άρθρων και του συνόλου της πρότασης νόμου: "'Ιδρυση Κοινωφελούς Ιδρύματος με την Επωνυμία "ΕΘΝΙΚΟ ΙΔΡΥΜΑ ΕΡΕΥΝΩΝ ΚΑΙ ΜΕΛΕΤΩΝ ΕΛΕΥΘΕΡΙΟΣ Κ. ΒΕΝΙΖΕΛΟΣ", 
2. Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των Κανονισμών των Ευρωπαϊκών Κοινοτήτων 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ", 
ΟΜΙΛΗΤΕΣ 
Α. Επί της προτάσεως νόμου αρμοδιότητας του Υπουργείου Πολιτισμού: 
ΒΑΛΥΡΑΚΗΣ Ι., 
ΚΑΚΛΑΜΑΝΗΣ Α., 
ΚΟΣΙΩΝΗΣ Π., 
ΜΑΡΚΟΓΙΑΝΝΑΚΗΣ Χ., 
ΣΚΟΥΛΑΚΗΣ Ε., 
Β. Επί του σχεδίου νόμου του Υπουργείου Εθνικής Οικονομίας: ΒΑΡΒΙΤΣΙΩΤΗΣ Ι., 
ΔΡΥΣ Γ., 
ΚΑΤΣΑΡΟΣ Ν., 
ΚΕΦΑΛΟΓΙΑΝΝΗΣ Ε., 
ΚΟΥΒΕΛΗΣ Φ., 
ΞΗΡΟΤΥΡΗ-ΑΙΚΑΤΕΡΙΝΗ A., 
ΣΚΥΛΛΑΚΟΣ Α., 
ΦΛΩΡΙΔΗΣ Γ., 
ΠΡΑΚΤΙΚΑ  ΒΟΥΛΗΣ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ 2000 
Σ Υ Ν Ε Δ Ρ Ι Α Σ Η    ΛΓ' 
Πέμπτη 7 Σεπτεμβρίου 2000 
-------------- 
Αθήνα, σήμερα στις 7 Σεπτεμβρίου 2000, ημέρα Πέμπτη και ώρα 10.34' 
συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, 
αρχίζει η συνεδρίαση. 
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ 
Μόνη συζήτηση επί της αρχής, των άρθρων και του συνόλου της πρότασης νόμου  αρμοδιότητας του Υπουργείου Πολιτισμού: "'Ιδρυση Κοινωφελούς Ιδρύματος με την Επωνυμία "ΕΘΝΙΚΟ ΙΔΡΥΜΑ ΕΡΕΥΝΩΝ ΚΑΙ ΜΕΛΕΤΩΝ ΕΛΕΥΘΕΡΙΟΣ Κ. ΒΕΝΙΖΕΛΟΣ". 
Από το ΚΚΕ ως ειδικός αγορητής έχει οριστεί ο Αντιπρόεδρος της 
Βουλής κ.  Κοσιώνης. 
Ο εισηγητής κ. Εμμανουήλ Σκουλάκης έχει το λόγο. 
ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι συνάδελφοι, έχω την τιμή 
να εισηγούμαι στη Βουλή σήμερα το σχέδιο νόμου για την ίδρυση κοινωφελούς ιδρύματος με την επωνυμία "ΕΘΝΙΚΟ ΙΔΡΥΜΑ ΕΡΕΥΝΩΝ ΚΑΙ ΜΕΛΕΤΩΝ ΕΛΕΥΘΕΡΙΟΣ Κ. ΒΕΝΙΖΕΛΟΣ" με έδρα τα Χανιά. 
Η πρόταση αυτή ψηφίστηκε την Τρίτη στην Επιτροπή Μορφωτικών Υποθέσεων μετά από συζήτηση, στην οποία τονίστηκε η σημασία αυτού του ιδρύματος που σκοπό έχει την επιστημονική έρευνα και μελέτη της εποχής, της ζωής και του έργου του μεγάλου πολιτικού, του εθνάρχη Ελευθερίου Βενιζέλου. 
Τονίστηκε ιδιαίτερα ότι το ίδρυμα ξεκινά με καλούς οιωνούς δεδομένου 
ότι θα έχει έναν ισόβιο πρόεδρο, τον εμπνευσμένο ιεράρχη μας, τον Μητροπολίτη Κισσάμου και Σελίνου κ. Ειρηναίο, τριάντα τρία ιδρυτικά μέλη, 
μεταξύ των οποίων όλοι οι Βουλευτές του νομού, ο τέως πρωθυπουργός κ.Μητσοτάκης, ο νομάρχης και ο δήμαρχος και πολλοί άλλοι. Θα έχει τη 
στήριξη όλων των πολιτικών, κοινωνικών, πνευματικών και πολιτιστικών 
φορέων του Νομού Χανίων και της Κρήτης γενικότερα. 
Είναι αυτονόητο, κύριε Πρόεδρε -να μη  σας ταλαιπωρούμε, όλα 
συζητήθηκαν στη Διαρκή Επιτροπή- ότι αν η Βουλή κάνει δεκτή σήμερα την 
πρότασή μας αυτή -όπως είπα παραπάνω- οι προοπτικές του ιδρύματος θα είναι πολύ καλύτερες και το κύρος μεγαλύτερο. 
Σας ευχαριστώ για την αποδοχή της πρότασής μας. 
ΠΡΟΕΔΡΟΣ (Απόστολος Κακλαμάνης): Ο κ. Μαρκογιαννάκης έχει το λόγο. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, έχω την τιμή εκ μέρους της 
Νέας Δημοκρατίας να εισηγούμαι το νομοσχέδιο το οποίο συζητούμε σήμερα και θα ήθελα να αναφερθώ σ' αυτά τα οποία είπαμε κατά τη διάρκεια της συνεδρίασης της αρμόδιας επιτροπής, τα οποία δεν είναι ανάγκη -πιστεύωνα επαναλάβω. 
Εκείνο το οποίο θέλω να σας πω κατ' αρχήν είναι τις ευχαριστίες μας, διότι το νομοσχέδιο το προτάξαμε και συζητείται. Αυτή ήταν επιθυμία 
όλων εκείνων που έχουν υπογράψει το καταστατικό αλλά και του λαού της Κρήτης αν θέλετε. Θέλω να πω ότι οι προοπτικές για την επιτέλεση του σκοπού του ιδρύματος είναι πολύ ευοίωνες. Από τη μια μεριά το κύρος που του προσδίδει η διά νόμου κύρωση του καταστατικού, η συμμετοχή της Βουλής, αλλά προπάντων η προσωπικότητα εκείνων που ηγούνται της προσπάθειας εγγυώνται ότι πράγματι θα επιτελέσει τους σκοπούς του το ίδρυμα. 
Θέλω για άλλη μία φορά να σας ευχαριστήσω και να παρακαλέσω τους 
συναδέλφους όλων των πτερύγων να παραμερίσουμε τις όποιες μικροεπιφυλάξεις και να ψηφιστεί από όλους μας και όχι κατά πλειοψηφία. 
Η Νέα Δημοκρατία, κύριε Πρόεδρε, ψηφίζει το νομοσχέδιο. 
ΠΡΟΕΔΡΟΣ (Απόστολος Κακλαμάνης): Ο κ. Κοσιώνης έχει το λόγο. ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, στην 
επιτροπή καταγράφεται η άποψή μας. Δεν θα συμφωνήσουμε με το νομοσχέδιο για δύο γνωστούς λόγους, που θέλω να τους επαναλάβω: Ο ένας είναι ότι δεν θεωρούμε ότι είναι απαραίτητο η Βουλή να συμμετέχει σε ένα τέτοιο ίδρυμα. Θα μπορούσε να είναι νομικό πρόσωπο ιδιωτικού δικαίου, όπως υπάρχουν και από άλλους μεγάλους πολιτικούς -ανάλογα με το πώς θεωρεί κανείς τους μεγάλους- Κωνσταντίνος Καραμανλής, Ανδρέας Παπανδρέου. Θα μπορούσε η 
Βουλή ενδεχομένως να βοηθήσει διαφορετικά, αλλά όχι με απόλυτη συμμετοχή. Ο δεύτερος λόγος είναι ότι έχουμε και κάποιες διαφωνίες για την 
πολιτική διαδρομή, χωρίς να θέλουμε να κατεδαφίσουμε τίποτα. 
Δεν συμφωνούμε. 
ΠΡΟΕΔΡΟΣ (Απόστολος Κακλαμάνης): Ο κ. Βαλυράκης έχει το λόγο. 
ΣΗΦΗΣ ΒΑΛΥΡΑΚΗΣ: Κύριε Πρόεδρε, κατ' αρχήν να σας ευχαριστήσουμε για την επίσπευση, που ήταν πολύ σημαντική και χαίρομαι που έχουμε αυτήν τη δυνατότητα να συζητάμε σήμερα τη συγκεκριμένη πρόταση. 
Θα ήθελα να επισημάνω πως εδώ περισσότερο πρέπει να κάνει κανείς αυτοκριτική για την καθυστέρηση της δημιουργίας ενός τέτοιου ιδρύματος, παρά να βάλουμε ζητήματα για την ίδρυση αυτή καθ' εαυτή. Νομίζω ότι τόσο το πρόσωπο του Ελευθερίου Βενιζέλου, που μπορεί να θεωρηθεί ο πολιτικός του αιώνα που πέρασε, αλλά επίσης και η εποχή του, αυτά τα δύο στοιχεία συγκρότησαν μια δεδομένη πραγματικότητα η οποία επηρέασε και την εξέλιξη των πολιτικών πραγμάτων στη χώρα μας, αλλά ουσιαστικά διαμόρφωσε τη χώρα και σε ό,τι αφορά τα εξωτερικά της σύνορα, την υπόστασή της, την ολοκλήρωσή της αλλά, επίσης, τη συγκρότηση κράτους-δικαίου, κοινωνικού κράτους, την πολιτική λειτουργία, που σήμερα την παρουσιάζουμε και σήμερα την παρακολουθούμε. 
Θα έλεγα ότι είναι πολύ σημαντικό, ανεξάρτητα αν συμφωνεί κανείς ή 
όχι με τη διαδρομή του να διερευνηθεί αυτή ακριβώς η διαδρομή του Ελευθερίου Βενιζέλου με την επικαιρότητα που δίνει και για τα εθνικά μας 
θέματα ο εθνικός δυναμισμός εκείνης της περιόδου και νομίζω ότι θα πρέπει όλα τα κόμματα να προστρέξουν προς αυτήν την ανάγκη, δηλαδή της ανάδειξης, της μελέτης, της διερεύνησης, του προσώπου, της παρουσίας του και της εποχής του, ώστε να εξάγουμε πολύ σημαντικά επίκαιρα συμπεράσματα. 
Ευχαριστώ πάρα πολύ. 
ΠΡΟΕΔΡΟΣ (Απόστολος Κακλαμάνης): Δεν υπάρχει κανείς άλλος συνάδελφος να λάβει το λόγο. Εγώ ήθελα απλώς να ενημερώσω το Τμήμα ότι προ μηνών είχα την πρώτη συνάντηση με την επιτροπή  που συντόνιζε τις προσπάθειες των φορέων του Νομού Χανίων και γενικότερα της Κρήτης και είχα υποσχεθεί ότι θα συμβάλουμε, αφού βεβαίως κάνω μία συζήτηση με τα κόμματα, τα οποία και έλαβαν θέση. Και πρέπει να πω εδώ ότι και όταν από ορισμένες πλευρές δεν υπήρξε απόλυτη συμφωνία, με μετριοπάθεια και σεβόμενες τη θέση τους για άλλα ζητήματα  τοποθετήθηκαν κι εδώ. 
Πιστεύω ότι ειδικά για την περίπτωση του Ελευθερίου Βενιζέλου, επειδή η Βουλή είχε προ δεκαετίας, επί προεδρίας του αειμνήστου Ιωάννη Αλευρά, λάβει ορισμένες αποφάσεις -έχει καθιερώσει ένα βραβείο στη μνήμη του, έχει ειδική αίθουσα, την άλλοτε "Αίθουσα Τροπαίων", των άλλοτε "Ανακτόρων", την οποία έχει ονομάσει αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", έχει τοποθετήσει τον ανδριάντα του στην πρόσοψη μαζί με τον ανδριάντα του Χαριλάου Τρικούπη- κατ' εξαίρεση αποφασίζουμε τη συμμετοχή της Βουλής σ' αυτήν την προσπάθεια, που βλέπουμε να έχει επιστημονικό και ερευνητικό και μόνο χαρακτήρα και κανενός άλλου είδους προέκταση. 
Ερωτάται το Τμήμα: Γίνεται δεκτή η πρόταση νόμου; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Η πρόταση νόμου έγινε δεκτή, κατά 
πλειοψηφία. Και αυτό  γιατί υπάρχουν κάποιες επιφυλάξεις, τις οποίες οφείλουμε να σεβαστούμε. 
Συνεπώς  η πρόταση νόμου "'Ιδρυση Κοινωφελούς Ιδρύματος με την επωνυμία "ΕΘΝΙΚΟ ΙΔΡΥΜΑ ΕΡΕΥΝΩΝ ΚΑΙ ΜΕΛΕΤΩΝ ΕΛΕΥΘΕΡΙΟΣ Κ. ΒΕΝΙΖΕΛΟΣ" έγινε δεκτό κατά πλειοψηφία, σε μόνη συζήτηση,  κατ' αρχήν, κατ' άρθρο και στο σύνολο και έχει ως εξής: 
(Το κείμενο της ψηφισθείσης πρότασης νόμου υπάρχει στο τεύχος των 
Πρακτικών της Βουλή). 
ΠΡΟΕΔΡΟΣ (Απόστολος Κακλαμάνης): Παρακαλώ να εξουσιοδοτήσει  το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο της παραπάνω πρότασης νόμου. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Εισερχόμαστε στη συζήτηση επί των άρθρων και του συνόλου του σχεδίου 
νόμου του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των Κανονισμών των (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ". 
Ψηφίσθηκαν χθες τα άρθρα του νομοσχεδίου και απομένουν δύο τροπολογίες Υπουργών και δύο τροπολογίες εμπρόθεσμες Βουλευτών. 
Για τη σημερινή συνεδρίαση Κοινοβουλευτικός Εκπρόσωπος για τη Νέα 
Δημοκρατία θα είναι ο κ. Κεφαλογιάννης. 
Από τις τροπολογίες, λοιπόν, που έχουν κατατεθεί, η μία αφορά ζητήματα αθλητικής νομοθεσίας για το κατεπείγον της οποίας θα μας εξηγήσει ο κύριος Υπουργός, ώστε να προχωρήσει η συζήτησή της στο νομοσχέδιο αυτό. Την άλλη τροπολογία, η οποία και αυτή δεν είναι σχετική με το νομοσχέδιο, νομίζω ότι καλό είναι και με την ανοχή των κομμάτων  να τη φέρουμε την επόμενη εβδομάδα  που έρχεται το νομοσχέδιο για το χρηματιστήριο και άλλες διατάξεις οικονομικού αντικειμένου, διότι αφορά κάποιες δαπάνες Νομαρχιακής Αυτοδιοίκησης. Επομένως  έχει να κάνει περισσότερο με το νομοσχέδιο εκείνο. 'Αρα να επανέλθει στη συζήτηση εκείνου του νομοσχεδίου. 
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν έχω αντίρρηση. 
ΠΡΟΕΔΡΟΣ (Απόστολος Κακλαμάνης): Να συζητήσουμε τώρα την τροπολογία 
του Υφυπουργού Πολιτισμού. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, υπάρχει 
αντίρρηση από τα κόμματα να συζητηθεί και η τροπολογία για τη Νομαρχιακή Αυτοδιοίκηση σήμερα; Αν δεν υπάρχει και περνά ομοφώνως... 
ΠΡΟΕΔΡΟΣ (Απόστολος Κακλαμάνης): Προφανώς, για να σας το λέω, δεν υπάρχει η συγκατάθεση αυτή, γι' αυτό θα έλθει την επόμενη εβδομάδα. 
Ο Υφυπουργός Πολιτισμού κ. Φλωρίδης έχει το λόγο. 
Κύριε Φλωρίδη, θα θέλαμε να μας αναπτύξετε την ανάγκη να συζητηθεί σ' αυτό το νομοσχέδιο η τροπολογία, χωρίς να επεκταθούμε και σε θέματα του ποδοσφαίρου, που δεν τα πολυξέρουμε εδώ. 
ΝΙΚΟΛΑΟΣ ΚΑΤΣΑΡΟΣ: Να μας πει γιατί είναι συναφής με το νομοσχέδιο. 
ΠΡΟΕΔΡΟΣ (Απόστολος Κακλαμάνης): Για την ανάγκη κυρίως, διότι το ότι 
δεν είναι πολύ συναφής... 
Ορίστε, κύριε Φλωρίδη, έχετε το λόγο. 
Παρακαλώ να μας πείτε το λόγο του επείγοντος. Επί της ουσίας θα μας 
πείτε αργότερα. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Βεβαίως, κύριε Πρόεδρε. Αγαπητοί συνάδελφοι, υπάρχουν τρία ζητήματα με τη διάταξη αυτή. Το 
πρώτο είναι η δυνατότητα που πρέπει να δώσουμε στο Ελεγκτικό Συμβούλιο, το οποίο ασχολείται με τον έλεγχο όλων των αθλητικών σωματείων... 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε πάρα 
πολύ, αλλά όταν λέμε κάτι από δω, προσέξτε περισσότερο! 
Αυτό που ενδιαφέρει σ' αυτό το στάδιο  δεν είναι η ουσία των 
διατάξεων αυτών. Αυτά θα τα πείτε στη συνέχεια. Εγώ θέλω να γνωρίζει το Τμήμα το λόγο για τον οποίον επείγεσθε. Είπατε ότι φεύγετε, ότι αρχίζει το πρωτάθλημα και όλα αυτά, λοιπόν, καθιστούν αναγκαίο να συζητήσουμε τώρα την τροπολογία και δεν μπορούμε να τη συζητήσουμε μετά από ένα μήνα. 
Εξηγήστε, λοιπόν, εσείς: γιατί πρέπει να συζητήσουμε τώρα την 
τροπολογία; Αυτό ενδιαφέρει το Τμήμα. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Μάλιστα, κύριε Πρόεδρε. 
Οι βασικές διατάξεις ρυθμίζουν τη λειτουργία των Ελεγκτικών Συμβουλίων, που πρέπει να κάνουν απρόσκοπτα τη δουλειά τους πριν από την έναρξη του πρωταθλήματος, για τους λόγους που προβλέπει η σχετική νομοθεσία, έτσι ώστε να μπορεί να ξεκινήσει το πρωτάθλημα. 
Η άλλη ρύθμιση αφορά την ποινική κατάσταση όλων των ανθρώπων που 
ασχολούνται με τον αθλητισμό και το ποδόσφαιρο και η οποία ποινική κατάσταση πρέπει να ληφθεί υπόψη, έτσι ώστε το πεδίο να καθαριστεί άμεσα, γιατί στον ευαίσθητο χώρο του αθλητισμού δεν είναι δυνατόν, κατά την άποψή μας -γι' αυτό και έρχεται η σχετική διάταξη- να δρουν πρόσωπα τα οποία βαρύνονται με κακουργηματικές πράξεις. 
Υπ' αυτήν την έννοια, λοιπόν, και εκ του γεγονότος ότι εγώ την Κυριακή φεύγω για το Σίδνεϊ, προκειμένου να παραμείνω καθ' όλη τη διάρκεια των Ολυμπιακών Αγώνων, υπάρχει ανάγκη να συζητηθούν αυτές οι διατάξεις, προκειμένου να ρυθμιστούν αυτά τα κατεπείγοντα ζητήματα, έτσι ώστε να μπορέσουν και τα ελεγκτικά όργανα να προχωρήσουν σωστά τη δουλειά τους  αλλά και η διοργάνωση να γίνει με το σωστό τρόπο. 
Ευχαριστώ, κύριε Πρόεδρε. 
ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, το λόγο, παρακαλώ. 
ΠΡΟΕΔΡΟΣ (Απόστολος Κακλαμάνης): Θα μιλήσετε επί της τροπολογίας; 
ΝΙΚΟΛΑΟΣ ΝΙΚΟΛΟΠΟΥΛΟΣ: 'Οχι, επί του επείγοντος. 
ΠΡΟΕΔΡΟΣ (Απόστολος Κακλαμάνης): 'Οχι, επ' αυτού θα μας μιλήσει ο 
Κοινοβουλευτικός σας Εκπρόσωπος. Γι' αυτό τον έχετε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το λόγο, παρακαλώ. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Κεφαλογιάννη, έχετε το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, έρχεται μία τροπολογία σε άσχετο νομοσχέδιο. Το θέμα αυτό στο οποίο τοποθετήθηκε ο κύριος Υπουργός 
είναι θέμα που απασχολεί την αθλητική οικογένεια καθ' όλην τη διάρκεια της δεκαετίας του 1990. 
Επί της ουσίας της τροπολογίας έχουμε την ευκαιρία να τοποθετηθούμε 
και αναφέρουμε σειρά ερωτήσεων, παρεμβάσεων της Αντιπολίτευσης  αλλά 
και νομοθετημάτων της Κυβέρνησης, που είναι ακριβώς προς την αντίθετη κατεύθυνση από αυτή που σήμερα ο παριστάμενος Υπουργός αναφέρει. 
Δεν υπάρχει θέμα επείγοντος, υπάρχει μιά προσωπική βεντέτα του παριστάμενου Υπουργού με τον πρόεδρο της ΕΠΑΕ και γι'αυτό και αυτή η τροπολογία. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα ήθελα το λόγο. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Κατσαρέ, έχετε το λόγο. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, για πρώτη φορά άκουσα ότι το 
"κατεπείγον" καθιστά μία τροπολογία ή ένα νομοσχέδιο συναφές με το συζητούμενο. Τα κατεπείγοντα νομοσχέδια, κύριε Πρόεδρε και κύριε Υπουργέ, αντιμετωπίζονται με διαδικασία την οποία καθορίζει ο Κανονισμός της Βουλής. 
Θα μπορούσε κάλλιστα ο κύριος Υπουργός να το φέρει και ως νομοσχέδιο ακόμα αυτήν την εβδομάδα και μέσα σε λίγες ώρες και να επιτύχει εκείνο το οποίο θέλει. Δεν καταλαβαίνω αυτήν τη λογική: Τι θα πει ότι, επειδή είναι κατεπείγον, το καθιστούμε και συναφές. 
Το πρωτάθλημα όλα τα περασμένα χρόνια έγινε κάτω από αυτό το νομικό 
καθεστώς που υπάρχει. Γιατί τώρα υπάρχει εμπόδιο να αρχίσει το πρωτάθλημα, αν δεν ψηφιστεί η εκπαραθύρωση ενός συγκεκριμένου προσώπου; Μου κάνει κατάπληξη η δήλωση του κυρίου Υπουργού ότι με νόμο θα "ξηλώσει" κάποιον.  Φθάσαμε, δηλαδή, στο σημείο αυτό; Αυτό σχεδόν είπατε, κύριε Υπουργέ, μόνο που το είπατε λίγο κομψότερα. Αλλά αυτή είναι η πραγματικότητα. Εδώ, όμως, δεν ενδιαφέρει η ουσία. 
Νομίζω ότι το "κατεπείγον", το οποίο επικαλείται ο κύριος Υπουργός, δεν ισχύει, γιατί είναι μία τελείως άσχετη με το νομοσχέδιο τροπολογία.  Κι όμως την καθιστά συναφή. 
Είναι νομίζω δικαίωμα του Προεδρείου να συστήσει στον κύριο Υπουργό να μην την αποδεχθεί ως συναφή και να του ζητήσει να την αποσύρει και να τη φέρει σε κάποιο σχετικό νομοσχέδιο. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, όπως γνωρίζετε, 
στο θέμα το διαδικαστικό και το τυπικό δεν παίρνουν όλοι το λόγο.  Εκφράζονται όλα τα κόμματα. Εγώ αντιλαμβάνομαι ότι υπάρχουν απόψεις και σύμφωνες και αντίθετες για τη συζήτηση της τροπολογίας. 
Αυτό το οποίο εγώ θέτω στο Τμήμα είναι το εξής: Εάν κατ'οικονομία θα συζητήσουμε την τροπολογία, όπως κάνουμε και άλλες φορές, όταν έρχεται κάποιος Υπουργός με μία πρόταση, η οποία δικαιολογείται σε ό,τι αφορά στο χρόνο στον οποίον έρχεται -άσχετο με το αν θα συμφωνήσουμε ή όχι σε ό,τι αφορά στην ουσία. Μπορεί να μη  συμφωνήσει το Τμήμα. Θα τη συζητήσουμε ή θα πούμε ότι εμείς κλείνουμε τα μάτια στο λόγο για τον οποίον ο Υπουργός εισηγείται κάτι και αδιαφορούμε από εκεί και πέρα; 
Το ότι δεν ήλθε η διάταξη αυτή νωρίτερα, πιο έγκαιρα, το ότι δεν ήταν πιο ουσιαστική, όπως αντιλαμβάνομαι ότι πρόκειται να πει ο κ. Κεφαλογιάννης, όλα αυτά είναι άλλο θέμα. 
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, θα ήθελα να πω κάτι. 
ΠΡΟΕΔΡΟΣ (Απόστολος Κακλαμάνης): Ως εκπρόσωπος του κόμματός σας 
μπορείτε να πάρετε το λόγο. 
ΑΝΤΩΝΗΣ ΣΚΥΛΛΑΚΟΣ: Εμάς μας δημιουργήθηκε η εντύπωση ότι υπάρχει ευρύτερη συναίνεση να συζητηθεί κατά παρέκκλιση η τροπολογία σήμερα και γι'αυτό είχαμε συμφωνήσει. Εφόσον υπάρχει γενική αποδοχή, να συζητηθεί 
σήμερα, παρ'όλο που είναι άσχετη κατ'αρχήν η τροπολογία με το νομοσχέδιο.        Γι'αυτό κατ'αρχήν είπαμε "ναι". 
Τώρα βλέπω ότι δεν υπάρχει ευρύτερη συναίνεση. 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, τα κόμματα έχουν 
ήδη ερωτηθεί. 'Αλλοι συνάδελφοι  έχουν άλλες απόψεις. 
ΑΝΤΩΝΗΣ ΣΚΥΛΛΑΚΟΣ: Είναι γνωστό, κύριε Πρόεδρε, ότι έγιναν κάποιες συζητήσεις. Μας δημιουργήθηκε, όμως, εμάς η εικόνα ότι υπάρχει ευρύτερη συναίνεση. Τώρα βλέπω ότι δεν υπάρχει. 
Καταλαβαίνω το λόγο του επείγοντος. Και εμείς ανησυχούμε για την όλη κατάσταση στον αθλητισμό γενικότερα. Θα μπορούσαμε να κάνουμε μεγάλη 
συζήτηση. Ανεξάρτητα από το τι γνώμη έχει το κάθε κόμμα για το περιεχόμενο, υπάρχει λύση για την τροπολογία. Θα μπορούσε να έλθει και σαν ξεχωριστό νομοσχέδιο, αφού έχει τέσσερα-πέντε άρθρα. Μπορείτε να ακολουθήσετε τις διαδικασίες και το σωστό δρόμο. 
Αν υπήρχε ευρύτερη συναίνεση, εμείς θα λέγαμε "ναι". 
ΠΡΟΕΔΡΟΣ (Απόστολος Κακλαμάνης): Τα κόμματα δεν έχουν δηλώσει το 
αντίθετο από αυτό που είπα πριν κατατεθεί η τροπολογία αυτή. 
NIKOΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, μην εξαιρέσετε εμένα. 
ΠΡΟΕΔΡΟΣ (Απόστολος Κακλαμάνης): Κοιτάξτε, δεν θα πρέπει να λάβουμε το λόγο όλοι, γιατί πρέπει να υπάρχει μία οικονομία στη συζήτηση. 
Η κ. Αικατερινάρη εκ μέρους του Συνασπισμού της Αριστεράς και της 
Προόδου έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Δεν συμφωνούμε ούτε εμείς με το να συζητηθεί αυτή η τροπολογία σήμερα. Είναι εντελώς διαφορετική από το νομοσχέδιο το οποίο συζητάμε. 'Ηδη το έχουμε διατυπώσει αυτό. Νομίζω, 
κύριε Πρόεδρε, ότι ο Συνασπισμός διατύπωσε αυτήν του την άποψη: Δεν μπορούμε να συζητήσουμε αυτήν την τροπολογία. Η τροπολογία, όπως  είπα, είναι διαφορετική εντελώς από το νομοσχέδιο που συζητάμε σήμερα και εισάγει αρκετά άρθρα, τα οποία θα μπορούσαν να αποτελούν ένα ξεχωριστό νομοσχέδιο μαζί με κάποιες άλλες ενδεχομένως διατάξεις στην κατεύθυνση που χρειάζεται για να εξυγιάνουμε ορισμένα πράγματα στον αθλητισμό, να διορθώσουμε κάποια άλλα. Δεν συμφωνούμε όμως με το να συζητηθεί σήμερα αυτή η τροπολογία. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, θα ήθελα το λόγο. 
ΠΡΟΕΔΡΟΣ (Απόστολος Κακλαμάνης): Κύριε Βαρβιτσιώτη, τοποθετήθηκαν οι Κοινοβουλευτικοί Εκπρόσωποι των κομμάτων. 
ΙΩΑΝΝΗΣ ΒΑΡΒΙΤΣΙΩΤΗΣ: Δεν έχω το δικαίωμα; 
ΠΡΟΕΔΡΟΣ (Απόστολος Κακλαμάνης): 'Οπως γνωρίζετε, στο θέμα το διαδικαστικό συνήθως έτσι γίνεται. Μετά τοποθετούμεθα στην ουσία και παίρνουμε τις αποφάσεις που είναι να πάρουμε. 
ΙΩΑΝΝΗΣ ΒΑΡΒΙΤΣΙΩΤΗΣ: Μπορείτε να μου σημειώσετε -γιατί ίσως το λησμονώ- ποιο είναι το άρθρο του Κανονισμού που το λέει αυτό, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, αυτά τα γνωρίζετε τώρα, αφού εσείς είστε παλαιός και εμπειρότερος. Εδώ συζητούμε εάν η τροπολογία αυτή, για την οποία επικαλείται το επείγον ο κύριος Υπουργός, για ορισμένους λόγους θα συζητηθεί με το νομοσχέδιο αυτό. Επί της ουσίας βεβαίως θα τοποθετηθεί ο καθένας και θα πάρει θέση. 
ΙΩΑΝΝΗΣ ΒΑΡΒΙΤΣΙΩΤΗΣ: Πέραν αυτού, κύριε Πρόεδρε, εγώ επί του θέματος έχω να προβάλω και έναν άλλον ισχυρισμό. 
ΠΡΟΕΔΡΟΣ (Απόστολος Κακλαμάνης): Κοιτάξτε, τώρα σηκώνεστε και 
παίρνετε το λόγο χωρίς να σας τον έχω δώσει. 
ΙΩΑΝΝΗΣ ΒΑΡΒΙΤΣΙΩΤΗΣ: Σηκώθηκα από σεβασμό προς τον Πρόεδρο. 
ΠΡΟΕΔΡΟΣ (Απόστολος Κακλαμάνης): Ναι, αλλά ήδη μιλάτε. Κοιτάξτε, 
κύριε Βαρβιτσιώτη, εάν θέλετε καθίστε, για να τηρήσουμε και τον Κανονισμό μας. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, εγώ θέλω να ισχυριστώ ότι... 
ΠΡΟΕΔΡΟΣ (Απόστολος Κακλαμάνης): Μα, είναι σωστό αυτό που κάνετε; 
ΙΩΑΝΝΗΣ ΒΑΡΒΙΤΣΙΩΤΗΣ: Δεν μου υποδείξατε όμως -διότι φαίνεται ότι έχω 
μία κάποια άγνοια του Κανονισμού- ποια διάταξη μου απαγορεύει να λάβω το λόγο. 
ΠΡΟΕΔΡΟΣ (Απόστολος Κακλαμάνης): Κύριε Βαρβιτσιώτη, όπως ξέρετε, η αναφορά προς τον Κανονισμό γίνεται με ορισμένο τρόπο. Αυτήν τη στιγμή εγώ αντιλαμβάνομαι, όπως είπα και στην αρχή, ότι θα υπάρχουν συνάδελφοι, οι οποίοι έχουν τη μία ή την άλλη άποψη. Οι απόψεις αυτές επί της ουσίας θα εκτεθούν στη συζήτηση της τροπολογίας. 
ΙΩΑΝΝΗΣ ΒΑΡΒΙΤΣΙΩΤΗΣ: Mε συγχωρείτε, κύριε Πρόεδρε. Δεν είναι επί της ουσίας, είναι επί του διαδικαστικού, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Επί του διαδικαστικού θα ερωτηθεί το Τμήμα. 
ΙΩΑΝΝΗΣ ΒΑΡΒΙΤΣΙΩΤΗΣ: Μα, δεν είναι μόνο το αν είναι σχετική ή άσχετη η τροπολογία. Δεν είναι μόνο αυτό το θέμα. 
ΠΡΟΕΔΡΟΣ (Απόστολος Κακλαμάνης): Νομίζω ότι τηρούνται κάποιες διαδικασίες εδώ πέρα και έχουμε κάποιους κανόνες. Πρέπει να τους σεβόμαστε. 
Ορίστε, κύριε Κουβέλη, έχετε το λόγο. 
ΦΩΤΗΣ ΚΟΥΒΕΛΗΣ: Κύριε Πρόεδρε, δεν μας αφορά τόσο η ουσία της τροπολογίας, η οποία προωθείται από τον κύριο Υπουργό. Είναι ζήτημα, όμως, τεράστιο το ότι έρχεται μια τροπολογία, που ουσιαστικά συνιστά σχέδιο νόμου, να προστεθεί σε ένα νομοσχέδιο με περιεχόμενο τελείως άσχετο με αυτό της τροπολογίας. 
Επομένως  δεν είναι μόνο θέμα των κομμάτων της Βουλής. Είναι και θέμα -επιτρέψτε μου να σας πω- και του Προεδρείου.  Πιστεύετε, κύριε Πρόεδρε, με την ευαισθησία που σας διακρίνει, ότι είναι δυνατόν αυτή η τροπολογία, η οποία επαναλαμβάνω ότι έχει περιεχόμενο ουσιαστικά ενός αυτοτελούς νομοσχεδίου, να προστεθεί στο υπό συζήτηση νομοσχέδιο, που είναι τελείως ξένο; 
Το δεύτερο: 'Εχω την άποψη ότι επειδή η τροπολογία ούτως ή άλλως αναφέρεται και σε ζητήματα που έχουν σχέση με ανθρώπινα δικαιώματα, δεν είναι δυνατόν να συζητηθεί στο Τμήμα. Αυτή είναι η προσωπική μου άποψη και αν θέλετε μπορώ να επιχειρηματολογήσω. 'Οταν αναφέρεται σε εξαιρέσεις 
που έχουν να κάνουν με καταδίκες, οριστικές, τελεσίδικες... 
ΠΡΟΕΔΡΟΣ (Απόστολος Κακλαμάνης): Κύριε Κουβέλη, αυτό έχει να κάνει με το περιεχόμενο της διατάξεως. 
ΦΩΤΗΣ ΚΟΥΒΕΛΗΣ: Το θέτω όμως. 
ΠΡΟΕΔΡΟΣ (Απόστολος Κακλαμάνης): Αυτό το οποίο έθεσα είναι αν  μετά την τοποθέτηση του Υπουργού  θα συμφωνήσουν τα κόμματα -διότι όντως δεν είναι σχετική η τροπολογία- όπως έχει συμβεί και άλλοτε, όταν δηλαδή ο λόγος τον οποίον επικαλείται ο Υπουργός έχει επείγοντα χαρακτήρα και δεν μπορεί να κάνει διαφορετικά, γιατί ο Υπουργός μας λέει ότι αυτό είναι ένα θέμα που πρέπει να αντιμετωπιστεί μέχρι την προσεχή ή μεταπροσεχή 
εβδομάδα  που αρχίζει το πρωτάθλημα. Αν συμφωνούν τα κόμματα, έχει καλώς.  Αν δεν συμφωνούν, δεν θα επιβάλω εγώ στα κόμματα... 
ΙΩΑΝΝΗΣ ΒΑΡΒΙΤΣΙΩΤΗΣ: Δεν συμφωνούν. 
ΔΗΜΗΤΡΙΟΣ ΣΙΟΥΦΑΣ: Δεν  συμφωνούν. 
ΦΩΤΗΣ ΚΟΥΒΕΛΗΣ: Κύριε Πρόεδρε, ολοκληρώνω. 
Εγώ εκθέτω δύο λόγους, για τους οποίους δεν συμφωνούμε να συζητηθεί. Βεβαίως προηγείται ο πρώτος λόγος, δηλαδή του ασχέτου της τροπολογίας προς το περιεχόμενο του νομοσχεδίου, αλλά σωρεύω και την επιφύλαξή μου... 
ΠΡΟΕΔΡΟΣ (Απόστολος Κακλαμάνης): Αν είναι έτσι  -και το ξέρετε άριστα 
εσείς, γι'αυτό και στον κ. Βαρβιτσιώτη το υπενθύμισα πριν-  στον καθέναν που ζητάει να μιλήσει, όπως ο κ. Νικολόπουλος, να του πω να συζητήσουμε επί της ουσίας. 
Το θέμα είναι  αν συμφωνούν τα κόμματα να γίνει η συζήτηση της 
τροπολογίας αυτής σ'αυτό το νομοσχέδιο. 
ΙΩΑΝΝΗΣ ΒΑΡΒΙΤΣΙΩΤΗΣ: Δεν συμφωνούν. 
ΔΗΜΗΤΡΙΟΣ ΣΙΟΥΦΑΣ: Δεν  συμφωνούν. 
ΠΡΟΕΔΡΟΣ (Απόστολος Κακλαμάνης): Κατά συνέπεια  βλέπω ότι δεν 
συμφωνούν τα κόμματα, δεν συμφωνεί το Τμήμα, επομένως δεν θα συζητηθεί η τροπολογία. Ο κύριος Υπουργός μπορεί να καταθέσει την τροπολογία αυτή ως αυτοτελές νομοσχέδιο και να έρθει στη Βουλή να συζητηθεί. 
Κύριοι συνάδελφοι, δεν υπάρχει άλλο θέμα προς συζήτηση. 
Τίθεται σε ψηφοφορία το ακροτελεύτιο άρθρο 21. 
Ερωτάται το Τμήμα: Γίνεται δεκτό το ακροτελεύτιο άρθρο 21; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΟΣ (Απόστολος Κακλαμάνης): Το ακροτελεύτιο άρθρο 21 έγινε δεκτό ομοφώνως. 
Συνεπώς  το νομοσχέδιο του Υπουργείου Εθνικής Οικονομίας και 
Οικονομικών: "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ", έγινε δεκτό επί της αρχής και επί των άρθρων, κατά πλειοψηφία, και η ψήφισή του στο σύνολο αναβάλλεται για άλλη συνεδρίαση. 
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ  ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 11.00' λύεται η συνεδρίαση για 
την ερχόμενη Τρίτη 12 Σεπτεμβρίου 2000 και ώρα 18.30' με αντικείμενο εργασιών του Τμήματος: νομοθετική εργασία, σύμφωνα με την ημερήσια διάταξη που θα διανεμηθεί. 
Ο ΠΡΟΕΔΡΟΣ                          ΟΙ ΓΡΑΜΜΑΤΕΙΣ 
  
  


 

