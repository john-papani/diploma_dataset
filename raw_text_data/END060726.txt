ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΟΖ΄
Τετάρτη 26 Ιουλίου 2006 

ΘΕΜΑΤΑ

Α.ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2.Απαντήσεις Υπουργών σε ερωτήσεις Βουλευτών, σελ.
3.Ανακοίνωση του δελτίου αναφορών και ερωτήσεων της Πέμπτης 27 Ιουλίου 2006 σελ.

Γ.ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις». σελ,

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ. σελ.
ΒΡΕΤΤΟΣ Κ. σελ.
ΓΕΙΤΟΝΑΣ Κ. σελ.
ΓΕΩΡΓΑΚΟΠΟΥΛΟΣ Δ. σελ.
ΓΙΑΚΟΥΜΑΤΟΣ Γ. σελ.
ΓΙΑΝΝΑΚΗΣ Μ. σελ.
ΔΟΥΚΑΣ Π. σελ.
ΔΡΑΓΑΣΑΚΗΣ Ι. σελ.
ΕΥΘΥΜΙΟΥ Π. σελ.
ΚΑΛΛΙΩΡΑΣ Η. σελ.
ΚΑΣΤΑΝΙΔΗΣ Χ. σελ.
ΚΟΥΛΟΥΡΗΣ Κ. σελ.
ΜΑΚΡΥΠΙΔΗΣ Α. σελ.
ΠΑΠΑΝΔΡΕΟΥ Β. σελ.
ΣΓΟΥΡΙΔΗΣ Π. σελ.
ΤΑΣΟΥΛΑΣ Κ. σελ.
ΤΣΑΚΛΙΔΗΣ Ι. σελ.
ΤΣΙΟΓΚΑΣ Δ. σελ.
ΧΡΙΣΤΟΔΟΥΛΑΚΗΣ Ν. σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΟΖ΄
      Τετάρτη 26 Ιουλίου 2006
      Αθήνα, σήμερα στις 26 Ιουλίου 2006, ημέρα Τετάρτη και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25 Ιουλίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Τρίτης 25 Ιουλίου 2006 της ΡΟΣΤ΄ συνεδριάσεως του, σε ό,τι αφορά την ψήφιση στο σύνολο του σχεδίου νόμου: 
      1. «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου»
      2. Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις» και
      3. Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και άλλες διατάξεις».
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιχάλη Γιαννάκη, Βουλευτή Βοιωτίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Σύλλογος Εργατοτεχνιτών και Υπαλλήλων Δήμου Σπάτων ζητεί την αύξηση των θέσεων του Κ.Ε.Π. Σπάτων.
      2) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Συνδικαλιστική Κίνηση Αστυνομικών Νομού Ξάνθης, η Ένωση Υπαλλήλων Πυροσβεστικού Σώματος Νομών Δράμας - Καβάλας -  Ξάνθης και η Ένωση Προσωπικού Λιμενικού Σώματος Θράκης ζητούν την πρόσληψη και την ανακατανομή προσωπικού στην ΕΛ.ΑΣ. – το Πυροσβεστικό και το Λιμενικό Σώμα κ.λπ..
      3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Έπαρχος Μήλου ζητεί τη δρομολόγηση πλοίου για τη μεταφορά φορτηγών Δ.Χ..
      4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη βελτίωση των υποδομών και υπηρεσιών για τη διά θαλάσσης μετακίνηση των ατόμων με αναπηρία.
      5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Υδρούσας ζητεί τη νομοθετική ρύθμιση ιδιοκτησιακών ζητημάτων.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση πλοίου για τη μεταφορά φορτηγών από Πειραιά προς τα νησιά των Κυκλάδων.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Νάξου ζητεί τη λειτουργία Σχολείου Δεύτερης Ευκαιρίας στο Δήμο του.
      8) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά με την οποία η Ένωση Αστυνομικών Υπαλλήλων Νομού Ροδόπης και οι Πανελλήνιες Ομοσπονδίες Αστυνομικών – Πυροσβεστών – Λιμενικών ζητούν την πρόσληψη και την ανακατανομή προσωπικού στα Σώματα Ασφαλείας, την αναγνώριση της επικινδυνότητας της εργασίας τους κ.λπ.
      9) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμαρχος Βουκολίων Χανίων ζητεί τη λήψη μέτρων για την καταπολέμηση του δάκου της ελιάς στην περιοχή του.
      10) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η κ. Αμβέρσα Αντωνίου ζητεί την ασφάλισή της στο Δημόσιο για υγειονομική περίθαλψη.
      11) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν δημοσίευμα εφημερίδας το οποίο αναφέρεται στην παράνομη λειτουργία λατομείων και την ανεξέλεγκτη ρίψη απορριμμάτων στο Μαρκόπουλο.
      12) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Πρόεδρος της Κοινότητας Βοβούσας Νομού Ιωαννίνων  ζητεί οικονομική επιχορήγηση για την αποκατάσταση ζημιών από κατολισθήσεις.
      13) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την αναπροσαρμογή των συντάξεων των μελών του.
      14) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία τελειόφοιτοι Μηχανικοί Παραγωγής και Διοίκησης ζητούν την απόκτηση των δικαιωμάτων του επαγγέλματος Μηχανολόγου Μηχανικού.
      15) Ο Βουλευτής Καβάλας κ. ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία ο Αγροτικός Συνεταιρισμός Παλαιοχωρίου Καβάλας ζητεί την αποζημίωση των πληγέντων από ακραία καιρικά φαινόμενα παραγωγών καπνού και ντομάτας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10140/26-04-06 ερώτηση τoυ Βουλευτή κ. Μιχάλη Καρχιμάκη δόθηκε με το υπ’ αριθμ. 18023/19-05-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε, σ' ότι μας αφορά, τα εξής:
      1. Με την υπ' αριθμ. 24935/30-6-2005 (Φ.Ε.Κ. 989/τ.Β' /14-7-2005) κοινή απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων που εκδόθηκε κατ' εφαρμογή του άρθρου 3 παρ. 2α του επενδυτικού νόμου 3299/2004, καθορίστηκαν τα επενδυτικά σχέδια μικρομεσαίων επιχειρήσεων που αφορούν την παραγωγή και μεταποίηση των γεωργικών προϊόντων και υπάγονται στις διατάξεις του νόμου.
      Στην απόφαση αυτή λόγω περιορισμών της Κοινοτικής Νομοθεσίας και ειδικότερα βάσει συγκεκριμένων διατάξεων του Κανονισμού για τις μικρομεσαίες επιχειρήσεις, δεν είχε συμπεριληφθεί η δημιουργία νέων μονάδων στον πρωτογενή τομέα ( ίδρυση θερμοκηπίων, κτηνοτροφικές μονάδες κλπ).
      2. Το Υπουργείο Οικονομίας και Οικονομικών λαμβάνει κάθε δυνατό μέτρο που θα συμβάλλει στη βελτίωση τομέων της οικονομίας και ιδιαίτερα του πρωτογενή. Στο πλαίσιο αυτό έχει ολοκληρώσει την επεξεργασία, σε συνεργασία με το Υπουργείο Αγροτικής Ανάπτυξης και Τροφίμων, νέας σχετικής κανονιστικής απόφασης.
      Το σχέδιο της απόφασης αυτής, στην οποία περιλαμβάνονται μεταξύ άλλων και τα επενδυτικά σχέδια νέων θερμοκηπιακών μονάδων, έχει αποσταλεί στις αρμόδιες υπηρεσίες της Ευρωπαϊκής Επιτροπής προκειμένου να τύχει της έγκρισή της έτσι ώστε αμέσως μετά να καταστεί δυνατή η έκδοση της απόφασης και να ενσωματωθεί στο πλαίσιο του Ν. 3299/2004. Επί της διαδικασίας αναμένονται οι παρατηρήσεις  της αρμόδιας Γενικής Διεύθυνσης Γεωργίας της Ευρωπαϊκής Επιτροπής.
      Ο Υφυπουργός
      ΧΡΗΣΤΟΣ ΦΩΛΙΑΣ»
      2. Στην με αριθμό 10298/3-5-06 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 2249/26/15/2006  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας μας και της Περιφέρειας Ανατολικής Μακεδονίας-Θράκης καθώς και της «ΕΓΝΑΤΙΑ ΟΔΟΣ Α.Ε.», που κατασκευάζει το οδικό έργο Μάνδρα-Ψαθάδες, σας γνωρίζουμε τα εξής
      1. Το χρονοδιάγραμμα κατασκευής του τμήματος Μάνδρα - Ψαθάδες του τμήματος του οδικού Άξονα Αρδάνιο-Ορμένιο, κάθετου της Εγνατίας οδού που κατασκευάζεται από την «Εγνατία Οδός Α.Ε.» έχει καθυστερήσει από τις δυσμενείς καιρικές συνθήκες και τις πλημμύρες του 2005 και του 2006, οι οποίες ήσαν οι μεγαλύτερες των τελευταίων 40 χρόνων. Ειδικότερα η περιοχή του έργου έχει κατακλυσθεί από τις εφετινές πλημμύρες και για το λόγο αυτό οι εργασίες κατασκευής του θα συνεχιστούν μόλις αποτραβηχτούν τα νερά του ποταμού, οπότε θα είναι δυνατή και ασφαλής η πρόσβαση των μηχανημάτων και του εργατικού δυναμικού του έργου καθώς και η επίτευξη ποιοτικά καλής εκτέλεσης του έργου.
      2. Η περιοχή των Λαβάρων δεν προστατεύεται πλημμυρικά από το επίχωμα του Κάθετου Άξονα της Εγνατία και της Σιδηροδρομικής Γραμμής, όπως ανακριβώς αναφέρεται στην Ερώτηση αλλά από το παρέβριο υπερβλητό ανάχωμα, που βρίσκεται κατά μήκος της όχθης του ποταμού, το οποίο δεν ήταν δυνατό να συγκρατήσει τις ποσότητες του νερού που διοχετεύθηκαν τα δύο τελευταία χρόν-ία, με αποτέλεσμα το «σπάσιμο» του σε πολλά κρίσιμα σημεία στις περιοχές των Λαβάρων, Κισσαρίου και Αμορίου.
      3. Σας κοινοποιούμε σχετικό έγγραφο της Περιφέρειας Ανατολικής Μακεδονίας -Θράκης (αρ. πρ. 1755/11.5.06), για την πληρέστερη ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 10291/03-05-06 ερώτηση τoυ Βουλευτή κ. Ανδρέα Μακρυπίδη δόθηκε με το υπ’ αριθμ. Φ. 90022/11980/770/17-05-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 10291/03-05-06 ερώτηση που κατατέθηκε στη Βουλή των Ελλήνων από το Βουλευτή κ. Α. Μακρυπίδη, σχετικά με την αναβάθμιση του Παραρτήματος ΙΚΑ-ΕΤΑΜ Βόνιτσας σε Τοπικό Υποκατάστημα με παράλληλη επέκταση των ασφαλιστικών του ορίων, σας γνωρίζουμε τα εξής:
      Προκειμένου, η Διοίκηση του Ιδρύματος να προβεί στην αναβάθμιση κάποιας διοικητικής μονάδας του ΙΚΑ-ΕΤΑΜ, απαιτείται τροποποίηση του ισχύοντος Οργανισμού του.
      Στη Διοίκηση του Ιδρύματος, έχουν συσταθεί ομάδες εργασίας, για την τροποποίηση του οργανισμού του ΙΚΑ-ΕΤΑΜ, προκειμένου να επανεξεταστεί η λειτουργία όλων των μονάδων του Ιδρύματος σε σχέση με τα πληθυσμιακά στοιχεία ανά γεωγραφική περιοχή, το φόρτο των μονάδων, το χρόνο εξυπηρέτησης των ασφαλισμένων και εργοδοτών καθώς και τα αιτήματα φορέων για σύσταση - αναβάθμιση μονάδων του.
      Στα πλαίσια αυτά θα επανεξετασθεί και η αναβάθμιση του Παραρτήματος ΙΚΑ-ΕΤΑΜ Βόνιτσας σε Τοπικό Υποκατάστημα.
      Ο Υπουργός
      Σ. ΤΣΙΤΟΥΡΙΔΗΣ»
      4. Στην με αριθμό 9045/22-03-06 ερώτηση του Βουλευτή κ. Μιχαήλ Παντούλα δόθηκε με το υπ’ αριθμ. 2085/19-05-06  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής
      1. Με απόφαση Υπουργού ΠΕΧΩΔΕ καθορίστηκε το ειδικό τέλος κυκλοφορίας (διοδίων) στους Σταθμούς Διοδίων στα τμήματα των Εθνικών Οδών της χώρας, αρμοδιότητας ΤΕΟ ΑΕ όπου περιλαμβάνονται και τα τμήματα της Εθνικής Οδού Αθηνών - Κορίνθου και Κορίνθου - Πατρών.
      Η ως άνω απόφαση δεν έχει τροποποιηθεί από την ημερομηνία έναρξης της ισχύος της (10.4.05) μέχρι σήμερα.
      2. Τα υπό κατασκευή τμήματα των παρακάμψεων Άρτας και Αγρινίου προβλέπεται να περαιωθούν το τέλος του 2007 και το πρώτο τρίμηνο του 2009 αντίστοιχα.
      3. Τα υπόλοιπα τμήματα της Ιόνιας οδού αποτελούν το αντικείμενο του έργου με σύμβαση παραχώρησης που βρίσκεται στη διαδικασία δημοπρασίας και ήδη στις 8.5.06 ανοίχθηκαν οι οικονομικές προσφορές και προσωρινός μειοδότης αναδείχθηκε ο Όμιλος Εταιρειών «HeIIenic Autopistas». Εκτιμούμε ότι η .σύμβαση θα υπογραφεί εντός του τρέχοντος έτους, με τηv επιφύλαξη της έγκαιρης εκδίκασης από τα ελληνικά δικαστήρια και την ΕΕ. ενδεχόμενων προσφυγών. Η διάρκεια κατασκευής του έργου είναι 5,5 χρόνια οπότε και θα αρχίσει η λειτουργία των διοδίων. Τα μόνα διόδια που προβλέπονται κατά τη διάρκεια κατασκευής της Ιόνιας οδού είναι τα υπάρχοντα στον άξονα Αθήνα-Μαλιακός (και τα αφορόντα στο τμήμα Σχηματάρι-Χαλκίδα μετά την περαίωση του αντίστοιχου αυτοκινητόδρομου (του τμήματος αυτού).
      Ο Υφυπουργός
      Θ. ΞΑΝΘΟΠΟΥΛΟΣ»
      5. Στην με αριθμό 11727//13-6-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 116/5-7-06 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Σε σχέση με την κατατεθείσα ερώτηση, σας γνωρίζουμε τα ακόλουθα:
      Το υπουργείο που είναι αρμόδιο για την έκδοση της Κ.Υ,Α. 17829/26.04.2006 (δηλ. το επισπεύδον υπουργείο) είναι το Οικονομίας & Οικονομικών.
      Επομένως η τελική (έστω και μετά από διαβούλευση μεταξύ των τριών συναρμοδίων για την Κ.Υ,Α. υπουργείων) απόφαση για την επιλογή των περιοχών που χαρακτηρίζονται τουριστικά υπεραναπτυγμένες και εξαιρούνται από τις ενισχύσεις του αναπτυξιακού νόμου 3299/2004 βαρύνει αποκλειστικά το συνερωτώμενο υπουργείο Οικονομίας & Οικονομικών.
      Πάντως, πάγια γραμμή της τουριστικής πολιτικής είναι, η ενίσχυση τουριστικών επενδύσεων, που προσανατολίζονται σε υψηλού επιπέδου και ποιοτικό τουρισμό. Συνεπώς, η ενίσχυση ξενοδοχείων υψηλών κατηγοριών 5 αστέρων είναι ενταγμένη στο γενικό πνεύμα και κατεύθυνση του αναπτυξιακού νόμου.
      Σημειώνεται, εξάλλου, ότι πέραν των επενδύσεων για ξενοδοχέια 5 αστέρων, που σύμφωνα με την 17829/2006 Κ.Υ,Α. ενισχύονται στην Κρήτη, στα κίνητρα του αναπτυξιακού νόμου, υπάγονται και όλες οι επενδύσεις για εγκαταστάσεις ειδικής τουριστικής υποδομής, όπως αυτές περιοριστικά αναφέρονται στον πιο πάνω νόμο.
      Σε κάθε περίπτωση, οι λειτουργούσες χαμηλών κατηγοριών ξενοδοχειακές μονάδες (των οποίων ο αριθμός είναι ήδη μεγάλος), έχουν τη δυνατότητα να ενισχυθούν σημαντικά προκειμένου να εκσυγχρονισθούν και να γίνουν ανταγωνιστικές, μέσω δύο συγκεκριμένων Δράσεων του ΕΠΑΝ (2.2.2 και 2.2.3 για τον εκσυγχρονισμό Μικρών & Μεσαίων τουριστικών επιχειρήσεων).
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 11985/20-6-06 ερώτηση του Βουλευτή  κ. Μάρκου Μπόλαρη δόθηκε με το υπ’ αριθμ. Δ5/ΗΛ/Α/Φ6/153/14835/14-7-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 11985/20-06-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/3180/10-07-06, έγγραφο της ΔΕΗ ΑΕ το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 12014/21-6-06 ερώτηση των Βουλευτών κύριων Δημητρίου Πιπεργιά, Βασιλείου Κεγκέρογλου και Ελπίδας Τσουρή δόθηκε με το υπ’ αριθμ. Δ5/ΗΛ/Α/Φ6/160/14466/10-7-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 12014/21-06-06 ερώτησης που κατατέθηκε στη Βουλή από τους ως άνω Βουλευτές σας στέλνουμε το υπ’ αριθ. ΓΔΝΣ/3111/05-07-2006 έγγραφο της ΔΕΗ Α.Ε και σας γνωρίζουμε ότι στις προκαταρκτικές μελέτες διασύνδεσης νησιών που εκπονούνται για λογαριασμό της ΡΑΕ, περιλαμβάνεται και η μελέτη διασύνδεσης του συστήματος της Χίου με το ηπειρωτικό Σύστημα. Με το πέρας των μελετών θα πρέπει να επανεξετασθεί ο σχεδιασμός ηλεκτροδότησης του νησιού και ενδεχομένως να τροποποιηθεί, εάν, με την εκπόνηση και λεπτομερέστερων μελετών, η διασύνδεση του νησιού με το Σύστημα αποδειχθεί τεχνικά εφικτή και τεχνικοοικονομικά ενδεικνυόμενη.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 11565/7-6-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 7017/4/6234/30-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σας γνωρίζουμε ότι το Υπουργείο μας γνωρίζει πολύ καλά τα προβλήματα που αντιμετωπίζουν οι Υπηρεσίες της Ελληνικής Αστυνομίας, καθώς και αυτά που απασχολούν το σύνολο του προσωπικού και για την επίλυσή τους καταβάλλουμε συνεχείς προσπάθειες.
      Στο πλαίσιο αυτό, λαμβάνοντας υπόψη και τα νέα δεδομένα της σημερινής κοινωνίας, εξετάζουμε όλα τα θέματα που αφορούν στην καλύτερη οργάνωση, ορθολογικότερη στελέχωση και αποτελεσματικότερη λειτουργία των αστυνομικών Υπηρεσιών για την καλύτερη αστυνόμευση της χώρας και την περαιτέρω ενίσχυση και εμπέδωση του αισθήματος ασφάλειας στους πολίτες.
      Επίσης, με στόχο τη βελτίωση της οικονομικής, επαγγελματικής και κοινωνικής θέσεως, καθώς και των συνθηκών εργασίας του προσωπικού, εξετάζουμε όλα τα σχετικά θέματα και προβλήματα, ώστε αυτό να επιδοθεί απερίσπαστο στο έργο του για την αναβάθμιση των παρεχομένων στους πολίτες υπηρεσιών και να τηρηθούν στο ακέραιο οι δεσμεύσεις της Κυβέρνησης στο σύνολο του προσωπικού των Σωμάτων Ασφαλείας και ό,τι υποσχεθήκαμε να πραγματοποιηθεί.
      Πέραν αυτών, σας πληροφορούμε ότι η ανάγκη βελτίωσης της αποτελεσματικότητας των Υπηρεσιών της Αστυνομικής Διεύθυνσης Ηρακλείου αποτελεί βασικό στόχο του Υπουργείου μας και σημαντικό κεφάλαιο της ευρύτερης ενιαίας οργανωτικής μελέτης που αφορά στην αναδιοργάνωση και προσαρμογή των περιφερειακών αστυνομικών Υπηρεσιών στη σύγχρονη αστυνομική πραγματικότητα. Επειδή όμως η ανάγκη αυτή δεν περιορίζεται σε ορισμένες μόνο Αστυνομικές Διευθύνσεις της χώρας, αλλά αφορά το σύνολό τους, είναι προφανές ότι δεν είναι δυνατή η αποσπασματική εξέταση και αντιμετώπιση τοπικής εμβέλειας ζητημάτων. Συνεπώς, τα θέματα που αφορούν στη βελτίωση της δομής και της δυναμικότητας των Υπηρεσιών των περιοχών Μεσσαράς, Αρκαλοχωρίου, Κόφινα, αλλά και γενικότερα της Αστυνομικής Διεύθυνσης Ηρακλείου, εξετάζονται στο πλαίσιο της ενιαίας αυτής οργανωτικής διαδικασίας, ώστε ο χρόνος και ο τρόπος ρύθμισής τους να ανταποκρίνεται στις πραγματικές τοπικές ανάγκες αστυνόμευσης και να είναι συμβατοί με τις λοιπές παραμέτρους της συνολικής μελέτης.
      Ήδη, στην παρούσα φάση, έχει καταρτισθεί σχετική μελέτη με την οποία έχει ολοκληρωθεί ο βασικός σχεδιασμός αναδιάρθρωσης όλων των περιφερειακών αστυνομικών Υπηρεσιών και σταδιακά προωθούνται και υλοποιούνται καίριας σημασίας βελτιωτικές και οργανωτικές παρεμβάσεις και ρυθμίσεις.
      Για το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής, ώστε να ανταποκριθούν αποτελεσματικότερα στην αποστολή τους. Στο πλαίσιο αυτό έχει στελεχωθεί και η Αστυνομική Διεύθυνση Ηρακλείου με δύναμη, η οποία, σήμερα, υπερβαίνει την οργανική της και βρίσκεται σε πλεονεκτικότερη θέση από άλλες Αστυνομικές Διευθύνσεις που παρουσιάζουν τα ίδια προβλήματα. Η εν λόγω Διεύθυνση ενισχύεται περαιτέρω και με την παρουσία 79 ειδικών φρουρών. Ωστόσο, στα πλαίσια των υπηρεσιακών δυνατοτήτων, θα καταβληθεί προσπάθεια για την περαιτέρω ενίσχυσή της με προσωπικό, κατά τις γενικές μεταθέσεις του τρέχοντος έτους και ήδη προκηρύχθηκαν προς πλήρωση 2 θέσεις υπαστυνόμων Β΄ και 9 θέσεις αστυνομικού προσωπικού κατωτέρων βαθμών. Επίσης, κατά τη θερινή περίοδο, για την αντιμετώπιση των αυξημένων υπηρεσιακών αναγκών, ενισχύεται και με 10 αστυνομικούς, καθώς και με 90 συνολικά δόκιμους αστυφύλακες.
      Πέραν αυτών, θα καταβληθεί προσπάθεια για την ενίσχυση της εν λόγω Αστυνομικής Διεύθυνσης με νεοεξερχόμενους των Σχολών αστυνομικούς, ενώ το θέμα της πληρέστερης στελέχωσης των Υπηρεσιών της και της αποτελεσματικότερης λειτουργίας της θα αντιμετωπισθεί και με την ολοκλήρωση της αναδιάρθρωσης-αναδιοργάνωσης των περιφερειακών αστυνομικών Υπηρεσιών που προγραμματίζουμε, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Τέλος, στην Αστυνομική Διεύθυνση Ηρακλείου, δόθηκαν πρόσθετες εντολές και οδηγίες για την εξέταση των προβλημάτων αστυνομικής φύσεως που υπάρχουν στις περιοχές της Μεσσαράς, του Αρκαλοχωρίου και Κόφινα σε συνεργασία και με τους τοπικούς φορείς και τη λήψη των αναγκαίων πρόσθετων αστυνομικών μέτρων, με στόχο την αποτελεσματικότερη αστυνόμευση των περιοχών αυτών και την περαιτέρω ενίσχυση του αισθήματος ασφαλείας των κατοίκων.
      Ο Υπουργός
      ΒΥΡΩΝ ΠΟΛΥΔΩΡΑΣ»
      9. Στην με αριθμό 11419/5-6-06 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 7017/4/6223/29-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Χ. Μανωλιά σας γνωρίζουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Πυροσβεστικού Σώματος είναι ελλειμματική κατά 25%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα για την περαιτέρω στελέχωση των πυροσβεστικών Υπηρεσιών και την άμεση κάλυψη μέρους των υπαρχουσών κενών οργανικών θέσεων πυροσβεστικού προσωπικού Πυροσβεστικών Υπηρεσιών της Αττικής (εκτός Λαυρίου, Αίγινας και Μεγάρων), προκηρύχθηκε προσφάτως, με την 21686 Φ.300.2 από 9-5-2006 Απόφαση του Αρχηγού του Πυροσβεστικού Σώματος, διαγωνισμός για την κατάταξη στο Σώμα πεντακοσίων σαράντα (540) δοκίμων πυροσβεστών Γενικών Υπηρεσιών. Η περαιτέρω κάλυψη των κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με τους διαγωνισμούς κατάταξης πυροσβεστικών υπαλλήλων που πρόκειται να προκηρυχθούν.
      Πέραν αυτών το Αρχηγείο Πυροσβεστικού Σώματος προβαίνει στη στελέχωση των πυροσβεστικών Υπηρεσιών και στην κάλυψη κενών οργανικών θέσεων με πυροσβεστικούς υπαλλήλους που ήδη υπηρετούν στο Σώμα, σύμφωνα με τις διατάξεις του Κανονισμού Μεταθέσεων. Ειδικότερα, για τη στελέχωση της 4ης ΕΜΑΚ που εδρεύει στην Κομοτηνή, εκδόθηκε η 12683 Φ.202.3/16-3-2006 διαταγή του Αρχηγού Πυροσβεστικού Σώματος για την υποβολή αιτήσεων από το πυροσβεστικό προσωπικό που επιθυμεί να μετατεθεί στην εν λόγω Υπηρεσία. Με την ολοκλήρωση των διαδικασιών αυτών θα πραγματοποιηθεί το προσεχές χρονικό διάστημα και η στελέχωση της 4ης ΕΜΑΚ.
      Επίσης, για την ενίσχυση του Πυροσβεστικού Σώματος κατά τις αντιπυρικές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης. Το προσωπικό αυτό προσλαμβάνεται για την κάλυψη παροδικής φύσεως εποχικών αναγκών του Σώματος και ειδικότερα για την ανάπτυξη των πεζοπόρων τμημάτων σε επίπεδο Περιφέρειας και για την ενίσχυση των Πυροσβεστικών Σταθμών και Κλιμακίων.
      Στα πλαίσια αυτά έχουν στελεχωθεί με το αναγκαίο πυροσβεστικό προσωπικό και εφοδιασθεί με τα απαραίτητα μέσα και οι πυροσβεστικές Υπηρεσίες του νομού Ροδόπης και κατά την αντιπυρική περίοδο του τρέχοντος έτους ενισχύονται με 44 πυροσβέστες εποχικής απασχόλησης, ενώ στην περιοχή του νομού δραστηριοποιείται και το πεζοπόρο τμήμα της Περιφέρειας, που έχει στελεχωθεί με 118 μόνιμους και εποχικούς πυροσβεστικούς υπαλλήλους.
      Τέλος επισημαίνεται ότι, πέραν δε των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στην εν λόγω περιοχή.
      Ο Υπουργός
      ΒΥΡΩΝ ΠΟΛΥΔΩΡΑΣ»)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Πέμπτης 27 Ιουλίου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 10770/1477/16-5-2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τη λειτουργία της συντονιστικής επιτροπής για την Κοινωνία της Πληροφορίας. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7201/1195/1-2-2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Βασίλειου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημοπράτηση όλων των συμβάσεων που αφορούν τον Βόρειο οδικό άξονα Κρήτης και την Εθνική Οδό Ηρακλείου - Μεσσαράς.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μία συζήτηση ενιαία, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις, μαζί με τις τρεις υπουργικές τροπολογίες. 
      Η Διάσκεψη των Πρόεδρων αποφάσισε να διατεθεί συνολικός χρόνος έξι ωρών, τέσσερις ώρες για τις αγορεύσεις των Εισηγητών, των Ειδικών Αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις των Υπουργών και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος των ομιλιών των εισηγητών. 
      Για τη διάρκεια των αγορεύσεων και τη σειρά των αγορητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      Από το Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή, με την οποία στο παρόν νομοσχέδιο ορίζεται ως Κοινοβουλευτικός Εκπρόσωπος ο Βουλευτής κ. Κωνσταντίνος Τασούλας. Επίσης, από τον Πρόεδρο του Συνασπισμού, τον κ. Αλαβάνο, ως Κοινοβουλευτικός Εκπρόσωπος στο παρόν νομοσχέδιο ορίζεται ο Βουλευτής κ. Ιωάννης Δραγασάκης.
      Κύριε Υπουργέ, θέλετε να κάνετε κάποιες  νομοτεχνικές βελτιώσεις;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, έχω κάποιες εντελώς νομοτεχνικές και λεκτικές βελτιώσεις, τις οποίες θα καταθέσω στα Πρακτικά. Δεν θα τις διαβάσω. Είναι κάποια κόμματα και κάποια «και».
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, να τις καταθέσετε στα Πρακτικά και να διανεμηθούν στους συναδέλφους.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο εισηγητής της Νέας Δημοκρατίας κ. Γιαννάκης.
      ΜΙΧΑΛΗΣ ΓΙΑΝΝΑΚΗΣ: Ευχαριστώ, κύριε Πρόεδρε.
      Θα ξεκινήσω κάνοντας μίαν αναφορά σε παρατηρήσεις συναδέλφων της Αντιπολίτευσης σχετικά με το νομοσχέδιο που θα συζητήσουμε σήμερα, το οποίο είναι δήθεν σκόρπιες διατάξεις και ότι δεν υπάρχει αρχή, μέση και τέλος. Θα ήθελα να πω ότι υπάρχουν σημαντικές εκκρεμότητες, οι οποίες διευθετούνται με το παρόν νομοσχέδιο: οι εταιρείες χρηματοδοτικής μίσθωσης, οι γνωστές leasing, οι συνεταιριστικές τράπεζες και άλλες διατάξεις, οι οποίες δεν μπορούσαν από μόνες τους η κάθε μία να αποτελέσει ένα ξεχωριστό νομοσχέδιο. Νομίζω λοιπόν ότι με αυτό το νομοσχέδιο ερχόμαστε να λύσουμε κάποιες εκκρεμότητες, οι οποίες είναι αναγκαίες και να βάλουμε κάποια σειρά και στη λειτουργία της οικονομίας. Πιστεύουμε ότι αυτό το νομοσχέδιο λύνει σημαντικές εκκρεμότητες.
      Θα ξεκινήσω λέγοντας ότι το νομοσχέδιο αποτελείται από τέσσερα κεφάλαια. 
      Στο πρώτο κεφάλαιο αναφερόμαστε στις εταιρείες χρηματοδοτικής μίσθωσης, όπου δίνουμε τη δυνατότητα και στις εγχώριες τράπεζες να ασκούν δραστηριότητες leasing. Έτσι επιτυγχάνουμε την ισότητα στις δραστηριότητες των Ελληνικών Τραπεζών. Επίσης, δίνεται η δυνατότητα να εγκαθίστανται στη χώρα μας και εταιρείες από τρίτες χώρες εκτός ευρωπαϊκού οικονομικού χώρου. Μειώνουμε έτσι τη γραφειοκρατία και το κόστος λειτουργίας για τις δραστηριότητες αυτού του είδους, εξασφαλίζοντας ταυτόχρονα τη διαφάνεια στις διαδικασίες. Παράλληλα, δίνουμε στην Τράπεζα της Ελλάδος τη δυνατότητα πλήρους ελέγχου και επιβολής ποινών, όταν παραβιάζεται η νομοθεσία.
      Είχαμε τη δυνατότητα να ακούσουμε τον εκπρόσωπο της Γ.Σ.Ε.Ε. και συναδέλφους από την Αντιπολίτευση να εκφράζουν την ανησυχία τους για το τι θα γίνουν οι εργαζόμενοι στις εταιρείες αυτές. Μάλιστα ο εκπρόσωπος της Γ.Σ.Ε.Ε. ανέφερε ότι υπάρχουν χίλιοι τριακόσιοι εργαζόμενοι. Όμως τα στοιχεία της Τράπεζας της Ελλάδος δείχνουν -με ημερομηνία 31.12.2005- ότι οι εργαζόμενοι στις εταιρείες αυτές είναι τετρακόσια είκοσι επτά άτομα. Πιστεύουμε ότι με την αναδιοργάνωση που επιχειρούμε αυτοί οι εργαζόμενοι κάλλιστα μπορούν να απορροφηθούν είτε από τις νέες εταιρείες που θα αναπτυχθούν στον κλάδο είτε από τις ίδιες τις τράπεζες. Άρα, πρόβλημα για επιπλέον ανεργία νομίζω ότι δεν θα υπάρξει. Αντίθετα, πιστεύω ότι θα δημιουργηθούν καινούργιες θέσεις εργασίας.
      Στο δεύτερο κεφάλαιο διευθετούμε προβλήματα λειτουργίας των πιστωτικών συνεταιρισμών, που λειτουργούν ως πιστωτικά ιδρύματα. Επανακαθορίζουμε τον τρόπο προσδιορισμού αποτίμησης της συνεταιριστικής μερίδας κατά την έξοδο του συνεταίρου, καθώς και κατά την είσοδο νέου μέλους. Η Τράπεζα της Ελλάδος ελέγχει όλη αυτή τη διαδικασία. Θα πρέπει να τονίσουμε ότι μέχρι τώρα οι συναλλαγές γίνονταν μόνο με μέλη των συνεταιρισμών αυτών ή με μη μέλη, όταν στις συναλλαγές συμμετείχε κάποιο μέλος. Νομίζω ότι αυτή η αλλαγή δυναμώνει τις συνεταιριστικές τράπεζες, τονώνει την ανταγωνιστικότητα, την αποτελεσματικότητα και ενισχύει την περιφερειακή ανάπτυξη. Ξέρουμε όλοι  ότι οι συνεταιριστικές τράπεζες σε τοπικό επίπεδο παίζουν σημαντικό ρόλο στην αναπτυξιακή προσπάθεια που γίνεται, επιχορηγούν μικρομεσαίες τοπικές επιχειρήσεις, κ.α. Πιστεύω λοιπόν ότι με αυτή την επιπλέον δυνατότητα που δίνεται στις συνεταιριστικές τράπεζες, θα υπάρξουν καλύτερα οικονομικά αποτελέσματα στην περιφέρεια.
      Στο τρίτο κεφάλαιο υπάρχουν διατάξεις που αναφέρονται στα δημόσια έσοδα. Έγινε πολλή κουβέντα και αναπτύχθηκε έντονη επιχειρηματολογία πάνω στη συγκεκριμένη διάταξη, όπου τροποποιούμε τα άρθρα 73 και 78 του ν.2960/2001, που έχει να κάνει με τον Εθνικό Τελωνειακό Κώδικα. Εμείς λοιπόν αναπροσαρμόζουμε τους συντελεστές του Ειδικού Φόρου Κατανάλωσης των πετρελαιοειδών προϊόντων με αυτή τη διάταξη.
      Θα ήθελα να τονίσω ότι είναι μια επιβεβλημένη ρύθμιση, ώστε να εναρμονιστούμε με τη νομοθεσία και την οδηγία 96/2003.
      Πρέπει, επίσης, να τονίσουμε ότι αποτελεί υποχρέωσή μας στο πλαίσιο των μεταβατικών περιόδων που έχουν παραχωρηθεί –τη μεταβατική περίοδο τη ζητήσαμε εμείς από την Ευρωπαϊκή Ένωση- να φτάσουμε προοδευτικά τα κατώτατα όρια των κοινοτικών Ειδικών Φόρων Κατανάλωσης. Αυτό πρέπει να γίνει μέχρι το 2009, με τη δέσμευση ότι το 2009 η αύξηση δεν μπορεί να είναι πάνω από 3%. Αυτό είναι σημαντικό και πρέπει να το τονίσουμε.
      Έτσι, λοιπόν, αποφασίσαμε και εισάγουμε σχετική διάταξη στο νομοσχέδιο αυτό σύμφωνα με την οποία η αναπροσαρμογή θα ξεκινήσει την 1η Ιουλίου του 2006 με περίπου 6% αύξηση του Ειδικού Φόρου Κατανάλωσης και θα συνεχιστεί το 2007 και το 2008 από την 1η Ιανουαρίου με επιπλέον 6% αύξηση. Νομίζω ότι αυτή η ρύθμιση είναι λογική. Δεν αιφνιδιάζουμε κανέναν και προετοιμάζουμε την αγορά σε μια περίοδο που στα πετρελαιοειδή υπάρχουν τεράστιες διακυμάνσεις. Ξέρουμε όλοι σ’ αυτή την Αίθουσα τα προβλήματα που υπάρχουν στο πετρέλαιο, γι’ αυτό δεν χρειάζεται να αιφνιδιάσουμε την αγορά και την οικονομία.
      Ελέγχθη στην επιτροπή που συζητιόταν το νομοσχέδιο ότι υπήρξαν φαινόμενα κερδοσκοπίας. Τα στοιχεία, όμως, που υπάρχουν από τις εισπράξεις των τελωνείων κάθε άλλο παρά επιβεβαιώνουν αυτό τον ισχυρισμό. Θα ήθελα να πω ότι ανακοινώθηκε η αύξηση του Ειδικού Φόρου Κατανάλωσης στις 23 Ιουνίου. Από τις 23 Ιουνίου, ημέρα Παρασκευή, μέχρι την επόμενη Παρασκευή 30 Ιουνίου η αύξηση που παρατηρήθηκε στα έσοδα από τα πετρελαιοειδή, ήταν μόνο 10%. Νομίζω ότι αυτό κάθε άλλο παρά κερδοσκοπία δείχνει. Εάν είχαμε κερδοσκοπία και φαινόμενα τέτοια, η αύξηση θα ήταν 50%, 100%, 200%. Άρα, δεν υπάρχει κανένα επιχείρημα που να επιβεβαιώνει φαινόμενα κερδοσκοπίας. Άλλωστε, αυτή την περίοδο όλοι ξέρουμε ότι υπάρχουν τέτοιες αυξομειώσεις στην αγορά, που κανέναν δεν συνέφερε να αποθεματοποιήσει καύσιμα.
      Θα ήθελα, επίσης, να πω ότι με τον τρόπο που επιβάλουμε το υποχρεωτικό στην αύξηση του Ειδικού Φόρου Κατανάλωσης, εφαρμόζουμε και στην πράξη την πολιτική μας για ήπια δημοσιονομική προσαρμογή, η οποία δεν είναι λόγια κενά περιεχομένου. Και στην παρούσα φάση εφαρμόζουμε αυτή την προσαρμογή και δίνουμε τη δυνατότητα στην αγορά να προσαρμόζεται ανάλογα.
      Επιπλέον, θέλω να πω ότι δεν πρόκειται για κάποιο νέο φόρο. Είναι μια υποχρέωση και οποιαδήποτε κυβέρνηση κι αν ήταν σήμερα στην Ελλάδα, θα ήταν υποχρεωμένη να εφαρμόσει αυτή την κοινοτική οδηγία που για εμάς είναι απόλυτα δεσμευτική.
      Έγινε κριτική από συναδέλφους της Αντιπολίτευσης γιατί προαναγγέλθηκε και ότι σε καμία χώρα του κόσμου δεν έχει υπάρξει ανάλογο φαινόμενο. Θα ήθελα να τονίσω και να δώσω το παράδειγμα της Γερμανίας, όπου εδώ και αρκετούς μήνες έχει προαναγγελθεί η αύξηση του Φ.Π.Α. από 16% σε 19%, χωρίς κανένας στη Γερμανία να πει ότι θα υπάρξουν ανάλογα φαινόμενα κερδοσκοπίας. Και εκεί πρόκειται για μια σημαντική αύξηση, που έχει προαναγγελθεί ένα χρόνο περίπου πριν εφαρμοστεί.
      ΠΕΤΡΟΣ ΕΥΘΥΜΙΟΥ: Άσχετο αυτό.
      ΜΙΧΑΛΗΣ ΓΙΑΝΝΑΚΗΣ: Θα ήθελα, επίσης, να πω ότι η εκτέλεση του προϋπολογισμού κατά το πρώτο εξάμηνο προχωρά μέσα στους στόχους μας και μάλλον παραπάνω από τους στόχους μας. Θετικά είναι τα μηνύματα και από τα έσοδα και από τις δαπάνες.
      Θα ήθελα να τονίσω, γιατί έγινε κριτική και γι’ αυτό, ίσως χωρίς να το γνωρίζει κάποιος συνάδελφος από την Αντιπολίτευση, πως σε ό,τι αφορά το πετρέλαιο θέρμανσης δεν υπάρχει καμιά αλλαγή. Από τις 15 Οκτωβρίου ως τις 30 Απριλίου ο Ειδικός Φόρος Κατανάλωσης παραμένει όπως ήταν στα 21 ευρώ και δεν αλλάζει σε τίποτα. Άρα, για το πετρέλαιο θέρμανσης δεν πρέπει να ανησυχήσουμε τους καταναλωτές και συμπολίτες μας, γιατί δεν θα υπάρξει καμιά αλλαγή.
      Με ρύθμιση που προτείνεται στο συγκεκριμένο νομοσχέδιο, δίνουμε παράταση στα εισαγόμενα αυτοκίνητα έως τις 30.6.2007 να ισχύουν οι ίδιοι συντελεστές τέλους ταξινόμησης.
      Στο Γ΄ κεφάλαιο του νομοσχεδίου αποφεύγουμε με τη διάταξη που εισάγουμε τη διπλή φορολογία μερισμάτων που αποκτούν ελληνικές εταιρίες από θυγατρικές τους.
      Επιτυγχάνουμε έτσι την ίση μεταχείριση με τις ξένες εταιρείες, κάτι ανάλογο άλλωστε προβλέπεται και στις σχετικές οδηγίες της Ευρωπαϊκής Ένωσης.
      Συγχρόνως στις ίδιες διατάξεις λύνουμε διαδικαστικά και νομικά προβλήματα των πλειστηριασμών καθορίζοντας ως ημέρα πλειστηριασμού την ημέρα που διενεργήθηκε και όχι την ημέρα που ορίστηκε ο πλειστηριασμός. Διασφαλίζονται έτσι τα συμφέροντα του δημοσίου, των δημοσίων οργανισμών, των Ο.Τ.Α., των ασφαλιστικών ταμείων και γενικά τα συμφέροντα του δημοσίου που έχουν να κάνουν με τους πλειστηριασμούς.
      Στο τέταρτο και τελευταίο κεφάλαιο περιλαμβάνονται δύο διατάξεις και έχουν ενσωματωθεί και οι τρεις τροπολογίες που συζητήσαμε στην επιτροπή μας. Στην πρώτη διάταξη αναφερόμαστε στα ανταλλακτήρια συναλλάγματος όπου με την καθιέρωση του ευρώ εμφανίζεται σημαντική μείωση των εργασιών τους που φθάνει πολλές φορές και το 50%. Επίσης, η Τράπεζα της Ελλάδας έχει δώσει όλο αυτό το διάστημα τη δυνατότητα στις εταιρείες διαμεσολάβησης στη μεταφορά κεφαλαίων να ενεργούν συμπληρωματικές εργασίες που ασκούν τα ανταλλακτήρια συναλλάγματος με αποτέλεσμα να υπάρχει ακόμη μεγαλύτερη ζημιά στον κλάδο.
      Για τους παραπάνω λόγους ενοποιούμε όλες αυτές τις εργασίες καθιστώντας δυνατή την επίτευξη καλύτερων οικονομικών αποτελεσμάτων για τα ανταλλακτήρια συναλλάγματος που έχουν πληγεί από την καθιέρωση του ευρώ.
      Στη δεύτερη διάταξη αναφερόμαστε στη λειτουργία των διοικητικών συμβουλίων των δημοσίων επιχειρήσεων. Παρέχουμε τη δυνατότητα στον πρόεδρο μιας επιχείρησης να κατέχει θέση προέδρου και σε συνδεδεμένες με αυτή θυγατρικές χωρίς αμοιβή. Πιστεύουμε ότι έτσι θα γίνει καλύτερος συντονισμός, θα έχουμε μεγαλύτερη αποτελεσματικότητα και συγχρόνως θα έχουμε και οικονομία.
      Με την εφαρμογή του ν.3429/2005 η διυπουργική επιτροπή δημοσίων επιχειρήσεων εποπτεύει σε αυτές και άρα δεν είναι απαραίτητη η συμμετοχή υπαλλήλων του Γενικού Λογιστηρίου του Κράτους στα διοικητικά συμβούλια των επιχειρήσεων και οργανισμών του δημοσίου.
      Με την εφαρμογή επίσης των διατάξεων του ν.3429/2005 η Ειδική Γραμματεία Δημοσίων Επιχειρήσεων πρέπει να στελεχωθεί με τον καλύτερο δυνατό τρόπο. Εισάγουμε λοιπόν διάταξη στο παρόν νομοσχέδιο επιτρέποντας την πρόληψη εξειδικευμένων συμβούλων ειδικών προσόντων καθώς και την απόσπαση δημοσίων υπαλλήλων για ουσιαστικότερη συνδρομή στην Ειδική Γραμματεία.
      Να αναφερθώ σε τρεις τροπολογίες που έχουν ενσωματωθεί στα άρθρα 16, 17 και 18, οι οποίες θα έλεγα ότι ήταν το κύριο σημείο τριβής και αντιπαράθεσης με την Αντιπολίτευση στην επιτροπή.
      Στο άρθρο 16 αναφερόμαστε στις ευθύνες της Επιτροπής Κεφαλαιαγοράς και ιδιαίτερα στην αστική ευθύνη. Να τονίσω ότι καμία αλλαγή δεν γίνεται σε ό,τι έχει να κάνει με τις ποινικές ευθύνες. Οι ποινικές ευθύνες εξακολουθούν να υπάρχουν. Με το άρθρο αυτό, λοιπόν, ενισχύουμε και αυξάνουμε την ανεξαρτησία που πρέπει να έχουν τα στελέχη της Επιτροπής Κεφαλαιαγοράς για να ασκούν τα καθήκοντά τους χωρίς εκβιασμούς.
      Είχαμε τη δυνατότητα και καλέσαμε τόσο τον πρόεδρο της Επιτροπής Κεφαλαιαγοράς όσο και τον πρόεδρο του Σ.Μ.Ε.Χ.Α. όπου και οι δύο τόνισαν την ανάγκη αυτής της τροπολογίας. 
      Θέλω να καταθέσω στα Πρακτικά και να διαβάσω ένα απόσπασμα της απόφασης του διοικητικού συμβουλίου του Σ.Μ.Ε.Χ.Α., μία απόφαση ομόφωνη της Τετάρτης 22 Ιουλίου 2006. Αναφέρει η απόφαση: «Συμφωνούμε απόλυτα με την προτεινόμενη διάταξη διότι διασφαλίζει τα πρόσωπα της διοίκησης και τους υπαλλήλους της Επιτροπής Κεφαλαιαγοράς για την ελεύθερη και απρόσκοπτη άσκηση των καθηκόντων τους χωρίς την απειλή αβάσιμων αστικών διώξεων». Είναι νομίζω καθοριστικό και δείχνει πραγματικά πως ο Σ.Μ.Ε.Χ.Α. -ο οποίος έχει κάθε συμφέρον και νομίζω ότι έτσι λειτουργεί, να διασφαλίζει τα συμφέροντα των μικρομετόχων- θέλει μία Επιτροπή Κεφαλαιαγοράς απαλλαγμένη αν θέλετε από φοβίες και από εκβιασμούς για να μπορεί να λειτουργήσει απρόσκοπτα. 
      Έγινε από πολλούς συναδέλφους της Αντιπολίτευσης αναφορά σε τι έλεγαν στελέχη της παράταξής μας το 2000. Θέλω να τονίσω ότι σωστά έλεγαν ό,τι έλεγαν το 2000 διότι θα πρέπει να θυμηθούμε όλοι ότι το 2000 ήταν ακόμη νωπό το έγκλημα του Χρηματιστηρίου. Και η ίδια η κοινωνία απαιτούσε από μας την τοποθέτηση που τότε κάναμε μέσα στη Βουλή.
      Άλλο το 2000, άλλο το 2006. Τότε είχαμε μια κυβέρνηση που προσπαθούσε να εκμεταλλευθεί το Χρηματιστήριο, επιχειρηματολογούσε για επτά χιλιάδες μονάδες, ήταν -αν θέλετε- η ίδια η κυβέρνηση, ο Πρωθυπουργός και οι αρμόδιοι Υπουργοί τα «παπαγαλάκια» του Χρηματιστηρίου της περιόδου εκείνης, με τα γνωστά αποτελέσματα. Σήμερα έχουμε μια κυβέρνηση υπεύθυνη, που συνιστά προσοχή στους μικροεπενδυτές, στις τοποθετήσεις τους και σε καμία περίπτωση η σημερινή, η νέα διακυβέρνηση δεν θα εκμεταλλευθεί, δεν θα ασχοληθεί και δεν θα προτάξει -αν θέλετε- το Χρηματιστήριο για μικροκομματικά ή εκλογικά οφέλη. 
      Στο άρθρο 17 αναφερόμαστε στον Οργανισμό της Πολιτιστικής Πρωτεύουσας Θεσσαλονίκης, όπου δίνουμε μία παράταση. Είχαμε τη δυνατότητα στην επιτροπή να δείξουμε ακριβώς ποια είναι αυτή η αναγκαιότητα που μας δίνεται με την προτεινόμενη παράταση, μία παράταση μέχρι τις 31.12.2007, ώστε να υπάρξει πλήρης διασφάλιση των απαιτήσεων και του δημοσίου αλλά και άλλων φορέων και να υπάρξει μια -αν θέλετε- εκκαθάριση με πλήρη διαφάνεια. 
      Έρχομαι στο τελευταίο άρθρο, στο άρθρο 18, το οποίο αναφέρεται στα βαρέα και ανθυγιεινά. Έγινε και εκεί αρκετή συζήτηση και υπήρξαν ενστάσεις από όλες τις πλευρές της Αντιπολίτευσης. Θα ήθελα να πω ότι με τη διάταξη αυτή ως τις 31.12.2007 με προεδρικό διάταγμα θα επανακαθορίζονται τα βαρέα και ανθυγιεινά. Επίσης, για όσους ασφαλίζονται για πρώτη φορά από 1.1.2008 στα βαρέα και ανθυγιεινά, αυτήν τη εκκρεμότητα που υπήρχε τα προηγούμενα χρόνια θα μπορούν να την εξαγοράζουν, ώστε να εντάσσονται στη νέα κατηγορία των βαρέων και ανθυγιεινών. Θα πρέπει, επίσης, να τονίσουμε ότι σε ό,τι ισχύει μέχρι σήμερα στα βαρέα και ανθυγιεινά δεν αλλάζει τίποτε στο παραμικρό, δηλαδή δεν θίγεται κανένα δικαίωμα των ήδη ενταγμένων στα βαρέα και ανθυγιεινά. Οι μέχρι 31.12.2000 ασφαλισμένοι που υπάγονται στα βαρέα και ανθυγιεινά εξακολουθούν να διέπονται από τον ίδιο κανονισμό. 
      Επίσης, εδώ έγινε αρκετή συζήτηση γιατί αλλάζουμε -αν θέλετε- τη σύνθεση της επιτροπής και γιατί δεν κατοχυρώνουμε ότι ο νέος κατάλογος των βαρέων και ανθυγιεινών θα προέλθει μετά από σύμφωνη γνώμη της επιτροπής. Κυρίες και κύριοι συνάδελφοι της Αντιπολίτευσης, αν θέλαμε να μην παίρναμε αποφάσεις, θα κάναμε αυτό που μας προτείνετε, γιατί υπάρχει προηγούμενο, υπήρχε η δική σας επιτροπή, την οποία εσείς συστήσατε και η οποία δυστυχώς δεν κατέληξε σε κανένα αποτέλεσμα. Θα καταθέσω στα Πρακτικά της Βουλής την επιστολή της επιτροπής και του προέδρου που εσείς διορίσατε, του καθηγητή κ. Κουκουλέ, όπου ούτε λίγο ούτε πολύ, η επιτροπή τι μας λέει; Θα διαβάσω ένα απόσπασμα και θα είναι στη διάθεσή σας ολόκληρη η επιστολή να την μελετήσετε. Η επιστολή έχει ημερομηνία 8.12.2004.
      Αναφέρει, λοιπόν, ο κ. Κουκουλές: «Τελειώνοντας την επισκόπηση η επιτροπή, θεωρεί ότι η μεταρρύθμιση του συστήματος των βαρέων και ανθυγιεινών συνιστά ένα κατ’ εξοχήν πολιτικοποιημένο ζήτημα, δηλαδή ζήτημα, το οποίο εμπεριέχει, εν δυνάμει, συγκρουσιακές καταστάσεις, των οποίων η διαχείριση, μέσα στα πλαίσια του κοινωνικού διαλόγου, απαιτεί μια ιδιαιτέρως πειστική επιχειρηματολογία».
      Συμφωνούμε με όσα λέει ο κ. Κουκουλές. Σίγουρα είναι ένα πολιτικό ζήτημα. Χρειάζονται πολιτικές αποφάσεις και δεν μπορεί καμιά επιτροπή να φρενάρει αυτήν την πολιτική βούληση που η σημερινή Κυβέρνηση έχει. Έχουμε μια κυβέρνηση που δεν θέλει να φτιάξει επιτροπές, για να μην καταλήξουμε σε αποτέλεσμα, θέλει επιτροπές γνωμοδοτικές, επιτροπές που θα δώσουν -αν θέλετε- τα φώτα τους ως ειδικοί, αλλά από εκεί και πέρα η Κυβέρνηση είναι αυτή που θα πάρει την πολιτική ευθύνη, η Κυβέρνηση είναι αυτή που θα αποφασίσει το νέο κατάλογο βαρέων και ανθυγιεινών. Νομίζω, λοιπόν, ότι η επιχειρηματολογία στο γιατί δεν θέλουμε τη σύμφωνη γνώμη της επιτροπής, απορρίπτεται και καταρρίπτεται από την ίδια την επιστολή της προηγούμενης επιτροπής που διόρισε το ΠΑ.ΣΟ.Κ. και που δυστυχώς δεν κατέληξε σε κανένα αποτέλεσμα. 
      Τελειώνοντας, κύριε Πρόεδρε, πιστεύω ότι το παρόν νομοσχέδιο λύνει σημαντικές εκκρεμότητες που υπάρχουν στην ελληνική οικονομία, γι’ αυτό προτείνω την υπερψήφισή του.
      Σας ευχαριστώ.
      (Στο σημείο αυτό ο Βουλευτής κ. Μιχάλης Γιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Από τον Κοινοβουλευτικό Εκπρόσωπο του Κομμουνιστικό Κόμματος Ελλάδας, κ. Ορέστη Κολοζώφ, λάβαμε επιστολή, με την οποία στο παρόν νομοσχέδιο ορίζει ως Κοινοβουλευτικό Εκπρόσωπο τον Βουλευτή κ. Τσιόγκα. 
      Το λόγο έχει ο εισηγητής του Πανελλήνιου Σοσιαλιστικού Κινήματος κ. Κουλούρης.
      ΚΙΜΩΝ ΚΟΥΛΟΥΡΗΣ: Κυρίες και κύριοι συνάδελφοι, ερχόμαστε για άλλη μια φορά να αντιμετωπίσουμε μία νομοθετική πρωτοβουλία της Κυβέρνησης με τις ίδιες ουσιαστικά εκφράσεις που τις έχουμε αντιμετωπίσει και τις άλλες φορές όταν παίρνει ανάλογες πρωτοβουλίες. Δηλαδή, αδυνατούσα να καταθέσει ένα ολοκληρωμένο νομοσχέδιο με το οποίο να δείχνει την πολιτική της, με το οποίο ουσιαστικά να δείχνει πού θέλει να οδηγήσει τον τόπο, επιλέγει αυτήν τη μέθοδο μέσα σε νομοσχέδια εναρμόνισης της ελληνικής νομοθεσίας με το Ευρωπαϊκό Δίκαιο και προσθέτει διατάξεις που έχουν να κάνουν με την ποιότητα της ζωής των Ελλήνων, με το δικονομικό μας δίκαιο και τελικά με κύριες επιλογές.
      Μιλάω ασφαλώς για δύο επιλογές που έχουμε υποχρέωση να σηκώσουμε τόνους, γιατί η μεν πρώτη που έχει να κάνει με την αύξηση του Ειδικού Φόρου Κατανάλωσης συνδέεται με το βιοτικό επίπεδο των Ελλήνων, με το αν έχουν τη δυνατότητα οι Έλληνες σήμερα να τα βγάζουν πέρα, ή δε δεύτερη γιατί έχει να κάνει με αυτό το πρωτόγνωρο και πρωτοφανές  που ούτε σε χώρα πλήρως υπανάπτυκτη στα βάθη της Αφρικής δεν θα το συναντήσει κανείς. Δηλαδή εκ των προτέρων απαλλάσσουν τη διοίκηση του Χρηματιστηρίου για όποιες επιλογές αυτή κάνει. Και μάλιστα το λένε με τον πιο κυνικό τρόπο, παραβιάζουσα την κείμενη νομοθεσία. Δηλαδή, με άλλα λόγια λέει στο σημερινό διοικητικό συμβούλιο του Χρηματιστηρίου και της Κεφαλαιαγοράς ότι μπορούν να αγνοούν την κείμενη νομοθεσία, ότι μπορούν να παραβιάζουν τους νόμους και ότι εκ των προτέρων εμείς σας απαλλάσσουμε. Παρανομείτε-παρανομείτε και εμείς σας απαλλάσσουμε. Είναι αυτό το μήνυμα ήθους της Κυβέρνησης του Κωνσταντίνου Καραμανλή. Είναι αυτό το μήνυμα ήθους που στέλνει στον ελληνικό λαό. Και είναι ακριβώς αυτό το μήνυμα που έχει να κάνει με τη μεγάλη της υποκρισία όταν και προεκλογικά, αλλά και μετεκλογικά μιλούσε για το σκάνδαλο του Χρηματιστηρίου. Και τώρα δίνει κατεύθυνση στην Ελληνική Δικαιοσύνη να κάνει την αναίρεση της απόφασης του Εφετείου για τη «Δ.Ε.Κ.Α.». Παίρνει δε από τον Αντιπρόεδρο του Αρείου Πάγου την εισήγηση όταν είδε ότι δεν ήταν συμβατή με τις επιθυμίες της και την αναθέτει σε άλλον για να πάει τελικά η «Δ.Ε.Κ.Α.» σε νέα δίκη. Και τελικά έρχεται με αυτόν τον πρωτόγνωρο τρόπο, προκλητικό και κυνικό, για να απαλλάξει τα δικά της παιδιά και τις δικές της επιλογές από πιθανές παρανομίες που θα πράξουν στο Χρηματιστήριο.
      Αλλά κυρίες και κύριοι συνάδελφοι, η Κυβέρνηση για να έλθω πιο συγκεκριμένα στις επιλογές της επιλέγει σήμερα να αυξήσει τον Ειδικό Φόρο Κατανάλωσης σε μία περίοδο τόσο ρευστή, σε μία περίοδο τόσο εκρηκτική στο χώρο των καυσίμων. Και με αυτήν την επιλογή είναι σαφές ότι η Κυβέρνηση προσθέτει ακρίβεια στην ήδη εκρηκτική ακρίβεια. Η Κυβέρνηση προκαλεί τον ελληνικό λαό, προκαλεί τους εργαζόμενους.
      Ασφαλώς η Κυβέρνηση δεν είναι αμέτοχη στην παραγωγή της ακρίβειας. Αδυνατεί να ελέγξει την κερδοσκοπία στην αγορά, αφήνοντας ασύδοτους τους κερδοσκόπους. Είναι μια «Κυβέρνηση παρατηρητής». Παρατηρεί το φαινόμενο. Κρυμμένος ο Υπουργός Εμπορίου βλέπει όλα τα είδη –ιδιαίτερα τα είδη διατροφής- να έχουν πάρει εκρηκτικές διαστάσεις στο μέτωπο της ακρίβειας. Αυτοί τι κάνουν; Παρακολουθούν, παρατηρούν και από καιρό σε καιρό παρακαλούν τους κερδοσκόπους να είναι πιο εγκρατείς!
      Θα πω ένα χαρακτηριστικό στοιχείο σε σχέση με την προσπάθεια που κάναμε από το Υπουργείο Εμπορίου το τελευταίο εξάμηνο. Η ντομάτα το καλοκαίρι, επειδή είναι υπαίθρια, πάντα είναι φθηνή. Επί των ημερών μου στοίχιζε 0,30 με 0,40 λεπτά. Σήμερα ξεπερνάει το 1 ευρώ. Γι' αυτό φταίει το ΠΑ.ΣΟ.Κ.; Ή μήπως φταίει αλήθεια η αύξηση των καυσίμων; Φταίει η ανικανότητά σας, που είναι η καλύτερη εκδοχή ή αυτό που κάνετε ουσιαστικά με τις επιλογές σας να πυροδοτείτε αυτά τα φαινόμενα της αισχροκέρδειας όχι απλά της κερδοσκοπίας; Θέλω να πω από το Βήμα αυτό πως περιμένει άσχημη περίοδος τον ελληνικό λαό μετά την επιστροφή από τις διακοπές του. 
      Με το ξέσπασμα της κρίσης στη Μέση Ανατολή η Κυβέρνηση αντί να προβληματίζεται για το πως θα αντιμετωπίζει αυτή την έκρηξη και πως θα ανακουφίσει τον ελληνικό λαό, απασχολείται μόνο με το πώς θα εφαρμόσει τη φορομπηκτική της επιλογή για να αντιμετωπίσει τα προβλήματα των εσόδων, τα προβλήματα του προϋπολογισμού. 
      Θα ήθελα να πω πως είναι λάθος να εξηγούν την άμεση αύξηση της τιμής των καυσίμων με την έκρηξη στη διεθνή αγορά, γιατί οι διάφορες εταιρείες εμπορίας καυσίμων, τα διυλιστήρια κάνουν τις αγορές τους συνήθως ένα με δύο χρόνια πριν, κάνουν τα συμβόλαιά τους στην καλύτερη περίπτωση ένα εξάμηνο πριν. 
      Κυρίες και κύριοι συνάδελφοι και κύριοι της Κυβέρνησης, πώς εξηγείτε να αυξάνεται σήμερα η διεθνής τιμή του πετρελαίου, η χρηματιστηριακή –διότι περί αυτής πρόκειται- και την επόμενη μέρα ακριβώς αυτή η αύξηση να μετακυλύεται στην κατανάλωση στα πρατήρια βενζίνης. 
      Τι μέτρα παίρνετε για να αντιμετωπίσετε αυτή την πιο κλασική μορφή κερδοσκοπίας; Η κατάσταση στην αγορά έχει ξεφύγει από κάθε έλεγχο. Η Ελλάδα είναι η ακριβότερη χώρα της Ευρωζώνης και αν θέλετε να είμαι πιο επιεικής, είναι μια από τις δύο-τρεις ακριβότερες χώρες στην Ευρώπη. 
      Η ανεξέλεγκτη αύξηση της τιμής των καυσίμων θα αποτελέσει ένα επιπλέον άλλοθι για τις βιομηχανίες, για τους βιομήχανους, για τους εμπόρους, ώστε να αυξήσουν ακόμη περισσότερο, από ό,τι δικαιολογεί η αύξηση της τιμής των καυσίμων, τις τιμές των προϊόντων τους. Και ενώ όλες οι χώρες προσπαθούν να μετριάσουν τις επιπτώσεις από τις αυξήσεις των τιμών των καυσίμων, προωθώντας άλλες εναλλακτικές πηγές ενέργειας, βελτιώνοντας την ενεργειακή αποτελεσματικότητά τους και συγκεκριμένα υποδεικνύοντας τρόπους εξοικονόμησης ενέργειας, η Κυβέρνηση παραμένει απλός θεατής των δυσάρεστων αυτών εξελίξεων.
      Κυρίες και κύριοι συνάδελφοι, δεν υπάρχει καμία αμφιβολία πως το ενεργειακό πρόβλημα έχει καταστεί ένα μείζον πρόβλημα για την παγκόσμια οικονομία. Υπέρμετρη ανάπτυξη της Κίνας και της Ινδίας έχουν αυξήσει θεαματικά την παγκόσμια ζήτηση ενεργειακών πόρων, ενώ η προσφορά δεν φαίνεται να μπορεί να αυξηθεί με ανάλογους ρυθμούς, με αποτέλεσμα να αυξάνεται η τιμή των καυσίμων. 
      Ο πόλεμος στο Ιράκ και στο Λίβανο δημιουργούν πρόσθετες δυσκολίες που απειλούν την παγκόσμια σταθερότητα και ιδιαίτερα την ενεργειακή ασφάλεια στον κόσμο. Επομένως, η χώρα μας πρέπει να προετοιμάζεται, για να αντιμετωπίσει τα χειρότερα για τα επόμενα χρόνια. 
      Επειδή, κυρίες και κύριοι συνάδελφοι, αναφέρθηκα σε αυτή την κρίση στη Μέση Ανατολή, θέλω από το Βήμα αυτό της Εθνικής Αντιπροσωπείας να καταδικάσω με τον πιο έντονο τρόπο τη νέα γενοκτονία που γίνεται στο Λίβανο από τους Ισραηλίτες, τη βαρβαρότητα που γίνεται με τη στήριξη των Αμερικανών, που είναι οι σύγχρονοι Χίτλερ, που κτυπούν ανελέητα αμάχους, που ζούμε ένα καινούριο ολοκαύτωμα. Και θα ήθελα να παρατηρήσω και να καταγγείλω την αδράνεια, την ανοχή ή την ανικανότητα και αδυναμία της Ευρωπαϊκής Ένωσης, για να σταματήσει αυτό το διαρκές έγκλημα. Και αντί η χώρα μας να παίρνει πρωτοβουλίες για να ενεργοποιήσει όποιες δυνάμεις υπάρχουν, για να ευαισθητοποιήσει όποιες δυνάμεις υπάρχουν, κάθεται ουσιαστικά σε ίσες αποστάσεις αυτό το έγκλημα που διεξάγεται στη γειτονιά μας και γι’ αυτό φέρνει και σ' αυτό το σημείο βαριές ευθύνες, γιατί από την ενεργή εξωτερική πολιτική του Ανδρέα Παπανδρέου και του Κώστα Σημίτη έχουμε περιέλθει σε μία παθητική ουδέτερη παρακολούθηση των γεγονότων. 
      Πρώτον, σε σχέση με το Ειδικό Φόρο Κατανάλωσης, στείλατε ένα μήνυμα με πολύ καθαρότητα, κύριε Αλογοσκούφη, -κάνατε αυτό το πρωτόγνωρο και πρωτοφανές- στους λωποδύτες αυτού του τόπου: «Πρόκειται να αυξήσουμε τον Ειδικό Φόρο Κατανάλωσης. Ετοιμαστείτε για να κάνετε κερδοσκοπικά παιχνίδια. Κάντε συμβόλαια, δεν χρειάζονται αποθηκευτικοί χώροι, προ της 1ης Ιουλίου και έχετε εξασφαλισμένα πλούτη».
      ΜΙΧΑΛΗΣ ΓΙΑΝΝΑΚΗΣ: Λάθος. 
      ΚΙΜΩΝ ΚΟΥΛΟΥΡΗΣ: Αυτή είναι μια μεγάλη ευθύνη που μας έδωσε το δικαίωμα να πούμε ότι έχετε συνέργια σ' αυτό το έγκλημα σε βάρος του ελληνικού λαού. 
      Δεύτερον, σε ό,τι αφορά την επιτροπή που, δήθεν, συστήνεται για να αντιμετωπίσει το ασφαλιστικό. Περιμένατε δυόμισι χρόνο για να συστήσετε αυτή την περιβόητη επιτροπή; Και στα δυόμισι χρόνια τι κάνατε, κυρίες και κύριοι συνάδελφοι; Είναι και εδώ τεράστιες οι ευθύνες σας και είναι σαφές και θέλω από το Βήμα να προβλέψω: Επειδή το 2007 θα είναι προεκλογικός χρόνος, όσο και εάν βάζετε όριο, προθεσμία σ’ αυτήν την επιτροπή που θα πάρετε, υποτίθεται, τα συμπεράσματά της -που έχετε βγάλει τη λέξη ότι θα είναι δεσμευτική, ή ότι θα είναι, έστω σαν βάση, αλλά απλά θα τη λάβετε υπ' όψιν- όποτε και να τελειώσει,  όποτε και εάν υποβάλει τα συμπεράσματά της, ο χρόνος δεν θα είναι αρκετός, αλλά θα λάβετε υπόψη και το πολιτικό κόστος και έτσι ουσιαστικά θα μείνει στις καλένδες αυτή η επιτροπή. 
      Δηλαδή και στο ζήτημα αυτό δεν κάνετε τίποτε άλλο παρά ουσιαστικά να ανοίγετε ένα ζήτημα που δεν μπορείτε να το κλείσετε, γιατί θα φοβηθείτε το πολιτικό κόστος εν όψει των εκλογών. 
      Πάω στο τρίτο ζήτημα της επιλογής σας, που είναι το εξής. Κατά παράβαση των κειμένων διατάξεων θα μπορείτε να προχωρείτε σε συμβάσεις, να προσλαμβάνετε συμβούλους κι έτσι να «σαρώνετε» ουσιαστικά και εδώ όποιες αρχές υπάρχουν σ’ αυτό τον τόπο. 
      Θα ήθελα κλείνοντας, να πω δύο-τρία πράγματα προσωπικά σ’ εσάς, κύριε Αλογοσκούφη, ιδιαίτερα γι’ αυτή την προχθεσινή σας παρέμβαση. Την ώρα που υπήρχε συνεδρίαση του Χρηματιστηρίου προχωρήσατε σε δημόσια δήλωση. Και ρωτώ: Αυτή η δημόσια δήλωση που είχε να κάνει με την Εμπορική Τράπεζα είναι ενταγμένη στις αρμοδιότητές σας, κύριε Αλογοσκούφη, ή είναι παρέμβαση στη λειτουργία του Χρηματιστηρίου; Μπορεί ή δεν μπορεί να χαρακτηριστεί ο κ. Αλογοσκούφης  ότι παρενέβη στη συνεδρίαση του Χρηματιστηρίου και ότι αυτή η κίνηση είναι κίνηση χειραγώγησης της μετοχής της Εμπορικής; 
      Εκ του αποτελέσματος, δε, μπορώ να πω ότι δικαιολογούνται και βαρύτερες εκφράσεις για τον κύριο Υπουργό Εθνικής Οικονομίας γιατί η παρέμβασή του έπιασε τόπο. Αυτό φαίνεται από την ανοδική πορεία της μετοχής της Εμπορικής την ίδια ώρα των δηλώσεων του Υπουργού. Ήταν 1,52 από το άνοιγμα της συνεδρίασης, στη συνέχεια έχασε όλα τα κέρδη της και τελικά «έκλεισε» αμετάβλητη στα 24,52 ευρώ.  
      Ερχόσαστε από καιρό σε καιρό -και το ακούσαμε και στην Επιτροπή- και λέτε ότι επί ΠΑ.ΣΟ.Κ. επιχειρήσαμε να πουλήσουμε την Εμπορική, όταν η μετοχή  ήταν σε χαμηλότερα επίπεδα, και ότι με δικές σας ενέργειες πετύχατε την άνοδο της μετοχής της Εμπορικής από τα 12 στα 24 ευρώ κι έτσι μπορείτε σήμερα να την πουλήσετε. Εκείνο που θέλω να σημειώσω, κατά πρώτον, είναι ότι από τους δύο-τρεις διεκδικητές της Εμπορικής παρέμεινε ο εξής ένας: Η Credit Agricole. Είναι όμως κατόρθωμά σας, όταν την ίδια περίοδο δεν διπλασιάστηκε μόνο η μετοχή της Εμπορικής αλλά διπλασιάστηκαν όλες οι μετοχές των τραπεζών; Θριαμβολογείτε επ’ αυτού; Διότι επί ΠΑ.ΣΟ.Κ. μας καταγγέλλατε, όταν θεωρούσατε θετική την άνοδο του Χρηματιστηρίου και των μετοχών, και λέγατε ότι καπηλευθήκαμε αυτή την άνοδο για πολιτικούς λόγους. Και ερχόσαστε εσείς σήμερα, με την ίδια ακριβώς φρασεολογία να επιχειρείτε να καπηλευθείτε την άνοδο της μετοχής της Εμπορικής και των άλλων τραπεζών; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε με αυτό, κύριε συνάδελφε.
      ΚΙΜΩΝ ΚΟΥΛΟΥΡΗΣ: Ολοκληρώνω, κύριε Πρόεδρε. 
      Και αν έχουν έτσι τα πράγματα και η μετοχή της Εμπορικής έχει αυτή την εξέλιξη και αυτή τη θετική πορεία, μπαίνει το εύλογο ερώτημα και από τους εργαζόμενους της Εμπορικής αλλά, θα έλεγα, και από τον ελληνικό λαό. Αφού έχει αυτή την ανοδική πορεία γιατί την πουλάτε τότε; Αυτό είναι το κρίσιμο ερώτημα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, επιτρέψτε μου. Είναι μια συνεδρίαση, είναι πολλές οι τροπολογίες που κατέθεσαν –δεν ξέρω αν το γνωρίζετε- είναι κι άλλες που κατέθεσαν σήμερα και θα ήθελα να πω δυο-τρεις κουβέντες και γι’ αυτές τις τροπολογίες.
      Η πρώτη τροπολογία που καταθέσατε σήμερα έχει να κάνει με το ζήτημα της τακτοποίησης των πόρων από το Κοινοτικό Δίκαιο. 
      ΠΡΟΕΔΡΕΥΩΝ (Ιωάννης Τραγάκης): Όχι σήμερα. 
      ΚΙΜΩΝ ΚΟΥΛΟΥΡΗΣ: Σήμερα δεν ολοκληρώνουμε;
      ΠΡΟΕΔΡΕΥΩΝ (Ιωάννης Τραγάκης): Στις 20 Ιουλίου έχει κατατεθεί η τροπολογία. Το λέω επειδή γράφεται στα Πρακτικά.
      ΚΙΜΩΝ ΚΟΥΛΟΥΡΗΣ: Καλά. Κύριε Πρόεδρε, τρεις κουβέντες θα πω…
      ΠΕΤΡΟΣ ΕΥΘΥΜΙΟΥ: Με τη μέθοδο αυτή…
      ΠΡΟΕΔΡΕΥΩΝ (Ιωάννης Τραγάκης): Εσείς γιατί διαμαρτύρεστε; Δεν κατάλαβα. 
      ΠΕΤΡΟΣ ΕΥΘΥΜΙΟΥ: Να τοποθετούμε, κύριε Πρόεδρε, τα πράγματα στη σωστή τους θέση.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Καλά το είπε. Για τη σημερινή συζήτηση εννοεί.
      ΠΡΟΕΔΡΕΥΩΝ (Ιωάννης Τραγάκης): Τι το είπε; Για την τροπολογία που καταθέσατε σήμερα είπε. Δεν κατάλαβα. 
      Συνεχίστε και ολοκληρώστε, κύριε Κουλούρη.
      ΚΙΜΩΝ ΚΟΥΛΟΥΡΗΣ: Εντάξει, κύριε Πρόεδρε. 
      Ακούσατε, ακούσατε, κύριοι συνάδελφοι, σοβαρότητα Κυβέρνησης! Καταθέτουν αυτή την τροπολογία για τους κοινοτικούς πόρους, για το Δ’ ΚΠΣ και θέλει- λέει- απόφαση της Βουλής, την ώρα που μπορεί ο ίδιος ο Πρωθυπουργός με μία απόφασή του να ξεκαθαρίσει  πλήρως αυτό το θέμα.
       ΜΙΧΑΛΗΣ ΓΙΑΝΝΑΚΗΣ: Τι σας ενοχλεί αυτό;
      ΚΙΜΩΝ ΚΟΥΛΟΥΡΗΣ: Με ενοχλεί το γεγονός ότι, πρώτον, «αδειάζετε» τον κ. Φώλια. Τι τον έχετε εκεί τον κ. Φώλια, που είναι μέλος του Υπουργικού Συμβουλίου και δεν μπορεί ο κύριος Πρωθυπουργός να πάρει αυτή την απόφαση; Και δεύτερον, γιατί θέλετε την απόφαση της Βουλής; Μα, δεν ξέρετε ούτε γράμματα! Λυπάμαι!
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
      ΚΙΜΩΝ ΚΟΥΛΟΥΡΗΣ: Όσο για το άλλο ζήτημα που έχει να κάνει με την παράταση των διοικήσεων των Δ.Ε.Κ.Ο., ασφαλώς και δεν μπορούμε εμείς στα αδιέξοδά σας, μετά από δυόμισι χρόνια, με απόφαση πάλι της Βουλής, να δώσουμε την έγκρισή μας. 
      Θα ήθελα λοιπόν, κλείνοντας να σας πω ότι περίπου στα δύο χρόνια και τέσσερις μήνες της διακυβέρνησής σας έχετε γίνει θεατές του ζητήματος της ακρίβειας, ουδέτεροι στα μεγάλα ζητήματα που έχουν να κάνουν με την ειρήνη στην περιοχή μας….
      ΠΡΟΕΔΡΕΥΩΝ (Ιωάννης Τραγάκης): Μπήκαμε Λίβανο τώρα!
      Παρακαλώ ολοκληρώστε.
      ΚΙΜΩΝ ΚΟΥΛΟΥΡΗΣ: Έτσι θα καταδικαστείτε από τον ελληνικό λαό και μη βαυκαλίζεστε από τα γκάλοπ και από τις δημοσκοπήσεις. Η δημοσκόπηση είναι για να σας αποκοιμίζει και η πραγματική δημοσκόπηση θα γίνει στις ερχόμενες εκλογές…
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε κύριε συνάδελφε. Τελειώσατε!
      ΚΙΜΩΝ ΚΟΥΛΟΥΡΗΣ: ….που θα πάρετε τη θέση που επί είκοσι χρόνια σας είχε ο ελληνικός λαός, δηλαδή στην Αντιπολίτευση μήπως μάθετε να εκδίδετε κάποιες αποφάσεις Πρωθυπουργού!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Το συγκεκριμένο νομοσχέδιο δίνει τη δυνατότητα στα πιστωτικά ιδρύματα, στις τράπεζες να ασκούν και τη δραστηριότητα της χρηματοδοτικής μίσθωσης, δηλαδή μακρόχρονη ενοικίαση κινητών και ακινήτων περιουσιακών στοιχείων παρέχοντας στο μισθωτή το δικαίωμα στο τέλος της μίσθωσης, της αγοράς του πράγματος ή της ανανέωσης της μίσθωσης για ορισμένο χρόνο. Μέχρι σήμερα υποχρεωτικά η δραστηριότητα αυτή ασκούνταν από ανώνυμες εταιρίες που είχαν αποκλειστικό αντικείμενο εργασιών αυτή τη δραστηριότητα.
      Επίσης το σχέδιο νόμου κινείται μέσα στο πλαίσιο πρώτον, της εναρμόνισης της ελληνικής νομοθεσίας με εκείνη της ευρωπαϊκής. Δεύτερον, της ενίσχυσης της συγκεντροποίησης του τραπεζικού κεφαλαίου, συγκέντρωση και εξαγορά των θυγατρικών τους εταιριών χρηματοδοτικής μίσθωσης. Τρίτον, ενίσχυση της ανταγωνιστικής θέσης του ελληνικού τραπεζικού κεφαλαίου έναντι του ξένου τόσο στο διεθνές όσο και στο εγχώριο περιβάλλον, δυνατότητα απευθείας παροχής τέτοιων υπηρεσιών χωρίς τη διαμεσολάβηση άλλης ανώνυμης εταιρείας όπως γίνονταν με τις προηγούμενες διατάξεις. Τέταρτον, τη μείωση του κόστους –εγκαταστάσεις, εξοπλισμός- και κυρίως του κόστους που αφορά τους εργαζόμενους αφού οι υπηρεσίες χρηματοδοτικής μίσθωσης θα παρέχονται από τις τράπεζες με το υπάρχον προσωπικό και στις υπάρχουσες εγκαταστάσεις, στα ίδια καταστήματα. Άρα, θα έχουμε μείωση προσωπικού, θα έχουμε απολύσεις, θα έχουμε εντατικοποίηση της εργασίας, θα έχουμε δηλαδή κατάργηση των εργασιακών σχέσεων και βέβαια όλα αυτά σε βάρος των εργαζομένων. Πέμπτον, ελαχιστοποίηση μέχρι μηδενισμού των κεφαλαίων που απαιτούνται για την παροχή των υπηρεσιών χρηματοδοτικής μίσθωσης. Για τη σύσταση εταιριών χρηματοδοτικής μίσθωσης απαιτούνταν μέχρι σήμερα κεφάλαιο αξίας τουλάχιστον του 50% του κεφαλαίου που χρειάζονταν για τη σύσταση τράπεζας.
      Στην πραγματικότητα το σχέδιο νόμου στο σύνολό του αφορά μία ακόμα ρύθμιση που διευκολύνει ουσιαστικά τη συγκέντρωση και συγκεντροποίηση του τραπεζικού κεφαλαίου στο όνομα της ανταγωνιστικότητας.
      Για τους λόγους που αναφέρουμε, είναι αυτονόητο ότι εμείς αυτό το νομοσχέδιο δεν μπορούμε να το ψηφίσουμε και βέβαια το καταψηφίζουμε.
      Πολύ σημαντικό ζήτημα για μας είναι η τροπολογία που φέρνετε για τα βαρέα και ανθυγιεινά που προτείνουμε έστω και τώρα, έστω και σήμερα, έστω την τελευταία στιγμή να αποσυρθεί όχι για τυπικούς λόγους, όχι γιατί έρχεται σε άσχετο νομοσχέδιο –γιατί τέτοια γίνονται εδώ, στο Κοινοβούλιο- αλλά για την ουσία της τροπολογίας, για το περιεχόμενο της τροπολογίας, αλλά και γιατί έχει γίνει πλέον συνήθεια τέτοιες αντεργατικές τροπολογίες να τις φέρνετε κάθε φορά κι εσείς και η προηγούμενη κυβέρνηση στην «καρδιά» του καλοκαιριού, στην τελευταία συνεδρίαση της Βουλής πριν κλείσει για τις καλοκαιρινές διακοπές. Βέβαια το κάνετε αυτό για να υπάρχει μικρότερο πολιτικό κόστος, το κάνετε για να μην υπάρχουν μεγάλες αντιδράσεις και κινητοποιήσεις των εργαζομένων, όμως αυτό ας μη σας γελάει. Οι εργαζόμενοι θα αντιδράσουν σ’ αυτές τις αντεργατικές ρυθμίσεις, στην κατάργηση των βαρέων και ανθυγιεινών επαγγελμάτων που έχετε σκοπό να πραγματοποιήσετε μ’ αυτήν την τροπολογία. 
      Εμείς λοιπόν σας προτείνουμε έστω και τώρα να πάρετε πίσω αυτήν την τροπολογία. Έτσι κι αλλιώς θα τους βρείτε τους εργαζόμενους στο δρόμο για να υπερασπιστούν τα βαρέα και ανθυγιεινά επαγγέλματα που με αγώνες έχουν κατακτήσει όλα τα προηγούμενα χρόνια, αγώνες σκληρούς, αγώνες αιματηρούς οι οποίοι έφεραν αποτελέσματα κι έρχεστε εσείς σήμερα και «ξηλώνετε» και καταργείτε αυτά τα δικαιώματα των εργαζομένων.
      Είναι γεγονός ότι όλα αυτά που κάνετε και εσείς αλλά και η προηγούμενη κυβέρνηση –και το λέω αυτό γιατί έχετε ψηφίσει συνολικά εννιά αντιασφαλιστικούς νόμους από το 1990 και μετά- τα κάνετε γιατί υλοποιείτε τις αποφάσεις και τις εντολές της Ευρωπαϊκής Ένωσης, γιατί και εσείς και η προηγούμενη κυβέρνηση «προσκυνάτε» την ίδια «Παναγιά» των Βρυξελλών -αυτή είναι η ουσία- και φέρνετε νόμους σε βάρος των εργαζομένων.
      Τώρα με τη συγκεκριμένη τροπολογία για την κατάργηση των βαρέων και ανθυγιεινών πάτε να εφαρμόσετε το ν. 3029/2002 που ψήφισε το ΠΑ.ΣΟ.Κ. και δεν πρόλαβε να τον υλοποιήσει στο σύνολό του. Έρχεστε εσείς λοιπόν τώρα να τον εφαρμόσετε πλήρως, όπως σας ζητάει το ΠΑ.ΣΟ.Κ. καθημερινά και σας πιέζει να εφαρμόσετε τους δικούς του νόμους.
      Όλοι οι αντιασφαλιστικοί νόμοι που ψηφίσατε μέχρι τώρα ο ένας είναι χειρότερος από τον άλλον, ο ένας συμπληρώνει τα κενά του άλλου και βέβαια πάντα προς όφελος των εργοδοτών, πάντα προς όφελος της πλουτοκρατίας, πάντα σε βάρος των εργαζομένων. 
      Ο στόχος της συγκεκριμένης τροπολογίας είναι πολύ συγκεκριμένος, είναι ο αποχαρακτηρισμός δεκάδων βαρέων και ανθυγιεινών επαγγελμάτων, είναι η αύξηση του ορίου ηλικίας συνταξιοδότησης. Εδώ θα πω το εξής, ότι σε κανέναν εργαζόμενο που είναι στα βαρέα και ανθυγιεινά επαγγέλματα δεν έχει γίνει καμία χάρη μέχρι τώρα. Πέρα από το γεγονός ότι αυτά τα κέρδισαν με τους αγώνες τους, πληρώνουν μεγαλύτερη ασφάλιση από τους εργαζόμενους οι οποίοι δεν είναι στα βαρέα και ανθυγιεινά, άρα λοιπόν και το γεγονός ότι βγαίνουν πιο γρήγορα στη σύνταξη δεν στοιχίζει τίποτα στο κράτος γιατί τα έχουν πληρωμένα από το μισθό τους, από τις κρατήσεις τους, μιας και είναι μεγαλύτερες. 
      Βέβαια, πρέπει να πούμε ότι ο αποχαρακτηρισμός των βαρέων και ανθυγιεινών επαγγελμάτων συνοδεύεται και από μία πρόταση ότι μπορεί –λέει- να συζητήσετε και να εντάξετε και κάποια άλλα επαγγέλματα στα βαρέα και ανθυγιεινά. Γιατί δεν το κάνατε τόσα χρόνια και έρχεστε να το κάνετε τώρα;
      Εμείς πιστεύουμε ότι είναι «στάχτη στα μάτια των εργαζομένων, είναι το κερασάκι στην τούρτα». Γιατί μέχρι τώρα, για παράδειγμα, δεν κάνατε βαρέα και ανθυγιεινά στους αστυνομικούς; Γιατί δεν κάνατε βαρέα και ανθυγιεινά στους πυροσβέστες, στους οποίους ρίξατε και ξύλο τις προάλλες όταν ήλθαν εδώ και τα διεκδίκησαν; Το ίδιο και οι αστυνομικοί προχθές στην κινητοποίηση που έκαναν ζήτησαν την ένταξή τους στα βαρέα και ανθυγιεινά επαγγέλματα.
      Εμείς λέμε ότι όχι μόνο δεν πρέπει να καταργηθούν τα βαρέα και ανθυγιεινά, αλλά πρέπει να μπουν και νέοι κλάδοι, όπως οι αστυνομικοί, όπως οι πυροσβέστες, όπως οι εργάτες στην καθαριότητα στην Τοπική Αυτοδιοίκηση, όπως ολόκληροι οι κλάδοι. Για παράδειγμα προτείνουμε εμείς ο κλάδος του μετάλλου να είναι όλος στα βαρέα και ανθυγιεινά επαγγέλματα και όχι μόνο κάποιες ειδικότητες, όπως είναι σήμερα, για παράδειγμα, οι ηλεκτροσυγκολλητές, οι οξυγονοκολλητές, οι αμμοβολιστές βαφής. Να μπει όλος ο κλάδος στα βαρέα και ανθυγιεινά.
      Όμως, βέβαια εσείς εξυπηρετείτε άλλα συμφέροντα. Εξυπηρετείτε τα συμφέροντα των βιομηχάνων, αυτούς που θέλετε να πληρώνουν λιγότερα το εργατικό κόστος. Αυτό που λέτε το μη μισθολογικό κόστος έχει σχέση και με το ζήτημα των βαρέων και ανθυγιεινών, γιατί θα πληρώνουν λιγότερες εισφορές οι βιομήχανοι, οι οποίοι είναι γεγονός ότι εισφοροδιαφεύγουν και δεν πληρώνουν τεράστια ποσά, δισεκατομμύρια, στα ασφαλιστικά ταμεία.
      Πρέπει να πούμε ότι ακόμα ο κλάδος των πλαστικών και της χημικής βιομηχανίας πρέπει να μπει στα βαρέα και ανθυγιεινά επαγγέλματα. Πηγαίνετε να δείτε στα εργοστάσια που δουλεύουν οι εργαζόμενοι για να φτιάξουν τα κουμπιά, εκεί που βγάζουν τα μπαστούνια, όπως τα λένε, να δείτε εάν θα αντέξετε μία ημέρα εκεί μέσα, που έρχεστε εδώ και νομοθετείτε την κατάργηση των βαρέων και ανθυγιεινών επαγγελμάτων! Να πάτε εσείς να δουλέψετε εκεί μέσα σε αυτές τις συνθήκες και να δείτε αν αυτοί οι εργαζόμενοι μπορούν να συνεχίσουν να δουλεύουν στα εξήντα πέντε και στα εξήντα επτά και στα εβδομήντα, όπως έχετε σκοπό και στόχο να τους πάτε μαζί με το ΠΑ.ΣΟ.Κ..
      Εμείς υποστηρίζουμε ότι στα βαρέα και ανθυγιεινά πρέπει να βγαίνουν οι άνδρες στα πενήντα πέντε και οι γυναίκες στα πενήντα και στα μεικτά στα εξήντα οι άνδρες και στα πενήντα πέντε οι γυναίκες. Σας ζητάμε, λοιπόν, να αποσύρετε αυτήν την τροπολογία.
      Θέλουμε ενημερώνοντας τους εργαζόμενους να πούμε ότι αυτή η τροπολογία λέει η Κυβέρνηση ότι θα εφαρμοσθεί από 1-1-2008. Άρα, δεν αφορά τους παλιούς. Προσπαθεί η Κυβέρνηση να σας παραπλανήσει. Αυτή η τροπολογία αφορά και τους νέους, αλλά και τους παλιούς. 
      Αλήθεια, όλα τα χρόνια ποιος διαιρεί τους εργαζόμενους σε παλιούς και νέους; Ποιος λέει ότι αυτοί που ασφαλίστηκαν μετά το 1993 έχουν άλλα δικαιώματα, λιγότερα, ενώ αυτοί που είναι πριν από το 1993 έχουν άλλα δικαιώματα; Ποιος ξανά τώρα διασπά και διαχωρίζει τους εργαζόμενους σε παλιούς και νέους, σε αυτούς που θα μπουν από 1-1-2008 και σε αυτούς που είναι πριν;
      Εμείς λέμε ότι επηρεάζει τους πάντες. Γιατί; Διότι ο εργοδότης πολύ απλά θα απολύσει τον παλιό που τους στοιχίζει περισσότερα και θα πάρει τον καινούργιο στην ίδια θέση που του στοιχίζει λιγότερα. Θα έχουμε ανακύκλωση της ανεργίας. Θα έχουμε με αυτόν τον τρόπο απολύσεις παλιών εργαζομένων. Θα έχουμε περιορισμό των δικαιωμάτων και των νέων εργαζομένων. 
      Άρα, λοιπόν, οι εργαζόμενοι δεν πρέπει να πέσουν στην παγίδα της Κυβέρνησης, την παγίδα δηλαδή την πολιτική του διαίρει και βασίλευε, αλλά ενωμένοι πρέπει να δώσουν τον αγώνα για την υπεράσπιση των βαρέων και ανθυγιεινών επαγγελμάτων. Και, εν πάση περιπτώσει, πώς είναι δυνατόν να δουλεύουν στο ίδιο πόστο, να έχουν την ίδια ειδικότητα, να κάνουν την ίδια δουλειά, να είναι στην ίδια βάρδια και ο ένας να είναι στα βαρέα και ανθυγιεινά επαγγέλματα και ο άλλος να μην είναι στα βαρέα και ανθυγιεινά;
      Θέλουμε επίσης να πούμε για την τροποποίηση και συμπλήρωση διατάξεων για τη χρηματοδοτική μίσθωση ότι δίνεται η δυνατότητα στις τράπεζες να ασκούν δραστηριότητα της χρηματοδοτικής μίσθωσης, μια δραστηριότητα που μέχρι σήμερα την είχαν σαν αρμοδιότητα να την ασκούν αποκλειστικά οι ανώνυμες εταιρείες.
      Αυτό κινείται, όπως είπα και πριν, μέσα στα πλαίσια της ενίσχυσης συγκεντροποίησης του τραπεζικού κεφαλαίου και της ανταγωνιστικότητας με το ξένο κεφάλαιο.
      Σε ό,τι αφορά τις συνεταιριστικές τράπεζες με τα άρθρα του κεφαλαίου αυτού γίνεται διόρθωση της υπάρχουσας νομοθεσίας προκειμένου να υπάρχει σύμμετρη αντιμετώπιση του ποσού που θα καταβληθεί ως αξία συνεταιριστικής μερίδας τόσο κατά την είσοδο, όσο και κατά την έξοδο των συνεταίρων από το κεφάλαιο των συνεταιριστικών τραπεζών. 
      Δημιουργείται, επίσης, μία διεύρυνση του συναλλακτικού κοινού των συνεταιριστικών τραπεζών κάτω από ορισμένες προϋποθέσεις, όπως συναλλαγές και με τα μέλη. Η πρόταση αυτή συντελεί στη σταδιακή κατάργηση του συνεταιριστικού χαρακτήρα αυτών των συνεταιριστικών τραπεζών στα πλαίσιά τους να εναρμονιστούν με τη νομοθεσία και της Ευρωπαϊκής Ένωσης. 
      Στο Κεφάλαιο Γ΄ και ιδιαίτερα στο άρθρο που έχει γίνει πολύ συζήτηση με τίτλο «Αναπροσαρμογή συντελεστών ειδικού φόρου κατανάλωσης πετρελαιοειδών προϊόντων» έχουμε κατ’ αρχήν σταδιακές αυξήσεις 6,15% περίπου κάθε χρόνο και από 1.7.2006 έως 1.1.2009 του ειδικού φόρου κατανάλωσης προκειμένου να υπάρξει εναρμόνιση της ελληνικής νομοθεσίας προς τη σχετική Οδηγία της Ευρωπαϊκής Ένωσης. Ήδη η αύξηση από 1.7.2006 έχει πυροδοτήσει μεγάλες αυξήσεις στα καύσιμα, σε μία σειρά ειδών λαϊκής κατανάλωσης γιατί οι βιομήχανοι απ’ αυτήν την αύξηση αυξάνουν και τα προϊόντα που παράγουν και όλα αυτά μετακαλούνται στους καταναλωτές, οι οποίοι κυριολεκτικά έχουν γονατίσει. Τους έχετε γονατίσει και εσείς και η προηγούμενη κυβέρνηση με τα αλλεπάλληλα κύματα ακρίβειας, ιδιαίτερα μετά τη χρήση του ευρώ. 
      Αυξάνεται ο φόρος στα καύσιμα και θα πλήξει περισσότερο ό,τι απέμεινε από το εισόδημα, από την αφαίμαξη που του κάνετε εσείς. Και όχι μόνο εσείς, αλλά και οι ιμπεριαλιστικοί πόλεμοι κι αυτά που γίνονται σήμερα στην Παλαιστίνη και στο Λίβανο με την εισβολή των Ισραηλινών, με τη σφαγή των αμάχων, με την εφαρμογή των σχεδίων των Ηνωμένων Πολιτειών και των εταιρειών πετρελαιοειδών. Πρέπει να πούμε ότι αν σήμερα είναι 76 δολάρια το βαρέλι, αυτοί θα το φτάσουν στα 100 δολάρια το βαρέλι και όποιος αντέξει. Πάντως τα φτωχά λαϊκά στρώματα δεν αντέχουν αυτήν την ακρίβεια και ζητούν να παρθούν συγκεκριμένα μέτρα σε φιλολαϊκή κατεύθυνση.
      Στο άρθρο 12 στο ίδιο πάντα κεφάλαιο περί διπλής φορολογίας, η δυνατότητα συμψηφισμού, δηλαδή έκπτωσης του καταβαλλόμενου φόρου σε τρίτη χώρα μέσω θυγατρικών εταιρειών με τον αναλογούντα φόρο εισοδήματος της ημεδαπής εταιρείας δίνεται στα πλαίσια της αποδοχής της διπλής φορολογίας, αλλά και για λόγους ίσης φορολογικής μεταχείρισης των αλλοδαπών θυγατρικών με τις θυγατρικές της Ευρωπαϊκής Ένωσης. Στην πραγματικότητα και εδώ πρόκειται για διευκόλυνση της ενίσχυσης της εξαγωγής κεφαλαίων. Πρόκειται για ένα επιπλέον κίνητρο στην εξαγωγή κεφαλαίων. Εφαρμόζετε και υλοποιείτε τη Συνθήκη του Μάαστριχτ. 
      Στο Κεφάλαιο Δ΄ με τίτλο «Διάφορες διατάξεις» και στο άρθρο 14 που αφορά τα ανταλλακτήρια συναλλάγματος είναι γνωστό ότι λόγω συρρίκνωσης των εργασιών τους, κύρια μετά την καθιέρωση του ευρώ, υπάρχει πρόβλημα και εδώ προτείνεται η ρύθμιση άσκησης από τις εταιρείες αυτές και άλλων συναφών δραστηριοτήτων. Ουσιαστικά πρόκειται για συγκεντροποίηση του κεφαλαίου, οικονομίες κλίμακος, συγχώνευση με εταιρείες, διαμεσολάβησης στη μεταφορά κεφαλαίων.
      Στο άρθρο 15 γίνεται μία ρύθμιση ώστε ο πρόεδρος ή ο διευθύνων σύμβουλος μιας δημόσιας επιχείρησης να μπορεί ταυτόχρονα να είναι και πρόεδρος ή διευθύνων σύμβουλος συνδεδεμένων με αυτή δημοσίων επιχειρήσεων. Επιταχύνετε, λοιπόν, τη διαδικασία λειτουργίας των δημοσίων επιχειρήσεων με ιδιωτικοοικονομικά κριτήρια. 
      Η συγκέντρωση αρμοδιοτήτων στο πρόσωπο του ενός στοχεύει, κατά την άποψή μας, στον απόλυτο έλεγχο ενός μεγάλου εύρους δημοσίων επιχειρήσεων. Είναι γνωστό ότι η επιδίωξη της αρμοδιότητας της δημόσιας επιχείρησης, όπως εσείς την εννοείτε, απαιτεί ενιαίο καθοδηγητικό κέντρο, ενιαίο σχέδιο, ενιαίο ελεγκτικό μηχανισμό και παράλληλα καλοπληρωμένους συμβούλους και εμπειρογνώμονες. Στην πράξη όμως, σημαίνει και κακοπληρωμένους εργαζόμενους που θα δουλεύουν ατελείωτες ώρες χωρίς φυσικά να αμείβονται γι’ αυτά που προσφέρουν.
      Για όλους αυτούς τους λόγους εμείς λέμε ότι καταψηφίζουμε το νομοσχέδιο.
      Προχωρώ τώρα στις τροπολογίες και λέω ότι για την τροπολογία που έχει σχέση με τον Οργανισμό της Πολιτιστικής Πρωτεύουσας «Θεσσαλονίκη 1997», δεν θα διαφωνήσουμε παρ’ ότι δείχνει επανειλημμένα το αδιέξοδο του θεσμικού πλαισίου που υπήρχε και που έχει σαν αποτέλεσμα να έχουν περάσει δέκα χρόνια και ακόμα δεν έχει ολοκληρωθεί. Θα την ψηφίσουμε ελπίζοντας ότι θα είναι η τελευταία φορά που θα γίνεται κάτι τέτοιο. 
      ΑΓΓΕΛΟΣ ΤΖΕΚΗΣ: Για να μάθουμε και τι έγινε. 
      ΔΗΜΗΤΡΙΟΣ ΤΣΙΟΓΚΑΣ: Ναι, να δούμε και τι έγινε. Βεβαίως, την τροπολογία για τα βαρέα και ανθυγιεινά την καταψηφίζουμε και ζητούμε να την αποσύρετε. Είπα πριν τους λόγους, για τους οποίους την καταψηφίζουμε. Την καταψηφίζουμε, γιατί είναι μία αντεργατική, αντιασφαλιστική τροπολογία, η οποία έρχεται σαν συνέχεια του ν. 3029 του ΠΑ.ΣΟ.Κ. που προβλέπει με προεδρικό διάταγμα και τη σύσταση σοφών. 
      Τι θα μας πουν οι σοφοί; Να μπουν και άλλα επαγγέλματα στα βαρέα και ανθυγιεινά; Ας πάνε οι σοφοί να δουλέψουν στα γαλβανιστήρια και στα βαρέα και ανθυγιεινά επαγγέλματα, να μπουν μέσα στα λούστρα, για να δουν ποια είναι τα βαριά και ανθυγιεινά επαγγέλματα και όχι να βγάζουν αποφάσεις για άλλους, για να δουλεύουν οι εργάτες μέχρι να πεθάνουν, χωρίς να έχουν δικαιώματα. 
      Υπάρχουν τεράστιες ευθύνες και στην πλειοψηφία της Γ.Σ.Ε.Ε., κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ για την ανοχή σας και όπως δείξατε ανοχή και στον προηγούμενο ομιλητή, επιτρέψτε μου να ολοκληρώσω και εγώ αυτά που έχω να πω. 
      ΠΡΟΕΔΡΕΥΩΝ (Ιωάννης Τραγάκης): Ο προηγούμενος πήρε μόνος του την ανοχή. 
      ΔΗΜΗΤΡΙΟΣ ΤΣΙΟΓΚΑΣ: Ζητώ και εγώ την ανοχή του Προεδρείου, κύριε Πρόεδρε για να μπορέσω να ολοκληρώσω. 
      ΠΡΟΕΔΡΕΥΩΝ (Ιωάννης Τραγάκης): Θα την έχετε. 
      ΔΗΜΗΤΡΙΟΣ ΤΣΙΟΓΚΑΣ: Η συγκεκριμένη τροπολογία αφορά τους εργαζόμενους και τους ασφαλισμένους στο Ι.Κ.Α. και τη Δ.Ε.Η., αλλά και άλλους ασφαλιστικούς φορείς, γιατί όταν αρχίζετε εσείς να ξηλώνετε την κάλτσα δεν θα μείνει πόντος στο τέλος. Θα τη φθάσετε στο τέρμα, μέχρι τη φτέρνα. Έτσι, λοιπόν, θα οδηγήσετε τους εργαζόμενους στο θάνατο, πριν προλάβουν να βγουν στη σύνταξη. 
      Άλλο μισό λεπτό θα χρειαστώ, κύριε Πρόεδρε...
      ΠΡΟΕΔΡΕΥΩΝ (Ιωάννης Τραγάκης): Μόνο μισό, κύριε συνάδελφε. 
      ΔΗΜΗΤΡΙΟΣ ΤΣΙΟΓΚΑΣ: Στην πρώτη παράγραφο της τελευταίας τροπολογίας που αφορά τις συμβάσεις θα ήθελα να πω το εξής: Κατ’ αρχήν πρόκειται για ένα νόμο που πρόσφατα ψηφίσατε και φέρνετε ήδη τροπολογία. Δεν νομίζω να χρειάζεται κανένα παραπάνω σχόλιο. Αρκεί να διαβάσει κανείς τη φράση που υπάρχει στην έκθεση του Γενικού Λογιστηρίου του Κράτους που λέει ότι εφεξής οι συμβάσεις αυτές θα συνάπτονται κατά παρέκκλιση κάθε άλλης σχετικής ή ειδικής διάταξης της εθνικής νομοθεσίας. Μπορεί εύλογα ο καθένας να φανταστεί το μεγάλο φαγοπότι που θα ακολουθήσει. 
      Για τη δεύτερη παράγραφο έχει γίνει μεγάλη συζήτηση. Δεν θα επαναλάβω όσα ειπώθηκαν και στην Επιτροπή. Έτσι και αλλιώς, εμείς λέμε ότι το Χρηματιστήριο είναι ένας θεσμός που δεν μπορεί να εξυγιανθεί. Από όσους πάνε εκεί, οι πολλοί θα χάνουν και οι λίγοι θα κερδίζουν. Συνεπώς, λοιπόν, εμείς το καταψηφίζουμε και αυτό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε. 
      Ο Κοινοβουλευτικός Εκπρόσωπος του Συνασπισμού συνάδελφος κ. Δραγασάκης έχει το λόγο. 
      ΙΩΑΝΝΗΣ ΔΡΑΓΑΣΑΚΗΣ:  Κύριε Πρόεδρε, θέλω κατ’ αρχήν να συμφωνήσω με τους συναδέλφους οι οποίοι εξέφρασαν τα συναισθήματά τους, την οργή τους, την αγανάκτησή τους για το δράμα που υπάρχει δίπλα μας και πραγματικά δεν μπορεί κανείς να συζητάει οποιοδήποτε άλλο θέμα, όταν έχουμε δίπλα μας αυτό το έγκλημα διαρκείας. 
      Και θα πω και κάτι άλλο. Για πρώτη φορά ίσως βλέπουμε έστω τις εικόνες του εγκλήματος στις τηλεοράσεις. Παλαιότερα ούτε αυτό συνέβαινε. Για πρώτη φορά τουλάχιστον εγώ βλέπω και στα ελληνικά μέσα, αλλά και στα διεθνή, να ξεχειλίζει το αίμα, βλέπουμε τα παιδιά, τους ανάπηρους, τους τραυματίες στις οθόνες μας. 
      Δεν είναι κάτι συνηθισμένο. Εδώ πρόκειται για μια ιστορική τραγωδία, βλέπουμε ένα λαό που υπέφερε από το ολοκαύτωμα να οργανώνει σήμερα ένα ολοκαύτωμα στους γείτονές του. Διότι δεν μπορεί κανείς να δώσει άλλη εξήγηση, απ’ αυτά που βλέπουμε και απ’ αυτά που ακούμε, παρά το ότι το Ισραήλ, η κυβέρνηση Μπους, ως στόχο τους έχουν τη διάλυση των προϋποθέσεων για να υπάρξει Παλαιστινιακό κράτος, την εξολόθρευση των λαών της περιοχής. 
      Και είναι τυφλός όποιος δεν βλέπει το μίσος το οποίο προκύπτει ως αποτέλεσμα, είναι τυφλός όποιος δεν βλέπει ότι αυτήν τη στιγμή η Χεσμπολάχ είναι ήρωας, είναι τυφλός όποιος δεν βλέπει το ριζοσπαστισμό των λαών όχι μόνο του Λιβάνου, αλλά και της Αιγύπτου, της Σαουδικής Αραβίας, της Ιορδανίας κ.λπ.. Πραγματικά, όταν τίθεται το ερώτημα τι κάνουμε, δεν τίθεται από τη σκοπιά μόνο μιας ανθρωπιστικής αλληλεγγύης, αλλά τίθεται από τη σκοπιά του πώς θα μπορέσουμε και τι μπορούμε και πρέπει να κάνουμε και ως χώρα, για να διασφαλίσουμε την ειρήνη όσο δεν είναι αργά. 
      Έρχομαι τώρα στο νομοσχέδιο αυτό, το οποίο είναι ένα νομοσχέδιο που όσο περνούσαν οι μέρες φούσκωνε, μεγάλωνε. Άρχισε με κάποιες διατάξεις και έχουν προστεθεί πάρα πολλά θέματα και μάλιστα σοβαρά θέματα. Θα προσπαθήσω, όσο γίνεται πιο σύντομα, να επισημάνω αυτά τα θέματα και να διατυπώσω τη θέση μας. 
      Από μία άποψη, το πιο σοβαρό θέμα είναι η επιβολή του Ειδικού Φόρου Κατανάλωσης. Εδώ έχουμε αύξηση φόρων. Ούτε πάταξη της φοροδιαφυγής έχουμε ούτε πάταξη λαθρεμπορίου, αλλά έχουμε νέο φόρο που, λόγω της φύσης του, επιβαρύνει τους πάντες και κυρίως τα πιο φτωχά, λαϊκά στρώματα και περνάει έτσι, σαν να πρόκειται για μια λεπτομέρεια. 
      Επιβάλλεται, λέει, αυτός ο φόρος, διότι μας το λέει μια ευρωπαϊκή οδηγία. Ας το δούμε λίγο αυτό. Όντως, υπάρχει η ευρωπαϊκή οδηγία, η οποία διαμορφώθηκε το 2002-2003, όταν η τιμή του πετρελαίου διεθνώς ήταν κάτω από τα 30 δολάρια το βαρέλι και, αν θυμάμαι καλά, μπορεί να ήταν και κάτω από 20 δολάρια. Τότε, λοιπόν, έγινε αυτή η οδηγία, που ο επίσημος τίτλος της είναι «Οδηγία για έναν ενεργειακό φόρο», και επικράτησε η άποψη να αυξηθεί ο Ειδικός Φόρος Κατανάλωσης στα καύσιμα ως μέτρο εξοικονόμησης ενέργειας, για να περιοριστεί, υποτίθεται, η σπατάλη. Μα, σήμερα η τιμή του πετρελαίου είναι 75 δολάρια το βαρέλι. Έχει λογική αυτός ο φόρος σήμερα; Έχει αναιρεθεί πλήρως η λογική της επιβολής του. 
      Δεύτερον, γιατί αυτός ο Φόρος επιβάλλεται τώρα; Με βάση την οδηγία η προσαρμογή μπορεί να γίνει μέχρι το 2010. Εμείς, θέτοντας το θέμα επί της ουσίας του –και για εμάς αυτή είναι η ουσία- βλέπουμε ότι αναιρέθηκαν οι λόγοι που δικαιολογούσαν αυτόν το Φόρο και μιλάω για όλη την Ευρωπαϊκή Ένωση. Ζητούμε να μην επιβληθεί ο Ειδικός Φόρος Κατανάλωσης και να αναληφθεί πρωτοβουλία από την Κυβέρνηση –και είμαι σίγουρος ότι θα βρει πολλές κυβερνήσεις συμμάχους- από τώρα και μέχρι το 2010, για να αλλάξει ριζικά αυτή η οδηγία. Δεν είναι δυνατόν το πετρέλαιο να πλησιάζει τα 80 δολάρια, να μην ξέρουμε που θα πάει του χρόνου και εδώ να συζητάμε να αυξήσουμε τον Ειδικό Φόρο Κατανάλωσης. 
      Εάν η Κυβέρνηση επιμείνει να εφαρμόσει το φόρο, το ελάχιστο που μπορούμε να ζητήσουμε, είναι τα πρόσθετα έσοδα του κράτους να αξιοποιηθούν για την ανακούφιση αυτών που πλήττονται από την αύξηση του πετρελαίου. Διότι εδώ έχουμε αύξηση του φόρου χωρίς αντιστάθμισμα. Δηλαδή, σ’ αυτόν που σήμερα είναι άνεργος, σ’ αυτόν που παίρνει τα 600 ή 700 ευρώ, τον κατώτερο μισθό, του προσθέτουμε ένα νέο χαράτσι, χωρίς να του προσφέρουμε τίποτα. 
      Πρέπει, λοιπόν, να υπάρξει, με αφορμή αυτόν το φόρο, ένα ειδικό ταμείο ενέργειας που να μπουν τα έσοδά του και με το ταμείο αυτό να χρηματοδοτηθούν το επίδομα θέρμανσης, μέτρα εξοικονόμησης της ενέργειας, μέτρα ανακούφισης του κόσμου το χειμώνα και ιδιαίτερα στις ακριτικές περιοχές που υποφέρουν. 
      Διάβασα σήμερα επ’ αυτού μια δήλωση του κ. Δούκα, τον οποίο βλέπω εδώ. Αν αποδόθηκε σωστά, ο κ. Δούκας εμφανίζεται να απορρίπτει την ιδέα για το επίδομα θέρμανσης με το επιχείρημα: «Δεν βλέπω πώς τα δημόσια οικονομικά μπορούν να αντέξουν επιπλέον 200 ή 300.000.000 ευρώ».
      Το Γενικό Λογιστήριο του Κράτους στην έκθεσή του λέει ότι από την αύξηση του ειδικού φόρου κατανάλωσης θα έχετε του χρόνου 320.000.000 ευρώ πρόσθετα έσοδα. Και το 2007, 520.000.000 ευρώ. Και το 2008, 620.000.000 ευρώ. Γιατί, λοιπόν, κύριε Δούκα; Θα μου πείτε ότι υπάρχουν ελλείμματα κ.λπ. Σύμφωνοι. Μα εδώ λέμε ότι έχετε πρόσθετο έσοδο από ένα πρόσθετο φόρο και αυτό το έσοδο ακριβώς μπορεί να καλύψει το επίδομα θέρμανσης και άλλα μέτρα. 
      Δεύτερο θέμα είναι ορισμένα μέτρα για τις τράπεζες. Επιτρέπεται στις τράπεζες να ενσωματώνουν τις εταιρείες leasing γεγονός το οποίο θέτει τουλάχιστον θέμα προστασίας των εργαζόμενων στις εταιρείες αυτές σήμερα, αλλά αυτό αν το δει κανείς μεμονωμένα μπορεί να πει «εντάξει, έχει κάποια λογική στα πλαίσια του ανταγωνισμού». Αν το δούμε ευρύτερα όμως είναι ένα ακόμα βήμα σε μια κατεύθυνση που οι τράπεζες καταλαμβάνουν ολοένα και ευρύτερους χώρους. Ενσωματώνουν ολοένα και ευρύτερες λειτουργίες. 
      Κάποτε και οι επενδυτικοί τραπεζικοί επιβαλλόταν να είναι αυτόνομες εταιρείες. Όλα αυτά τώρα οδηγούν σε τεράστιους οργανισμούς που δρουν ως επικυρίαρχοι, ασκούν τεράστια επιρροή και στην κοινωνία και στην οικονομία. Το βλέπουμε και στην χώρα μας. 
      Ακόμα και ο τύπος επηρεάζεται από τις τράπεζες. Δεν σας κάνει εντύπωση που τώρα, με αφορμή την ιδιωτικοποίηση της Εμπορικής, καμία εφημερίδα δεν γράφει τίποτα πέρα από το αν θα την πάρουν οι Γάλλοι. Δηλαδή, το θέμα ότι ενδεχομένως είναι λάθος γενικότερα η ιδιωτικοποίηση της Εμπορικής, ότι ενδεχομένως θα έπρεπε να ζητηθεί η αυτόνομη πορεία της ή ενδεχομένως θα έπρεπε να ζητηθεί η συγχώνευση της Εμπορικής με το Ταχυδρομικό Ταμιευτήριο για την δημιουργία ενός ισχυρού τραπεζικού ομίλου υπό δημόσιο κοινωνικό έλεγχο. Αυτή η πρόταση -διότι περί πρότασης πρόκειται, και οι εργαζόμενοι το έχουν προτείνει και εμείς το υποστηρίζουμε- αμφιβάλλω αν είδε το φως της δημοσιότητας οπουδήποτε. 
      Έχουμε, λοιπόν, ένα βήμα προς την γιγάντωση αυτού του φαινομένου και από την άλλη μεριά έχουμε ορισμένες ρυθμίσεις για τους πιστωτικούς συνεταιρισμούς. Επιτρέπεται, λέει, στους πιστωτικούς συνεταιρισμούς να ασκούν τραπεζικές εργασίες υπό περιορισμούς και για μη μέλη των πιστωτικών συνεταιρισμών. Εμείς το θεωρούμε θετικό αυτό το μέτρο. Αλλά είναι ανεπαρκές και αποσπασματικό. Στην Ευρωπαϊκή Ένωση και γενικότερα στην Ευρώπη, σύμφωνα με κάποια στοιχεία που έχω δει, οι πιστωτικοί συνεταιρισμοί έχουν γύρω στο 17% της τραπεζικής αγοράς. Της λιανικής προφανώς. Σε εμάς είναι υποτυπώδης η ύπαρξή τους. Εμείς ζητούμε να έρθει ολοκληρωμένη πολιτική για το τραπεζικό σύστημα και στα πλαίσια αυτά συγκεκριμένα μέτρα για την ενίσχυση του ρόλου των πιστωτικών τραπεζών και των τραπεζών του ευρύτερου κοινωνικού τομέα. 
      Τρίτο σημαντικότατο είναι το θέμα που εισάγεται με την τροπολογία που αφορά την άρση της αστικής ευθύνης του Προέδρου και των μελών της Επιτροπής Κεφαλαιαγοράς. Αναφέρθηκα στο θέμα αυτό εκτενώς και στην Επιτροπή, θέλω και εγώ να δώσω την διάσταση που κατά την άποψή μου έχει. Θυμάστε και στις εκλογές ότι ένα από τα κεντρικά θέματα  ήταν το λεγόμενο έγκλημα του Χρηματιστηρίου. Ιδίως από την πλευρά της Νέας Δημοκρατίας το θέμα αυτό ήταν κεντρικό. 
      Φοβάμαι, κυρίες και κύριοι συνάδελφοι, ότι σήμερα ζούμε τον θλιβερό επίλογο αυτής της υπόθεσης. Και είναι θλιβερός αυτός ο επίλογος. Γιατί αυτό που απέμεινε να συζητάμε απ’ αυτό το θέμα είναι η άρση της αστικής ευθύνης των μελών της Επιτροπής Κεφαλαιαγοράς, την ίδια στιγμή που τα προηγούμενα μέλη της Επιτροπής Κεφαλαιαγοράς σέρνονται στα δικαστήρια -δικαίως ή αδίκως δεν το ξέρω- την ίδια στιγμή που τα μέλη του Διοικητικού Συμβουλίου της «Δ.Ε.Κ.Α.» σέρνονται στα δικαστήρια, όταν εμείς όμως εδώ, εσείς δηλαδή, αθωώσατε τους  πολιτικούς προϊσταμένους.
      Εγώ δεν παρεμβαίνω στο έργο της δικαιοσύνης. Ξέρω, όμως, πολύ καλά ότι δεν υπήρχε περίπτωση απόφαση της «Δ.Ε.Κ.Α.» να υλοποιηθεί χωρίς την υπογραφή του αρμόδιου Υπουργού.
      Τίθενται, λοιπόν, θέματα ηθικής τάξης γι’ αυτό το Σώμα, που λέγεται Κοινοβούλιο, κυρίως με αυτήν την έννοια. 
      Ο κόσμος εύλογα θα πει: Τα βρήκατε μεταξύ σας οι πρώην και οι νυν Υπουργοί κ.λπ.. Και ποιόν κυνηγάτε τώρα; Τους διευθυντές του Υπουργείου Οικονομικών, που ex officio έπρεπε να είναι στο Διοικητικό Συμβούλιο της «Δ.Ε.Κ.Α.», αφού τους ζητήθηκε να είναι, τον εκπρόσωπο του Οικονομικού Επιμελητηρίου, τον εκπρόσωπο της Τράπεζας της Ελλάδας. Αυτά ήταν τα μέλη του Διοικητικού Συμβουλίου της «Δ.Ε.Κ.Α.». 
      Ο κόσμος εύλογα, λοιπόν, θα πει ότι η Νέα Δημοκρατία με αυτήν την τροπολογία κυνηγάει τους προηγούμενους, αλλά καλύπτει τους δικούς της. Και θα πει σε όλους εμάς, στους Βουλευτές, «καλύψατε τα νώτα σας». Κανείς πολιτικός δεν έπαθε τίποτα από το έγκλημα του Χρηματιστηρίου και κυνηγάτε αυτούς τους ανθρώπους.
      Να κάνω την εξής διευκρίνιση: Εάν τα Δ.Σ. στη χώρα μας ήταν πραγματικά ανεξάρτητα, η στάση η δική μου θα ήταν διαφορετική, τουλάχιστον γι’ αυτά που λέω για τη «Δ.Ε.Κ.Α.». Ξέρουμε, όμως, πολύ καλά ότι τα Διοικητικά Συμβούλια δημόσιων φορέων στην Ελλάδα –και από τον τρόπο που διορίζονται, αλλά κυρίως από τη νοοτροπία και το κλίμα που επικρατεί- είναι προέκταση κυβερνητικών εντολών.
      Κύριε Υπουργέ, ανοίγετε τους ασκούς του Αιόλου, διότι, εκτός των άλλων, είναι αποσπασματική η ρύθμιση. Σε λίγο θα σας έρθει η Τράπεζα της Ελλάδος και θα σας πει ότι ένα στέλεχος της Τράπεζας της Ελλάδος που πάει να κάνει έλεγχο σε μία τράπεζα, τον κάνει με το φόβο ότι θα κυνηγηθεί. Θα σας έρθει η Επιτροπή Ανταγωνισμού, θα σας έρθει το Ραδιοτηλεοπτικό Συμβούλιο, θα σας έρθουν όλοι οι φορείς, οι οποίοι θα πουν: Γιατί το μέλος της Επιτροπής Κεφαλαιαγοράς να απαλλάσσεται από την αστική ευθύνη κι εγώ να έχω αστική ευθύνη;
      Αποσύρετε, λοιπόν, τη ρύθμιση αυτή και φέρτε μία ολοκληρωμένη. 
      Εμείς αναγνωρίζουμε ότι υπάρχει πρόβλημα. Εμείς θέλουμε να υπάρξει τρόπος όπου τα μέλη των εποπτικών αρχών να είναι θωρακισμένα, να δουλεύουν με ασφάλεια και να μπορούν να εκτελούν τα καθήκοντά τους. Αυτό, όμως, πρέπει να διασφαλιστεί ότι θα γίνεται μέσα σ’ ένα πλαίσιο ελέγχου.
      Επομένως αυτή είναι η πρότασή μας. Να φέρετε μία συνολικότερη ρύθμιση που να εκπληρώνει και τους δύο στόχους. Και κάλυψη των μελών των εποπτικών αρχών για να κάνουν τη δουλειά τους, να συγκρούονται με συμφέροντα, αλλά και έλεγχο ότι δεν θα παραβιάζουν καθήκοντα, δεν θα καλύπτουν ενόχους, δεν θα κάνουν τα στραβά μάτια κ.ο.κ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, καθιερώθηκε η ανοχή σας κι έτσι θα τη ζητήσω κι εγώ, για να ολοκληρώσω. Υπάρχουν πολλά θέματα. Δεν θα μακρηγορήσω, όμως.
      Σε ό,τι αφορά τα βαρέα και ανθυγιεινά θέλω να πω τα εξής: Πρώτον, υπάρχει τεράστια καθυστέρηση σε ό,τι αφορά την ένταξη στα βαρέα και ανθυγιεινά, επαγγελμάτων που είναι όντως βαρέα και ανθυγιεινά. Εκτός κι αν θεωρήσουμε ότι οι εργάτες καθαριότητας κάνουν εργασία γραφείου ή οι πυροσβέστες ή πολλές ειδικότητες μέσα στα νοσοκομεία.
      Υπάρχουν, λοιπόν, τέτοιες εκκρεμότητες, οι οποίες αντί να αντιμετωπίζονται, έρχεται η πρόταση για νέα επιτροπή με μία διαφορά από τον προηγούμενο νόμο, το λεγόμενο νόμο Ρέππα.
      Ο προηγούμενος νόμος προέβλεπε ότι το προεδρικό διάταγμα που θα βγει για να χαρακτηρίζει τα βαρέα και ανθυγιεινά, θα είναι με τη σύμφωνη γνώμη του πορίσματος της επιτροπής. Εδώ η αλλαγή είναι ότι θα είναι απλώς με γνώμη. Δηλαδή, θα εκφράσει γνώμη η επιτροπή, αλλά η Κυβέρνηση θα κάνει ό,τι κρίνει σωστό. Τότε τι ψηφίζουμε εδώ σήμερα; Δεν ψηφίζουμε τίποτα. Δίνουμε μία λευκή εξουσιοδότηση στην Κυβέρνηση.
      Στην Επιτροπή, που έθεσα αυτό το θέμα, ο κ. Γιακουμάτος, ο οποίος βρισκόταν εκεί, είπε ότι το πόρισμα της επιτροπής θα δοθεί στα κόμματα και θα γίνει διάλογος με τους κοινωνικούς φορείς πριν την κατάρτιση του προεδρικού διατάγματος. Το αναφέρω και καλώ τον Υπουργό, εφόσον επιμείνει στην ψήφιση αυτής της τροπολογίας, αν θέλει να επαναλάβει αυτήν τη δέσμευση. 
      Ήλθαν και μερικές τροπολογίες μετά την Επιτροπή. Δεν μπορούμε να τις συζητήσουμε εν εκτάσει. Ενδεχομένως να είναι σοβαρές, υπάρχουν όμως ορισμένα ερωτήματα:
      Με μία τροπολογία δημιουργείται διϋπουργική επιτροπή κοινοτικών προγραμμάτων με στόχο το συντονισμό και τον έλεγχό τους. Θα έλεγα ότι αυτό είναι εσωτερικό θέμα της Κυβέρνησης. Μας κάνει όμως εντύπωση γιατί δεν υπάρχει ο Υπουργός Εσωτερικών, ο Υπουργός Παιδείας, ο Υπουργός Αγροτικής Ανάπτυξης, ο Υπουργός Υγείας, αφού αυτά τα Υπουργεία έχουν σημαντικά κονδύλια και μάλιστα προβληματικά προγράμματα ορισμένα απ’ αυτά. Μήπως αυτό σημαίνει υποβάθμισή τους στα πλαίσια του νέου σχεδιασμού; Θα μου πείτε ότι είναι πολλά τα Υπουργεία, κ.λπ.. Επαναλαμβάνω: Δεν υπεισέρχομαι στο πώς η Κυβέρνηση θα οργανώσει τη δουλειά της. Αλλά επειδή είναι ευαίσθητοι τομείς – υγεία, παιδεία, αγροτική ανάπτυξη- μου κάνει εντύπωση που δεν υπάρχει εκπροσώπηση. Θα μπορούσε ενδεχομένως κάτω από την επιτροπή των Υπουργών να υπάρξει μια επιτροπή υπηρεσιακών παραγόντων ή κάτι άλλο, που να διασφαλίζει το συντονισμό. 
      Υπάρχει επίσης μια άλλη τροπολογία, που προβλέπει το Υπουργείο Εθνικής Άμυνας να αναθέτει σε άλλα Υπουργεία την υλοποίηση προμηθειών, που αφορούν τα άλλα Υπουργεία. Δεν μπορώ να καταλάβω το θέμα. Αυτό που καταλαβαίνω είναι ότι μπορεί αυτό να είναι σχετικό με τα αντισταθμιστικά οφέλη. Επειδή το θέμα είναι σοβαρό και ταλαιπωρημένο να μου επιτρέψετε να πω, χωρίς να  μπω σε λεπτομέρειες, ας δοθούν κάποιες εξηγήσεις επί του θέματος, δηλαδή πώς λειτουργούσε ως τώρα το σύστημα, πώς προβλέπεται να λειτουργήσει. Το δικό μου ερώτημα είναι το εξής: Δεν θα πρέπει το αντίστοιχο Υπουργείο να συμμετέχει και στη διαπραγμάτευση των αντισταθμιστικών; Δηλαδή, το Υπουργείο Άμυνας, τα επιτελεία, θα αποφασίσουν ότι ως αντισταθμιστικό για την αγορά κάποιων αεροπλάνων θα είναι κάποιο έργο που μπορεί να έχει τουριστικό χαρακτήρα ή μπορεί να συνδέεται με την οικονομία, κ.λπ. και μετά απλώς το αρμόδιο Υπουργείο θα κληθεί να εκτελέσει αυτό το αντισταθμιστικό; Δεν θα έπρεπε από την αρχή να υπάρχει ένας σχεδιασμός, στον οποίο να συμμετέχουν και άλλα Υπουργεία, πέρα από το Υπουργείο Άμυνας; Αυτό προσπαθώ να πω. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΔΡΑΓΑΣΑΚΗΣ: Εμείς, λοιπόν, καταψηφίζουμε το νομοσχέδιο, όπως έχει διαμορφωθεί στο σύνολό του. Καλούμε την Κυβέρνηση να προσέξει ιδιαίτερα το θέμα του ειδικού φόρου κατανάλωσης και εφόσον επιμείνει στην ψήφισή του, να υπάρξουν κάποια μέτρα πολιτικής για την ανακούφιση εκείνων που θίγονται όχι μόνο από το φόρο, αλλά και από την αύξηση της τιμής του πετρελαίου, επισημαίνουμε τις σοβαρές διαστάσεις που έχει η άρση της αστικής ευθύνης, καθώς και το θέμα των βαρέων και ανθυγιεινών επαγγελμάτων, χωρίς να σημαίνει ότι τα άλλα δεν είναι σημαντικά.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κύριε Υπουργέ, θέλετε να κάνετε μία παρέμβαση. Έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, ζήτησα να κάνω μία πεντάλεπτη παρέμβαση –θα κάνω ολοκληρωμένη τοποθέτηση βεβαίως μετά τις ομιλίες έξι ακόμη συναδέλφων- για να καταθέσω δύο ακόμη νομοτεχνικές βελτιώσεις-προσθήκες. 
      Η πρώτη είναι μία προθεσμία: Στο άρθρο 8 η ημερομηνία «1.7.2006» παρατείνεται ως την «1.9.2006». Όταν κατατέθηκε το νομοσχέδιο η προθεσμία αυτή ήταν μπροστά μας, αλλά μετά τις διαδικασίες στη Βουλή φαίνεται σαν αναδρομική ρύθμιση. Οπότε, δεν έχουμε κανένα πρόβλημα η προθεσμία να γίνει «1.9.2006».
      ΚΙΜΩΝ ΚΟΥΛΟΥΡΗΣ: Παράταση στην παράταση.
      ΠΡΟΕΔΡΕΥΩΝ (Ιωάννης Τραγάκης): Να το καταθέσετε στα Πρακτικά, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η δεύτερη αφορά στην τροπολογία-προσθήκη με γενικό αριθμό 718 και ειδικό 161, όπου η λέξη «Διαρκής» αντικαθίσταται με τη λέξη «Διϋπουργική», για να μην δημιουργείται σύγχυση. Καταθέτω αυτές τις αλλαγές στα Πρακτικά. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      «ΝΟΜΟΤΕΧΝΙΚΕΣ ΒΕΛΤΙΩΣΕΙΣ – ΠΡΟΣΘΗΚΕΣ Στο σ.ν.
      «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις»
      1. Στο άρθρο 8, δεύτερη παράγραφος, η εν τέλει ημερομηνία «1-7-2006» αντικαθίσταται με την ημερομηνία «1-9-2006»
      2. Στην τροπολογία-προσθήκη με αρ. γεν. 718 και ειδ. 161, στον πρώτο στίχο της 1ης παραγράφου η λέξη «Διαρκής» αντικαθίσταται με τη λέξη «Διυπουργική».
      Αθήνα 26-7-2006
      Ο ΥΠΟΥΡΓΟΣ
      ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
      ΓΕΩΡΓΙΟΣ ΑΛΟΓΟΣΚΟΥΦΗΣ»)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θέλω τώρα να κάνω κάποιες σύντομες παρατηρήσεις σε κάποια θέματα που έθεσαν οι εισηγητές, για να μη συνεχιστεί η σύγχυση που φαίνεται να υπάρχει στις τοποθετήσεις κάποιων εισηγητών της Αντιπολίτευσης και στις ομιλίες των υπολοίπων συναδέλφων.
                 Το πρώτο θέμα είναι η διάταξη για την Επιτροπή Κεφαλαιαγοράς. Θέλω να υπενθυμίσω ότι η διάταξη αυτή δεν κάνει τίποτα άλλο, παρά να εκσυγχρονίζει - μετά τις αλλαγές που έχουν γίνει στη νομοθεσία για τις αρμοδιότητες της Επιτροπής Κεφαλαιαγοράς- μία διάταξη που ισχύει από το 2000 με το ν. 2836/2000, η οποία όριζε ότι τα μέλη των αρμοδίων οργάνων και το προσωπικό των υπηρεσιών της Επιτροπής Κεφαλαιαγοράς δεν υπέχουν αστική ευθύνη έναντι οιουδήποτε για πράξεις ή παραλείψεις τους.
      Η διάταξη υπάρχει και απλώς αλλάζουν κάποιοι νόμοι που έχουν ψηφιστεί έκτοτε, για τους οποίους ισχύει αυτή η διάταξη. Οι νόμοι δε που έχουν αλλάξει, αναφέρονται ακριβώς στις ίδιες αρμοδιότητες που κάλυπτε και η νομοθεσία του 2000. Γι’ αυτό θεωρώ υποκριτικό και ακατανόητο να αντιδρά σήμερα το ΠΑ.ΣΟ.Κ., το οποίο είχε ψηφίσει αυτή τη συγκεκριμένη διάταξη...
      ΚΙΜΩΝ ΚΟΥΛΟΥΡΗΣ: Δεν είναι έτσι, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): ...η οποία θωρακίζει την Επιτροπή Κεφαλαιαγοράς και δίνει τη δυνατότητα και στα μέλη του Διοικητικού Συμβουλίου, αλλά και στα εκτελεστικά όργανα της Επιτροπής Κεφαλαιαγοράς να κάνουν το καθήκον τους, χωρίς να υπόκεινται σε απειλές οικονομικού χαρακτήρα από αυτούς που ελέγχονται, διότι όταν υπάρχει αστική ευθύνη, καταλαβαίνετε ότι τους απειλούν ουσιαστικά με δήμευση της περιουσίας τους. Περί αυτού πρόκειται, λοιπόν. Δεν αναφέρεται σε ποινικά θέματα. Εάν υπάρχουν ποινικές ευθύνες, ασφαλώς τα δικαστήρια μπορούν αυτές τις ευθύνες να τις διερευνήσουν. Αυτό είναι το ένα θέμα.
      Ακούστηκε κάτι για τη Διϋπουργική Επιτροπή των Κοινοτικών Προγραμμάτων. Να ξεκαθαρίσουμε εδώ ότι πρόκειται για μία Επιτροπή, ένα πολύ σοβαρό διϋπουργικό όργανο, το οποίο είναι κατά τα πρότυπα και άλλων διϋπουργικών επιτροπών που έχουν συσταθεί με νόμο, διότι ακούστηκε γιατί να γίνεται με νόμο και όχι με απόφαση του Πρωθυπουργού. Και η Διϋπουργική Επιτροπή Αποκρατικοποιήσεων έχει συσταθεί με νόμο και η Διϋπουργική Επιτροπή των Δ.Ε.Κ.Ο. έχει συσταθεί με νόμο και η Διϋπουργική Επιτροπή των Συμπράξεων Δημόσιου και Ιδιωτικού Τομέα έχει συσταθεί με νόμο. Είναι όργανα συντονιστικά, ολιγομελή, στα οποία πάντοτε προβλέπεται ότι εκτός από τα μέλη που μετέχουν παγίως στη Διϋπουργική Επιτροπή, μπορούν να καλούνται και άλλοι Υπουργοί, όταν εξετάζονται θέματα της αρμοδιότητάς τους. 
      Το ίδιο θα αποφασιστεί και από αυτήν τη Διϋπουργική Επιτροπή, που συστάθηκε και για ένα πολύ σοβαρό θέμα, το θέμα της αξιοποίησης των κοινοτικών πόρων και του Γ΄ Κοινοτικού Πλαισίου Στήριξης, όπου είχαμε αυτές τις τραγικές καθυστερήσεις κατά την πρώτη τετραετία, που όταν έπρεπε η απορρόφηση να είχε φθάσει στο 50%, είχε φθάσει μόλις στο 20%, αλλά και για το μέλλον, δηλαδή για το υπόλοιπο του Κοινοτικού Πλαισίου Στήριξης και για το Δ΄ Κοινοτικό Πλαίσιο Στήριξης, διότι πολλές από αυτές τις διαδικασίες είναι πια διϋπουργικού χαρακτήρα. 
      Τα κύρια δε Υπουργεία τα οποία είναι υπεύθυνα για την αξιοποίηση των κοινοτικών πόρων, εκπροσωπούνται παγίως σ’ αυτήν την Επιτροπή. Ο αρμόδιος Υφυπουργός συνάδελφός μου κ. Φώλιας, δεν χάνει καμία αρμοδιότητα. Οι αρμοδιότητές του παραμένουν ως έχουν και δεν υπάρχει, λοιπόν, θέμα αρμοδιοτήτων. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ήρεμα, κύριοι συνάδελφοι.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ασφαλώς έχει την ευθύνη να εισηγείται στην Επιτροπή, όπως έχουν την ευθύνη να εισηγούνται στην Επιτροπή και όλοι οι Υπουργοί, οι οποίοι είναι μέλη. Έτσι γίνεται ατύπως και σήμερα. 
      Δεν χάνεται, λοιπόν, καμία αρμοδιότητα και πιστεύω ότι με αυτήν την Επιτροπή πολλά από τα πάγια προβλήματα συντονισμού που υπήρξαν στο παρελθόν και τα ξέρουν και οι συνάδελφοι της Αξιωματικής Αντιπολίτευσης που έχουν χρηματίσει σε ανάλογα Υπουργεία, μ' αυτόν τον τρόπο μπορούν να αντιμετωπιστούν πολύ καλύτερα. 
      Για το τελευταίο ζήτημα που ετέθη για τις Συμπράξεις Δημόσιου και Ιδιωτικού Τομέα, δηλαδή ότι δήθεν παρακάμπτεται κάθε νομοθεσία, θέλω να πω ότι δεν παρακάμπτεται καμία νομοθεσία. Ισχύει απολύτως ό,τι προβλέπεται από την κοινοτική νομοθεσία, προκειμένου οι συμπράξεις αυτές να προωθηθούν με διαδικασίες, οι οποίες να είναι ευέλικτες, αλλά και απόλυτα διαφανείς, όπως προβλέπει η κοινοτική νομοθεσία.
      Για όλα τα υπόλοιπα θα τοποθετηθώ στην ομιλία μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υπουργέ.
      Ο συνάδελφος κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κύριε Πρόεδρε.
      Αγαπητοί συνάδελφοι, θέλω να σχολιάσω πρώτα ορισμένα πράγματα, τα οποία έχει πει το ΠΑ.ΣΟ.Κ. συνολικά. Άκουσα ότι το συγκεκριμένο σχέδιο νόμου, όπως και τα περισσότερα δεν έχει αρχή. Μάλιστα κάποιος είπε ότι ούτε ένα από τα νομοσχέδια που έχουμε φέρει ως Νέα Δημοκρατία  δεν έχει αρχή. Επιγραμματικά να σας θυμίσω τις Συμπράξεις Δημόσιου και Ιδιωτικού Τομέα, τον αναπτυξιακό νόμο, τις αδειοδοτήσεις μεταποιητικών επιχειρήσεων, τις Δ.Ε.Κ.Ο., το φορολογικό νόμο και πάει λέγοντας.
      Επίσης άκουσα να λέτε αναφορικά με το θέμα leasing που έχει το σημερινό σχέδιο νόμου ότι είναι «δωράκι» στις τράπεζες.
      Αγαπητοί συνάδελφοι, αυτό δεν είναι δωράκι, είναι σωστή διαχείριση. Δωράκι ξέρετε ποιο είναι; Να σας θυμίσω κάνα δυο απ’ αυτά; Δώσατε την Ε.Χ.Α.Ε. στις τράπεζες. Αυτό είναι δωράκι. Θέλετε να ακούσετε και άλλο δωράκι; Το ΠΑ.ΣΟ.Κ. το 2002 ψήφισε νόμο για συγχωνεύσεις και απορροφήσεις θυγατρικών των τραπεζών χωρίς να φορολογούνται και να εμφανίζονται τα στοιχεία και οι καταστάσεις αποτελεσμάτων χρήσεως του 2005 όπου έχουμε το 1/3 των κερδών να είναι μέσα. Αυτά είναι και παραείναι δωράκια.
      Επίσης, άκουσα να λέτε για τη φορολογία καυσίμων ότι είμαστε υπόλογοι. Σήμερα ο κύριος εισηγητής του ΠΑ.ΣΟ.Κ. είπε «παρανομείτε και εμείς σας απαλλάσσουμε». Άκουσα και στην επιτροπή να λέγονται παρόμοια πράγματα όπου ο εισηγητής είπε: «Η Νέα Δημοκρατία και ως Kυβέρνηση και ως παράταξη είναι συμμέτοχη, συνένοχη και υπόλογη αυτής της άγριας κερδοσκοπίας και αυτό το βάρος θα το έχετε εσαεί. Συνεργήσατε και συμφωνήσατε με λωποδύτες». Αυτά είπε ο εισηγητής του ΠΑ.ΣΟ.Κ. Δεν θα σχολιάσω, δεν θα πω τίποτα γι’ αυτό. Πάω να εξηγήσω ποια είναι η πραγματικότητα.
      Άρθρο 10 «ειδικός φόρος κατανάλωσης». Απαντούν λοιπόν οι «λωποδύτες»: Είναι ή όχι οι τιμές του πετρελαίου αυτήν τη στιγμή στο ανώτατο όριο; Δηλαδή στο ερώτημα «γιατί τώρα;» ποιος μου απαντά ότι το πετρέλαιο δεν θα φθάσει 100 δολάρια και 120 δολάρια το βαρέλι; Απαντήστε σιωπηλά μέσα σας.
      Είπαν συνάδελφοι ότι όλο αυτό που γίνεται είναι για 12.000.000 ευρώ, το οποίο σημειωτέων το μοιράζονται πάνω από οκτώ χιλιάδες βενζινοπώλες, πρατηριούχοι δηλαδή. Μάλιστα ο κ. Κιούσης είπε στην επιτροπή ότι οι βενζινοπώλες μπορούν να κερδοσκοπήσουν 140 ευρώ έως 280 ευρώ από τη συγκεκριμένη διαχείριση. 
      Ρωτώ τους συναδέλφους του ΠΑ.ΣΟ.Κ.: Είναι ή δεν είναι αναγκαστική η εφαρμογή αυτής της κοινοτικής οδηγίας; 
      Επίσης, να διευκρινίσουμε ότι αν υπήρχε ζήτημα κερδοσκοπίας αυτό θα υπήρχε μόνο σε ό,τι έφθασε στα πρατήρια στις 30 Ιουνίου. Δηλαδή εάν συζητάμε για την αύξηση παραδόσεων για μία μόνο ημέρα, δεχόμαστε ότι υπήρχε αυτό που είπα πριν, τα 12.000.000 ευρώ, αλλά τα ενδεικτικά στοιχεία του κράτους τα οποία έχουμε, δεν βοηθούν γιατί η παράδοση καυσίμων στις φορολογικές αποθήκες, στα αποθέματα δηλαδή, ήταν λίγο πάνω από 10%. Δηλαδή περί όνου σκιάς συζητούμε εάν συζητούμε σοβαρά αυτό το θέμα.
      Κάποιος μίλησε για το χρηματιστήριο καυσίμων. Δεν συμφέρουν τα μεγάλα αποθέματα ή αν πάμε πιο πέρα στα παράγωγα, στην αγορά παραγώγων, κανείς δεν μπορεί να παίξει με τη φωτιά σήμερα τη στιγμή που έχουμε κι αυτήν την εμπόλεμη κατάσταση δίπλα, στη νοτιοανατολική Μεσόγειο. 
      Πρέπει να διευκρινιστεί γιατί πολλοί λένε και παρερμηνεύουν –και βεβαίως λένε ψέματα ευθέως- αυτά που αφορούν –και το λέω παρενθετικά αυτό- το πετρέλαιο θέρμανσης. Καμία αλλαγή δεν γίνεται στο πετρέλαιο θέρμανσης από 15 Οκτωβρίου έως 30 Απριλίου. Είναι 21 ευρώ η επιβάρυνση στον τόνο. Άρα, να μην αναφερθεί κανείς από τους συναδέλφους στη συνέχεια στο θέμα του πετρελαίου θέρμανσης γιατί εκτίθεται.
      Ένα άλλο ζήτημα το οποίο είναι σοβαρό. Πώς φορολογείται το πετρέλαιο; Φορολογείται με τη φυσική έξοδο. Τότε ο φόρος είναι απαιτητός, που σημαίνει ότι κι αν είναι περισσότερη και μεγαλύτερη η ποσότητα, αυτό που υπονοείτε στην κερδοσκοπία, η φορολογία είναι πληρωτέα και στη διαφορά. Άρα, δεν μπαίνει καμία διαφοροποίηση. Φεύγει το πετρέλαιο με φυσική έξοδο και αν είναι και περισσότερο και από την παραγγελία, φορολογείται και αυτό.
      Ένα τελευταίο θέμα -γιατί θα ακουστεί πάλι στην Αίθουσα- είναι το ζήτημα των τάνκερ. Υπάρχει και ένα πρακτικό μέρος. Εδώ, αγαπητοί συνάδελφοι, δεν χρειάζεται να έχεις τάνκερ. Πρέπει να είναι φορολογική αποθήκη. Άλλο είναι το τάνκερ και άλλο είναι η φορολογική αποθήκη. Μπορούν να υπάρχουν τόσα τάνκερ –ρητορικό το ερώτημα ή και πρακτικό αν θέλετε- και να υπάρχουν τεράστιοι, ελεύθεροι χώροι για αποθήκευση, οι οποίοι ταυτόχρονα θα είναι και φορολογικές αποθήκες; Πάλι απαντήστε το μέσα σας.
      Κύριε Πρόεδρε, θέλω να πω πολύ γρήγορα για το θέμα της Εμπορικής. Εδώ το ΠΑ.ΣΟ.Κ. πάλι ενοχλείται -το βλέπω- και γι’ αυτό και σήμερα ξεκίνησε και πάλι το θέμα της Εμπορικής. Να τα πούμε έτσι απλά; Γιατί το ίδιο, κύριε Πρόεδρε, ισχύει και με τον Ο.Τ.Ε., γιατί σήμερα τον Ο.Τ.Ε. τον ζητούν οι μεγαλύτερες εταιρείες του πλανήτη μας, όπως και την Εμπορική Τράπεζα και να θυμίσω ορισμένα πράγματα, ευτυχώς καταγράφονται στην ιστορία. Είναι ή δεν είναι αλήθεια ότι τον Σεπτέμβριο του 2003 η CREDIT AGRICOLE αγόρασε ένα ποσοστό κοντά στο 10% της Εμπορικής Τράπεζας κρυφά, με διαπραγματεύσεις, χωρίς δεύτερο ενδιαφερόμενο ή τρίτο, που μας κατηγορείτε σήμερα εσείς και συνεχώς και σας άκουσα και σήμερα, περίπου στα 13 ευρώ; Ήταν ή δεν ήταν σωστή η στρατηγική συμφωνία; Εγώ το δέχομαι αυτό και σας ρωτώ σήμερα: Μετά από δυόμισι χρόνια δεν θεωρείτε ότι υπήρξε άλμα και από τα 13 ευρώ  από το Σεπτέμβριο του 2003, δυόμισι χρόνια μετά, τον Ιούλιο του 2006, είμαστε σε σχεδόν διπλάσια τιμή της μετοχής; 
      ΚΙΜΩΝ ΚΟΥΛΟΥΡΗΣ: Σε όλες τις τράπεζες γίνεται αυτό.
      ΗΛΙΑΣ ΚΑΛΛΙΩΡΑΣ: Όχι, κύριε Κουλούρη. Ακούστε να δείτε. Για να το ακούσετε καλά: Προεκλογικό πρόγραμμα της Νέας Δημοκρατίας όπου λέγαμε για την Εμπορική Τράπεζα συγκεκριμένα πράγματα. 
      Δεύτερον, σε αυτήν την Αίθουσα αυξήσαμε το μετοχικό κεφάλαιο, γιατί, αν αφήναμε αυτήν την κατάσταση όπως την είχε δημιουργήσει το ΠΑ.ΣΟ.Κ., ειδικότερα με την Εμπορική Τράπεζα, θυμηθείτε παρακαλώ όλοι οι συνάδελφοι ότι είχαμε πάνω από 300.000.000 ευρώ αρνητική καθαρή θέση.
      Επίσης, δεν φέραμε το ασφαλιστικό των τραπεζών, που πάλι ψεύδεστε ότι υπάρχει πρόβλημα με την Εμπορική Τράπεζα; Άρα, λοιπόν, το προεκλογικό μας πρόγραμμα, η εξυγίανση, το ασφαλιστικό. Και οι ίδιοι πάλι οι Γάλλοι -αν θέλετε- ενδιαφέρονται, γιατί αυξήσαμε την πραγματική αξία της τράπεζας και αυτό βεβαίως σας ενοχλεί που σήμερα έχουμε αυτήν τη δυνατότητα να προχωρήσουμε προς τα εμπρός. Επίσης, είπατε κάτι για τον κύριο Υπουργό. Ο κύριος Υπουργός σας έχει πει και δημόσια πάντα τοποθετείται. Λέει: Θυμηθείτε το 1999 και το 2000, όταν αναφέρεστε στη σχέση της Νέας Δημοκρατίας και ειδικότερα στο Χρηματιστήριο. 
      Τελειώνοντας, κύριε Πρόεδρε, θέλω να πω δυο λόγια για την τροπολογία που αφορά την Επιτροπή Κεφαλαιαγοράς. Ναι, η Νέα Δημοκρατία έλεγε αυτά που έλεγε, είναι στα Πρακτικά και είναι γραμμένα. Αυτά τα λέγαμε, αλλά υπάρχουν τέσσερις διαφορές από τότε μέχρι σήμερα. Πρώτον, είναι η Κυβέρνηση Καραμανλή με διαφάνεια σαν πυλώνα της πολιτικής της. Ο Καραμανλής ξέρετε ότι στοχεύει ο ίδιος σαν Πρωθυπουργός στις επόμενες γενιές και όχι στις επόμενες εκλογές και σας ερωτώ ευθέως: Θα έλεγε ποτέ ο Καραμανλής ή το κόμμα του Καραμανλή για κόμμα Χρηματιστηρίου; Θα γέμιζε το κόμμα του Καραμανλή ποτέ αφίσες όλη την Αθήνα; Θα μιλούσε ο ίδιος ο Καραμανλής ή οι Υπουργοί για ημερομηνία λήξης, για επτά χιλιάδες μονάδες; Θα έλεγε ο Καραμανλής «ας πρόσεχαν» από αυτό το Βήμα; Αυτή, λοιπόν, είναι η μία αλλαγή.
      Η δεύτερη αλλαγή είναι ότι, πέρα από εκείνη την ημερομηνία του 2000 και αναφέρομαι στο συγκεκριμένο νομοσχέδιο που αναφέρεται η συγκεκριμένη τροπολογία, έχουν έλθει τα νομοσχέδια που φέρατε εσείς για το Χρηματιστήριο, πέντε που έφερε η Νέα Δημοκρατία, τρία που ετοιμάζονται, άρα, λοιπόν, αλλάζει το πλαίσιο. Επίσης, ομοφώνως ο Σ.Μ.Ε.Χ.Α., που είναι ο ελεγχόμενος, συμφωνεί με τη Νέα Δημοκρατία και την Επιτροπή Κεφαλαιαγοράς.
      Κλείνοντας, κύριε Πρόεδρε, θα πω το εξής, επειδή ακούγεται για το θέμα της Finance Bank. Το έχει κάνει σημαία η κ. Παπανδρέου. Θέλω να πω στην κ. Παπανδρέου και σε όποιον έλθει στο Βήμα από τους συναδέλφους να μην πει ψέματα, διότι δεν χρειάζεται τίποτε άλλο πέρα από την παράγραφο 3 του άρθρου 3 του ν. 2836/2000. Σε περίπτωση που υπάρχουν προβλήματα με την Επιτροπή Κεφαλαιαγοράς για την εξαγορά της FΙΝΑΝCE BANK, να εφαρμοστεί ο νόμος του ΠΑ.ΣΟ.Κ. του 2000. Άρα, λοιπόν, μην λέτε τίποτα επ’ αυτού του θέματος, διότι εκτίθεστε, γιατί –επαναλαμβάνω, για να με καταλάβετε καλύτερα- εάν σήμερα σταματούσαμε τη διαδικασία -κάνω υπόθεση εργασίας- και δεν περνούσε η τροπολογία της Επιτροπής Κεφαλαιαγοράς για τη FINANCE BANK συγκεκριμένα, θα ίσχυε ό,τι θα ίσχυε και με το να περάσουμε σήμερα ή όχι τη συγκεκριμένη τροπολογία. Αυτό, για να μην πείτε ψέματα στη συνέχεια. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Γείτονας και ο Προεδρεύων θα έχει την ευκαιρία να εκφράσει τη συμπάθεια προς τον κ. Γείτονα για το πρόσφατο περιστατικό και νομίζω ότι όλη η Βουλή έχει τα ίδια αισθήματα.
      Κύριε Γείτονα, είμαστε όλοι μαζί σας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σας ευχαριστώ. Kαι με την ευκαιρία αυτή από το Βήμα της Βουλής  θέλω να ευχαριστήσω όλους τους πολίτες και όλο τον πολιτικό κόσμο που μου συμπαραστάθηκαν.
      Ήταν μια βομβιστική ενέργεια. Ευτυχώς δεν υπήρξαν ανθρώπινα θύματα. Η τυφλή βία δεν οδηγεί πουθενά. Όταν μάλιστα κινδυνεύουν ανθρώπινες ζωές είναι καταδικασμένη από όλη την κοινωνία και βρίσκει απέναντί της όλους τους πολίτες. Και να πω και από το Βήμα ότι είμαι βέβαιος ότι οι αρχές θα κάνουν το καθήκον τους για την ανακάλυψη και σύλληψη των δραστών. 
      Έρχομαι στο νομοσχέδιο. Ο κύριος Υπουργός –λείπει τώρα από τα έδρανα- ενοχλήθηκε πολύ από τον καταιγισμό των επιχειρημάτων της Αντιπολίτευσης, από το βομβαρδισμό στο νομοσχέδιό του και στην πολιτική του, του εισηγητού μας, του κ. Κουλούρη. Ούτε λίγο ούτε πολύ μας είπε ο κύριος Υπουργός ότι έχουμε σύγχυση. Δεν έχουμε εμείς σύγχυση. Η Κυβέρνηση είναι σε σύγχυση. Η Κυβέρνηση παραπλανά ακόμα και σ' αυτό το νομοσχέδιο. Η Κυβέρνηση λέει ανακρίβειες και νομοθετεί με υστεροβουλία. 
      Ας προσπαθήσουμε να ξεκαθαρίσουμε ορισμένα τοπία με «ειδικές δυνάμεις» με επιχειρήματα μετά από το γενικό βομβαρδισμό. Πρώτον, ο τρόπος που νομοθετεί η Κυβέρνηση είναι προκλητικός, για την κοινοβουλευτική τάξη. Συνεχώς έρχονται νομοσχέδια που δεν έχουν αρχή, με συρραφή άσχετων διατάξεων. Συζητάμε με συνοπτικές διαδικασίες και έχουμε σωρεία τροπολογιών. Τρεις ήταν στην Επιτροπή και ήρθαν άλλες τρεις στην Ολομέλεια μεταξύ των οποίων και η τροπολογία για Διυπουργική Επιτροπή Συντονισμού και Παρακολούθησης των κοινοτικών προγραμμάτων. Τώρα το καταλάβατε ότι χρειάζεται συντονισμός, ύστερα από δυόμισι χρόνια, αφού τα κάνατε θάλασσα; Φοβάμαι, κύριε Υπουργέ, ότι το «πουλάκι πέταξε», και θα χαθούν με αποκλειστική ευθύνη σας –μην βρίσκεται άλλοθι στο παρελθόν- σημαντικοί πόροι από το Γ’  Κοινοτικό Πλαίσιο Στήριξης. Αυτή είναι η αλήθεια. 
      Αλλά σ' αυτό το νομοσχέδιο προκαλείται και η λογική μας και η ηθική. Πάντοτε η αύξηση των φόρων γινόταν με τροπολογία, όπως προνοεί γι’ αυτό και το Σύνταγμα στο άρθρο 78, παράγραφος 3. Για να αποφευχθεί φοροδιαφυγή και κερδοσκοπία. Όμως, η Κυβέρνηση χωρίς να μπορεί να μας εξηγήσει το γιατί, περιέλαβε τη ρύθμιση στο νομοσχέδιο. Όπου είναι να νομοθετήσει με άρθρα στο νομοσχέδιο, νομοθετεί με τροπολογίες και εδώ που ήταν κλασική περίπτωση για τροπολογία για να μην δράσουν οι κερδοσκόποι, βάζει τη ρύθμιση στο άρθρο 10 του νομοσχεδίου. 
      Μιας και είμαι στο άρθρο 10, συνεχίζω μ' αυτό. Η Ευρωπαϊκή Ένωση στη σχετική απόφαση για την προσαρμογή του ειδικού φόρου κατανάλωσης καυσίμων δίνει την ευχέρεια στα κράτη-μέλη να επιλέξουν τη χρονική συγκυρία για να υπάρξει –το τονίζει η ίδια η απόφαση- σταθερότητα τιμών. Εσείς, παρ’ όλο που είχατε δεσμευτεί γι’ αυτό βρήκατε στ’ αλήθεια την πιο ευνοϊκή συγκυρία; Όχι, βρήκατε την πιο ακατάλληλη συγκυρία, τώρα που η ακρίβεια φουντώνει, τώρα που η αισχροκέρδεια είναι ανεξέλεγκτη  και τώρα που οι διεθνείς τιμές του πετρελαίου είναι στα ύψη. Έτσι, πυροδοτήσατε κύμα ανατιμήσεων και τα νοικοκυριά πληρώνουν το μάρμαρο. Δεν είναι αλήθεια αυτό; 
      Εμείς επιμένουμε και το αποδείξαμε και στην Επιτροπή με επιχειρήματα και με στοιχεία, ότι η προαναγγελία των αυξήσεων δημιούργησε έδαφος κερδοσκοπίας και λαθρεμπορία στα υγρά καύσιμα. Δεν πρόκειται δε για στιγμιαίο σκάνδαλο, αλλά για διαρκές. Γιατί η προαναγγελία της αύξησης κατά μία εβδομάδα έφερε κερδοσκοπία. Στο νομοσχέδιο προβλέπεται όμως και προαναγγελία με καθορισμό ημερομηνιών αύξησης και για τα επόμενα χρόνια. Δηλαδή ουσιαστικά δίνεται η ευκαιρία σε λαθρέμπορους να δημιουργήσουν εκείνους τους μηχανισμούς ώστε για να κερδοσκοπήσουν εις βάρος του καταναλωτή και του δημοσίου. Και πριν από τις 23 Ιουνίου, που έγινε η αναγγελία, κάποιοι φαίνεται να ήξεραν. Αυτό το είδαμε από την πορεία των εσόδων στα τελωνεία. Τα έσοδα των τελωνείων στην κρίσιμη περίοδο αυξήθηκαν κατά 34%. Είναι πλέον αυταπόδεικτο ότι αβαντάρετε την κερδοσκοπία. Γιατί σας ενοχλούν οι κουβέντες του εισηγητού μας; 
      Αβαντάρεται η κερδοσκοπία και έχει χαθεί ο έλεγχος της αγοράς. Ο κ. Σιούφας ρίχνει τώρα το «μπαλάκι» όπως άκουσα στις νομαρχίες. Μιλά για ακραίες τιμές –όπως τον άκουσα χθες να λέει- και προτρέπει τους πολίτες να αναζητούν πρατήρια με φθηνή βενζίνη. Πού; Στο φεγγάρι; Πού είναι αυτά τα πρατήρια με τη φθηνή βενζίνη;
      Αναζητεί μάλιστα άλλοθι για το ράλι των τιμών στη διεθνή κρίση. Δεν μας εξηγεί όμως γιατί η βενζίνη ακριβαίνει στην Ελλάδα με ταχύτερους ρυθμούς, περισσότερο από ό,τι στις άλλες ευρωπαϊκές χώρες. Δεν ισχύει στην Ευρώπη η ίδια τιμή αργού πετρελαίου, ισχύει; Αυτή είναι η «ταμπακιέρα». Απαντήστε, λοιπόν. 
      Έρχομαι τώρα στην τροπολογία για την Κεφαλαιαγορά, στην οποία αναφέρθηκε στην παρέμβασή του ο κ. Αλογοσκούφης. Αυτή η τροπολογία ενσωματώθηκε ως παράγραφος 2 στο άρθρο 16. Για να λέμε τα πράγματα με το όνομά τους παρέχετε αστική ασυλία στα μέλη του διοικητικού συμβουλίου και του προσωπικού της Επιτροπής Κεφαλαιαγοράς. Κανείς μας δεν πείστηκε για τους λόγους αλλά και τις αγνές προθέσεις της Κυβέρνησης. 
      Είπαμε ότι στη χώρα μας η Κεφαλαιαγορά δεν είναι ανεξάρτητη αρχή, δεν έχει ανεξάρτητη υπηρεσία εσωτερικού ελέγχου. Μπορεί τελικά μια τέτοια ρύθμιση να γίνει κίνητρο ασυδοσίας, γι' αυτό είμαστε αντίθετοι. Εμείς δεν σκανδαλολογούμε, όπως εσείς, για το Χρηματιστήριο. Βέβαια τώρα τελευταία μετά τις πρόσφατες δυσμενείς εξελίξεις στο Χρηματιστήριο και τα δισεκατομμύρια που χάθηκαν, έχετε «καταπιεί τη γλώσσα σας», αναφορικά με το Χρηματιστήριο.
      Το ζητούμενο για εμάς είναι να λειτουργεί ομαλά και με διαφάνεια η Κεφαλαιαγορά. Εσείς λέτε, όπως είπε και ο κύριος Υπουργός σήμερα, ότι δεν τρέχει τίποτα. Είναι η ίδια ρύθμιση με εκείνη της τροπολογίας του 2000. Σας είπαμε αν είναι έτσι, αφήστε τη παλαιά ρύθμιση όπως έχει. Επειδή μας είπατε ότι έχουν αυξηθεί εν τω μεταξύ οι αρμοδιότητες της Επιτροπής Κεφαλαιαγοράς και πρέπει να συμπεριληφθούν, εμείς σας είπαμε τότε απλώς να προσθέσουμε στην παλιά ρύθμιση ότι ισχύει και για τις νέες αρμοδιότητες της Επιτροπής.
      Η Κυβέρνηση το αρνείται. Γιατί; Τι φοβάται και σε ποιους παρέχει ασυλία; Σ' αυτό πρέπει να απαντήσετε.   Αν επιμένετε ότι είναι η ίδια ρύθμιση –που δεν είναι- -μονίμως παραπλανάτε και προσπαθείτε να δημιουργείτε σύγχυση- αφήστε την παλιά ρύθμιση, με την προσθήκη ότι ισχύει και για τις νέες αρμοδιότητες. Γιατί μας πηγαίνετε μετά στο δαίδαλο των «δολίως», του «εν γνώσει» ώστε να χαθεί το ζήτημα των ευθυνών;
      Κύριε Πρόεδρε, τελειώνω με μια αναφορά και στην άλλη σκανδαλώδη ρύθμιση. Είναι η τροπολογία που ενσωματώθηκε ως παράγραφος 1 στο άρθρο 16. Η Κυβέρνηση –να το καταλάβουν και οι συνάδελφοι της Νέας Δημοκρατίας- αποκτά δυνατότητα ανάθεσης συμβάσεων έργου συμβούλων κατά παρέκκλιση της νομοθεσίας για τις συμπράξεις με τον ιδιωτικό τομέα. Ανοίγει έτσι ένα ακόμα παράθυρο στο ήδη διάτρητο θεσμικό πλαίσιο των Σ.Δ.Ι.Τ.. Καθώς δεν τηρούνται 
      –όπως παραπλανητικά προσπάθησε ο κ. Αλογοσκούφης να πει- ούτε οι αρχές δημοσιότητας ούτε του ανταγωνισμού. Είναι και αντικοινοτική ρύθμιση αλλά και ολοκληρώνει την αυθαιρεσία. 
      Κατά τη συζήτηση του σχετικού νόμου είχα τεκμηριώσει ότι το όλο πλαίσιο των Σ.Δ.Ι.Τ. είναι «κόσκινο», διάτρητο. Στις Σ.Δ.Ι.Τ. δεν προβλέπεται κανένας  έλεγχος, ούτε δικαστικός ούτε κοινοβουλευτικός. Στις συμβάσεις παραχώρησης που υπογράψαμε και στο παρελθόν υπήρχε έλεγχος, διότι οι συμβάσεις κυρώνονταν από τη Βουλή. Στα δημόσια έργα υπάρχει και προληπτικός έλεγχος από το Ελεγκτικό Συνέδριο. Εδώ δεν υπάρχει τίποτα. 
      Καταγγέλλω, λοιπόν -μετά λόγου γνώσεως- ότι δημιουργείτε ένα κλειστό και διαβλητό κύκλωμα ανάθεσης των έργων των Σ.Δ.Ι.Τ.. Όλα τα έργα συμπράξεως μπορούν να δοθούν κατά το δοκούν σε υμετέρους!
      Να το καταλάβετε, κύριοι συνάδελφοι της Νέας Δημοκρατίας: δεν πρέπει να περάσει μια τέτοια ρύθμιση. Με όλες αυτές τις διατάξεις και με την τελευταία, τι δείχνετε; Τι μήνυμα δίνετε εσείς, οι αρχάγγελοι της κάθαρσης, της ηθικής; Στέλνετε μήνυμα ασυδοσίας στην αγορά και συνεχώς ουσιαστικά βυθίζετε το δημόσιο βίο στο έρεβος της αδιαφάνειας. Αυτή είναι η αλήθεια. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα το λόγο.
       ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε παρέμβαση, κύριε Καστανίδη; Θα παρακαλούσα να είναι σύντομη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, κύριε Πρόεδρε. Σας ευχαριστώ πολύ.
      Θα έχω την ευκαιρία, αφού ακούσω τον Υπουργό των Οικονομικών, να μιλήσω και εγώ. 
      Ζήτησα το λόγο, διότι στη σύντομη παρέμβασή του πριν από λίγο ο κύριος Υπουργός Οικονομίας είπε για άλλη μια φορά ψεύδη και ανακρίβειες. Είναι γνωστό ότι ο κύριος Υπουργός, όπως και άλλα στελέχη της Κυβέρνησης, με τη μεγαλύτερη ευκολία και ύφος αθώων ανθρώπων λένε τα μεγαλύτερα ψεύδη. Έτσι ο κ. Αλογοσκούφης ισχυρίστηκε ότι η ρύθμιση που εισάγει σήμερα η Κυβέρνηση για την απαλλαγή από κάθε αστική ευθύνη των μελών της Επιτροπής Κεφαλαιαγοράς, διοικητικού συμβουλίου και του προσωπικού, είναι ρύθμιση η οποία ίσχυε και προηγουμένως, από το 2000. 
      Βεβαίως ετέθη το εύλογο ερώτημα από τον κ. Γείτονα: αν είναι ίδια η ρύθμιση, ποία η χρεία για μεταβολή της; Θα μπορούσε να ισχύει ο ν. 2836/2000 και σήμερα, χωρίς να έχετε την ανάγκη και μάλιστα διά τροπολογίας να επιφέρετε οποιαδήποτε αλλαγή. Στο αυτονόητο αυτό ερώτημα δεν υπάρχει, κύριε παριστάμενε Υφυπουργέ των Οικονομικών, αυτονόητη απάντηση, υπάρχει μόνο το αυτονόητο ψεύδος, διότι η παράγραφος 3 του άρθρου 3 του ν. 2836 -που σε λίγο θα αναγνώσω- προβλέπει για τα μέλη του διοικητικού συμβουλίου της Επιτροπής Κεφαλαιαγοράς και για το προσωπικό απαλλαγή από αστική ευθύνη μόνο για την άσκηση συγκεκριμένων και προβλεπομένων από την κείμενη νομοθεσία αρμοδιοτήτων, όχι «γενική απαλλαγή ευθύνης», που προβλέπετε εσείς, «έναντι οιουδήποτε τρίτου και για οποιαδήποτε πράξη ή παράλειψη κατά την άσκηση των προβλεπομένων από το νόμο αρμοδιότητά τους».  
      Λέει συγκεκριμένα το άρθρο 3, παράγραφος 3:  «Κατά την άσκηση των αρμοδιοτήτων που προβλέπονται  στις περιπτώσεις «δ», «ε» και «στ» του άρθρου 78 του ν. 1969/1991 και ιδίως των παραγράφων 1 και 2 του άρθρου  72 και 9 και 10 του άρθρου 76 του ν. 1969/1991» -υπενθυμίζω νόμος της Νέας  Δημοκρατίας- «στο άρθρο 4Α  του ν. 1806/1988, στην παράγραφο 5 του άρθρου 2 του αναγκαστικού νόμου 148/1967, στο άρθρο 11 του π.δ. 350/1985, στο άρθρο 7 του π.δ..360/1985, στο άρθρο 14 του π.δ. 51/1992 και στο άρθρο 11 του π.δ. 53/1992, όπως κάθε φορά ισχύουν, τα μέλη των αρμοδίων οργάνων και το προσωπικό των υπηρεσιών της Επιτροπής Κεφαλαιαγοράς δεν υπέχουν αστική ευθύνη». 
      Αυτές οι διατάξεις, κύριε Υφυπουργέ, να πείτε στον Υπουργό σας ορίζουν συγκεκριμένες περιπτώσεις για τις οποίες προβλεπόταν απαλλαγή από αστική ευθύνη. Αυτό που εσείς σήμερα κάνετε είναι να δίδετε γενική απαλλαγή από οποιαδήποτε αστική ευθύνη έναντι οιουδήποτε τρίτου για κάθε πράξη ή παράλειψη των μελών της Επιτροπής Κεφαλαιαγοράς, όπως και του προσωπικού. Η διαφορά  είναι τεράστια. Καταγγείλατε κάποιους για έγκλημα του Χρηματιστηρίου. Σήμερα εσείς αποδεικνύετε για άλλη μία φορά ότι στα λόγια μεν καταγγέλλατε, αλλά στην πράξη απαλλάσσετε αυτούς τους οποίους θα θέλατε να δείτε ενώπιον της δικαιοσύνης. Μεγαλύτερη απόδειξη της υποκρισίας δεν  υπάρχει. Αλλά είναι γνωστή, κύριε Πρόεδρε –και άλλες φορές είχα την ευκαιρία να το πω-  η Αλογοσκούφεια μανιέρα, υποκρισία, ψεύδος, στρεψοδικία και παραπλάνηση.
      ΠΡΟΕΔΡΕΥΩΝ (Ιωάννης Τραγάκης):  Κύριε Καστανίδη,…
      ΧΑΡΑΛΑΜΠΟΣ ΚΑΣΤΑΝΙΔΗΣ:  Να τελειώσω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Κύριε Καστανίδη, να τελειώσετε, αλλά παρακαλώ τις εκφράσεις σας …
      ΧΑΡΑΛΑΜΠΟΣ ΚΑΣΤΑΝΙΔΗΣ:  Να τελειώσω, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης):  Να προσέχετε τις εκφράσεις σας και σας παρακαλώ κι εγώ να τελειώσετε.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Σας παρακαλώ πάρα πολύ, δικαιούμαι να τις λέω.
      ΠΡΟΕΔΡΕΥΩΝ (Ιωάννης Τραγάκης):  Θα τελειώσετε, αλλά να προσέχετε τις εκφράσεις σας.
      ΧΑΡΑΛΑΜΠΟΣ ΚΑΣΤΑΝΙΔΗΣ:   Θα έπρεπε, δυστυχώς, να υπάρχει γενικευμένη αντίδραση Μέσων Μαζικής Ενημέρωσης και πολιτών, αλλά υφιστάμεθα το εξής περίεργο φαινόμενο: βλέπει, δυστυχώς, ο πολίτης πολιτικούς, με πρώτη την Κυβέρνηση, να αναβιβάζουν στους θρόνους, στους ουρανούς με διακηρύξεις την ηθική, ενώ την ίδια ώρα διά των πράξεών τους την καταβιβάζουν έκπττωτη στα τάρταρα και γι’ αυτό στέκει ενεός. Δυστυχώς, για άλλη μια φορά αποδεικνύεται ότι ο κ. Αλογοσσκούφης συνειδητά είπε ψέματα ενώπιον της  Εθνικής  Αντιπροσωπείας.
      ΠΡΟΕΔΡΕΥΩΝ (Ιωάννης Τραγάκης): 	 Ο κ. Τασούλας έχει το λόγο.
      ΚΩΝΣΤΑΝΤΙΝΟΣ  ΤΑΣΟΥΛΑΣ:  Θα είχε νόημα όλο αυτό το υπερβάλλον μένος και όλη αυτή η χωρίς πραγματικό λόγο αναφορά σε δήθεν ψεύδη, αν ο κύριος Υπουργός, η Κυβέρνηση, εμείς, αλλάζαμε ένα νόμο ο οποίος ευρίσκετο κρυμμένος σε κάποιες παλίμψηστες διφθέρες και δεν μπορούσαμε να τον ψάξουμε και να τον συγκρίνουμε με αυτό που κάνουμε σήμερα.
      	Κανείς δεν έκρυψε και κανείς δεν μπορεί να κρύψει το  γεγονός ότι στο ν. 2836/2000 -του οποίου η παράγραφος  3 του άρθρου 3 αντικαθίσταται με την τροπολογία για την οποία έκανε τόσο οργίλο λόγο ο κ. Καστανίδης- όπως λέει εδώ και η έκθεση του Γενικού Λογιστηρίου του Κράτους η οποία είναι σε κοινή θέα εδώ και μέρες, και συγκεκριμένα στην παράγραφο 3 του άρθρου 3 του νόμου αυτού, αναφέρονται περιπτώσεις κατά τις οποίες απαλλάσσονται από αστική ευθύνη έναντι οποιουδήποτε τα μέλη της Επιτροπής Κεφαλαιαγοράς. Και στην θέση των περιπτώσεων, που κανείς δεν έκρυψε και κανείς δεν μπορεί να κρύψει, η προτεινόμενη ρύθμιση απαλλάσσει γενικά τα μέλη του διοικητικού συμβουλίου από αστική ευθύνη, με την εξαίρεση πράξεων που σχετίζονται με δόλια παραβίαση του χρηματιστηριακού απορρήτου, χειραγώγηση της αγοράς ή κατάχρηση κατοχής προνομιακών πληροφοριών. 
      Συνεπώς ούτε ψεύδος υπήρξε ούτε μπορούσε να υπάρξει, γιατί τα κείμενα είναι άπλετα, προσφερόμενα αφειδώς στον καθένα για να τα ελέγξει. Ο κύριος Υπουργός μίλησε για την κατεύθυνση, για τον προσανατολισμό της απαλλαγής από αστική ευθύνη. Το ότι αφορά σε περιπτώσεις, ενώ τώρα γενικώς, είναι σαφές και δεν απεκρύβη από κανέναν.
      	ΧΑΡΑΛΑΜΠΟΣ ΚΑΣΤΑΝΙΔΗΣ: Τα αντίθετα είπε ο Υπουργός. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Αυτό το οποίο σήμερα βλέπουμε εδώ είναι ότι το ΠΑ.ΣΟ.Κ. προσπαθεί να βγάλει την Κυβέρνηση, τον Υπουργό, με το ζόρι ψεύτες. Ε, λοιπόν, δεν γίνεσαι με το ζόρι ψεύτης! 
      ΧΑΡΑΛΑΜΠΟΣ ΚΑΣΤΑΝΙΔΗΣ: Γίνεσαι με πλήρη ευχέρεια.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, παρακαλώ.
      ΚΩΝΣΤΑΝΤΙΝΟΣ ΤΑΣΟΥΛΑΣ: Άλλωστε εσείς ξέρετε πολύ καλά, γιατί το έχετε κατοχυρωμένο, πώς γίνεσαι κατοχυρωμένα ψεύτης και πώς αυτό σε ακολουθεί σε όλη σου τη διαδρομή…
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας εκφράζω τη συμπάθειά μου.
      ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, σας παρακαλώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Και εσείς με διακόπτατε όταν μιλούσα.
      ΚΩΝΣΤΑΝΤΙΝΟΣ ΤΑΣΟΥΛΑΣ: …και δεν γίνεται αυτό το πράγμα, το οποίο με πατέντα το έχετε, με το ζόρι να το κολλήσετε σε κάποιον. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας εκφράζω τη συμπάθειά μου.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, παρακαλώ, το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε μια παρέμβαση; Ορίστε, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Απλώς μία επισήμανση θα ήθελα να κάνω. 
      Κύριε συνάδελφε, οι περιπτώσεις που αναφέρατε αφορούσαν όλες τις αρμοδιότητες της Επιτροπής Κεφαλαιαγοράς. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αυτές ήταν η ουσία των αρμοδιοτήτων της Επιτροπής Κεφαλαιαγοράς, κύριε συνάδελφε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί δεν το αφήνετε τότε;
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αυτές ήταν οι περιπτώσεις, οι οποίες αφορούσαν...
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν υπάρχει λόγος να εκτίθεστε. Για σας το λέω, με καλή διάθεση το λέω. 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, παρακαλώ. Ορίστε, κύριε Δούκα. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, σας άκουσα με προσοχή.
      Λέω ότι αυτές οι περιπτώσεις, οι οποίες αναφέρονται στο άρθρο 3 του ν. 2836, αυτές ήταν ο κύριος όγκος των αρμοδιοτήτων της Επιτροπής Κεφαλαιαγοράς. Σ’ αυτά έγινε η συγκεκριμένη επικαιροποίηση σήμερα. 
      ΚΙΜΩΝ ΚΟΥΛΟΥΡΗΣ: Αποσύρετέ το τότε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θέλετε να σας διαβάσω, κύριε Υπουργέ, και τις υπόλοιπες διατάξεις του ν. 2836; Μα, γιατί εκτίθεστε;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν εκτίθεμαι.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Το λόγο έχει ο συνάδελφος κύριος Μακρυπίδης. 
       ΑΝΔΡΕΑΣ ΜΑΚΡΥΠΙΔΗΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, για μια ακόμη φορά συζητούμε ένα νομοσχέδιο που το περιεχόμενό του είναι στα πλαίσια των υποχρεώσεων που έχει η χώρα μας για εναρμόνιση με το Ευρωπαϊκό Δίκαιο και δυστυχώς η Κυβέρνηση της Νέας Δημοκρατίας ακολουθεί την πεπατημένη δυόμισι χρόνων. Ένα  τέτοιο νομοσχέδιο με μια σειρά διατάξεις γίνεται πολυνομοσχέδιο που ανατρέπει την υποχρέωση που έχουμε σαν χώρα στα πλαίσια της Ευρωπαϊκής Ένωσης. Πλήθος τροπολογιών συζητήθηκαν στην επιτροπή και άλλες τόσες ήρθαν και αντίστοιχα στην Ολομέλεια. Θέματα σοβαρά, όπως είναι η απαλλαγή αστικής ευθύνης των μελών της Επιτροπής Κεφαλαιαγοράς, ο προσδιορισμός των βαρέων και ανθυγιεινών επαγγελμάτων, αποτελούν τροπολογίες σ’ ένα τέτοιο νομοσχέδιο. Αποδεικνύεται για μια ακόμη φορά ότι η Κυβέρνηση της Νέας Δημοκρατίας νομοθετεί πρόχειρα και αποσπασματικά.
      Για του λόγου το αληθές, κύριε Υπουργέ, θα σας αναφέρω την τροπολογία που καταθέσατε προχθές όπου λέτε ότι η παράγραφος 2 του άρθρου 15 του προκειμένου νομοσχεδίου, αυτού που καταθέσατε εσείς, αντικαθίσταται ως εξής: Στο άρθρο 18 του ν. 3429/2005 που εσείς ψηφίσατε έρχεστε τώρα με τροπολογία και τροποποιείτε το άρθρο στο νομοσχέδιο το οποίο ήδη συζητάμε. Εάν αυτό δεν είναι προχειρότητα, τι άλλο μπορεί να είναι; Θα λέγαμε ότι είναι ανικανότητα, αλλά εμείς περιοριζόμαστε στο ότι είναι τουλάχιστον προχειρότητα ο τρόπος με τον οποίο νομοθετείτε. 
      Σχετικά με το περιεχόμενο του νομοσχεδίου για τη χρηματοδοτική μίσθωση, με το νομοσχέδιο δίνεται η δυνατότητα στις τράπεζες να ασκούν απευθείας τη δραστηριότητα της χρηματοδοτικής μίσθωσης χωρίς να χρειάζεται να ιδρύουν εταιρείες ειδικού σκοπού. Έτσι ενισχύεται η ανταγωνιστικότητα των πιστωτικών ιδρυμάτων, άρα ποιοι ωφελούνται; Ωφελούνται για μία ακόμα φορά οι τράπεζες.
      Την ίδια στιγμή όμως, κύριε Υπουργέ, καμία πρόβλεψη δεν κάνετε στις διατάξεις που αναφέρονται για τη χρηματοδοτική μίσθωση για τους χίλιους τετρακόσιους εργαζόμενους. Τι θα γίνουν αυτοί οι εργαζόμενοι; Βλέπουμε υπέρμετρη ευαισθησία για τις τράπεζες και τους τραπεζίτες, αλλά δεν βλέπουμε στοιχειωδώς να υπάρχει πρόνοια για τους εργαζόμενους. Άρα θα είναι «στον αέρα» οι χίλιοι τετρακόσιοι εργαζόμενοι; Δεν θα διογκωθεί η ανεργία; Λύνεται το πρόβλημα των εργαζομένων με τις διατάξεις του συγκεκριμένου νομοσχεδίου; Όχι. 
      Πέρα όμως από τις διατάξεις που αναφέρονται στο περιεχόμενο της χρηματοδοτικής μίσθωσης, μέσα στο νομοσχέδιο για πρώτη φορά βλέπουμε διάταξη νόμου για την αναπροσαρμογή, την αύξηση –θα έλεγα- του ειδικού φόρου κατανάλωσης. Γιατί γίνεται; Για καθαρά εισπρακτικούς σκοπούς και λόγους. Προχωρείτε σ’ αυτήν τη χρονική συγκυρία που είναι η πιο αρνητική γιατί έχουμε μεγάλη αύξηση των τιμών στα καύσιμα και βλέπουμε ότι οι διεθνείς τιμές βρίσκονται όντως στα υψηλότερα επίπεδα. 
      Με αυτόν τον τρόπο τι κάνετε; Εντείνετε την ακρίβεια, επιβαρύνετε υπέρμετρα πολίτες και καταναλωτές τη στιγμή που αυτό θα μπορούσε να γίνει μέχρι το 2010, αλλά οι ανάγκες του προϋπολογισμού σας υποχρεώνουν να προβείτε τώρα σ’ αυτήν την αναπροσαρμογή και να καλύψετε με 115.000.000 ευρώ τις ανάγκες του προϋπολογισμού.
      Είναι γεγονός ότι μέχρι σήμερα ξέραμε ότι στηρίζετε τους τραπεζίτες, τους μεγαλοεισοδηματίες, τις εταιρείες πετρελαίου, τους κερδοσκόπους και τους λαθρεμπόρους. Τώρα με τη διάταξη αυτή για την αύξηση του ειδικού φόρου κατανάλωσης με τον τρόπο που την κάνετε και στη συγκεκριμένη συγκυρία το επιβεβαιώνετε και συγχρόνως το ομολογείτε. Όχι μόνο αρνείστε τη φορολόγηση των υπερκερδών των εταιρειών διύλισης, εμπορίας και διακίνησης καυσίμων, όχι μόνο αρνείστε την επιδότηση του πετρελαίου θέρμανσης στα αδύνατα κοινωνικά στρώματα, αλλά με τις πράξεις σας στηρίζετε και ευνοείτε τους κερδοσκόπους και τους λαθρεμπόρους καυσίμων. 
      Είναι γεγονός ότι αυτό είναι «χαράς ευαγγέλιο» για τους κερδοσκόπους που κερδίζουν εκατομμύρια ευρώ, αφού για πρώτη φορά η αύξηση του ειδικού φόρου κατανάλωσης στα καύσιμα ανακοινώθηκε μία εβδομάδα πριν από την εφαρμογή της αφήνοντας περιθώριο στις εταιρείες πετρελαίου που διαθέτουν όντως αποθηκευτικούς χώρους να αγοράσουν μεγάλες ποσότητες καυσίμων τις οποίες στη συνέχεια να πωλούν πολύ ακριβότερα, από την 1η Ιουλίου 2006 μετά την αναπροσαρμογή του ειδικού φόρου κατανάλωσης.
      Κύριε Υπουργέ, στηρίζετε και εξυπηρετείτε «ημετέρους» με ένα ποσό της τάξης των 10.000.000 με 12.000.000 ευρώ από την αύξηση αυτή κάθε φορά που θα γίνεται, γεγονός που επιβεβαιώνεται και από τη μεγάλη αύξηση που είχαμε τον Ιούνιο κατά 34,3% έναντι 2,9% το Μάιο, την αύξηση που είχαμε στα τελωνειακά έσοδα και που στο σύνολό τους προέρχονται από έσοδα από τα καύσιμα.
      Η διάταξη αυτή όμως, κύριε Υπουργέ, είναι και αντισυνταγματική, γιατί στο άρθρο 78, παράγραφος 3 του Συντάγματος αναφέρεται: «Όταν επιβάλλεται ή αυξάνεται εισαγωγικός ή εξαγωγικός δασμός ή φόρος κατανάλωσης, επιτρέπεται η είσπραξή του από την ημέρα που κατατέθηκε στη Βουλή το σχετικό νομοσχέδιο». Καταθέτω για τα Πρακτικά τη συγκεκριμένη διάταξη του Συντάγματος.
      (Στο σημείο αυτό ο Βουλευτής κ. Ανδρέας Μακρυπίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για πρώτη φορά στη χώρα μας, και διεθνώς, γίνεται καταστρατήγηση του Συντάγματος από την Κυβέρνησή σας και προχωράτε σε ανακοίνωση και εξαγγελία αναπροσαρμογής του ειδικού φόρου κατανάλωσης, προκειμένου να εξυπηρετήσετε «ημετέρους».
      Με την εξαγγελία αύξησης του ειδικού φόρου κατανάλωσης οκτώ ημέρες πριν, διαπράττετε ένα οικονομικό έγκλημα εις βάρος των καταναλωτών και το «οικονομικό αυτό έγκλημα» –σας προτρέπουμε- ας μείνει «στιγμιαίο». Φροντίζετε, κύριε Υπουργέ, να το κάνετε «διαρκές». Θα γίνεται αυτό το έγκλημα κάθε φορά που θα προχωράτε στην αναπροσαρμογή μέχρι και το 2009.
      Και σας προτρέπουμε: Αφαιρέστε τη συγκεκριμένη διάταξη και δώστε τη δυνατότητα εξουσιοδοτικής διατάξεως στον Υπουργό να ανακοινώνει αυτός το χρόνο που θα γίνεται η αναπροσαρμογή, χωρίς να το γνωρίζουν εκ των προτέρων όπως γίνεται σήμερα. 
      Γιατί, κύριε Υπουργέ, φέρατε τη διάταξη αυτή για πρώτη φορά στον κορμό του νομοσχεδίου και δεν είναι μόνο οι οκτώ μέρες πριν, όταν γνωρίζαμε όλοι την αναπροσαρμογή. Όταν συντάσσατε το νομοσχέδιο –και το γνωρίζετε καλύτερα από μένα- οι υπηρεσίες του Υπουργείου Οικονομικών γνώριζαν δέκα και δεκαπέντε μέρες πριν. Άρα οι εταιρείες πετρελαίου που είχαν «έννομο» συμφέρον, είχαν ήδη ενημερωθεί, εκτός αν αυτός ήταν ο σκοπός και ο στόχος σας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κύριε Υπουργέ, είστε η Κυβέρνηση της ακρίβειας. Ο πληθωρισμός και μέσα από την αναπροσαρμογή του ειδικού φόρου κατανάλωσης πλησιάζει τον Ιούλιο στο 4%. 
      Είστε η Κυβέρνηση της ανεργίας, γιατί μέσα από τη συγκεκριμένη διάταξη του νομοσχεδίου χίλιοι τετρακόσιοι εργαζόμενοι στις εταιρείες leasing θα αντιμετωπίσουν την ανεργία. 
      Είστε η Κυβέρνηση της αισχροκέρδειας, γιατί 10.000.000 ευρώ κερδίζουν οι λαθρέμποροι και οι κερδοσκόποι μέσα από τον τρόπο που κάνετε την αναπροσαρμογή του ειδικού φόρου κατανάλωσης. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε.
      Είστε η Κυβέρνηση των φόρων. Μέσα στο πρώτο εξάμηνο του 2006 προχωρήσατε σε μια σειρά «κρυφά» μέτρα, αντικειμενικές αξίες 80% και επίκεινται αντικειμενικές αξίες εκτός σχεδίου, αύξηση του μοναδικού συντελεστή καθαρού κέρδους σε οκτακόσιες χιλιάδες μικρομεσαίους, φορολογίες, έσοδα, 450.000.000 ευρώ από αύξηση προείσπραξης φόρων από 55% σε 65% και από 60% σε 80%, 80.000.000 ευρώ από την κατάργηση του φορολογικού κινήτρου στις εταιρείες συγχώνευσης, 115.000.000 ευρώ με τη συγκεκριμένη τροπολογία την αναπροσαρμογή.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. Παρακαλώ!
      ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε.
      Το 2005 εισπράξατε 1.000.000.000 ευρώ από την αναπροσαρμογή του συντελεστή του Φ.Π.Α. Με τα μέτρα που πήρατε μέχρι τώρα έχετε εισπράξει 1.200.000.000 ευρώ και επίκειται και η αύξηση –και θέλουμε να πάρετε θέση, κύριε Υπουργέ- αν θα προχωρήσετε εντός του έτους στην αύξηση του ειδικού φόρου κατανάλωσης στα οινοπνευματώδη και στα τσιγάρα.
      Για όλους αυτούς τους λόγους καταψηφίζουμε το συγκεκριμένο νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Είναι σωστό, κύριε Πρόεδρε, που εκχωρείται  η δυνατότητα στους ομιλητές να αναφερθούν στην επικαιρότητα. Και η επικαιρότητα που μας απασχολεί αυτή την περίοδο είναι ο πόλεμος στο Λίβανο, η επέμβαση των Ισραηλινών με τη στήριξη και συνεννόηση των Ηνωμένων Πολιτειών, η δημιουργία αναταραχής στην ευρύτερη περιοχή, μια αναταραχή που αγγίζει και τη δική μας χώρα και που μας προβληματίζει γιατί οι αντιδράσεις της Κυβέρνησης δεν είναι αυτές που θα έπρεπε να είναι. Παραμένει περίπου απαθής η Κυβέρνηση σ’ ένα θέμα που μπορεί να απασχολήσει τη χώρα μας και πολύ σοβαρά.
      Από την άλλη μεριά, πρέπει να αναφερθώ, σε αντιδιαστολή, στην πολύ σοβαρή, την πολύ μεγάλη παρουσία του Γιώργου Παπανδρέου τόσο σαν Προέδρου της Σοσιαλιστικής Διεθνούς όσο και σαν Αρχηγού–Προέδρου του ΠΑ.ΣΟ.Κ..
      Μία παρουσία που καλύπτει όχι μόνο το σοσιαλιστικό χώρο, όχι μόνο το ΠΑ.ΣΟ.Κ., αλλά ολόκληρη την πατρίδα μας. 
      Έρχομαι τώρα στο νομοσχέδιο. Κυρίες και κύριοι συνάδελφοι, ο εισηγητής μας  κ. Κουλούρης αλλά και οι ομιλητές που μίλησαν από τη μεριά του ΠΑ.ΣΟ.Κ. περιέγραψαν με πολύ σωστό τρόπο τις αδυναμίες του νομοσχεδίου. Εγώ θα επαναλάβω περίπου τα ίδια πράγματα, ίσως δίνοντας και κάποιες άλλες διαστάσεις σε ορισμένα θέματα. 
      Για το θέμα του leasing, κύριε Υπουργέ, δεν έχουμε αντίρρηση στο να επεκταθεί η άσκησή του από τις ίδιες τράπεζες αντί των θυγατρικών τους. Ήθελα όμως να κάνω μία παρατήρηση. Όταν πάρουν πλέον το leasing οι ίδιες οι τράπεζες είναι σίγουρο ότι θα συγχωνεύσουν τις θυγατρικές τους. Αυτό σημαίνει ότι θα απαλλαγούν για μία ακόμα φορά από φόρους. Γενικότερα η μεταχείριση που κάνετε στις τράπεζες είναι προνομιακή. Οι τράπεζες έχουν γίνει κράτος εν κράτει. Φέτος, στους πρώτους τρεις μήνες, φαίνεται ότι κερδίζουν 132% σε σχέση με το 100% που κέρδιζαν πέρυσι. Όταν τους κάνουμε εκχωρήσεις, θα πρέπει να βλέπουμε τι θα πρέπει να παίρνουμε και από αυτές, διότι μόνο εκχωρήσεις κάνουμε και γι’ αυτό τις έχουμε καταντήσει να είναι το μεγαλύτερο καρτέλ που υπάρχει στη χώρα μας αυτή τη στιγμή. 
      Η άλλη διάσταση του νομοσχεδίου, η προκλητική διάσταση, αφορά την προσαρμογή του συντελεστή φόρου κατανάλωσης των καυσίμων. 
      Εδώ έχουμε τρία στοιχεία: Πρώτον, είναι η χρονική στιγμή που γίνεται. Είναι η ακαταλληλότερη δυνατή. Είναι περίοδος που το πετρέλαιο έχει φθάσει στα ύψη, είναι η περίοδος που η ακρίβεια έχει φθάσει στα ύψη και ο πληθωρισμός έχει πάρει τον ανήφορο. Φθάνει στο 3,8% με 4%. Δεν υπάρχει ακαταλληλότερη στιγμή απ’ αυτή και σεις έρχεστε και αυξάνετε το φόρο κατανάλωσης καυσίμων. Τι να πω; Τα είπαν οι προηγούμενοι συνάδελφοι, να μην τα επαναλάβω. 
      Δεύτερον, είναι ο λόγος που γίνεται, Ο λόγος είναι ότι κάνουμε αυτή την αύξηση –υποτίθεται- των  καυσίμων για να απομακρύνουμε τον κόσμο από την υπερκατανάλωση. Μα, αυτό γίνεται ούτως ή άλλως. Γίνεται με την υπάρχουσα τιμή. Δεν υπάρχει τώρα λόγος να το κάνετε, να το κάνετε σε κάποια άλλη περίοδο. ‘Όταν πέσουν τα καύσιμα στα 50, στα 40 ή στα 30 δολάρια. Τώρα δεν υπάρχει λόγος. Έχετε περιθώριο μέχρι το 2010. 
      Και, τρίτον, είναι η διαδικασία, που είναι ανεπίτρεπτη. Γίνεται για πρώτη φορά εδώ, για πρώτη φορά στο παγκόσμιο γίγνεσθαι. Είναι σαν να δημιουργείτε ένα διαφανές σκάνδαλο. Αυτό βλέπω εγώ. Δίνετε το περιθώριο στις εταιρείες να κερδοσκοπήσουν και το έχουν ήδη κάνει ασφαλώς. Οι συνάδελφοι σας είπαν με ποιον τρόπο. Δεν θα τα επαναλάβω εγώ. 
      Εδώ όμως, στην περίπτωση αυτή θα ήθελα να σας υπενθυμίσω, κύριε Υφυπουργέ και κύριοι συνάδελφοι, τι γίνεται με την περιστολή του λαθρεμπορίου των καυσίμων. Αυτό το θέμα πού πάει; Εκεί θα θέλαμε να έχουμε μία απάντηση. Τι γίνεται με τις λίστες εκείνων που αγόρασαν πετρέλαιο θέρμανσης; Είχαμε πει να εκδίδονται κάθε τρεις μήνες. Το κάνατε κάθε έξι μήνες και τώρα δίνετε παρατάσεις συνέχεια. Δεν έχουμε ούτε μία κατάσταση της κατανάλωσης των καυσίμων θέρμανσης. Άρα έχετε έχετε αδρανήσει στο θέμα αυτό και κοιτάζετε από αλλού να εισπράξετε χρήματα. 
      Έρχομαι σ’ ένα άλλο θέμα, στις Σ.Δ.Ι.Τ.. Εδώ γίνονται συμβάσεις κατά παρέκκλιση της ελληνικής νομοθεσίας. Το λέει καθαρά ο νόμος. Μας κατηγορούσατε κάποτε και μας κατηγορήσατε και μας κατηγορείτε ακόμα για το μαθηματικό τύπο που ήταν αντικειμενικό κριτήριο στη διαδικασία ανάθεσης των έργων. Ήταν αντικειμενικό κριτήριο, άλλο αν είχε ορισμένα προβλήματα. Τώρα, εσείς έρχεστε φανερά και μας λέτε ότι εμείς θα κάνουμε ό,τι θέλουμε. Αυτό λέτε ... 
      ΠΕΤΡΟΣ ΕΥΘΥΜΙΟΥ: Είναι ο αλχημιστικός τύπος. 
      ΚΩΝΣΤΑΝΤΙΝΟΣ ΒΡΕΤΤΟΣ: Είναι ο αλχημιστικός. Σωστά λέει ο κ. Ευθυμίου. 
      ΠΡΟΕΔΡΕΥΩΝ (Ιωάννης Τραγάκης): Λέτε αστειάκια και γελάτε; 
      ΚΩΝΣΤΑΝΤΙΝΟΣ ΒΡΕΤΤΟΣ: Είναι να μη γελάμε με αυτά που γίνονται κύριε Πρόεδρε; Είναι και για γέλια και για κλάματα, διότι έρχεστε και λέτε ότι εμείς θα κάνουμε ό,τι θέλουμε, θα κάνουμε αναθέσεις και συμβάσεις όπου θέλουμε, με όποιον θέλουμε και θα αποφασίζουμε εμείς. Αυτό γίνεται. Αυτό το καταγγέλλουμε και το καταγγέλλουμε με όση φωνή έχουμε, άσχετο αν δεν περάσει στα μέσα ενημέρωσης, γιατί τώρα τελευταία ορισμένα πολύ σοβαρά θέματα που αφορούν τη διαφάνεια, δεν τα περνάνε. Δεν ξέρω τι μπορεί να συμβαίνει. 
      Τώρα, για το θέμα της Κεφαλαιαγοράς σας τα είπε πολύ σωστά ο Κοινοβουλευτικός μας Εκπρόσωπος ο κ. Χάρης Καστανίδης. Δεν είναι ανάγκη να προσθέσω τίποτε. Τα ξέρει καλύτερα, είναι νομικός έγκριτος. Εκείνο όμως που καταλαβαίνουμε όλοι μας είναι ότι δίνουμε χάρη στην Επιτροπή Κεφαλαιαγοράς για τις αστικές ευθύνες που μπορεί να προκύψουν σε αυτή για οποιοδήποτε θέμα. Αυτό κατάλαβα από την αρχή, αυτό καταλαβαίνω και μετά τις εξηγήσεις που έδωσε ο κ. Καστανίδης.
      Και τελειώνοντας, κύριε Πρόεδρε, με την Επιτροπή Διαχείρισης του Γ΄ Κοινοτικού Πλαισίου Στήριξης θέλω να πω ότι δεν καταλαβαίνω γιατί γίνεται. Κατ’ αρχάς αυτό το θέμα το έχει ο Πρωθυπουργός. Τη διαχείριση του Γ΄ Κοινοτικού Πλαισίου Στήριξης την έχει απευθείας ο Πρωθυπουργός, γιατί δεν αφορά μόνο τρία-τέσσερα Υπουργεία που αναφέρονται στην επιτροπή, αλλά αφορά περίπου όλα τα Υπουργεία. Ο κ. Σημίτης, απ’ ό,τι θυμάμαι, φώναζε τους αρμόδιους Υπουργούς και έκανε ο ίδιος διαχείριση του Κοινοτικού Πλαισίου Στήριξης. Και έτσι πρέπει να γίνεται. Εδώ τι  συμβαίνει: Αντικαθιστά ο κ. Αλογοσκούφης τον κ. Καραμανλή απ’ ό,τι καταλαβαίνω. Είναι απών ο Πρωθυπουργός  απ’ όλα. Είναι απών και από το Γ΄ Κοινοτικό Πλαίσιο Στήριξης. Τελικά, κύριε Πρόεδρε και κύριοι συνάδελφοι, τι έχουμε; Κυβέρνηση Καραμανλή ή Κυβέρνηση Αλογοσκούφη; Μάλλον το δεύτερο απ’ ό,τι φαίνεται! 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν είχε υπ’ όψιν μου να αναφερθώ στο παρελθόν, με προκάλεσε όμως ο συνάδελφος κ. Καλλιώρας, ο οποίος έχει επιλεκτική μνήμη. Θυμήθηκε το Χρηματιστήριο, θυμήθηκε τις αναφορές που είχε κάνει η κυβέρνηση του ΠΑ.ΣΟ.Κ. και τις αφίσες τις οποίες είχε βγάλει, αλλά δεν θυμήθηκε την εικόνα του κ. Καραμανλή όταν εξερχόμενος του Χρηματιστηρίου των Ιούνιο του 1999 στα σκαλοπάτια δήλωνε ενώπιον των Μέσων Μαζικής Ενημέρωσης ότι αν ψηφίσετε Νέα Δημοκρατία το Χρηματιστήριο θα πάει ακόμα καλύτερα. Αυτό το αποσιωπάτε, το κάνετε «γαργάρα» κοινώς, ενώ είστε συνένοχοι και σε αυτό το οποίο έγινε τότε στο Χρηματιστήριο. Αν θέλετε να μιλάμε με καθαρές κουβέντες. 
      ΠΡΟΕΔΡΕΥΩΝ (Ιωάννης Τραγάκης): Συνένοχοι; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Συνένοχοι.
       ΠΡΟΕΔΡΕΥΩΝ (Ιωάννης Τραγάκης): Σε ενοχή!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τρίτον, το Γ΄ Κοινοτικό Πλαίσιο Στήριξης και η απορροφητικότητα: Μας κατηγορήσατε και μας κατηγορείτε ακόμη για την απορροφητικότητα και διαβάζουμε από αυτά τα οποία εσείς λέτε ότι μόλις στον τελευταίο χρόνο που έχουμε φτάσει η απορροφητικότητα είναι στο 45%, όταν λέτε και συγκρίνετε την απορροφητικότητα των δύο πρώτων ετών με την απορροφητικότητα των τριών μεταγενεστέρων, ενώ γνωρίζετε πάρα πολύ καλά ότι για οποιοδήποτε πρόγραμμα για να ωριμάσει και για να αρχίσει η απορροφητικότητα χρειάζεται τουλάχιστον δεκαοκτώ μήνες στην καλύτερη των περιπτώσεων. Άρα η ευθύνη της μη απορροφητικότητας είναι καθαρά δική σας και παρ’ όλα αυτά επιμένετε συνέχεια στο ότι η απορροφητικότητα το 2001 και το 2002 ήταν τόσο, άρα εμείς αυξήσαμε την απορροφητικότητα από το 13% στο 27%, συνεπώς είμαστε πολύ καλοί εμείς. Το λέτε αυτό συνεχώς, ενώ ξέρετε ότι η ευθύνη της μη απορροφητικότητας είναι καθαρά δική σας.
      Τώρα ανακαλύψατε ότι πρέπει να κάνετε διυπουργική. Και γιατί χρειάζεται νόμος για τη διυπουργική επιτροπή; Διυπουργική γίνεται με μία απόφαση του Πρωθυπουργού. Δεν χρειάζεται ειδικός νόμος για να δημιουργηθεί μία διυπουργική επιτροπή. Δεν το καταλαβαίνω, αλλά εν πάση περιπτώσει κάνετε διυπουργική επιτροπή για να υποχρεώσει προφανώς τους Υπουργούς να συμμετέχουν, γιατί διαφορετικά πιστεύω ότι δεν θα συμμετείχαν ούτε οι Υπουργοί.
      Να πω για το leasing τώρα. Μας κατηγορείτε –και εσείς προσωπικά μας έχετε κατηγορήσει, κύριε Υπουργέ- ότι με το νόμο που ψηφίσαμε εμείς με τη συγχώνευση που γίνεται στις τράπεζες τους δίνουμε τη δυνατότητα να πάνε σε χαμηλούς συντελεστές φορολογίας και έτσι να έχουν υπερκέρδη.
      Τώρα με τη συγχώνευση των leasing δεν θα το ξανακάνουν αυτό; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν ισχύει ο νόμος. Τέλειωσε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελείωσε ο νόμος; Τότε θα δώσετε καμία παράταση.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ούτε μία ημέρα. Η ισχύς του νόμου έχει παρέλθει, κύριε συνάδελφε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είμαι βέβαιος ότι μέχρι να φθάσουμε στη φορολογία, θα δώσετε κάποια παρατασούλα! 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν ισχύει ο νόμος, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αλλά το χειρότερο από όλα είναι αυτό το οποίο σας είπαν οι συνάδελφοι και θέλω να το επαναλάβω, γιατί είναι καίριο θέμα. Δεν λαμβάνεται καμία απολύτως πρόνοια για τους εργαζόμενους. Τι αναλγησία είναι αυτή; Είναι χίλια τετρακόσια άτομα. Πείτε ότι θα τους απορροφήσουν οι τράπεζες, πείτε ότι θα τους αποζημιώσουν, πείτε, εν πάση περιπτώσει, κάτι. Αλλά καμία, μα καμία απολύτως αναφορά στους εργαζόμενους; Σας είναι αδιάφοροι οι εργαζόμενοι. Το μόνο που σας ενδιαφέρει είναι πώς θα αυξήσουν τα κέρδη τους οι τράπεζες. Και αυτό το επιτυγχάνετε πάρα πολύ καλά.
      Ας έρθουμε, όμως, τώρα στο καίριο θέμα. Κύριε Υπουργέ, σας κατηγορούμε ευθέως περί σκανδάλου στα καύσιμα. Είναι μέγα σκάνδαλο τα καύσιμα. Ουδέποτε άλλοτε έγινε αυτό. Ψάξτε να βρείτε από τη Μεταπολίτευση και μετά, αν υπάρχει έστω μία φορά που νομοθετήθηκε ο ειδικός φόρος κατανάλωσης μέσα σε σχέδιο νόμου και ανακοινώθηκε μία εβδομάδα νωρίτερα. 
      Κύριε Πρόεδρε, είστε παλιός κοινοβουλευτικός και ενθυμείσθε ότι και επί του κ. Μάνου και επί του κ. Παλαιοκρασσά -σε αλλεπάλληλες αυξήσεις του ειδικού φόρου κατανάλωσης- τη μία μέρα ανακοινωνόταν, την επομένη μέρα εφαρμοζόταν ο νόμος. Μάλιστα το άρθρο 78, παράγραφος 3, του Συντάγματος, ακριβώς γι’ αυτό το λόγο λέει ότι οι τελωνειακής φύσεως επιβαρύνσεις εφαρμόζονται. Το λέει για να μη γίνεται λαθρεμπόριο. Και εσείς έρχεστε εδώ και συμπράττετε με τους λαθρεμπόρους, με τους αισχροκερδείς. Όταν ο πρόεδρος της Ομοσπονδίας Βενζινοπωλών λέει ότι είναι 2.000.000.000 ευρώ η φοροδιαφυγή που γίνεται από τη λαθραία μετακίνηση των καυσίμων, έρχεσθε εσείς εδώ και τους δίνετε και ένα μπόνους ακόμα μεγαλύτερο. Γιατί το κάνατε αυτό; Σας το λέμε και σας το ξαναλέμε και δεν ιδρώνει το αφτί σας. Δεν καταλαβαίνετε ότι προκαλείτε την κοινή γνώμη; Δεν καταλαβαίνετε ότι αυτό γίνεται για πρώτη φορά; 
      Και θα σας θυμίσω τι γινόταν στο παρελθόν. Πρώτα και κύρια γινόταν ογκομέτρηση των δεξαμενών. Την παραμονή που ανακοινωνόταν όλες οι νομαρχίες έκαναν ογκομέτρηση των δεξαμενών, έτσι ώστε αν την επομένη αυξηθεί η τιμή, να επιβαρυνθεί με τον επιπλέον ειδικό φόρο κατανάλωσης. Και θα ενθυμείσθε ασφαλώς –γιατί δεν έχετε ασθενή μνήμη- τις ουρές που δημιουργούντο στα πρατήρια την παραμονή, για να προλάβουν να γεμίσουν το ρεζερβουάρ τους οι ταλαίπωροι οδηγοί για να γλιτώσουν κατά ένα ρεζερβουάρ τον ειδικό φόρο κατανάλωσης. Αυτός δεν ήταν ο λόγος που γινόταν αυτή η διαδικασία; 
      Και ας πούμε ότι ήταν λάθος. Το ανακοινώσατε στις 23 Ιουνίου για να εφαρμοστεί από την 1η Ιουλίου. Το επαναλαμβάνετε, όμως, το βάζετε μέσα στο νόμο, έτσι ώστε οι λαθρέμποροι και οι αισχροκερδείς να μπορούν να αυξάνουν τα καύσιμα όποτε θέλουν και να παίρνουν και το μπόνους αυτού του ειδικού φόρου κατανάλωσης, γιατί θα έχουν κάνει την αποθεματοποίησή τους. 
      Τι μας είπε στην επιτροπή ο πρόεδρος της Ομοσπονδίας των Βενζινοπωλών προχθές, όταν τον ρώτησα «την επομένη της ημέρας που ανακοινώθηκε, δεν αυξήσατε την τιμή κατά δύο λεπτά»; Μου λέει «ναι, γιατί θα έχουμε το κόστος αντικατάστασης. Γιατί εμείς, όταν θα πάμε να γεμίσουμε τις δεξαμενές μας, θα πρέπει να έχουμε προεισπράξει το φόρο». Τον προεισέπραξαν το φόρο, αλλά δεν τον είχαν πληρώσει. Δεν πήγε στις τσέπες του κράτους, δεν πήγε στα ταμεία του κράτους. Πήγε στις τσέπες των εταιρειών εμπορίας και των βενζινοπωλών. Μάλιστα μας είπε «δεν χάθηκε ο κόσμος, βρε αδελφέ, για 250 με 300 ευρώ ο καθένας από μας τους βενζινοπώλες που πήραμε με τις δεξαμενές που έχουμε». Ναι, αλλά επί οκτώ χιλιάδες βενζινάδικα, όμως, αν κάνουμε τον λογαριασμό, θα δούμε πόσα πήγαν στις τσέπες των βενζινοπωλών. Για να μην πάμε στους πεντακόσιες χιλιάδες τόνους τους οποίους αποθηκεύουν οι εταιρείες πετρελαιοειδών. 
      Αλλά δεν μπορεί η Κυβέρνηση να έχει αυτή την αναλγησία και την αναισθησία και να μη λέει τουλάχιστον «θα πάρω τις ημερομηνίες των υπόλοιπων αυξήσεων και θα τις ανακοινώσω αιφνιδίως, έτσι ώστε να μην επαναληφθεί αυτό το φαινόμενο». Τέτοιο πράγμα πρώτη φορά το συναντάμε.
      Άρα είσαστε δέσμιοι της διαπλοκής –και σας κατηγορώ γι’ αυτό- με τις εταιρείες πετρελαιοειδών και δεν μπορεί κανένας να μου αλλάξει αυτήν τη γνώμη. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Ευθυμίου έχει το λόγο. 
      ΠΕΤΡΟΣ ΕΥΘΥΜΙΟΥ: Κύριε Πρόεδρε, δεν ξέρω ποια είναι τα ντοκτορά του κ. Αλογοσκούφη, αλλά θα μπορούσε να διεκδικήσει ένα μεγάλο ντοκτορά «πασοκολογίας». Οποιαδήποτε πολιτική του κ. Αλογοσκούφη έχει ως παράμετρο πως «για όλα φταίει το ΠΑ.ΣΟ.Κ, πως ό,τι κληρονομήσαμε εξηγεί τα σημερινά μας». 
      Αυτός ο νόμος, αν μπορεί να θεωρηθεί νόμος, είναι μία κουρελού. Διότι, κύριε Πρόεδρε, εμφανίστηκε ένας νόμος που το κέντρο βάρους είναι στις τρεις πρώτες τροπολογίες που κατετέθησαν στην επιτροπή και στις άλλες τρεις που ήρθαν την περασμένη Παρασκευή κατά τη συνήθη μέθοδο να κατατίθενται καίρια ζητήματα τις Παρασκευές, όταν ούτε δημοσιότητα μπορεί να υπάρξει και ούτε διαπραγμάτευση του θέματος μπορεί να γίνει. 
      Αυτός, όμως, ο νόμος έχει την εξής ιδιαιτερότητα: Ενώ εισάγει βαρύτατα θέματα, με βαριές επιπτώσεις, κύριε Πρόεδρε, για την ελληνική οικονομία, σε όσα μεν συνδέονται με το ΠΑ.ΣΟ.Κ., το ΠΑ.ΣΟ.Κ είχε δώσει ριζικά διαφορετικές απαντήσεις, σε όσα δεν συνδέονται η Νέα Δημοκρατία δίνει τις δικές της, τις μοναδικές, τις πρωτότυπες απαντήσεις που τις πληρώνει ο ελληνικός λαός. Κατά τούτο, λοιπόν, ας σταματήσει αυτή η μυθολογία ότι για «όλα φταίει το ΠΑ.ΣΟ.Κ.» και ας δούμε συγκεκριμένα τι εισάγει κάθε φορά η Νέα Δημοκρατία.
      Κύριε Υπουργέ, ο κ. Γιαννάκης είπε ότι δεν είναι χίλιοι τετρακόσιοι οι εργαζόμενοι στις εταιρείες χρηματοδοτικής μίσθωσης, αλλά είναι τετρακόσιοι πενήντα. Αίρει αυτό τη δική σας υποχρέωση ως Κυβέρνηση, όταν νομοθετείτε, να έχετε πρόβλεψη για τους εργαζόμενους; Δηλαδή το θέμα είναι ποσοτικό, ότι αν είναι τετρακόσιοι πενήντα άνθρωποι να χάσουν τη δουλειά τους είναι διαφορετικό από χίλιους τετρακόσιους που λέγαμε εμείς και η Γενική Συνομοσπονδία Εργατών Ελλάδας; 
      Άρα σας καλούμε κάθε φορά, όταν νομοθετείτε, να έχετε και μία απάντηση στα θέματα των δυνάμεων της εργασίας, όπως θαυμάσια ξέρετε να υπηρετείτε τις δυνάμεις του κεφαλαίου. Όπως με απόλυτη ακρίβεια προσδιορίζετε την κερδοφορία των τραπεζών, όπως επιχαίρετε εσείς μαζί με την Ένωση Ελληνικών Τραπεζών γι’ αυτήν την κερδοφορία, σας καλούμε να έχετε και μία απάντηση για τις δυνάμεις της εργασίας. Γιατί, είτε τετρακόσιοι πενήντα είναι είτε σαράντα πέντε είτε τέσσερις, είναι ευθύνη της πολιτείας να έχει στο μυαλό της, όταν νομοθετεί, τι γίνεται ο εργαζόμενος Έλληνας πολίτης. Και αυτό το έχετε παρακάμψει, το έχετε διαγράψει, ενώ έχετε προσδιορίσει με απόλυτη ακρίβεια τι αναμένει την κερδοφορία των τραπεζών. 
      Το ίδιο συμβαίνει και με την άλλη τροπολογία για τα βαρέα και ανθυγιεινά. Οι Έλληνες εργαζόμενοι πρέπει να γνωρίζουν ότι υπήρχε νόμος του ΠΑ.ΣΟ.Κ που προσδιόριζε έως το 2005 την κατηγοριοποίηση των βαρέων και ανθυγιεινών, τα οποία πρέπει να επικαιροποιηθούν, γιατί χιλιάδες Έλληνες εργαζόμενοι εργάζονται πράγματι σε βαριές και ανθυγιεινές συνθήκες, που δεν περιλαμβάνονται σε αυτά, όπως είναι ειδικότητες στα νοσοκομεία και στην καθαριότητα. Αυτό το παρακάμπτει η Κυβέρνηση της Νέας Δημοκρατίας. Διαγράφει τη νομοθετική υποχρέωση που είχε κληρονομήσει από το ΠΑ.ΣΟ.Κ. και το παραπέμπει στο 2008, με δύο κρίσιμες όμως διαφορές: Ενώ διαγράφει τη νομοθεσία του ΠΑ.ΣΟ.Κ., διαγράφει και δύο διασφαλίσεις υπέρ των εργαζομένων: Πρώτον, ότι θα λαμβάνονταν οι όποιες κυβερνητικές αποφάσεις με τη «σύμφωνη γνώμη» της επιτροπής και, δεύτερον, ότι θα αποτελούσε η γνώμη της επιτροπής τη «βάση» της νομοθεσίας. Φεύγουν αυτά τα δύο, που θα διασφάλιζαν τους εργαζόμενους, και τι εκπληκτικό λέει –και ας το έχει ο ελληνικός λαός υπ’ όψιν του- ο κ. Γιακουμάτος; Ότι αναλαμβάνει ο κ. Γιακουμάτος ως Κυβέρνηση του Κώστα Καραμανλή στο λόγο της πολιτικής του τιμής οι αποφάσεις της επιτροπής να είναι σεβαστές από την Κυβέρνηση, την Κυβέρνηση του 2008, και ότι ο ελληνικός λαός δεν πρέπει να προσδιορίζεται από τους νόμους, αλλά από το λόγο της πολιτικής τιμής του κ. Γιακουμάτου και της Κυβέρνησης Καραμανλή. Αυτά τα πράγματα είναι πρωτοφανή στα κοινοβουλευτικά ήθη και όχι μόνο στα πολιτικά. 
      Το ίδιο συμβαίνει σε όλες τις αποφάσεις όσον αφορά και την Επιτροπή Κεφαλαιαγοράς, που ο κ. Αλογοσκούφης θα έπρεπε να είναι ειδήμων. Έχουμε καταθέσει στα Πρακτικά της Βουλής τι έλεγε ο ίδιος το 2000. Μιλούσε για τη δημιουργία ενός τρικέφαλου τέρατος.
      Ο κ. Αλογοσκούφης ανατρίχιαζε στη νομοθεσία του 2000. Σήμερα θεωρεί τη δική του πολύ πιο φυσική ίσως γιατί την έκανε Λερναία Ύδρα. Αλλά ούτως ή άλλως η Λερναία Ύδρα δεν είναι στη νομοθεσία. Είναι στο τι τρέχει αυτή την εποχή από το Υπουργείο Οικονομίας σε σχέση με τον ενδεχόμενο ρόλο της Επιτροπής Κεφαλαιαγοράς. Και το όνομα δεν είναι Επιτροπή Κεφαλαιαγοράς. Είναι FINANSBANK, είναι Π&Κ Χρηματιστηριακή, είναι Cosmote, Γερμανός, είναι οτιδήποτε αυτήν την περίοδο στο οποίο αποφεύγεται να τοποθετηθείτε και ελπίζουμε με την κατάθεση εγγράφων και με τη συζήτηση να μην μπορέσετε να αποφύγετε τον έλεγχο. Προσπαθείτε να διαφυλάξετε την Επιτροπή Κεφαλαιαγοράς αλλά δεν θα διαφυλάξετε τελικά τον εαυτό σας όταν προασπίζουμε εμείς το δημόσιο συμφέρον. 
      Και θα ήθελα να αναφέρω χαρακτηριστικά την περίπτωση της διυπουργικής επιτροπής. Είναι πράγματι παράδοξο –το ξέρουν όλοι- όταν μια Κυβέρνηση λειτουργεί  με βάση το νόμο του Υπουργικού Συμβουλίου και της Κυβέρνησης ότι ο Πρωθυπουργός ορίζει υπουργικές επιτροπές οι οποίες ασκούν το έργο τους. Όταν νομοθετείται μια επιτροπή συμβαίνουν δύο πράγματα. Ή ότι χρειάζεται ένα σταθερό πλαίσιο αναφοράς των πράξεων -αλλά εδώ βλέπουμε ότι δεν περιλαμβάνεται το σύνολο των Υπουργών στην σύνθεση της επιτροπής, άρα δεν μιλάμε γι’ αυτό το σταθερό πλαίσιο- ή επειδή το σύστημα καταρρέει κυρίως από τις αντιθέσεις των Υπουργών. Νομοθετεί, λοιπόν, η Κυβέρνηση τη λειτουργία της διυπουργικής επιτροπής γιατί είναι ο μόνος τρόπος για παράδειγμα να φέρει μαζί τον κ. Σουφλιά και τον κ. Αλογοσκούφη. Και η Βουλή των Ελλήνων νομοθετεί για να άρει το κυβερνητικό αδιέξοδο. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Η άρση αυτού του κυβερνητικού αδιεξόδου δεν  είναι ενδοκυβερνητική υπόθεση. Γιατί πρέπει να γνωρίζει ο ελληνικός λαός ότι σύμφωνα με τα αδιάψευστα στοιχεία της Ευρωπαϊκής Ένωσης με τις επίσημες εκθέσεις της Ευρωπαϊκής Ένωσης, την δέκατη πέμπτη και την δέκατη έκτη έκθεση για τα διαρθρωτικά ταμεία, λέμε πολύ απλά ότι η Ελλάδα ως το 2004, στην περίοδο ευθύνης του ΠΑ.ΣΟ.Κ., είχε την ένατη θέση από τους δεκαπέντε στην απορρόφηση του Γ’  Κ.Π.Σ.. 
      Χάριν στην ορατή ανικανότητα, αν μη τι άλλο, της Νέας Δημοκρατίας τα δυόμισι χρόνια της ευθύνης της Κυβέρνησης της Νέας Δημοκρατίας κατέβασαν την Ελλάδα στην απορροφητικότητα από την ένατη στην δέκατη τρίτη θέση. Η συγκάλυψη αυτού του εγκλήματος εις βάρος της εθνικής οικονομίας έχει τον τίτλο «απογραφή νούμερο 2». Όπως ο κ. Αλογοσκούφης επιχείρησε να συγκαλύψει τις επιλογές του πίσω από την απογραφή, τώρα την κατάρρευση του Γ’ Κ.Π.Σ. τη μετατρέπει σε «απογραφή νούμερο 2». 
      Κύριε Πρόεδρε, θα ήθελα, μιας και βλέπω τον Υφυπουργό κ. Λαμπρόπουλο, να πω το εξής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μας καταθέσατε την  Παρασκευή μια τροπολογία. Κύριε Πρόεδρε, επικαλούμαι και τη δική σας πείρα. Έχει υπάρξει ποτέ στο Κοινοβούλιο κατάθεση τροπολογίας αλλαγής σχεδίου νόμου που δεν αναφέρεται ποιος νόμος αλλάζει ούτε στην αιτιολογική έκθεση ούτε στην προσθήκη τροπολογίας στο κείμενό της ούτε στην έκθεση του Γενικού Λογιστηρίου του Κράτους; Σε ποιο νόμο αυτή η τροπολογία ασκείται; Εγώ λοιπόν- γιατί έχω τα κείμενα που έχετε όλοι- το καταθέτω.
      (Στο σημείο αυτό ο Βουλευτής κ. Πέτρος Ευθυμίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Να ζητηθεί αν ποτέ στο Κοινοβούλιο κατετέθη τροπολογία χωρίς να αναφέρεται ο νόμος στον οποίο ασκείται αυτή η αλλαγή νομοθεσίας. Και αυτό δεν είναι τυχαίο. Κύριε Υπουργέ, θέλω να μου απαντήσετε. Με συγχωρείτε, δεν υπάρχει στο έγγραφο. Η Βουλή θα τεκμαίρει τις μεταξύ σας συζητήσεις; Η Βουλή καλείται, κύριε Λαμπρόπουλε, να κρίνει τα κείμενα που της καταθέτει η Κυβέρνηση. Δεν καλείται να κρίνει τις μεταξύ σας συζητήσεις. Και σε κανένα κείμενο που κατετέθη στη Βουλή δεν αναφέρεται ο νόμος στον οποίο απευθύνετε την τροπολογία σας. Γι’ αυτό, λοιπόν, σας θέτω ορισμένα ερωτήματα. Επειδή ακριβώς δεν μνημονεύετε το νόμο. 
      Τι είναι αυτό; Αναφέρεστε στο ν. 3433/2006 για τις προμήθειες αμυντικού υλικού των ενόπλων δυνάμεων; Ή στο ν. 2286/1995 για τις προμήθειες του δημόσιου τομέα και ρυθμίσεις συναφών θεμάτων; Ή στο π.δ. 394/1996 «Κανονισμός προμηθειών του δημοσίου»; 
      Γιατί το λέω αυτό, κύριε Υπουργέ; Διότι αναφέρεται μέσα ότι δεν είναι μόνο για προμήθειες του δημοσίου αλλά και για αντισταθμιστικά ωφελήματα. 
      Απ’ ό,τι θα γνωρίζετε πια, βάσει της Συνθήκης της Ρώμης τα αντισταθμιστικά ωφελήματα δεν μπορούν να τα διαπραγματεύονται άλλα Υπουργεία εκτός του Υπουργείου Εθνικής Άμυνας. 
      Τι συμβαίνει εδώ; Πού αποσκοπεί αυτή η διαδικασία;
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θα ήθελα να σας παρακαλέσω να κλείσετε.
      ΠΕΤΡΟΣ ΕΥΘΥΜΙΟΥ: Κύριε Πρόεδρε, κλείνω. 
      Σημειώνω, λοιπόν, ότι κατ’ ουσίαν εδώ υπάρχει ένα κενό κοινοβουλευτικής λειτουργίας. Και είναι όλα αυτά μαζί. Μαζί και με αυτήν την πρωτοφανή συνθήκη, καλούμαστε να νομοθετήσουμε ερήμην.
      Το ΠΑ.ΣΟ.Κ. καταψηφίζει στο σύνολο αυτό το νομοσχέδιο, όπως κατατέθηκε και τα περιεχόμενά του.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, για άλλη μια φορά βλέπουμε τη θεσμική αμηχανία της Κυβέρνησης αντί να παράγει ουσιαστικό νομοθετικό έργο, να οχυρώνεται πίσω από κοινοτικές οδηγίες ή δήθεν κοινοτικές οδηγίες, έτσι ώστε να εμφιλοχωρήσει και να περάσει με αδιαφανείς και βιαστικές διαδικασίες πολύ περίεργα πράγματα.
      Πρώτα απ’ όλα για το κύριο άρθρο 10, το οποίο αποτέλεσε αντικείμενο πολλών συζητήσεων από την πλευρά της Αντιπολίτευσης, πρέπει να ξεκαθαρίσουμε ότι είναι λάθος αυτό που λέει η Κυβέρνηση, ότι αποτελεί προσαρμογή κοινοτικής οδηγίας. Δεν υπάρχει τέτοια κοινοτική οδηγία. Υπάρχει μία απόφαση των Υπουργών Οικονομικών του 2003, όταν προήδρευε η Ελλάδα στην Ευρωπαϊκή Ένωση, που έθετε ορισμένες απώτατες προθεσμίες το 2010 για να εναρμονιστεί η φορολογία των καυσίμων σε ορισμένα υψηλότερα από τα σημερινά επίπεδα. Προειδοποιούσε, όμως, εκείνη η απόφαση των Υπουργών Οικονομικών, ότι οι προσαρμογές του ειδικού φόρου κατανάλωσης πρέπει να γίνουν στο πλαίσιο της διατήρησης της σταθερότητας των τιμών. 
      Δηλαδή, τι έλεγε; Προσέξτε, μην πάτε και βάλετε φόρους όταν είναι υψηλές οι τιμές των καυσίμων, μην πάτε και βάλετε νέους φόρους όταν ο πληθωρισμός είναι υψηλός.
      Η Κυβέρνηση της Νέας Δημοκρατίας κάνει ακριβώς το αντίθετο από αυτό το οποίο επέτασσε το πνεύμα της απόφασης των Υπουργών Οικονομικών. Και όχι μόνο αυτό, αλλά διαψεύδει και την ίδια την αιτιολογική έκθεση. 
      Αν διαβάσετε τη δική σας αιτιολογική έκθεση λέει ότι η προσαρμογή των συντελεστών του ειδικού φόρου κατανάλωσης, πρέπει προοδευτικά και σταδιακά να προσεγγίσει τα ανώτατα όρια που έχει θέσει η Ευρωπαϊκή Ένωση, ώστε να καλυφθεί ομαλά η υπάρχουσα η διαφορά. 
      Αυτή ακριβώς τη ρητή διατύπωση, ότι πάνω απ’ όλα προέχει να μην αυξηθεί ο πληθωρισμός σε κάθε χώρα που προσαρμόζει τη φορολογία της, την παραβιάζει ωμά και κυνικά η Νέα Δημοκρατία.
      Ο πληθωρισμός τον Ιούλιο θα σκαρφαλώσει περίπου στο 4%, έναν από τους υψηλότερους δείκτες των τελευταίων ετών, διευρύνοντας όσο ποτέ πριν τη διαφορά που μας χωρίζει από το μέσο κοινοτικό πληθωρισμό.
      Εάν η Νέα Δημοκρατία είχε έστω και κατ’ ελάχιστο υπ’ όψιν της το πνεύμα της απόφασης της Ευρωπαϊκής Ένωσης, θα έπρεπε όχι μόνο να συγκρατήσει τον ειδικό φόρο κατανάλωσης στα σημερινά χαμηλά επίπεδα, αλλά να βρει και άλλους επί πλέον τρόπους για να μειώσει την επιβάρυνση και των βιομηχανιών ευρύτερα, αλλά ειδικά των νοικοκυριών από το πετρέλαιο θέρμανσης.
      Πιστεύω ότι αν θέλει η Κυβέρνηση έστω και τώρα να τηρήσει κατ’ ελάχιστο το πνεύμα της κοινοτικής απόφασης, πρέπει τα έσοδα, τα οποία θα προκύψουν από τον αυξημένο ειδικό φόρο κατανάλωσης, να μην τα πάει στα έσοδα του κρατικού προϋπολογισμού –άλλωστε, τα ανώτατα όρια, τα οποία περιγράφει η Ευρωπαϊκή Επιτροπή, δεν έγιναν για να τονωθούν οι προϋπολογισμοί της κάθε χώρας. Αλλά να διαμορφώσει ένα ειδικό αποθεματικό, από το οποίο θα χρηματοδοτήσει το επίδομα θέρμανσης στα φτωχά νοικοκυριά, όπως το έκανε και η Γαλλία. Το έχουμε προτείνει κατ’ επανάληψη εμείς και το είχαμε εφαρμόσει ως κυβέρνηση του ΠΑ.ΣΟ.Κ.. Πιστεύω ότι αποτελεί το ελάχιστο μέσο ανακούφισης σε μία περίοδο υπερακόντισης των τιμών του πετρελαίου, η οποία χειροτερεύει ακόμα περισσότερο από την πρωτοφανή ενέργεια της Νέας Δημοκρατίας σε τέτοιες εποχές να αυξήσει ακόμα παραπάνω το φόρο.
      Επίσης, άκουσα με μεγάλη έκπληξη τον εισηγητή της Νέας Δημοκρατίας, όταν καταγγέλλαμε το πρωτάκουστο της προαναγγελίας του φόρου κατανάλωσης, ώστε να αποθησαυρίσουν πετρέλαιο οι προμηθευτές, να δικαιολογείται ότι και αλλού έτσι γίνεται. «Και στη Γερμανία, είπε, ανήγγειλαν ότι θα αυξηθεί στο μέλλον ο φόρος προστιθέμενης αξίας. Τι φωνάζετε εδώ;» Μάλιστα. Ανακοινώθηκε όντως ότι θα αυξηθεί ο φόρος προστιθέμενης αξίας, αλλά εκεί οι καταναλωτές είναι ελεύθεροι, εάν θέλουν να κάνουν κάποιες μεγάλες αγορές, να τις κάνουν στο χαμηλότερο συντελεστή. Η προσαρμογή της αγοράς θα γίνει πιο ομαλά. Εδώ εσείς προανακοινώσατε την αύξηση του ειδικού φόρου κατανάλωσης, όταν ο καταναλωτής είναι παγιδευμένος και δεν μπορεί να πάει τώρα να αγοράσει πετρέλαιο θέρμανσης. Οι μόνοι οι οποίοι μπορούν να το κάνουν αυτό είναι οι προμηθευτές, που θα κερδοσκοπήσουν σε βάρος του καταναλωτή, επειδή εσείς τους δίνετε αυτή τη δυνατότητα. 
      Πιστεύω ότι το βασικό κίνητρο της εισαγωγής αυτού του νέου φόρου δεν είναι καμία κοινοτική οδηγία, που να σας πιέζει χρονικά, αλλά είναι η καθίζηση των εσόδων του προϋπολογισμού σε κρίσιμους τομείς. 
      Σας αναφέρω χαρακτηριστικά, κύριε Υπουργέ, ότι ο δικός σας προϋπολογισμός προέβλεπε ότι θα πάρετε φέτος περίπου 810.000.000 ευρώ από μερίσματα δημοσίων επιχειρήσεων. Με βάση τις μερισματικές αποδόσεις οι οποίες έχουν ανακοινωθεί μέχρι τώρα στις γενικές συνελεύσεις, δεν μαζεύετε ούτε τα μισά. Σας αναφέρω χαρακτηριστικά ότι έλεγε ο προϋπολογισμός σας, ο δεύτερος «αξιόπιστος» προϋπολογισμός, όπως τον λέγατε, πως από τον Ο.Τ.Ε. θα παίρνατε 85.000.000 ευρώ. Δεν θα πάρετε τίποτα, διότι δεν έχει ανακοινωθεί κανένα μέρισμα. Από το Ταχυδρομικό Ταμιευτήριο θα παίρνατε 100.000.000 ευρώ και θα πάρετε μόλις 11.000.000. Από την Αγροτική Τράπεζα, την οποία φροντίσατε να αγοράσετε, να πουλήσετε και να τα ανακατέψετε όλα, θα παίρνατε 200.000.000 ευρώ. Θα πάρετε μόνο 52.000.000 ευρώ. Από τη Δ.Ε.Η. είχατε υπολογίσει 130.000.000 ευρώ και θα πάρετε μόνο 59.000.000, διότι απέτυχε η πολιτική, την οποία ακολουθείτε για τις Δ.Ε.Κ.Ο., απέτυχε η συγκράτηση των ελλειμμάτων και αντίθετα,
       Διογκώθηκαν τα ελλείμματα και ο δανεισμός. Το μόνο το οποίο σας έχει μείνει τώρα, είναι οι κινήσεις πανικού είτε αυτές αφορούν την επιβολή του ειδικού φόρου κατανάλωσης για άντληση εσόδων για να στηλωθεί ο προϋπολογισμός, είτε άλλες βιαστικές και ανεξήγητες κινήσεις, όπως είναι η άρον άρον ιδιωτικοποίηση, ακόμα και όταν υπάρχει μόνο μία προσφορά.
      Άκουσα με μεγάλη λύπη να λέγεται από ομιλητή της Νέας Δημοκρατίας ότι και το ΠΑ.ΣΟ.Κ. είχε ξεκινήσει διαδικασίες αποκρατικοποίησης της Εμπορικής σε πολύ χαμηλότερη τιμή. Κάνετε λάθος, κύριοι συνάδελφοι της Νέας Δημοκρατίας. Το ΠΑ.ΣΟ.Κ. κατ’ εφαρμογήν της Συμφωνίας που είχε υπογραφεί με την «CREDIT AGRICOLE», όταν η πώληση είχε γίνει στα 40 ευρώ, έθεσε σε εφαρμογή τη ρήτρα που έλεγε ότι εάν θέλουμε να κάνουμε περαιτέρω αποκρατικοποίηση, έχουμε την υποχρέωση να προτείνουμε στη γαλλική τράπεζα, εάν θέλει, να ενδιαφερθεί με ελάχιστη τιμή το μέσο όρο των προηγουμένων τριάντα ημερών, όπως αντιστοιχούσε στην τότε επικρατούσα χρηματιστηριακή κατάσταση.
      Εάν θέλετε, λοιπόν, εσείς να εφαρμόσετε τον ίδιο κανόνα, υπολογίστε ποια θα ήταν η μέση τιμή των τελευταίων τριάντα ημερών για την Εμπορική Τράπεζα. Θα ήταν ή όχι πολλά ευρώ παραπάνω από τη χαμηλότατη τιμή, την οποία επιλέγετε σήμερα; Έχετε μία μαγική ικανότητα: Όταν πρόκειται να πουλήσετε ένα δημόσιο περιουσιακό στοιχείο, επιλέγετε τη χαμηλότερη δυνατή τιμή. Όταν πρόκειται να αγοράσετε, επιλέγετε την υψηλότερη δυνατή τιμή. Είναι η θεωρία της «σατανικής συγκυρίας», την οποία στελέχη διορισμένα από εσάς μας ανέπτυξαν στη Βουλή, χωρίς κανέναν απολύτως ενδοιασμό. 
      Η «σατανική συγκυρία» οδήγησε στην υψηλότερη δυνατή τιμή αγοράς της FINANSBANK. Η «σατανική συγκυρία» οδήγησε στη χαμηλότερη δυνατή τιμή πώλησης της Εμπορικής Τράπεζας. Η «σατανική συγκυρία» οδήγησε στην υψηλότερη δυνατή τιμή εξαγοράς της «ΓΕΡΜΑΝΟΣ» Α.Ε., όπως επίσης πρόσφατα και μιας χρηματιστηριακής εταιρείας, λες και τα τραπεζικά ιδρύματα, τα οποία επί τόσα χρόνια οικοδομούσαμε δεν έχουν δικές τους τέτοιες εταιρείες για να κάνουν τις ανάλογες πράξεις.
      Μήπως γι’ αυτό, κυρίες και κύριοι συνάδελφοι, επείγεσθε τόσο πολύ για την ψήφιση της τροπολογίας με την οποία ουσιαστικά αφήνετε χωρίς καμία ευθύνη τους αρμόδιους θεσμούς, που πρέπει να ελέγχουν τις κινήσεις αυτές; Διαφορετικά δεν εξηγείται η βιασύνη η οποία έχει καταλάβει τη Νέα Δημοκρατία εν μέσω θέρους να φέρνει τέτοιες τροπολογίες όταν μάλιστα η ίδια διά των εκπροσώπων της κεραυνοβολούσε το ΠΑ.ΣΟ.Κ. το 2000 που είχε φέρει με μια ηπιότερη και ενδεδειγμένη με τα μέτρα και της εποχής εκείνης, καθώς  και της σημερινής τροπολογίας.
      Τι σας έπιασε ξαφνικά και επείγεστε να απαλλάξετε και των ευθυνών και του ελέγχου τα αρμόδια όργανα, τα οποία οφείλουν να ερευνούν αυτές τις επαναλαμβανόμενες «σατανικές συγκυρίες»;
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θέλω τέλος να θέσω ένα ερώτημα: Ως πότε αυτές οι «συγκυρίες» θα επαναλαμβάνονται; Ως πότε θα βλέπει ο ελληνικός λαός την πιο αδόκιμη, τη λιγότερο επωφελή στιγμή για τα δημόσιο να επιλέγονται μείζονες επιχειρηματικές αποφάσεις για να πραγματοποιούνται; Και από την άλλη, ο Προϋπολογισμός να μη βγαίνει, αλλά εμείς να ασχολούμαστε με την αύξηση του φόρου κατανάλωσης στο πετρέλαιο χωρίς να μεριμνούμε για το εισόδημα των εργαζομένων και των νοικοκυριών.
      Νομίζω ότι αυτά αποτελούν τρανταχτά δείγματα της αδιέξοδης πολιτικής που ακολουθείτε και θα δείτε τις συνέπειες και την κατάληξή της στο τέλος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Η συνάδελφος κ. Παπανδρέου έχει το λόγο.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, πράγματι ο τρόπος με τον οποίο νομοθετεί η ελληνική Βουλή δεν μπορούμε να πούμε ότι είναι και παράδειγμα προς μίμηση για άλλες ευρωπαϊκές χώρες. ‘Όμως η συνειδητή υποβάθμιση της Βουλής, που γίνεται από την κυβέρνηση της Νέας Δημοκρατίας, είναι πρωτοφανής και νομίζω ότι ούτε σε τριτοκοσμικές χώρες συμβαίνει κάτι τέτοιο. 
      Σε εναρμόνιση, βάζουμε οποιαδήποτε σκανδαλώδη τροπολογία έχουμε ή οποιαδήποτε τροπολογία θέλουμε να εξυπηρετήσει συγκεκριμένα συμφέροντα για να αναγκάσουμε τη Βουλή να ψηφίσει το νομοσχέδιο. Είχαμε τις τροπολογίες της Παρασκευής, αλλά τώρα έχουμε τις τροπολογίες του δρόμου κατά τη διάρκεια της σύνταξης των οποίων το νομοσχέδιο κατατίθεται στη Βουλή. Έρχονται οι τροπολογίες των τροπολογιών. Τέτοια προχειρότητα!
      Κύριε Πρόεδρε, έχουμε θέσει πολλές φορές το θέμα και το Προεδρείο της Βουλής δεν κάνει τίποτα και ανέχεται αυτήν τη συνειδητή υποβάθμιση της Βουλής. Έχουμε τροπολογίες και τροπολογίες των τροπολογιών. Μα, τέτοια ασχετοσύνη; Τέτοια προχειρότητα η Κυβέρνηση; Και βέβαια ήρθε και η τροπολογία για να υποχρεώσει τους Υπουργούς να συντονιστούν. Αυτό είναι πρωτοφανές. Δεν μπορεί ο Πρωθυπουργός να συντονίσει τους Υπουργούς του και θα αναγκάσει, με νόμο, υποτίθεται, τον κ. Σουφλιά να συνεργαστεί με τον κ. Αλογοσκούφη ή τον κ. Λιάπη με τον κ. Αλογοσκούφη.
      ΠΡΟΕΔΡΕΥΩΝ (Ιωάννης Τραγάκης): Όσον αφορά τις αιτιάσεις σας για το Προεδρείο της Βουλής, πρέπει να σας πω ότι όλες οι ενέργειες του Προεδρείου της Βουλής είναι βάσει του Συντάγματος και του Κανονισμού της Βουλής. Επιτελεί στο ακέραιο το καθήκον του.
      ΒΑΣΩ ΠΑΠΑΝΔΡΕΟΥ: Κύριε Πρόεδρε, νομίζω ότι το Προεδρείο της Βουλής θα μπορούσε και θα έπρεπε να υποδείξει στην Κυβέρνηση να είναι πιο συνεπής προς τον Κανονισμό της Βουλής και πιο συνεπής προς ένα εύρυθμο τρόπο λειτουργίας και να σέβεται περισσότερο τη Βουλή.
      Έχουμε μία σειρά από τροπολογίες, οι οποίες πράγματι είναι πρωτοφανείς. Έχουμε τον ειδικό φόρο κατανάλωσης. Και οι συνάδελφοί μου το είπαν και βέβαια φαίνεται καθαρά ότι είναι εισπρακτικός ο λόγος, διότι ούτε υποχρέωση είχατε από την Ευρωπαϊκή Ένωση να επιβάλεττε τώρα την αύξηση του  ειδικού φόρου κατανάλωσης. Επιλέξατε μία περίοδο, που η συγκυρία είναι πάρα πολύ αρνητική και αυξάνονται οι τιμές. 
      Σήμερα ακούσαμε ότι ο πληθωρισμός θα φθάσει τα 4%. Δεν καταλαβαίνω ειλικρινά γιατί έστω και τώρα, την τελευταία στιγμή δεν αποσύρετε αυτήν την τροπολογία; Αλλά βεβαίως πώς να την πάρετε πίσω, όταν στόχος σας είναι να εισπράξετε κάποια χρήματα για να καλύψετε κάποιες τρύπες στα ελλείμματα. Επίσης είναι και ο πρωτοφανής τρόπος με τον οποίο έγινε, που συνεργείτε και αβαντάρετε ανοιχτά και με το νόμο τους κερδοσκόπους, όχι μία φορά αλλά συνεχώς κάθε χρόνο.
      Θα μαζέψετε έτσι κάποια χρήματα. Γιατί δεν τα δίνετε, τουλάχιστον να καλύψετε το επίδομα θέρμανσης; 
      Αλλά έρχεται και μια άλλη τροπολογία, η οποία πράγματι είναι σκανδαλώδης, για την ασυλία της Επιτροπής Κεφαλαιαγοράς. Το 2000, όταν πέρασε αυτή η ρύθμιση που ισχύει σήμερα, ο Υπουργός,  κ. Αλογοσκούφης, έλεγε τότε στην ελληνική Βουλή ότι πρόκειται για τρικέφαλο τέρας, γιατί η Επιτροπή Κεφαλαιαγοράς έχει νομοθετική εξουσία, εκτελεστική εξουσία, δικαστική εξουσία και πρόκειται για ένα τέρας. Έβαζε και θέμα Συντάγματος. Σήμερα έρχεται και δίνει με την τροπολογία αυτή ασυλία και προκαταβολική κάλυψη σε όλα τα μέλη της Επιτροπής Κεφαλαιαγοράς για τα σκάνδαλα, τα οποία έχουμε επισημάνει πάρα πολλές φορές. Η Επιτροπή Κεφαλαιαγοράς δεν έχει ασκήσει τον εποπτικό της ρόλο ούτε στο θέμα της FINANSBANK ούτε στο θέμα της «COSMOTE» ούτε στο θέμα της Π&Κ Χρηματιστηριακή. Ζητήσαμε να έρθουν οι αρμόδιοι Υπουργοί να ενημερώσουν τη Βουλή. Θα έπρεπε να έρθει ο κ. Αλογοσκούφης και ο κ. Λιάπης, αλλά δεν τόλμησαν να έρθουν μαζί στη Βουλή και θεωρούν ότι λόγω της θερινής περιόδου θα αποφύγουν να ενημερώσουν τη Βουλή. 
      Το ερώτημα είναι πώς είναι δυνατόν να προχωράτε σε όλες αυτές τις πράξεις που είναι, ότι βασικά πουλάμε ό,τι έχουμε φθηνά και αγοράζουμε πάρα πολύ ακριβά. Και για τη FINANSBANK υπήρξε σατανική συγκυρία, αλλά φαίνεται και για την «COSMOTE» πάλι σατανική συγκυρία υπήρξε, διότι η «COSMOTE» ξεκίνησε την διαπραγμάτευση όταν ήταν 12 ευρώ και έφτασε να κλείσει στα 19 ευρώ. Και εκεί βεβαίως θα έπρεπε η Επιτροπή Κεφαλαιαγοράς να έχει επέμβει.
      Η Π&Κ Χρηματιστηριακή είναι μία άλλη ιδιόμορφη περίπτωση. Υπάρχει μια πολύ στενή πολιτική σχέση με τη Νέα Δημοκρατία από πριν τις εκλογές και συνεχίζεται και τώρα. Φαίνεται ότι κάποια γραμμάτια εξοφλούνται σε σχέση με αυτήν την εταιρεία. Το ερώτημα είναι: Πώς ενισχύθηκε εκείνος ο τζίρος της «Π&Κ» το τελευταίο διάστημα, πριν αποφασίσει ο κ. Αράπογλου να την αγοράσει; Θα τα καταθέσετε ποτέ αυτά τα στοιχεία στη Βουλή -τα έχουμε ζητήσει και νομίζω ότι τελικά θα αναγκαστείτε να τα καταθέσετε- και ποιες είναι οι σχέσεις μεταξύ τους;
      Κυρίες και κύριοι συνάδελφοι, και απευθύνομαι κυρίως στους Βουλευτές της Νέας Δημοκρατίας, οι οποίοι στηρίζετε και ψηφίζετε, θα έχετε ίσως καταλάβει ή θα πρέπει να καταλάβετε ότι αυτήν τη στιγμή δεν είναι η Κυβέρνηση, η οποία έχει τον πρώτο και τον κύριο λόγο στα οικονομικά της χώρας, αλλά μία παρέα και η παρέα αυτή είναι το Ekali Tennis Club. Αυτή η παρέα του Ekali Tennis Club -και είναι με ονοματεπώνυμα- κυβερνούν τη χώρα και παίρνουν τις αποφάσεις και για το τραπεζικό σύστημα και για την Κεφαλαιαγορά και γενικότερα. 
      Υπάρχει και η άλλη τροπολογία σχετικά με τις ΣΔΙΤ. Αυτό πριν από λίγους μήνες το ψηφίσατε και τώρα έρχεστε και φέρνετε τροποποίηση κατά παρέκκλιση κάθε γενικής και ειδικής νομοθεσίας και μιλάμε για τα ποσά που είναι κάτω από την κοινοτική νομοθεσία. Πάνω από το ποσό αυτό που είναι 300.000 ευρώ ισχύει, βεβαίως, η κοινοτική νομοθεσία. Κάτω από το ποσό αυτό, όμως, ισχύουν οι βασικές αρχές της Ευρωπαϊκής Ένωσης, που είναι η αρχή του ανταγωνισμού και η αρχή της δημοσιοποίησης. Και αυτές τις παραβιάζετε και θα εκθέσετε τη χώρα για άλλη μία φορά, μετά από τόσες φορές που έχετε εκθέσει τη χώρα διεθνώς. 
      Κυρίες και κύριοι συνάδελφοι, έχουμε μία Κυβέρνηση, η οποία δεν παίρνει καμία πρωτοβουλία για πολύ σοβαρά θέματα, που αφορούν την εξωτερική μας πολιτική αλλά και το τραγικό γεγονός σε σχέση με τον πόλεμο στο Λίβανο. Είμαστε θεατές σ’ ένα μεγάλο έγκλημα που γίνεται στην περιοχή μας και με βάση την ηθική, αλλά και με βάση τα συμφέροντα της χώρας. Θα έπρεπε η Κυβέρνηση να έχει πάρει κάποιες πρωτοβουλίες. Αλλά απλώς εμείς είμαστε θεατές, περιμένουμε να δούμε τι θα κάνουν οι άλλοι και συμπαραστεκόμαστε και η Κυβέρνηση έχει μία πλήρη κινητικότητα στον οικονομικό τομέα σε ό,τι αφορά ξεπούλημα δημόσιας περιουσίας. Έφερε νομοσχέδια, με τα οποία βγάζει στο σφυρί νησίδες, αιγιαλό, επιβραβεύει τους καταπατητές και όλα αυτά γίνονται για να εισπράξει κάποια έσοδα.
      Κυρίες και κύριοι συνάδελφοι, η πολιτική που ακολουθείτε χωρίς σεβασμό προς το δημόσιο συμφέρον, χωρίς σεβασμό προς τους εργαζόμενους, αλλά απλώς για εισπρακτικούς λόγους και για εξυπηρέτηση συγκεκριμένων συμφερόντων δεν μπορεί να πάει πολύ μακριά. 
      Σας ευχαριστώ. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, καταψηφίζω αυτό το νομοσχέδιο για τους εξής πέντε λόγους: 
      Πρώτος λόγος. Για πρώτη φορά προαναγγέλλεται αύξηση του ειδικού φόρου κατανάλωσης. Είναι το χρονικό ενός προαναγγελθέντος «θανάτου» του καταναλωτή από τους κερδοσκόπους. Όποτε ανέβηκε ο ειδικός φόρος κατανάλωσης το βράδυ αποφασιζόταν και την επόμενη ημέρα εφαρμοζόταν. Σήμερα, θα γεμίσουν οι δεξαμενές και κάποιοι θα κερδίσουν εις βάρος του καταναλωτή. Η δε εξαγγελία της Κυβέρνησης είναι «ψάξτε να βρείτε το φθηνότερο πρατήριο», όταν οι τιμές διύλισης είναι έξω και πέρα από κάθε λογική, όταν τα κυκλώματα λαθρεμπορίας είναι έξω και πέρα από κάθε λογική. Λοιπόν, θεωρώ ότι αυτό το οποίο κάνετε τώρα είναι προς  λάθος κατεύθυνση. Η οδηγία έλεγε μέχρι το 2010 θα μπορούσε να εξισωθεί ο ειδικός φόρος κατανάλωσης στις χώρες της Ευρωπαϊκής Ένωσης. Εσείς το προχωράτε τώρα σε μία δύσκολη συγκυρία. Το κάνετε απλώς για να κερδίσουν οι δικοί σας, οι κολλητοί σας. 
      Δεύτερος λόγος. Καταγγέλλατε, κύριε Υπουργέ, στρατιές συμβούλων του ΠΑ.ΣΟ.Κ.. Τώρα, κατά παρέκκλιση των κειμένων διατάξεων, μπορείτε να προσλαμβάνετε συμβούλους και στις Σ.Δ.Ι.Τ., κάτω από το όριο του ποσού που απευθύνεται σε έργα που συγχρηματοδοτεί η Ευρωπαϊκή Ένωση. Πού δηλαδή θα προσλαμβάνετε συμβούλους σε Σ.Δ.Ι.Τ.; Στους δήμους; Στις νομαρχίες; Και ποιους θα προσλαμβάνετε; Σαφώς, δεν θα προσλαμβάνετε συμβούλους, αλλά «γαλάζιους φρουρούς». Εσείς καταγγέλλατε τις στρατιές, αλλά δημιουργείτε στρατιές έξω και πέρα από τα Υπουργεία, στους οργανισμούς τοπικής αυτοδιοίκησης. 
      Τρίτος λόγος. Ενώ σέρνεται στα δικαστήρια η προηγούμενη διοίκηση της Επιτροπής Κεφαλαιαγοράς, ενώ αλλάξατε εισαγγελείς, ενώ συντηρητικοποιήσατε τη δικαιοσύνη και φοβίσατε κάθε ανεξάρτητη δικαστική φωνή για να σύρετε την προηγούμενη διοίκηση της Δ.Ε.Κ.Α. στα δικαστήρια, έρχεστε εδώ με τη διάταξη του άρθρου 16 και τα μέλη του διοικητικού συμβουλίου και το εν γένει προσωπικό της Επιτροπής Κεφαλαιαγοράς και δεν έχουν αστική ευθύνη. Αυτά είναι ανήκουστα πράγματα. Απαλλάχτηκε η προηγούμενη διοίκηση της Δ.Ε.Κ.Α. από οποιαδήποτε ευθύνη και εσείς αποπέμψατε τον εισαγγελέα και αναθέσατε την υπόθεση σε άλλον εισαγγελέα για να τους πάει για κακούργημα. Δεν γίνονται αυτά. Αυτά γίνονται μόνο, εάν θέλετε να εξυπηρετήσετε κομματικές σκοπιμότητες. 
      Τέταρτος λόγος. Στο άρθρο 18 για τα βαρέα και ανθυγιεινά ο νόμος «Ρέππα» όριζε ότι θα ήταν με σύμφωνη γνώμη της επιτροπής. Εσείς και την επιτροπή διορίζετε με τον Υπουργό, αλλά και δεν της έχετε εμπιστοσύνη. Λέτε ότι θα λαμβάνετε υπ’ όψιν τη γνώμη της επιτροπής. Αν δεν είναι ανήκουστα αυτά τα πράγματα, τότε τι είναι; 
      Τέλος, ο πέμπτος λόγος: Δημιουργήσατε με την τροπολογία σας ένα διυπουργικό όργανο παρακολούθησης των Κοινοτικών Πλαισίων Στήριξης και βάλατε τρεις Υπουργούς των Οικονομικών, ΠΕ.ΧΩ.ΔΕ. και Απασχόλησης και Κοινωνικής Προστασίας,  τρεις φίλους  τους κυρίους Αλογοσκούφη, Σουφλιά, Τσιτουρίδη. Δεν υπάρχουν προγράμματα που τα παρακολουθούν τα Υπουργεία Παιδείας, Υγείας -υπάρχουν τεράστιοι πόροι- Γεωργίας; Γιατί δεν μπαίνουν αυτοί οι Υπουργοί; Διυπουργικό όργανο με τρεις υπουργούς! Για να είναι μικρό και ευέλικτο; Εν τοιαύτη περιπτώσει, ας ήταν με απόφαση του Πρωθυπουργού. Περνάτε τροπολογία γι’ αυτό; Ε, λοιπόν, κύριοι συνάδελφοι, αυτός δεν είναι νόμος, αυτός είναι μια «κουρελού» συμφερόντων γι’ αυτό και το καταψηφίζω.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σγουρίδη. 
      Ο κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, πράγματι το νομοσχέδιο δεν έχει αρχή και τέλος, είναι μια συρραφή διατάξεων. Περιέχει τροπολογίες που αλλάζουν νόμους που ψηφίσαμε πριν από μερικούς μήνες, τροπολογίες που αλλάζουν τροπολογίες που ψηφίσαμε.
      Το νομοσχέδιο μιλάει για χρηματοδοτικές μισθώσεις. Ενισχύεται μέσα από τις διατάξεις του νομοσχεδίου το τραπεζικό σύστημα για μια ακόμα φορά, δεν λαμβάνεται καμία μέριμνα για τους εργαζόμενους της εταιρείας leasing. Αυτή είναι ασφαλώς η πολιτική της Νέας Δημοκρατίας.
      Σ’ ένα άλλο άρθρο μιλάει για τα βαρέα και ανθυγιεινά επαγγέλματα. Υπήρχε μια προθεσμία μέχρι το 2005 να ρυθμιστούν τα θέματα αυτά με επιτροπή που έπρεπε να είχε γίνει, η οποία έπρεπε να  κάνει διάλογο με τους ενδιαφερόμενους φορείς και η γνώμη της να ήταν δεσμευτική για το προεδρικό διάταγμα, που θα συνέτασσε ο Υπουργός. Κι αυτό το αλλάζετε τώρα, γιατί εξυπηρετείτε πάλι, δυστυχώς, τους εργαζόμενους! Αυθαίρετα ο Υπουργός ζητάει εξουσιοδότηση να κάνει προεδρικό διάταγμα, για  να καθορίσει τα βαρέα και ανθυγιεινά από το 2008, για να μπορείτε να υπόσχεστε βεβαίως άλλα αντί άλλων στους εργαζόμενους, ψέματα. Αν πράγματι εξυπηρετείτε τα συμφέροντα των εργαζομένων, κύριε Υπουργέ, να δεσμευτείτε με το νόμο ότι θα είναι «με σύμφωνη γνώμη της επιτροπής».
      Δημιουργείτε διυπουργική επιτροπή για την καλύτερη παρακολούθηση και συντονισμό των κοινοτικών προγραμμάτων. Οι ίδιοι παραδέχεστε, βεβαίως, ότι δεν έχετε αυτό το συντονισμό. Ποιος φταίει; Λέει ο κ. Αλογοσκούφης ότι έπρεπε μέχρι το Μάρτη του 2004 να απορροφήσουμε το 50% των κονδυλίων. Μα, υπάρχει μεγαλύτερο ψέμα; Συνεχώς με ψέματα παραπλανάτε τον ελληνικό λαό. Είναι δυνατόν -το Γ΄ Κοινοτικό Πλαίσιο Στήριξης ξεκίνησε το φθινόπωρο του 2000 και μέχρι το Μάρτιο του 2004 είχαμε δυόμισι χρόνια, ενώ υπολείπονταν μέχρι το τέλος του 2008 πέντε χρόνια- τα πρώτα δυόμισι χρόνια που υπάρχει προετοιμασία των προγραμμάτων να έχουμε το 50% της απορρόφησης και στα υπόλοιπα πέντε χρόνια, που είναι τα τελευταία που πρέπει να τρέχουν οι απορροφήσεις, να έχουμε το άλλο 50%! Συνεχώς ψέματα! Η ευθύνη για τη χαμηλή απορροφητικότητα είναι αποκλειστικά δική σας. Καθυστερήσατε ενάμιση χρόνο μόνο για έργα που ήταν έτοιμα, προγραμματισμένα, μειώσατε το πρόγραμμα δημοσίων επενδύσεων, δεν έχετε να χρηματοδοτήσετε με εθνικούς πόρους κοινοτικά προγράμματα. Και ενώ η ευθύνη είναι δική σας, παραπλανάτε συνεχώς τον ελληνικό λαό με συνεχόμενα ψεύδη.
      Φέρνετε μια τροπολογία για τις Σ.Δ.Ι.Τ. Πριν από λίγους μήνες ψηφίστηκε ο νόμος, διάτρητος νόμος, χωρίς κανόνες. Ποιος θα κάνει τα έργα; Θα τα κάνουν οι εταιρείες που είναι εγγεγραμμένες στο Μ.Ε.Τ; Ποιος θα κάνει τις μελέτες; Και έρχεστε τώρα και το κάνετε ακόμα πιο διάτρητο, για να εξυπηρετήσετε συμφέροντα. Νομοθετείτε, υπηρετώντας συνεχώς την αδιαφάνεια και τα μεγάλα συμφέροντα. Προσλαμβάνετε συμβούλους, χωρίς καμία διαδικασία, κατά παρέκκλιση κάθε γενικής ή ειδικής νομοθεσίας. Τι σημαίνει αυτό; Σε ποιους ανοίγετε πόρτες  να εξυπηρετήσετε;
      Σε ό,τι αφορά τον ειδικό φόρο κατανάλωσης, και εδώ υπηρετείτε συμφέροντα. Η ακρίβεια στην αγορά τρέχει ανεξέλεγκτη, ο κόσμος δεν μπορεί να τα βγάλει πέρα και σεις συνεχίζετε και εξυπηρετείτε συνεχώς συμφέροντα. Κατ’ αρχάς, κύριε Υπουργέ -μιας και ήρθατε- να μου πείτε σε ποιο άλλο κράτος του κόσμου προαναγγέλλεται η επιβολή ειδικού φόρου κατανάλωσης. Σε κανένα.
      Γιατί το κάνετε; Και δεν το κάνετε μόνο τώρα, προαναγγέλλετε και τις καινούργιες τιμές του ειδικού φόρου κατανάλωσης για τον Ιανουάριο του 2007 και παραπέρα. Δηλαδή ενισχύετε την αισχροκέρδεια, ενισχύετε αυτούς που κλέβουν εις βάρος του Έλληνα πολίτη. Και εσείς εξακολουθείτε να λέτε στον Έλληνα πολίτη «τι να κάνουμε, ανεβαίνουν οι τιμές του πετρελαίου, της βενζίνης, γιατί ανεβαίνουν οι διεθνείς τιμές του πετρελαίου». 
      Δεν μας είπατε, όμως, γιατί οι τιμές της βενζίνης και του πετρελαίου ανεβαίνουν στην Ελλάδα πολύ περισσότερο από ό,τι στις άλλες χώρες. Γιατί εσείς εξυπηρετείτε τα συμφέροντα εις βάρος των πολιτών, γι’ αυτό εδώ τρέχουν οι τιμές πολύ περισσότερο από ό,τι στις άλλες χώρες της Ευρωπαϊκής Ένωσης, όπως επίσης επειδή με όλες τις διατάξεις που φέρνετε, εξυπηρετείτε και ενισχύετε την αισχροκέρδεια.
      Βεβαίως, κύριε Υπουργέ, θα μας πείτε: «Τι να κάνουμε; Πρέπει να έχουμε έσοδα, το προβλέπει η κοινοτική οδηγία». Η κοινοτική οδηγία, όμως, προβλέπει να προσαρμόσουμε τον ειδικό φόρο κατανάλωσης μέχρι το 2010 και μάλιστα κατά τέτοιον τρόπο, ώστε να μην προκαλούνται προβλήματα στον πληθωρισμό, στην σταθερότητα των τιμών. Εσείς ήλθατε να κάνετε παρέμβαση, παρά τις εξαγγελίες σας στη χειρότερη εποχή, όταν ανεβαίνουν οι διεθνείς τιμές του πετρελαίου. Τροφοδοτείτε και τον πληθωρισμό, αλλά παράλληλα και την άνοδο των τιμών. 
      Λέτε συνεχώς: «Τι να κάνουμε; Πρέπει να έχουμε έσοδα, γιατί πρέπει να μειώσουμε τα ελλείμματα. Το ΠΑ.ΣΟ.Κ. άφησε μία κακή οικονομία». Κύριε Υπουργέ, το έλλειμμα, όταν παραλάβαμε εμείς ΤΗΝ κυβέρνηση το 1993, ήταν 14% του Α.Ε.Π. και το ΠΑ.ΣΟ.Κ. το κατέβασε κάτω από 3% το 2003. Το ότι εσείς με την απογραφή το ανεβάζετε στο 4%-5%, το κάνατε, γιατί αλλάξατε τον τρόπο καταγραφής των αμυντικών δαπανών. 
      Επίσης το 2004 το ότι το έλλειμμα πήγε στο 6,9% είναι κυρίως δική σας ευθύνη. Εγώ δέχομαι ότι ανέβηκε στο 6,9%, λόγω και των ολυμπιακών δαπανών, ως ένα μέρος. Πείτε μου, όμως, το εξής: Γιατί το 2004 με τη δική σας πολιτική τα έσοδα από έμμεσους φόρους, που ήταν πάντα γύρω στο 15% του Α.Ε.Π. κάθε χρόνο, μειώθηκαν στο 13,6% του Α.Ε.Π.; Το 2005 κατέβηκαν στο 13,1% του Α.Ε.Π. τα έσοδα από έμμεσους φόρους. 
      Ποιος ευθύνεται; Δεν ευθύνεστε εσείς που δώσατε το μήνυμα ότι θα καταργηθούν οι ελεγκτικοί μηχανισμοί, ότι αποποινικοποιήσατε την πράξη λήψης εικονικών τιμολογίων διότι δεν γίνονταν έλεγχοι; Ποιος τα έκανε όλα αυτά; Γιατί τα έσοδα από τους έμμεσους φόρους από το 15% έπεσαν στο 13,2%. Ποιος ευθύνεται; Από εδώ προήλθε η αύξηση του ελλείμματος, δηλαδή λίγο από την αύξηση των δαπανών των ολυμπιακών έργων, επειδή δεν υπήρχαν έλεγχοι και επειδή αλλάξατε τον τρόπο καταγραφής των αμυντικών δαπανών. Κύριε Υπουργέ, στις Δ.Ε.Κ.Ο. μας λέτε ότι υπήρχαν ελλείμματα. Σήμερα τα ελλείμματα είναι μεγαλύτερα. 
      Κύριε Υπουργέ, το έλλειμμα επί ΠΑ.ΣΟ.Κ. της γενικής κυβέρνησης ήταν κάτω από 3% και οι τόκοι παλαιών χρεών ήταν πάνω από 5%. Όταν υπολογίζεται το έλλειμμα της γενικής κυβέρνησης, ξέρετε ότι υπολογίζουμε και τους τόκους. Αυτό τι σημαίνει; Ότι τα τελευταία χρόνια το ΠΑ.ΣΟ.Κ. κατόρθωσε να έχει πρωτογενή πλεονάσματα στη γενική κυβέρνηση. Δεν είχε, λοιπόν, πρωτογενή ελλείμματα, αλλά πρωτογενή πλεονάσματα. Το ΠΑ.ΣΟ.Κ. έκανε μια πολύ θετική πορεία στην οικονομία από το 1994 μέχρι το 2004. Μείωσε τα ελλείμματα πάρα πολύ. Έκανε πολλά έργα. Αύξησε τα πραγματικά εισοδήματα. Έκανε ένα μεγάλο έργο. 
      Εσείς ήλθατε λέγοντας ψέματα στον ελληνικό λαό και μακάρι –έστω με τα ψέματα βγήκατε- να προσπαθούσατε να βελτιώσετε τα πράγματα. Δυστυχώς, στις ημέρες σας τα πράγματα χειροτερεύουν, επικαλούμενοι συνεχώς τα ψεύδη με τα οποία παραπλανήσατε τον ελληνικό λαό για να κερδίσετε τις εκλογές. 
      Εύχομαι την ύστατη ώρα να συνέλθετε, αλλά το αποκλείω, διότι σας καταγγέλλω ότι εξυπηρετείτε συμφέροντα. Τι άλλο μπορεί να σημαίνει από το τι προαναγγέλλετε αύξηση του ειδικού φόρου κατανάλωσης, παρά μόνο εξυπηρέτηση συμφερόντων; Όλες οι διατάξεις που φέρνετε εξυπηρετούν συμφέροντα. 
      Πουλάτε την Εμπορική σε φθηνή τιμή, αγοράζετε τη FΙΝΑΝSBANK σε ακριβή τιμή. Γίνεται μία μεγάλη ανακατάταξη στον επιχειρηματικό κύκλο και το σημαντικό ρόλο τον παίζει η Επιτροπή Κεφαλαιαγοράς, που έρχεστε και την απαλλάσσετε από κάθε ευθύνη.
      Δεν θα συνέλθετε, γιατί δεν μπορείτε να ξεφύγετε από την εξυπηρέτηση των μεγάλων συμφερόντων. Αυτοί ήσασταν πάντα, αυτοί και χειρότεροι είστε σήμερα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσακλίδη.
      Το λόγο ζήτησε ο Υπουργός Οικονομίας και Οικονομικών, ο οποίος παρακαλείται να ανέλθει στο Βήμα. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, άκουσα με πολλή προσοχή τις εισηγήσεις των εισηγητών των κομμάτων και κάποιων από τους συναδέλφους και νομίζω ότι από τις εισηγήσεις αυτές και από τις τοποθετήσεις των συναδέλφων Βουλευτών τέθηκαν και γενικότερα θέματα για την πορεία της οικονομίας και νομίζω ότι πρέπει να απαντηθούν. Διότι παρά τις προκλήσεις και τα προβλήματα του χθες, τα στοιχεία που υπάρχουν αναφορικά με την πορεία της οικονομίας και των δημοσιονομικών, των δημοσίων οικονομικών, πιστοποιούν ότι η Ελλάδα έχει περάσει σε μια εποχή οικονομικής προόδου και δημοσιονομικής σταθερότητας, ότι η χώρα αφήνει πίσω -εκεί που πραγματικά ανήκουν τελικά- τις επιλογές εκείνες που εμπόδισαν την πρόοδο της οικονομίας και της κοινωνίας και ότι μπορεί να κοιτάζει μπροστά με αυτοπεποίθηση.
      Αφήνουμε πίσω τις επιλογές, που μέσα σε μια εικοσαετία και, παρά τα τεράστια κονδύλια που εισέρρευσαν στη χώρα μας από την Ευρώπη, είχαν τελικά αρνητικά αποτελέσματα. 
      Αφήνουμε πίσω τη διόγκωση του κράτους που οδήγησε στο διπλασιασμό των δημοσίων υπαλλήλων, από τριακόσιες είκοσι επτά χιλιάδες το 1981 σε πεντακόσιες ενενήντα έξι χιλιάδες το 2004. 
      Αφήνουμε πίσω την εκτόξευση του δημοσίου χρέους, που το 1981 ήταν μόλις στο 29% του Ακαθάριστου Εγχώριου Προϊόντος και το 2004 είχε φθάσει στο 109,3% του Α.Ε.Π.. 
      Αφήνουμε πίσω τα προβλήματα των Δ.Ε.Κ.Ο. που επιβαρύνουν με τις ζημιές τους τον κάθε πολίτη και τον κάθε φορολογούμενο. 
      Αφήνουμε πίσω επιλογές, που είχαν ως αποτέλεσμα τη διεύρυνση των κοινωνικών και των περιφερειακών ανισοτήτων και την υποθήκευση του μέλλοντος, και του δικού μας και των παιδιών μας και κοιτάζουμε μπροστά. Κοιτάζουμε μπροστά με γνώμονα τα συμφέροντα όλων των Ελληνίδων και όλων των Ελλήνων. Εφαρμόζουμε με συνέπεια και αποφασιστικότητα ένα αποτελεσματικό σχέδιο για το μετασχηματισμό της ελληνικής οικονομίας και την ανάδειξη του δυναμισμού της και το σχέδιο αυτό, που εφαρμόζουμε, αποδίδει καρπούς. 
      Παρά τις μεγάλες προκλήσεις και τα τεράστια βάρη του παρελθόντος, τα δημόσια οικονομικά εξυγιαίνονται. Το έλλειμμα μειώνεται, για πρώτη φορά από την ένταξή μας στη ζώνη του ευρώ, κάτω από το 3% του Α.Ε.Π., στο 2,6%. Και αυτό γίνεται κατά κύριο λόγο με μόνιμα μέτρα, με μέτρα διαρθρωτικού χαρακτήρα, που έχουν να κάνουν με τη λειτουργία του κράτους και όχι με νέες φορολογίες. 
      Το δημόσιο χρέος περιορίζεται ως ποσοστό του Α.Ε.Π. και φέτος και αναμένεται να κατέβει στο 104,8% του Α.Ε.Π. από 107,9% που ήταν το 2005 και 109,3% του Α.Ε.Π. που είχε φθάσει το 2004, όταν αναλάβαμε εμείς τη διακυβέρνηση.
      Με τις μεταρρυθμίσεις που προωθήσαμε αντιμετωπίσαμε αποτελεσματικά τους κινδύνους, που εγκυμονούσαν τα μεγάλα βάρη του παρελθόντος και αντιμετωπίσαμε αποτελεσματικά και τους κινδύνους από τη μεταολυμπιακή περίοδο για την οικονομία. Διότι δεν υπήρχε κανένας προγραμματισμός από την προηγούμενη κυβέρνηση για το τι θα γίνει μετά τους Ολυμπιακούς Αγώνες. 
      Με πρωτοβουλίες και  με μεταρρυθμίσεις, όπως είναι η φορολογική μεταρρύθμιση, ο επενδυτικός νόμος που εφαρμόζεται, οι αποκρατικοποιήσεις, η νέα εξαγωγική πολιτική και η εξυγίανση του Γ΄ Κοινοτικού Πλαισίου Στήριξης, έχουμε αποτελέσματα και έχουμε αποτελέσματα θετικά παντού. Η ανάπτυξη αποκτά μία νέα δυναμική, προέρχεται πλέον από την ιδιωτική πρωτοβουλία και από την επιχειρηματικότητα και αυτό αποδεικνύεται και από τη μείωση των δημοσίων δαπανών σε σχέση με το Α.Ε.Π..
      Το 2004 οι δημόσιες δαπάνες είχαν φτάσει στο 48,2% του Ακαθάριστου Εγχώριου Προϊόντος, το 2005 έπεσαν στο 45,4% -από εκεί προήλθε το μεγαλύτερο μέρος της δημοσιονομικής προσαρμογής- και το 2006 πέφτουν και άλλο στο 44,7% του Α.Ε.Π.. Ο ρυθμός ανάπτυξης παρά τις κινδυνολογικές προβλέψεις, που αναπτύχθηκαν και σε αυτήν εδώ την Αίθουσα, δυστυχώς, έφτασε το 2005 στο 3,7%, είναι ένας από τους υψηλότερους στην ευρωζώνη και το πρώτο τρίμηνο του 2006 ξεπέρασε το 4%, έφθασε το 4,1% και οι ενδείξεις που έχουμε και για το δεύτερο τρίμηνο είναι ότι ο ρυθμός ανάπτυξης θα είναι πάλι στα επίπεδα του 4%. Είναι ένας ρυθμός που είναι διπλάσιος από εκείνον της ευρωζώνης, βρίσκεται ψηλότερα από τις προβλέψεις, που είχαμε κάνει εμείς οι ίδιοι στο πρόγραμμα σταθερότητας και ανάπτυξης, που ήταν 3,8%. Εγώ επειδή είμαι επιφυλακτικός εμμένω στην πρόβλεψη για 3,8%, αλλά οι ενδείξεις που έχουμε είναι πάρα πολύ θετικές.
      Σε ό,τι αφορά την ανταγωνιστικότητα της χώρας: Το 2004 είχε πέσει η ανταγωνιστικότητα της χώρας στην πεντηκοστή θέση των χωρών που κατατάσσει το Institute of management development που ήταν η χειρότερη, ίσως, θέση την οποία έχει καταλάβει ποτέ η χώρα μας. Καταφέραμε το 2005, με τις μεταρρυθμίσεις και τις αλλαγές που έγιναν και τη βελτίωση, να ανέβει από την πεντηκοστή θέση στην τεσσαρακοστή δεύτερη. Έχουμε ακόμη βεβαίως βήματα να κάνουμε, αλλά είχαμε μία πολύ θεαματική βελτίωση το 2005. 
      Σε ό,τι αφορά αυτά που ενδιαφέρουν τους πολίτες, που είναι το εισόδημά τους και αυξάνονται και συγκλίνουν με αυτά της Ευρωπαϊκής Ένωσης. Το κατά κεφαλήν εισόδημα το 2004 σε μονάδες αγοραστικής δύναμης ήταν στο 75,5% των δεκαπέντε, των πλουσίων χωρών, αυτές με τις οποίες μας αρέσει να συγκρινόμαστε. Το 2005 έφθασε το 77,3% από 75,5% και ως το τέλος του 2007, σύμφωνα με τις εκτιμήσεις που κάνει η Ευρωπαϊκή Επιτροπή και όχι εμείς, συγκλίνει και ξεπερνά το 80% του μέσου όρου των δεκαπέντε. Θέλω να σημειώσω ότι η πορεία σύγκλισης προς το μέσο όρο της Ευρωπαϊκής Ένωσης των δεκαπέντε ήταν το 2005 ταχύτερη απ’ ό,τι την τελευταία δεκαετία, διότι ο δείκτης βελτιώθηκε κατά 2,4 ποσοστιαίες μονάδες, που είναι διπλάσιος ρυθμός απ’ ό,τι την τελευταία δεκαετία, την περίοδο 1994-2004. Και ως προς το μέσο όρο της ευρωζώνης το κατά κεφαλήν εισόδημα της χώρας πια ανέρχεται στο 78,8%. 
      Σε ό,τι αφορά η απασχόληση για την οποία και πολλά αρνητικά ακούστηκαν εδώ και ακούγονται, δυστυχώς, ακόμη παρά το γεγονός ότι τα στοιχεία δείχνουν ακριβώς την αντίθετη κατεύθυνση: Το πρώτο τρίμηνο η απασχόληση αυξήθηκε κατά 1,7% υπερβαίνοντας την αύξηση του εργατικού δυναμικού με αποτέλεσμα να πέσει ο αριθμός των ανέργων κατά σχεδόν 6% -5,9% για την ακρίβεια- και να μειωθεί η ανεργία.
      Η ανεργία όταν αναλάβαμε τη διακυβέρνηση το πρώτο τρίμηνο του 2004 βρισκόταν στο 11,3% του εργατικού δυναμικού. Το πρώτο τρίμηνο του 2005 είχε πέσει στο 10,4% και το πρώτο τρίμηνο του 2006 έχει πέσει στο 9,7%. Αυτό είναι ένα σημαντικό ποιοτικό στοιχείο, διότι επιπλέον το ποσοστό των μακροχρόνια ανέργων υποχώρησε ακόμη περισσότερο στο 5,2% το πρώτο τρίμηνο του 2005 από 5,7% το πρώτο  τρίμηνο του 2004. Έχουμε και στους μακροχρόνια ανέργους μείωση. Βεβαίως, η ανεργία εξακολουθεί και είναι υψηλή, βεβαίως έχουν πολλά να γίνουν ακόμη, αλλά είμαστε στη σωστή κατεύθυνση και το ποσοστό απασχόλησης στον πληθυσμό, που το πρώτο τρίμηνο του 2004 δεν έφτανε το 60%, ήταν στο 58,7% έχει πλέον ξεπεράσει το 60% και βρίσκεται στο 60,4%. Δουλεύουν περισσότεροι Έλληνες και βεβαίως όταν δουλεύουν περισσότεροι Έλληνες έχουν και πολύ καλύτερα εισοδήματα.
      Οι συνολικές επενδύσεις –γιατί άκουσα και για τις επενδύσεις εδώ πολλές φορές- αυξήθηκαν το πρώτο τρίμηνο του 2006 κατά σχεδόν 7%, για την ακρίβεια 6,9% σε σχέση με το αντίστοιχο διάστημα πέρυσι. Το πραγματικό εισόδημα των νοικοκυριών, μετά δηλαδή τον πληθωρισμό, αυξάνεται τα τελευταία δύο χρόνια με μέσο ετήσιο ρυθμό, που ξεπερνά το 4% και είναι 4,3% για την ακρίβεια.
      Την περίοδο 1998-2003 ο μέσος ρυθμός αύξησης που είχαμε –επειδή σας αρέσει να κάνετε τις συγκρίσεις, κύριοι συνάδελφοι- δεν ξεπερνούσε το 1,8%. Κατά 4,8% αυξήθηκε το πραγματικό διαθέσιμο εισόδημα των νοικοκυριών τα δύο τελευταία χρόνια, κατά 1,8% την περίοδο 1998-2003. Γιατί έγινε αυτό; Διότι αυξάνατε συνέχεια τους φόρους. 
      Οι πραγματικοί μισθοί, οι μισθοί μετά τον πληθωρισμό, αυξήθηκαν κατά 2,8% το 2004 και κατά 2,9% το 2005. Έχουμε, λοιπόν, αποτελέσματα που τα βλέπουμε παντού, τα βλέπουμε στην ανάπτυξη, τα βλέπουμε στο κατά κεφαλήν εισόδημα, τα βλέπουμε στην απασχόληση, τα βλέπουμε στο διαθέσιμο εισόδημα των νοικοκυριών, τα βλέπουμε στους πραγματικούς μισθούς.
      Βεβαίως υπάρχει το πρόβλημα του πληθωρισμού, το οποίο κανείς δεν το αρνείται. Το πρόβλημα του πληθωρισμού δεν θα το είχαμε, εάν δεν υπήρχαν οι μεγάλες ανατιμήσεις διεθνώς του πετρελαίου. Ο πληθωρισμός το πρώτο τρίμηνο του χρόνου υποχώρησε στο 3,2% από 3,4% που ήταν το πρώτο τρίμηνο του 2005. Αυτά είναι στοιχεία με βάση τον εναρμονισμένο δείκτη. Ήδη με τις τελευταίες ανατιμήσεις, που έχουμε στις τιμές του πετρελαίου, δεν αποκλείεται να δούμε κάποια προσωρινή επιτάχυνση. 
      Ωστόσο ο δομικός πληθωρισμός, αν εξαιρέσουμε δηλαδή τις τιμές του πετρελαίου και τα ευμετάβλητα είδη, όπως είναι τα οπωροκηπευτικά, υποχώρησε σημαντικά και για πρώτη φορά τα τελευταία χρόνια έπεσε κάτω από το 3%, στο 2,5% το 2006 από 3,3% που ήταν το αντίστοιχο διάστημα του 2005. 
      Παράλληλα έχουμε ενίσχυση των εξαγωγών, έχουμε σημαντικότατη βελτίωση του δείκτη οικονομικού κλίματος και επιτάχυνση της περιφερειακής σύγκλισης. Θα δώσω και κάποια στοιχεία, έστω και αν δεν αρέσουν σε κάποιους συναδέλφους της Αντιπολίτευσης. Οι εξαγωγές το 2005 ανέβηκαν κατά 13,1% σε σχέση με το 2004 και το πρώτο τετράμηνο του 2006 ανέβηκαν κατά 17,4%. Ο δείκτης του οικονομικού κλίματος, που καταρτίζει η Ευρωπαϊκή Επιτροπή και το Ι.Ο.Β.Ε. από τον Ιούνιο του 2005 και μετά ακολουθεί σταθερά ανοδική πορεία. Έφτασε στο επίπεδο των 105,6 μονάδων τον Ιούνιο του 2006 από 83,3 μονάδες τον Ιούνιο του 2005. Έχουμε σημαντική βελτίωση και των προσδοκιών των επιχειρήσεων. Αυτό είναι ένα πολύ σημαντικό στοιχείο για τη μελλοντική τους πορεία, για τις επενδύσεις τους και για τις πρωτοβουλίες, που αναλαμβάνουν. 
      Αναφορικά με την περιφερειακή σύγκλιση, δημιουργούνται και ολοκληρώνονται σημαντικές υποδομές στην ξεχασμένη, για πολλά χρόνια, περιφέρεια. Υλοποιούνται νέα επενδυτικά σχέδια, που στηρίζουν την απασχόληση, νέα σχέδια που στηρίζουν τον παραγωγικό ιστό της περιφέρειας και βελτιώνουν σημαντικά την ποιότητα ζωής.
      Η πρόοδος, λοιπόν, της ελληνικής οικονομίας, κυρίες και κύριοι συνάδελφοι, είναι και ορατή και μετρήσιμη και αυτό συμβαίνει γιατί η πολιτική μας έχει αποτελέσματα. Η Ελλάδα γίνεται πιο ανταγωνιστική, γίνεται πιο δυναμική, γίνεται πιο εξωστρεφής, γίνεται φιλικότερη προς τις επενδύσεις και η κοινωνική συνοχή ενισχύεται. Συνεχίζουμε και θα συνεχίσουμε για πολλά χρόνια την προσπάθεια που ξεκινήσαμε πριν από δύο χρόνια, για πρόοδο και για σταθερότητα μ΄ ένα συνεπές και αξιόπιστο πρόγραμμα. 
      Το νέο περιβάλλον, που έχει ανατείλει στην ελληνική οικονομία, δίνει στους πολίτες βεβαιότητα και σιγουριά για το μέλλον. Παράλληλα αναδεικνύουμε τα συγκριτικά πλεονεκτήματα της χώρας μας, αξιοποιούμε τη στρατηγική-γεωπολιτική θέση μας και η Ελλάδα μετασχηματίζεται στο κέντρο των οικονομικών εξελίξεων της Νοτιοανατολικής Ευρώπης. 
      Αυτό που δεν αρέσει σε κάποιους συναδέλφους της Αξιωματικής Αντιπολίτευσης, δηλαδή το να επεκτείνονται οι ελληνικές επιχειρήσεις στη Νοτιοανατολική Ευρώπη, στα Βαλκάνια, στην Τουρκία, είναι ένα κεντρικό στοιχείο της πολιτικής μας. Η Ελλάδα δεν μπορεί να μένει κλεισμένη στο καβούκι της, η Ελλάδα πρέπει να στραφεί προς τα έξω και πρέπει να στραφεί και στην περιοχή της Νοτιοανατολικής Ευρώπης, που είναι μία περιοχή με μεγάλες αναπτυξιακές δυνατότητες και με μεγάλη προοπτική.
      Παράλληλα συνεχίζουμε την πιστή εφαρμογή του μεταρρυθμιστικού μας προγράμματος και τη συνεχίζουμε με σχέδιο και με συνέπεια. Με την πολιτική για τη δημοσιονομική εξυγίανση, από τους κανόνες που έχουμε προσυπογράψει στα πλαίσια της συμμετοχής μας στη ζώνη του ευρώ και ειδικότερα από το Σύμφωνο Σταθερότητας και Ανάπτυξης, έχουμε υποχρέωση να εξαλείψουμε τα δημοσιονομικά ελλείμματα, να φθάσουμε είτε σε ισοσκελισμένους προϋπολογισμούς είτε σε ελαφρά πλεονασματικούς προϋπολογισμούς. 
      Μέχρις ότου φθάσουμε εκεί, έχουμε υποχρέωση –ανεξάρτητα αν είμαστε ή όχι στη διαδικασία του υπερβολικού ελλείμματος- να κάνουμε προσαρμογή κάθε χρόνο. Η προσαρμογή αυτή πρέπει να είναι της τάξης του 0,5% του Ακαθάριστου Εγχώριου Προϊόντος. 
      Το 2005 και το 2006 βεβαίως κάνουμε πολύ μεγαλύτερη προσαρμογή, διότι κληρονομήσαμε αυτά τα τερατώδη ελλείμματα. Η προσαρμογή του 2005 ξεπέρασε τις δύο μονάδες του Α.Ε.Π. -2,4 ήταν για την ακρίβεια- και το 2006 η προσαρμογή είναι αντίστοιχη, είναι της τάξης των δύο περίπου εκατοστιαίων μονάδων του Α.Ε.Π.. 
      Από το 2007 και μετά η προσαρμογή θα συνεχιστεί με πολύ ηπιότερους ρυθμούς δηλαδή, το ? της προσαρμογής που κάναμε κατά τα τελευταία δύο χρόνια, αλλά δεν μπορεί παρά να συνεχιστεί η πολιτική της δημοσιονομικής εξυγίανσης. Δεν υπάρχουν περιθώρια για να γυρίσουμε στις άφρονες πολιτικές, που ακολουθήθηκαν στο παρελθόν και κάθε φορά που πλησιάζουν εκλογές να τινάζουμε τα πάντα στον αέρα και να δημιουργούμε προϋποθέσεις για μια δύσκολη πολιτική μετά τις εκλογές. 
      Δεν πρόκειται να το κάνει αυτό η σημερινή Κυβέρνηση. Το αφήνουμε σε αυτούς που το έκαναν, με δυσάρεστη βέβαια για τους πολίτες συνέπεια, για πολλά χρόνια. 
      Συνεχίζουμε επίσης την πολιτική της εξωστρέφειας. Συνεχίζουμε την πολιτική για την ενίσχυση των επενδύσεων και των εξαγωγών. Συνεχίζουμε να δίνουμε τη μάχη για την ανταγωνιστικότητα, μια μάχη που κερδίζουμε κάθε μέρα με σταθερά και αποφασιστικά βήματα. Συνεχίζουμε την προσπάθεια για την καλύτερη δυνατή αξιοποίηση των ευκαιριών, που δημιουργούνται από την ευρωπαϊκή και την παγκόσμια οικονομική ολοκλήρωση. 
      Υλοποιούμε ένα αναπτυξιακό υπόδειγμα, που στηρίζεται στο καλύτερο κράτος, στους λιγότερους φόρους και στις περισσότερες ευκαιρίες για τους πολίτες. Συνεχίζουμε το πρόγραμμα αποκρατικοποιήσεων. 
      Επιταχύνουμε την υλοποίηση του Γ΄ Κοινοτικού Πλαισίου Στήριξης και σχεδιάζουμε ήδη από τώρα το πώς θα αξιοποιήσουμε τα κοινοτικά κονδύλια για την περίοδο 2007-2013. Αξιοποιούμε την ακίνητη περιουσία του δημοσίου και δίνουμε έμφαση στη συνέχιση του διαλόγου για το ασφαλιστικό, που είναι μία από τις μεγαλύτερες προκλήσεις, που θα αντιμετωπίσει η χώρα μας στο μέλλον. 
      Αυτά σε απάντηση όλων αυτών που προσπαθούν να μηδενίσουν την προσπάθεια, που κάνει ο ελληνικός λαός για πρόοδο και την προσπάθεια, που κάνει η Κυβέρνηση, ως εντολοδόχος του ελληνικού λαού για πρόοδο. 
      Έρχομαι τώρα στο σχέδιο νόμου που συζητούμε σήμερα, το οποίο εντάσσεται στο ευρύτερο πλαίσιο των προσπαθειών μας για το μετασχηματισμό της οικονομίας. Εντάσσεται μέσα στο πλαίσιο των προσπαθειών μας για την αντιμετώπιση των μεγάλων προβλημάτων, που κληροδότησε το χθες και βέβαια στο πλαίσιο των προσπαθειών μας για την επιτάχυνση του κυβερνητικού έργου και για τη δημιουργία μιας πιο αποτελεσματικής οικονομίας και ενός πιο αποτελεσματικού κράτους. 
      Θα ξεκινήσω απ’ αυτά στα οποία έδωσαν έμφαση και οι συνάδελφοι της Αντιπολίτευσης. Πρώτα απ’ όλα η σύσταση της Διϋπουργικής Επιτροπής Κοινοτικών Προγραμμάτων. Η προσπάθεια, όπως ξέρετε, για την αποτελεσματική αξιοποίηση των κοινοτικών πόρων απαιτεί ενιαία πολιτική και κεντρικό και συντονισμένο έλεγχο των προγραμμάτων αυτών. Το παρελθόν έδειξε ότι η απουσία τέτοιου ελέγχου οδήγησε σε απώλειες χρόνου και πόρων, σε άστοχες επιλογές έργων και σε μεγάλα πρόστιμα από την Ευρωπαϊκή Ένωση. 
      Η Διϋπουργική Επιτροπή Κοινοτικών Προγραμμάτων, που δημιουργείται, θα αντιμετωπίσει πολλά από αυτά τα προβλήματα. Είναι απολύτως απαραίτητη η σύσταση αυτής της επιτροπής και σκόπιμη, διότι οι μεγάλες αστοχίες που είχαμε στο παρελθόν καταδεικνύουν ότι χρειάζεται καλύτερος συντονισμός. Οι αστοχίες αποδεικνύουν ότι απαιτείται η μεγιστοποίηση της απορροφητικότητας των κοινοτικών κονδυλίων και γενικότερα η εξασφάλιση κατά το δυνατόν μεγαλύτερης αποτελεσματικότητας στην υλοποίηση των προγραμμάτων αυτών. 
      Το έργο αυτής της επιτροπής θα είναι να αντιμετωπίσει και τις καθυστερήσεις τις τερατώδεις, που είχαμε κατά την πρώτη τετραετία του Γ΄ Κοινοτικού Πλαισίου Στήριξης, όταν ο βαθμός απορροφητικότητας έφθασε στο 20%, ενώ θα έπρεπε να είναι στο 50%, αλλά και να προετοιμαστούμε καλύτερα και να συντονιστούμε καλύτερα για το Δ΄ Κοινοτικό Πλαίσιο Στήριξης, για την περίοδο δηλαδή υλοποίησης του εθνικού στρατηγικού πλαισίου 2007-2013. 
      Στο ευρύτερο πλαίσιο των προσπαθειών μας για την ανάταξη της οικονομίας εντάσσεται επίσης ο νόμος για τις Δ.Ε.Κ.Ο., ο ν. 3429/2005, με τον οποίο επιχειρούμε να αντιμετωπίσουμε τα μεγάλα και σημαντικά προβλήματα που αντιμετωπίζουν οι Δ.Ε.Κ.Ο., προβλήματα που διογκώθηκαν εξαιτίας της κακοδιαχείρισης και της κομματικοποίησης των Δ.Ε.Κ.Ο. από τις κυβερνήσεις του ΠΑ.ΣΟ.Κ..
      Με την τροπολογία που συζητούμε σήμερα δίνεται παράταση ενός μηνός στη θητεία των διοικητικών συμβουλίων, διότι πρέπει να διασφαλιστεί η εύρυθμη λειτουργία τους και η αποτελεσματική διοίκησή τους. 
      Με το σχέδιο νόμου που συζητούμε αφ’ ενός συμπληρώνεται το θεσμικό πλαίσιο για τη χρηματοδοτική μίσθωση –και δεν νομίζω ότι έχει κάποιος αντίρρηση πάνω σ’ αυτά- και αφ΄ ετέρου αντιμετωπίζονται ζητήματα που αφορούν πιστωτικούς συνεταιρισμούς που λειτουργούν ως πιστωτικά ιδρύματα –κι αυτό είναι στο πλαίσιο του μεγαλύτερου ανταγωνισμού στο τραπεζικό σύστημα- εναρμονίζεται η εθνική νομοθεσία με την κοινοτική οδηγία 106/2004 σχετικά με την αμοιβαία συνδρομή των φορολογικών αρχών των κρατών-μελών της Ευρωπαϊκής Ένωσης για τους ειδικούς φόρους κατανάλωσης και αναπροσαρμόζονται σταδιακά και σε βάθος χρόνου, ακριβώς για να μην έχουμε απότομες διαταράξεις, οι ειδικοί φόροι κατανάλωσης στα καύσιμα που αποτελεί υποχρέωσή μας στα πλαίσια της οδηγίας που προβλέπει την εναρμόνιση των ειδικών φόρων κατανάλωσης μέχρι την 1η Ιανουαρίου του 2010. Εάν δεν πηγαίναμε σ’ αυτήν τη σταδιακή προσαρμογή, θα ήμασταν υποχρεωμένοι είτε το 2008 είτε το 2009 να κάνουμε τεράστιες προσαρμογές, που θα δημιουργούσαν πολύ μεγάλες αναταράξεις και πολύ μεγάλη βέβαια κερδοσκοπία στα καύσιμα. 
      Τώρα, στο θέμα που τέθηκε, γιατί προανακοινώνουμε αυτές τις αλλαγές, έχω να πω ότι σε όλες τις χώρες της Ευρωπαϊκής Ένωσης αυτού του είδους οι προσαρμογές γίνονται οργανωμένα και προανακοινωμένα. Δεν είναι η πολιτική του αιφνιδιασμού αυτοσκοπός. Η πολιτική του αιφνιδιασμού δημιουργεί πολύ μεγαλύτερες δυνατότητες κερδοσκοπίας, γιατί τότε λίγοι ξέρουν το τι θα συμβεί και λίγοι κερδοσκοπούν. Όταν όλοι γνωρίζουν και όταν οι αλλαγές είναι ήπιες, μικρές και σταδιακές, κανείς δεν μπορεί να κερδοσκοπήσει, διότι όλοι γνωρίζουν και όλοι έχουν πολύ ελάχιστο όφελος και πολύ μικρό κίνητρο να κερδοσκοπήσουν με τρόπο, ο οποίος δημιουργεί προβλήματα. Άλλωστε πάντοτε οι υπηρεσίες του δημοσίου φροντίζουν να ελέγχουν αυτούς που πρέπει να ελεγχθούν, ώστε να περιορίζεται η κερδοσκοπία. 
      Δεν είναι ο αιφνιδιασμός, λοιπόν, αυτοσκοπός. Χρειαζόμαστε σταθερότητα στο φορολογικό σύστημα, χρειαζόμαστε να προγραμματίζουμε μπροστά και όλοι να ξέρουν τι πρόκειται να συμβεί.
      Επίσης γίνονται ρυθμίσεις σε θέματα που άπτονται της λειτουργίας των ανταλλακτηρίων συναλλάγματος, ώστε να εποπτεύονται πιο αποτελεσματικά από την Τράπεζα της Ελλάδος και εκσυγχρονίζεται το υφιστάμενο νομοθετικό πλαίσιο, σχετικά με την ευθύνη των μελών του διοικητικού συμβουλίου και του προσωπικού της Κεφαλαιαγοράς. Όπως ανέφερα και στη σύντομη παρέμβαση, που έκανα νωρίτερα, αυτή είναι μία ρύθμιση, η οποία υπήρχε: Η προστασία, δηλαδή, της κεφαλαιαγοράς από την αστική ευθύνη, ακριβώς για να μπορεί με μεγαλύτερη ανεξαρτησία και με μεγαλύτερη αποτελεσματικότητα η Επιτροπή Κεφαλαιαγοράς να επιτελεί το έργο της και να μην έχουμε φαινόμενα, όπως αυτά του 1999-2000. Άλλωστε οι ίδιες οι κυβερνήσεις του ΠΑ.ΣΟ.Κ. το 2000 ψήφισαν αυτήν τη ρύθμιση εδώ στη Βουλή.
      Ρυθμίζεται, τέλος, η πρόσληψη εξειδικευμένων συμβούλων για την υποστήριξη των δημοσίων φορέων κατά τη διαδικασία ανάθεσης και εκτέλεσης υπηρεσιών και έργων, που έχουν υπαχθεί στις διατάξεις του ν. 3389/2005 περί συμπράξεων δημόσιου και ιδιωτικού τομέα. Η αναγκαιότητα της σύναψης συμβάσεων έργου ή παροχής υπηρεσιών με χρηματοοικονομικούς, τεχνικούς, φορολογικούς, νομικούς, ασφαλιστικούς ή άλλους συμβούλους έχει ήδη διαπιστωθεί με την εισαγωγή της διάταξης που τροποποιείται. Ωστόσο τόσο η απόφαση υπαγωγής στις διατάξεις του ν. 3389/2005 όσο και η απόφαση της προέδρου των συμβούλων, όπως γνωρίζετε, λαμβάνεται από τη διϋπουργική επιτροπή του άρθρου 4 του νόμου αυτού –ήτοι ενός συλλογικού κυβερνητικού οργάνου- το οποίο διαπιστώνει κατά περίπτωση την αναγκαιότητα της πρόσληψης των συμβούλων και καθορίζει βάσει αιτιολογημένης έκθεσης της Ειδικής Γραμματείας των Συμπράξεων το αντικείμενο των υπηρεσιών τους και την αμοιβή τους. 
      Η εφαρμογή των κοινοτικών οδηγιών, περί ανάθεσης δημοσίων συμβάσεων που είναι πλήρεις, εξασφαλίζει απόλυτα την τήρηση των γενικών αρχών του Κοινοτικού Δικαίου, ίση μεταχείριση, διαφάνεια, δημοσιότητα κ.λπ., αλλά εξασφαλίζει παράλληλα ταχύτητα και ευελιξία στην ανάδειξη του καταλληλότερου συμβούλου και εν τέλει στην εκμετάλλευση από το δημόσιο της εμπειρίας και της τεχνογνωσίας, που υπάρχει στον τομέα αυτό. Δεν υπάρχει, λοιπόν, κανένα πρόβλημα και καμία ανησυχία δεν δικαιολογείται. 
      Παράλληλα με προεδρικό διάταγμα επανακαθορίζονται τα επαγγέλματα και οι εργασίες που υπάγονται στον Κανονισμό Βαρέων και Ανθυγιεινών Επαγγελμάτων του Ι.Κ.Α., της Δ.Ε.Η. και άλλων φορέων κοινωνικής ασφάλισης. 
      Κυρίες και κύριοι συνάδελφοι, θα ήθελα πριν κλείσω να κάνω μία σύντομη αναφορά στο πετρέλαιο, διότι πολλοί από την Αντιπολίτευση βρίσκουν αφορμή εξαιτίας των δυσμενών διεθνών εξελίξεων στην αγορά του πετρελαίου, για να διακινήσουν ακραία και καταστροφολογικά σενάρια.
      Οπωσδήποτε η άνοδος της τιμής του πετρελαίου επηρεάζει όλες τις οικονομίες της ευρωζώνης και όλες τις οικονομίες του κόσμου και κανείς δεν μπορεί να ξεφύγει. Ωστόσο οι μεταρρυθμίσεις που έχουμε υλοποιήσει παγιώνονται και αποδίδουν και η οικονομία μας, μέχρι στιγμής τουλάχιστον, δεν έχει υποστεί διαταραχές, οι οποίες δεν μπορούν να αντιμετωπιστούν. Έχει αποκτήσει μια δυναμική, που της επιτρέπει σε μεγάλο βαθμό να ξεπεράσει τις δυσκολίες που δημιουργεί το ακριβό πετρέλαιο.
      Παράλληλα από την επόμενη διετία θα τρέξουν από κοινού το Γ΄ Κοινοτικό Πλαίσιο Στήριξης και το Εθνικό Στρατηγικό Πλαίσιο Αναφοράς 2007-2013. 
Έχει γίνει σημαντική προεργασία, έχουν αντιμετωπιστεί και επιλυθεί μεγάλα διαχειριστικά και θεσμικά προβλήματα του παρελθόντος. Ήδη βρισκόμαστε σε κάποιες συνεννοήσεις με τις αρμόδιες κοινοτικές υπηρεσίες για να λύσουμε και τα προβλήματα, που παραμένουν, ώστε οι μηχανισμοί, παρά το μέγεθος της πρόκλησης, να μπορέσουν να αντεπεξέλθουν στις απαιτήσεις δύο προγραμμάτων, που θα τρέξουν ταυτόχρονα. 
      Αυτό σημαίνει ότι η οικονομία μας για τα δύο επόμενα χρόνια θα έχει έναν αυξημένο βαθμό προστασίας, αναπτυξιακής τουλάχιστον, από τις διάφορες διαταραχές -επιτόκια, πετρέλαιο, ανατίμηση πρώτων υλών- και θα έχει παράλληλα τη δυνατότητα να προετοιμαστεί καλύτερα για το αύριο, να γίνει πιο παραγωγική, πιο ανταγωνιστική και να δώσει βέβαια έμφαση στο ανθρώπινο κεφάλαιο, που είναι η βάση της ανάπτυξης.
      Αυτό μας επιτρέπει να αντιμετωπίζουμε τις προκλήσεις και τους κινδύνους που υπάρχουν από τις εξελίξεις στην αγορά του πετρελαίου με σχετική ψυχραιμία. Βεβαίως, είμαστε πάντα έτοιμοι και αν χρειαστεί, δεν θα διστάσουμε να πάρουμε τα μέτρα εκείνα, τα οποία θα χρειαστούν για να διασφαλίσουμε και την πορεία του προϋπολογισμού, αλλά και την πορεία της πραγματικής οικονομίας.
      Σε κάθε περίπτωση οι πολίτες μπορεί να νιώθουν πολύ μεγαλύτερη σιγουριά για το μέλλον, διότι ξέρουν τι συμβαίνει. Δεν υπάρχουν δεύτερα βιβλία, δεν υπάρχουν κρυφά χαρτιά. Τα πάντα είναι ανοιχτά και τα πάντα ανακοινώνονται από την Κυβέρνηση. Μπορούν, λοιπόν, οι επιχειρήσεις, αλλά και όλοι οι πολίτες να αξιοποιήσουν το νέο περιβάλλον που διαμορφώνεται. Δυσκολίες υπήρξαν. Πιθανόν δυσκολίες να υπάρξουν και στο μέλλον, αλλά με σχέδιο και μεθοδική εργασία, είμαστε αποφασισμένοι να τις αντιμετωπίσουμε. Και θα τις αντιμετωπίσουμε αποτελεσματικά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχει ζητήσει το λόγο ο Υφυπουργός κ. Γιακουμάτος για μια μικρή παρέμβαση. Βεβαίως θα αναφερθείτε στην τροπολογία η οποία ενσωματώθηκε στο άρθρο 18.
      Ορίστε, κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έλαβα το λόγο, γιατί θέλω να ζητήσω μέσα από την ψυχή μου από όλους τους Βουλευτές και από όλα τα κόμματα να στηρίξουμε ομόφωνα το άρθρο 18. Και το λέω αυτό, έχοντας βαθιά επίγνωση αυτής της διάταξης, την οποία περιμένει πάρα πολύς κόσμος εδώ και σαράντα χρόνια περίπου. Δεν έχουμε το δικαίωμα να μην επανακαθορίσουμε τη λίστα των βαρέων και ανθυγιεινών, όταν περιμένουν απ’ έξω κατηγορίες, που είναι αναγκαίο να μπούνε. 
      Θέλω να καθησυχάσω και να διαβεβαιώσω τους συναδέλφους γι΄ αυτό το «σύμφωνο γνώμη». Η πρώτη επιτροπή, κύριοι συνάδελφοι, έγινε στις 18-11-1991. Διαβάζω επί λέξει τι λέει το πόρισμα της επιτροπής: «Είναι πρόβλημα κοινωνικοοικονομικό, πολιτικής, αφού συναρτάται με πολιτικές, κοινωνικές και οικονομικές παραμέτρους οι οποίες είναι έξω από την επιστημονική μας αρμοδιότητα και εκτός αντικειμένου της επιτροπής». Και αρνείται η επιτροπή να πάρει θέση, γιατί λέει ότι το θέμα είναι πολιτικοκοινωνικό.
      Έρχομαι, όμως, στη δεύτερη επιτροπή, η οποία ορίστηκε από την προηγούμενη κυβέρνηση του ΠΑ.ΣΟ.Κ., κύριε Πρόεδρε, το Νοέμβριο του 2003 και καταλήγει η επιτροπή που όρισε το ΠΑ.ΣΟ.Κ.: «Η επιτροπή θεωρεί ότι η μεταρρύθμιση του συστήματος των βαρέων και ανθυγιεινών επαγγελμάτων συνιστά ένα κατ’ εξοχήν πολιτικοποιημένο ζήτημα, δηλαδή ζήτημα, το οποίο εμπεριέχει εν δυνάμει συγκρουσιακές καταστάσεις των οποίων η διαχείριση, εν πάση περιπτώσει από την επιτροπή δεν μπορεί να παρθεί».
      Και ερωτώ: Έχει το δικαίωμα η Κυβέρνηση να συνεχίσει τρίτη φορά την πεπατημένη, που έχει οδηγήσει στην αδράνεια, που έχει οδηγήσει στην απραξία; 
      Και ερωτώ: Αυτοί που περιμένουν, στους εργαζόμενους που δικαιούνται και πρέπει να μπουν στη νέα επανακατάρτιση του καταλόγου των βαρέων και ανθυγιεινών, τι θα τους πείτε, κύριοι συνάδελφοι; Ότι θέλετε σύμφωνο γνώμη και ότι θέλετε μια επιτροπή, όπως υπήρχε μέχρι τώρα και δεν προχωρούσε; 
      Άρα, λοιπόν, αυτή η Κυβέρνηση ψηφίστηκε, για να είναι αποτελεσματική και να λειτουργήσει. Και τι λέμε; Εντός τριμήνου η επιτροπή θα προτείνει, η γνώμη της θα ληφθεί σοβαρά υπόψη, το Υπουργείο θα αποφανθεί με προεδρικό διάταγμα, αφού κάνει διαβουλεύσεις, αφού ζητήσει το επιστημονικοτεχνικό πόρισμα της επιτροπής και το κάνει βαθιά πολιτικό με ανταλλαγή απόψεων και διαβουλεύσεις με τα κόμματα και τους φορείς. Τότε θα έρθει εδώ με προεδρικό διάταγμα ή θα νομοθετήσει γι' αυτόν τον κατάλογο. 
      Συνεπώς, λοιπόν, δεν είναι άδικο σήμερα λόγω του κομματισμού ή λόγω της αντιπολιτευτικής λογικής του άσπρου-μαύρου να καθυστερούμε επί είκοσι χρόνια με νομοθέτημα και άλλα είκοσι χρόνια με παντελή αμέλεια και να μην προχωρούμε σε αυτήν τη διάθεση του καταλόγου που είναι αναγκαίος; 
      Άρα, λοιπόν, θα πρέπει να αναλογιστείτε τις ευθύνες. Εμείς με μεγάλη κοινωνική ευαισθησία, με μεγάλη και βαθιά δημοκρατική διάθεση φέρνουμε αυτό το άρθρο προς ψήφιση και καλούμε τον κάθε Βουλευτή να αναλάβει τις ευθύνες του απέναντι στους εργαζόμενους, οι οποίοι περιμένουν λύση στο μεγάλο αυτό πρόβλημα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., ο κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριοι συνάδελφοι, ο Υπουργός Οικονομίας ανήγγειλε πριν από λίγο την εμφάνιση του πλούσιου, ευημερούντος και κατά πάσα περίπτωση προοδεύοντος και ευτυχούς Έλληνα. Αυτήν την εικόνα, την οποία φιλοτέχνησε ένας σουρεαλιστής πολιτικός, την παραδίδω στην θυμηδία του ελληνικού λαού. 
      Ο κ. Αλογοσκούφης ξεκίνησε την ομιλία του, ισχυριζόμενος ότι η Κυβέρνηση αφήνει πίσω το παρελθόν και,προσπαθώντας να τονώσει με ενέσεις αισιοδοξίας το κοινοβουλευτικό Σώμα στο οποίο αναφέρεται, καθώς επίσης και τους εκλογείς του, είπε ότι όλα πλέον –και αυτή ήταν η δεύτερη διακήρυξή του- τελούν σε συνθήκες δημοσιονομικής εξυγίανσης.
      Θα σχολιάσω ορισμένα από αυτά που είπε ο κ. Αλογοσκούφης, γιατί έχουν κάποιο ενδιαφέρον. Διακήρυξε, επαναλαμβάνω, ότι η χώρα ακολουθεί σταθερά την τροχιά της δημοσιονομικής εξυγίανσης και ανέφερε διάφορα δημοσιονομικά μεγέθη, από την κατανάλωση μέχρι το εισόδημα και τους ρυθμούς αύξησης του ακαθάριστου εγχώριου προϊόντος. Για να δούμε τη δημοσιονομική εξυγίανση, θα διατυπώσω ευθέως ορισμένα ερωτήματα: Η χώρα έχει προβλήματα εσόδων, ναι ή όχι; Εάν δεν αντιμετωπίζει το κράτος, η Κυβέρνηση της Νέας Δημοκρατίας, προβλήματα εσόδων, τότε προς τι αιφνίδιες, άτακτες και χωρίς λογική ρυθμίσεις, προκειμένου να έχει έκτακτες εισπράξεις;
      Δεύτερον, αντιμετωπίζει πρόβλημα στη διαχείριση των κοινοτικών πόρων που έχουν σχέση με το Γ΄ Κοινοτικό Πλαίσιο Στήριξης; Οι στατιστικές υπηρεσίες της Ευρώπης μας κατατάσσουν ήδη, δυόμισι χρόνια μετά την ανάληψη της διακυβέρνησης από τη Νέα Δημοκρατία, στη δέκατη τρίτη θέση, ενώ μόλις, το Μάρτιο του 2004, πάλι από τις υπηρεσίες της Ευρωπαϊκής Ένωσης η χώρα μας κατετάσσετο στην ένατη θέση στην απορρόφηση των κοινοτικών κονδυλίων. Επιτροπή αρμόδια, την οποία συνέστησε ο κ. Σιούφας, στην ετήσια έκθεση για το 2005, μας κατατάσσει πίσω αρκετές θέσεις συγκριτικά με το 2004 ως προς την ανταγωνιστικότητα της χώρας. 
      Είπε, επίσης, ο κύριος Υπουργός της Οικονομίας, αναφερόμενος στην ανεργία –και εδώ πια διακηρύσσει την εμφάνιση του εργαζόμενου ευτυχούς Έλληνα, κάτι που επίσης πρέπει να θέσουμε υπό την κρίση και τη θυμηδία του ελληνικού λαού- ότι η ανεργία το πρώτο τρίμηνο του 2004 ανήρχετο εις το ύψος του 11,4%, ενώ το πρώτο τρίμηνο του 2006 στο 9,7%. Θα κάνω ένα μικρό σχόλιο. Ο κ. Αλογοσκούφης έχει γράψει στα κατά καιρούς, στα προγράμματα δημοσιονομικής σταθερότητας –το έχει διακηρύξει και από εδώ- ότι μέχρι και το 2003 η χώρα είχε ρυθμούς ανάπτυξης 5%. Ισχυρίστηκε δε μόλις πριν από λίγο ότι η εκτίμησή του είναι ότι για το τρέχον έτος, η αύξηση του ακαθάριστου εγχώριου προϊόντος, ο ρυθμός ανάπτυξης, θα είναι περίπου 3,7%.
      Τίθεται, όμως, το ερώτημα: Πώς με ρυθμούς ανάπτυξης 5% η χώρα έχει 11,4% ανεργία και με ρυθμούς ανάπτυξης 3,7% έχει ποσοστό ανέργων 9,7%; Διότι η κοινή λογική λέει ότι το ποσοστό της απασχόλησης ή –να το πω αντίστροφα- το ποσοστό των ανέργων είναι ευθέως διασυνδεδεμένο με τους ρυθμούς ανάπτυξης. Άρα, υπάρχει ένα πρόβλημα κοινής λογικής και μαθηματικών υπολογισμών.
      Θέτω ξανά το ερώτημα: Πώς είναι δυνατόν με ρυθμούς ανάπτυξης 5% να έχεις 11,4% ποσοστό ανεργίας το πρώτο τρίμηνο του 2004, αλλά με ρυθμούς ανάπτυξης 3,7% να έχεις ποσοστό ανεργίας 9,7%;
      Επειδή ούτε τα μαθηματικά σας ούτε η λογική -όποια κι αν εφεύρετε- μπορεί να δώσει απάντηση, υπάρχει μόνο μία απολύτως πειστική και σαφής απάντηση. Οφείλεται στο ότι στην Εθνική Στατιστική Υπηρεσία επεβλήθησαν συγκεκριμένα κόλπα και γιατροσόφια, συγκεκριμένοι υπολογισμοί ποσοστών ανέργων, προκειμένου τεχνητά να βελτιωθεί το ποσοστό και να εμφανίζεται στο 9,7%.
      Είπε, επίσης, ο Υπουργός Οικονομίας, κοιτάζουμε μόνο μπροστά με γνώμονα τα συμφέροντα των Ελλήνων και της χώρας.
      Η αντίληψη του ελληνικού λαού και η αντίληψη η δική μας είναι ότι η Νέα Δημοκρατία και η Κυβέρνησή της κοιτάζει και πίσω και μπροστά. Κοιτάζει πίσω, μονίμως προσανατολισμένη στο παρελθόν, όταν πρόκειται, παρότι Κυβέρνηση, να αντιπολιτευθεί την Αντιπολίτευση. Και κοιτάζει προς το μέλλον μόνο όταν πρέπει να εξυπηρετήσει συγκεκριμένες κατηγορίες μεγάλων ειδικών συμφερόντων.
      Επέμειναν όλοι οι ομιλητές σήμερα, με αφορμή το συγκεκριμένο νομοσχέδιο, επιμένω και εγώ από αυτό το Βήμα, ότι η Κυβέρνηση είναι μόνο φορέας εξυπηρέτησης μεγάλων συμφερόντων -και συγκεκριμένων μάλιστα- από τα οποία αποδεικνύεται ότι είχε και προεκλογικές και μετεκλογικές εξαρτήσεις. Σε λίγο θα το καταστήσω σαφές.
      Κύριοι συνάδελφοι, αναδεικνύεται μετά το Μάρτιο του 2004 μία νέα διοικούσα οικονομική και πολιτική ελίτ στον τόπο. Μια μικρή ομάδα συγκεκριμένων τραπεζιτών, χρηματιστών και εφοπλιστών είναι η νέα οικονομική ελίτ, που οδηγεί την Κυβέρνηση σε αποφάσεις υπέρ των δικών της συμφερόντων με μόνο γνώμονα αυτό: Τι θα την εξυπηρετήσει καλύτερα. Το δόγμα «η οικονομία αποφασίζει και η πολιτική ακολουθεί» εφαρμόζεται πλήρως με μία μικρή υπογράμμιση, υποσημείωση δική μου. Όχι γενικώς η οικονομία, αλλά αυτή η μικρή ομάδα τραπεζιτών, χρηματιστών και εφοπλιστών αποφασίζει και σέρνει την Κυβέρνηση την οποία έχει εξαρτήσει πλήρως. 
      Θα ήθελα να παρουσιάσω τους λόγους που μας οδηγούν στη διατύπωση αυτού του γενικού πολιτικού συμπεράσματος, με αφορμή βεβαίως τις ρυθμίσεις που η Κυβέρνηση υιοθετεί και προτείνει.
      Επιβάλλει αύξηση του φόρου κατανάλωσης στα πετρέλαια; Η απάντηση είναι προφανής. Ναι. Είχε υποχρέωση από κοινοτική απόφαση να το πράξει το 2006 και μάλιστα σε μία περίοδο που έχουμε δραματική αύξηση, λόγω των γνωστών γεγονότων της διεθνούς τιμής των πετρελαιοειδών; Απάντηση: Όχι. Διότι η υποχρέωση της Κυβέρνησης ήταν να προχωρήσει με σταδιακά βήματα και με χρονικό ορίζοντα το 2010. Γιατί επιλέγει να το κάνει; Έχει πρόβλημα εσόδων; Η απάντηση είναι, ναι. Το θέμα είναι ο τρόπος, με τον οποίο επιλέγει να το κάνει. Επιλέγει να το κάνει δια προαναγγελίας, καθόλου μάλιστα αυτό δεν ενοχλεί τον κύριο Υπουργό, ο οποίος χρησιμοποίησε το εξαιρετικής, εκπληκτικής σαφήνειας επιχείρημα, όταν λίγοι ξέρουν, με αιφνιδιασμό, λίγοι κερδοσκοπούν, ενώ όταν το γνωρίζουν άλλοι ή όλοι, τότε ελάχιστοι μπορούν να κερδοσκοπήσουν και ότι αυτό, εν πάση περιπτώσει, συμβαίνει σε ολόκληρη την Ευρώπη.
      Γι’ άλλη μια φορά ο κ. Αλογοσκούφης αποκρύπτει την αλήθεια.
      Κύριε Υπουργέ, δεν ξέρω πότε είστε υπέρ των κοινοτικών ρυθμίσεων και πότε υπέρ της ισχύος του εθνικού νόμου. Αλλά εδώ υπάρχει συγκεκριμένη διάταξη του Συντάγματος. Είναι το άρθρο 78, παράγραφος 3 του Συντάγματος. Και υποθέτω ότι ως νομιμόφρων πολίτης και μετά πολιτικός υπάγετε τις ενέργειες και τις πράξεις σας πρώτα απ’ όλα στον θεμελιώδη καταστατικό χάρτη της χώρας. Το άρθρο 78, παράγραφος 3 του Συντάγματος ορίζει με απόλυτη σαφήνεια ότι όταν πρόκειται για την επιβολή δασμών ή ειδικών φόρων η Κυβέρνηση δεν έχει κανένα απολύτως περιθώριο προαναγγελιών. Εισάγει στην Βουλή την ρύθμιση και την επομένη την εφαρμόζει. Ακριβώς για να μην έχει κανένας την δυνατότητα κερδοσκοπίας. Προβλέπει, δηλαδή, ρητά το άρθρο 78, παράγραφος 3 του Συντάγματος τον χρόνο μέσα στον οποίο είναι υποχρεωμένη να κινηθεί η οιαδήποτε κυβέρνηση, όταν πρόκειται για δασμούς και ειδικούς φόρους, ακριβώς για να μην υπάρξουν περιθώρια κερδοσκοπίας. 
      Το άρθρο 78, παράγραφος 3 το αγνοείτε πλήρως. Θεωρείτε ότι δεν έχει καμία σημασία για σας. Για εσάς και την Κυβέρνησή σας, η οποία υποτίθεται ότι έδωσε μάχες, με αφορμή την υπόθεση του «βασικού μετόχου», υπέρ του εθνικού δικαίου. Και τώρα γράφετε με μια μονοκονδυλιά το Σύνταγμα και συγκεκριμένα το άρθρο 78 στα παλαιότερα των υποδημάτων σας. 
      Γιατί γίνεται αυτό; Θα μπορούσε να ρωτήσει ο αδαής Έλλην πολίτης. Έχει μήπως μια εύλογη αντίρρηση κατά της συνταγματικής εννόμου τάξεως η Κυβέρνηση; Όχι. Διότι υπηρετεί συγκεκριμένα συμφέροντα στα οποία ήθελε να σηματοδοτήσει με την προαναγγελία ότι έχουν χρόνο αποθησαυρισμού, έχουν χρόνο αποθεματοποίησης τεραστίων ποσοτήτων πετρελαιοειδών, προκειμένου μετά με διαφορετικές τιμές να κερδοσκοπήσουν.
      Αλλά υπάρχουν και άλλα θέματα. Σε ό,τι αφόρα την αστική ευθύνη των μελών της διοίκησης της Επιτροπής Κεφαλαιαγοράς και του προσωπικού, είχα την ευκαιρία, όταν απουσίαζε ο Υπουργός, να καταδείξω πως η σημερινή ρύθμιση της Κυβέρνησης με την οποία απαλλάσσονται γενικώς πάσης αστικής ευθύνης έναντι οιουδήποτε τρίτου για πράξεις ή παραλείψεις τους τα μέλη της διοίκησης της Επιτροπής Κεφαλαιαγοράς και το προσωπικό της, δεν έχει καμία σχέση με το ν. 2836 στο άρθρο 3 του οποίου προεβλέπετο σε ποιες συγκεκριμένα περιπτώσεις υπάρχει απαλλαγή από την αστική ευθύνη. 
      Θα σας δώσω ένα απλό παράδειγμα. Υπό το καθεστώς του 2836/2000 η Επιτροπή Κεφαλαιαγοράς, όπως προβλέπεται και από το π.δ. 350/1985, μπορούσε να επιβάλλει σε περιπτώσεις παραβιάσεως συγκεκριμένων κανόνων συμπεριφοράς μεγάλα χρηματικά πρόστιμα σε εταιρείες οι οποίες εισήγοντο ή ήταν εισηγμένες στο Χρηματιστήριο.  Για αυτή την αρμοδιότητά της η Επιτροπή Κεφαλαιαγοράς, τα μέλη της όπως και το προσωπικό, αν ενδεχομένως παρέλειπε να την εφαρμόσει, είχε συγκεκριμένες αστικές ευθύνες. 
      Με την σημερινή ρύθμισή σας απαλλάσσετε της αστικής ευθύνης οποιοδήποτε μέλος της Επιτροπής Κεφαλαιαγοράς. Γιατί; Γιατί ορθά επισημάνθηκε από όλους τους αγορητές του ΠΑ.ΣΟ.Κ. ότι από τώρα επιθυμείτε να απαλλάξετε της αστικής ευθύνης, για κάθε πράξη ή παράλειψή τους, τα διορισμένα από εσάς μέλη της Επιτροπής Κεφαλαιαγοράς. Για πράξεις τους που αφορούν ενδεχομένως την «FINANSBANK»; Ενδεχομένως την αγορά, από την «COSMOTE», της «ΓΕΡΜΑΝΟΣ»; Ιδού λοιπόν, οι μεγάλοι κεκράχτες της ηθικής. Έρχονται με συγκεκριμένη πολιτική πράξη να ακυρώσουν οτιδήποτε υπήρχε στο παρελθόν ως εγγύηση για την λειτουργία των μελών της Επιτροπής Κεφαλαιαγοράς και να απαλλάξουν πάσης μελλοντικής ευθύνης αυτούς που διόρισαν. Αυτή είναι η Κυβέρνηση της Νέας Δημοκρατίας. 
      Επιθυμώ επίσης να σχολιάσω όσα μας είπε ο κ. Γιακουμάτος για τον προσδιορισμό των βαρέων και ανθυγιεινών επαγγελμάτων. Κανένας σε αυτή την Αίθουσα δεν διαφωνεί με την ανάγκη να υπάρξει πράγματι ένας σύγχρονος προσδιορισμός των βαρέων και ανθυγιεινών επαγγελμάτων. Η διαφωνία την οποία εκφράζει, κύριε Υφυπουργέ, η Αντιπολίτευση είναι για τον τρόπο με τον οποίο το κάνετε. Το «σύμφωνη γνώμη» ή «γνώμη» δεν είναι μικρής σημασίας διαφορά. Μας αναγνώσατε κείμενο της παλαιάς επιτροπής που συνεστήθη και εξέφρασε την άποψή της. 
      Μα, το κείμενο που μας αναγνώσατε δεν λέει τίποτε παραπάνω από την αυτονόητη αποδοχή της αρχής της ευθύνης της πολιτικής. Σας λέει ότι επειδή υπάρχουν δυσκολίες στον προσδιορισμό και επειδή ασφαλώς αυτές οι δυσκολίες έχουν και πολιτικό χαρακτήρα, η ευθύνη για την επίλυση των προβλημάτων ανήκει στην κυβέρνηση που κάθε φορά κυβερνά. Αυτό σας λέει. Αυτήν την αυτονόητη αρχή εσείς τη επικαλείσθε για να εξηγήσετε γιατί δεν δέχεστε πλέον τη σύμφωνη γνώμη της Επιστημονικής Επιτροπής; Θα αναλάβετε εσείς την ευθύνη; Βεβαίως την ευθύνη θα την αναλάβετε. Την έχετε έτσι και αλλιώς. Σας έδωσε ψήφο εμπιστοσύνης ο ελληνικός λαός. Κάθε υπεύθυνη κυβέρνηση έχει τον τελικό λόγο σε αυτά τα θέματα, δεν την έχει μια επιστημονική επιτροπή. Το αυτονόητο μας το διακηρύσσετε ξανά ως αυτονόητο;
      Εμείς απαιτούμε τη σύμφωνη γνώμη, όπως υπήρχε πριν, με μια κρίσιμη παρατήρηση. Γιατί άραγε από τη στιγμή που επικαλείστε το επιτακτικό του χρόνου, χρειάστηκε από τις 31-12-2004, που έληγε η προθεσμία σύμφωνα με τον προγενέστερο νόμο, να περάσουν δύο περίπου χρόνια για να ζητήσετε την επανασύσταση επιτροπής, η οποία θα σας δώσει τη γνώμη της; Τι είναι αυτό το οποίο σας εμπόδισε όλο αυτό το χρονικό διάστημα να ενεργήσετε πιο γρήγορα για το συμφέρον των εργαζομένων, υπέρ των οποίων σήμερα διακηρύσσετε όσα διακηρύσσετε;
      Τέλος, κύριε Πρόεδρε, θα επαναφέρω μια κρίσιμη παρατήρηση που έκανε για την τροπολογία του Υπουργείου Εθνικής Άμυνας ο συνάδελφος κ. Ευθυμίου. Δεν βλέπω εδώ τον Υφυπουργό Εθνικής Αμύνης. Υποθέτω ότι γυρίζει σε διάφορους διαδρόμους της πολιτικής εξουσίας για να βρει μια λύση. 
      Πράγματι, δεν υπάρχει προηγούμενο –τουλάχιστον εγώ, κατά τη δική μου κοινοβουλευτική θητεία, δεν έχω αναγνωρίσει τέτοιο προηγούμενο- Υπουργός να εισηγείται τροπολογία στην αιτιολογική έκθεση της οποίας, αλλά και στην έκθεση του Γενικού Λογιστηρίου, να μην αναφέρεται ο νόμος ο οποίος τροποποιείται. Αυτό είναι πρωτοφανές. Τι ακριβώς τροποποιεί ο κ. Λαμπρόπουλος; Ποια διάταξη; Ποιο υφιστάμενο νομοθετικό καθεστώς τροποποιεί; Η ρύθμιση που προτείνει το Υπουργείο Εθνικής Άμυνας παρέχει δυνατότητα χρήσεως διαδικασιών και μέσων από άλλα Υπουργεία και για τα αντισταθμιστικά ωφελήματα. Είναι, όμως, γνωστό από τη Σύμβαση της Ρώμης ότι τα αντισταθμιστικά ωφελήματα δεν μπορεί να τα διαχειριστεί κανένα άλλο Υπουργείο, πλην του Υπουργείου Εθνικής Αμύνης. Τι ακριβώς κάνετε εδώ; Παραβιάζετε διεθνείς συνθήκες; Πού στοχεύετε; Ποιος είναι ο σκοπός σας; Έχετε κατανοήσει τι ακριβώς θέλετε; Είναι πρωτοφανή στα κοινοβουλευτικά χρονικά αυτά τα πράγματα. Είναι απίστευτες οι κινήσεις και οι «ταχυδακτυλουργίες», της Κυβέρνησης. 
      Κυρίες και κύριοι συνάδελφοι, κλείνω ισχυριζόμενος ότι κάθε μία από τις ρυθμίσεις που εισηγείται η Κυβέρνηση, υπηρετεί την αισχροκέρδεια, και το κυριότερο συγκεκριμένα μεγάλα συμφέροντα. Γι’ αυτό ακριβώς και η τελική μου φράση είναι ίδια με την αρχική. Πρόκειται για μια Κυβέρνηση, η οποία είναι απούσα απ’ όλους τους τομείς της πολιτικής. Δείτε, για παράδειγμα, τι γίνεται με την κρίση στο Λίβανο, όπου ο Αρχηγός της Αντιπολίτευσης λειτουργεί ως υπεύθυνος Κυβερνήτης στα διάφορα μέτωπα, αλλά η Κυβέρνηση απουσιάζει. Απουσιάζει, λοιπόν, απ’ όλα τα μέτωπα. Είναι ενεργός παρούσα σε ένα και μοναδικό: Στην εξυπηρέτηση συγκεκριμένων συμφερόντων από τα οποία εξαρτήθηκε και προεκλογικώς και μετεκλογικώς. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη. 
      Ο κύριος Υπουργός έχει το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν είχα σκοπό να απαντήσω στον Κοινοβουλευτικό Εκπρόσωπο του ΠΑ.ΣΟ.Κ., αλλά θεωρώ ότι με τις κατηγορίες που εκτόξευσε, αποδεικνύει το δικό του επίπεδο πολιτικού διαλόγου. 
      ΠΕΤΡΟΣ ΕΥΘΥΜΙΟΥ: Τι είναι αυτό; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Άποψη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχω καμία διάθεση να σχολιάσω, κύριε Πρόεδρε, οπότε σας διευκολύνω στο έργο σας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να προσθέσω ότι εξ ιδίων κρίνει τα αλλότρια. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα μου επιτρέψετε τώρα να μιλήσω. Ούτε δέκα δευτερόλεπτα δεν θα χρειαστώ. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Πρώτον, θεωρώ ότι είναι εξαιρετικά «γενναίος» ένας Υπουργός, ο οποίος αφήνει στην Αίθουσα να πλανάται μια ατάκα και δρομέως σπεύδει προς την πόρτα να φύγει. 
      Αυτό είναι αποφασιστικό δείγμα θάρρους και γενναιότητας.
      ΠΡΟΕΔΡΕΥΩΝ (Σωτήρης Χατζηγάκης): Έπρεπε να φύγει ο κύριος Υπουργός, κύριε Καστανίδη. Ήρθε και συνεννοήθηκε μαζί μου. Επομένως, δεν ισχύει αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καταλαβαίνω τη διάθεση του λαγού. Ξέρω, όμως, ένα πράγμα: Αν έπρεπε εξ ιδίων να κρίνω τα αλλότρια ειδικά σε ό,τι αφορά τον κ. Αλογοσκούφη, θα έπρεπε να τον έχω αναβιβάσει σε πολύ υψηλό επίπεδο. Και γνωρίζω ότι βρίσκεται πολύ κάτω.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θέλω να ξεκινήσω από την τροπολογία που αναφέρεται στο Υπουργείο Εθνικής Άμυνας και για την οποία έγινε κριτική και από άλλους ομιλητές για το αν αναφέρεται δηλαδή σε προηγούμενους νόμους.
      Όντως είναι ένα ζήτημα σοβαρό γιατί δεν αναφέρει ούτε παραπέμπει σε προηγούμενους νόμους. Όμως, το πιο ουσιαστικό και το πιο βασικό είναι αυτό που θέλουμε να τονίσουμε. Θέλετε να απαλλάξετε το Υπουργείο Εθνικής Άμυνας από την υλοποίηση κάποιων προμηθειών, τις οποίες όμως ως προς το μέγεθος και το περιεχόμενο έχει συμφωνήσει το ίδιο το Υπουργείο. Εξάλλου το μεγάλο πρόβλημα, ο στόχος και ο προσανατολισμός των προμηθειών που κάνουν οι Ένοπλες Δυνάμεις, εξυπηρετούν τελικά ποιανού συμφέροντα και ποιους προμηθευτές; Εκεί είναι η ουσία του ζητήματος. Αφορούν στην ενίσχυση της εγχώριας πολεμικής βιομηχανίας; Ή εξυπηρετούν τους διάφορους προμηθευτές οι οποίοι φέρνουν οπλικά συστήματα από άλλες χώρες και από άλλα στρατιωτικοβιομηχανικά συμπλέγματα; Αυτή είναι η ουσία κατά την άποψη τη δική μας.
      Σε ό,τι αφορά τη δεύτερη τροπολογία, συγκεντρωτισμός από παρακολούθηση των κονδυλίων από τα Κοινοτικά Πλαίσια Στήριξης που έτσι κι αλλιώς δεν αφορούν τις ανάγκες της χώρας με βάση τις δικές μας προτεραιότητες. Αλλά εσείς το θεωρείτε αυτό αναγκαίο με βάση τις προτεραιότητες της Ευρωπαϊκής Ένωσης. 
      Για την τρίτη τροπολογία θέλω να πω ότι για μας το πρόβλημα δεν είναι η θητεία των διοικητικών συμβουλίων των Δ.Ε.Κ.Ο. αλλά η ίδια η νομοθεσία που διέπει τις Δ.Ε.Κ.Ο. Προχωρήσατε στην πλήρη ιδιωτικοποίηση των Δ.Ε.Κ.Ο., δέσατε χειροπόδαρα τους εργαζόμενους σε συμφωνία με την παραδομένη συνδικαλιστική ηγεσία της ΟΜ.Ε.-Ο.Τ.Ε. και βέβαια ανατρέψατε τις εργασιακές σχέσεις, αφαιρέσατε και κατακτήσατε δικαιώματα των εργαζομένων και αυτό είναι το πιο ουσιαστικό. 
      Αυτές τις τροπολογίες εμείς τις καταψηφίζουμε.
      Ειλικρινά είναι αξιοπρόσεκτο το γεγονός ότι από αυτό το Βήμα πέρασαν σήμερα Υπουργοί και Υφυπουργοί και δεν αναφέρθηκε κανένας στον βρόμικο ιμπεριαλιστικό πόλεμο που διεξάγεται αυτή τη στιγμή στο Ισραήλ σε βάρος του λιβανέζικου λαού, σε βάρος του παλαιστινιακού λαού. Μια σφαγή η οποία δεν έχει προηγούμενο. Μια σφαγή η οποία έχει όχι απλά την ανοχή της Ευρωπαϊκής Ένωσης και των Η.Π.Α., αλλά και την καθοδήγησή τους μέχρι να ολοκληρώσουν το έγκλημα και μετά να οδηγήσουν τα πράγματα σε διαιτησία, σε εποπτεία από δυνάμεις είτε νατοϊκές είτε από κάποιον άλλο οργανισμό, για τον οποίο χθες βράδυ σε δηλώσεις της η Υπουργός Εξωτερικών είπε: «Θα δούμε αν θα πάμε, με ποιες προϋποθέσεις, αν θα είμαστε στην πρώτη γραμμή, αν θα είμαστε στα μετόπισθεν». Σημασία έχει ότι εκεί θα πάνε για να επιβάλουν τη νέα τάξη πραγμάτων σε βάρος του παλαιστινιακού λαού και του λιβανέζικου λαού.
      Ο κ. Γιακουμάτος αναφέρθηκε στα βαρέα και ανθυγιεινά. Και εμείς ρωτάμε: Εκλεχτήκατε για να κόψετε τα βαρέα και ανθυγιεινά; Θέλετε να εφαρμόσετε πλήρως τους νόμους της προηγούμενης κυβέρνησης του ΠΑ.ΣΟ.Κ.; Σας πιέζει η προηγούμενη κυβέρνηση να εφαρμόσετε τους νόμους και εσείς πειθαρχείτε; Σας πιέζουν οι βιομήχανοι να καταργήσετε τα βαρέα και ανθυγιεινά και εσείς πειθαρχείτε; 
      Να πάτε να δώσετε απάντηση, κύριε Γιακουμάτε, στους οικοδόμους ή αν θέλετε να πάτε εσείς και να ανέβετε στη σκαλωσιά στον πέμπτο και στον όγδοο όροφο στα εξήντα πέντε χρόνια. Να πάτε εσείς και να δουλεύετε στα βαρέα και ανθυγιεινά επαγγέλματα μέχρι τα εξήντα πέντε και τα εβδομήντα που θέλετε να τα οδηγήσετε. 
      Και όχι να παίρνετε αποφάσεις, οι οποίες βρίσκουν την πλήρη και την καθολική αντίδραση των εργαζομένων με την κατάργηση των βαρέων και ανθυγιεινών επαγγελμάτων. Και δείτε: Το ΠΑ.ΣΟ.Κ. τόνισε διά του Κοινοβουλευτικού Εκπροσώπου ότι είναι αναγκαία η μεταρρύθμιση αυτή, ο αποχαρακτηρισμός βαρέων και ανθυγιεινών επαγγελμάτων, αλλά η διαφορά τους είναι στο αν θα έχει αποφασιστική γνώμη η επιτροπή ή αν θα αποφασίζει από μόνη της η Κυβέρνηση και η επιτροπή θα έχει απλώς συμβουλευτικό χαρακτήρα. 
      Εμείς θέλουμε να πούμε το εξής: Έστω και την τελευταία στιγμή αυτήν την τροπολογία πάρτε την πίσω. Εμείς λέμε ότι πρέπει να μειωθούν και άλλο τα όρια ηλικίας συνταξιοδότησης και όχι να εφαρμόσετε αυτό που έλεγε ο κ. Ρέππας «ενεργός γήρανση». Φαίνεται ότι το παράδειγμα και την προτροπή του κ. Ρέππα την ακολουθείτε πιστά, δηλαδή στην απλή λαϊκή: «Σκάστε και δουλεύετε μέχρι να πεθάνετε». Αυτό πάτε να κάνετε με την κατάργηση των βαρέων και ανθυγιεινών. Βεβαίως, είπα και πριν ότι δεν αφορά μόνο τους νεοεισερχόμενους στην παραγωγή, αυτούς δηλαδή που θα ασφαλιστούν από την 1-1-2008, αφορά και όλους τους παλιούς, γιατί και θα απολυθούν οι παλιοί και στη θέση τους οι βιομήχανοι, οι εργοδότες θα βάλουν νέους, γιατί θα πληρώνουν λιγότερα, αλλά και εν πάση περιπτώσει δεν τους κάνετε και καμία χάρη, γιατί τα έχουν πληρωμένα. Γνωρίζετε πολύ καλά ότι στα βαρέα και ανθυγιεινά επαγγέλματα έχουν πληρωμένα τα χρόνια που θα φύγουν πιο μπροστά στη σύνταξη από τις κρατήσεις τους οι ίδιοι οι εργαζόμενοι.
      Ο κ. Αλογοσκούφης είπε ότι πάμε καλά, έχουμε καλούς ρυθμούς ανάπτυξης. Για ποια ανάπτυξη μίλησε; Βεβαίως υπάρχει ανάπτυξη των κερδών των καπιταλιστών, όπως για παράδειγμα τα πετρέλαια, τα ΕΛ.ΠΕ., τα οποία δώσατε στον κ. Λάτση εσείς και η προηγούμενη κυβέρνηση του ΠΑ.ΣΟ.Κ. και μόνο πέρυσι το 2005 είχε 420.000.000 ευρώ καθαρά κέρδη ο Λάτσης ή το παράδειγμα με τα κέρδη των τραπεζών, όπου μόνο επτά τράπεζες στη χώρα μας έχουν κάθε ημέρα σε ημερήσια βάση 7,7 εκατομμύρια ευρώ κέρδη. Την ίδια στιγμή τα λαϊκά νοικοκυριά βογκάνε κυριολεκτικά, τους έχετε γονατίσει. Οι συνταξιούχοι του Ο.Γ.Α. είναι ακόμη με συντάξεις 212 ευρώ. Τους υποσχεθήκατε ότι θα τους το πάτε στα 300. Πότε;Οι άνεργοι παίρνουν αυτό το άθλιο επίδομα ανεργίας των 329 ευρώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποιος το είπε αυτό;
      ΔΗΜΗΤΡΙΟΣ ΤΣΙΟΓΚΑΣ: Ο κ. Καραμανλής. Και ο κ. Παπανδρέου είπε ότι θα το πάει στα 330 και μάλιστα το είχαν βγάλει και στη δημοπρασία, 300 ο ένας, 330 ο άλλος. Και η σύνταξη των αγροτών είναι στα 212 ευρώ. Το 60% των συνταξιούχων, εκτός του Ο.Γ.Α., παίρνουν σύνταξη κάτω από 500 ευρώ. Να πάτε να ζήσετε εσείς και οι διοικητές των ασφαλιστικών ταμείων με 212 ευρώ σύνταξη και με κάτω από 500 ευρώ σύνταξη.
      Βεβαίως και για την ανεργία έγινε πολύς λόγος και «μαγειρεμένα» στοιχεία χρησιμοποιήθηκαν ότι μειώνεται η ανεργία, όμως, όσο και να απολογείστε, η ανεργία στριφογυρίζει στο 10% επί του ενεργού πληθυσμού. Και βέβαια πρέπει να πούμε ότι κοροϊδεύετε τον κόσμο. Κάνετε σεμινάρια και λέτε στον άνεργο: «Φέρε την κάρτα εδώ» και τον σβήνετε από τα κομπιούτερ και δεν μετράει ως άνεργος, επειδή κάνει ένα σεμινάριο δύο μήνες. Τον στέλνετε να δουλέψει μέσω των προγραμμάτων «STAGES» και να πληρώνουν οι εργαζόμενοι από τα ταμείο του Ο.Α.Ε.Δ. τα χρήματα χωρίς να πληρώνουν οι εργοδότες ευρώ και δεν μετράνε ως ανασφάλιστοι. Και μια σειρά άλλα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Κλείνω, κύριε Πρόεδρε.
      Προχθές είπαμε για πενήντα πέντε χιλιάδες εργαζόμενους στην επανακατάρτιση. Τους αφαιρέσατε από τους άνεργους. Αυτή είναι η ουσία. Με αυτά τα «μαγειρέματα» και με αυτούς τους τρόπους «μαγειρεύετε» την ανεργία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ανακοινώθηκε απ’ αυτό το Βήμα από τον Κοινοβουλευτικό Εκπρόσωπο του ΠΑ.ΣΟ.Κ. και από Βουλευτές του ΠΑ.ΣΟ.Κ. με ύφος το οποίο είναι τουλάχιστον ισοδύναμο ως προς το βαρύγδουπο και το στομφώδες του με το ύφος εκείνο που φαντάζομαι ότι θα είχε, κύριε Κουλούρη, ο Υπουργός Εξωτερικών των Ηνωμένων Πολιτειών Τζορτζ Μάρσαλ, όταν στις 5 Ιουνίου του 1947 στο Πανεπιστήμιο Χάρβαρντ ανακοίνωνε το σχέδιο Μάρσαλ λέγοντας την περίφημη φράση «Κύριοι όπως αντιλαμβάνεσθε η κατάσταση παγκοσμίως είναι πολύ σοβαρή», ότι κύριοι η Νέα Δημοκρατία εκφράζει την ελίτ του Tennis Club της Εκάλης και μια νέα επιχειρηματική κάστα η οποία αποτελείται από εφοπλιστές, από τραπεζίτες και από κάποιους άλλους νεόπλουτους. 
      Νομίζω ότι αν αφαιρέσει κανείς το περιττά βαρύγδουπο ύφος το οποίο δεν αρμόζει με την ανακοίνωση παρόμοιων πομφόλυγων, θα μπορούσε κανείς να ανταποδώσει σ’ αυτές τις αποκαλύψεις ότι όσον αφορά την Εκάλη είναι η περιοχή όπου σταδιακά από το 1996 αυξάνονται εντυπωσιακά τα ποσοστά του ΠΑ.ΣΟ.Κ.. Αυτό δεν έχει να κάνει με το γεγονός ότι είναι ένας τόπος τον οποίο πρέπει κανείς να αποσκορακίζει. Και εκεί άνθρωποι κατοικούν. Και μάλιστα είναι άνθρωποι οι οποίοι κατά τεκμήριο είναι ευκατάστατοι. Όμως δεν είναι δυνατόν να χρησιμοποιείται αυτός ο όρος, αυτός ο τόπος, αυτή η γεωγραφία, αυτός ο συνειρμός για να λεχθεί από του Βήματος της Βουλής ότι αυτός ο τόπος και συγκεκριμένα το μέρος όπου παίζουν τένις κάποιοι κυβερνά σήμερα τη χώρα. 
      Ο κ. Αλογοσκούφης ανέφερε γεγονότα τα οποία αφήνουμε πίσω. Πίσω αφήνουμε εκτός από τα ελλείμματα και το δημόσιο χρέος. Πίσω αφήνουμε τη διάβρωση της αποτελεσματικότητας του δημοσίου. Πίσω αφήνουμε την περιττή  διόγκωση του δημοσίου. Πίσω αφήνουμε και αυτά τα φαινόμενα δηλαδή τα φαινόμενα της υποταγής της κυρίαρχης πολιτικής εξουσίας σε οικονομικά ή άλλα συμφέροντα. Αυτό δεν σημαίνει ότι είναι αφορμή για να κάνει κανείς προπαγάνδα και να παριστάνει εδώ ότι απεχθάνεται τον πλούτο ή τους ευκατάστατους γιατί όλα αυτά είναι υποκρισίες. Δεν υπάρχει κανένας λόγος να απεχθάνεται κανείς καμία κοινωνική τάξη. 
      Και εδώ που τα λέμε το να παριστάνει κανείς, όταν είναι στην Αντιπολίτευση ότι απεχθάνεται τον τρόπο ζωής που τα τελευταία τουλάχιστον δέκα χρόνια ακολουθούσε και τον τρόπο ζωής τον οποίο προσπάθησε να επιβάλει με την πολιτική του συνιστά μια θλιβερή υποκρισία την οποία όλοι αντιλαμβάνονται.
      Σας καλώ να διαβάσετε το άρθρο του άλλοτε Υπουργού Οικονομικών και καθηγητή του πανεπιστημίου κ. Εμμανουήλ Δρεττάκη που εγράφη στην «ΕΛΕΥΘΕΡΟΤΥΠΙΑ» της προηγούμενης Πέμπτης. Σε αυτό το άρθρο τεκμηριώνει με αδιάσειστο τρόπο το γεγονός ότι τα δέκα τελευταία χρόνια της διοικήσεως ΠΑ.ΣΟ.Κ., δηλαδή από το 1994 έως το 2004, αυξήθηκαν οι εισοδηματικές ανισότητες και κατέστησαν οι πλούσιοι πλουσιότεροι και οι φτωχοί φτωχότεροι. Και αναφέρει ο κ. Δρεττάκης σε αυτό το άρθρο χαρακτηριστικά ότι το 10% εκείνων οι οποίοι δηλώνουν τα μεγαλύτερα εισοδήματα δηλαδή είναι οι πιο ευκατάστατοι Έλληνες, στατιστικώς ενώ το 1994 αυτό το 10% εδήλωνε το 29% των συνολικών εισοδημάτων, το 2004 που το ΠΑ.ΣΟ.Κ. απεχώρησε από την εξουσία αυτό το ποσοστό του 10% έφθασε στο 36%. Και επειδή οι πολιτικές κρίνονται από τη μεσοπρόθεσμη και από τη μακροπρόθεσμη απόδοσή τους και όχι σε στιγμιαία απόδοσή τους νομίζω ότι η μεγαλύτερη και καλύτερη απάντηση στα περί Εκάλης και στα περί πλούτου είναι το άρθρο του δεινού στατιστικολόγου και διατελέσαντος Υπουργού Οικονομικών του ΠΑ.ΣΟ.Κ. κ. Δρεττάκη και όχι σ’ αυτές τις ατάκες που λέγονται απ’ αυτό το Βήμα με αφορμή ένα νομοσχέδιο το οποίο εντάσσεται στη συνολικότερη προσπάθεια της Κυβερνήσεως να αναδιαρθρώσει την οικονομία και να την οδηγήσει σε καλύτερα λιμάνια. 
      Οι απόψεις που ακούστηκαν εδώ ότι, δήθεν, με την τροπολογία για τη σταδιακή και ήπια υιοθέτηση των κατώτατων συντελεστών φορολογίας των ενεργειακών προϊόντων, των πετρελαιοειδών έως τα τέλη του 2009, στοιχειοθετείται σκάνδαλο πρώτου μεγέθους, είναι τουλάχιστον αφελείς, διότι όλοι ξέρουμε ότι η κοινοτική οδηγία, βάσει της οποίας γίνεται αυτή η προσαρμογή, είναι γνωστή εδώ και αρκετά χρόνια και συνεπώς έπρεπε κάποτε να γίνει στην Ελλάδα η εφαρμογή της, η υιοθέτηση δηλαδή αυτών των κατώτατων συντελεστών στον ειδικό φόρο κατανάλωσης στη βενζίνη, στο πετρέλαιο, στο φυσικό αέριο, στα έλαια, στο υγραέριο. Και επιπλέον είναι σημαντικό να ξέρει κανείς ότι αυτό είναι κοινώς γνωστό. Το να το ήξεραν αυτό ο Υπουργός και ο Υφυπουργός Οικονομίας, αυτό θα ήταν εξαιρετικά ύποπτο και αυτό θα ήταν ικανό και άξιο –φοβούμαι να πω- να προκαλέσει αυτού του είδους τις επισημάνσεις και αυτού του είδους τις κατηγορίες που εκτοξεύσατε, τις οποίες, όμως, εκτοξεύσατε σε λάθος συμπεριφορά. Εσείς ενδεχομένως είχατε υπ’ όψιν σας τη δική σας «μουλωχτή» συμπεριφορά σ’ αυτά τα θέματα και νομίζετε ότι τώρα υπάρχει η ίδια αντιμετώπιση. Σήμερα τα πράγματα είναι ξεκάθαρα, σήμερα τα πράγματα διαχέονται και γνωρίζει ο καθένας εγκαίρως τι πρόκειται να γίνει και προσαρμόζει τη συμπεριφορά του, χωρίς να υπάρχει προνομιακή ενημέρωση και προνομιακή συμμετοχή στη μετάδοση τέτοιων πληροφοριών, ιδίως όταν τις ξέρει χιλιάδες κόσμου.
      Το νομοσχέδιο αυτό, όπως λέει και η Έκθεση της Επιστημονικής Υπηρεσίας της Βουλής, δεν έχει να κάνει με κανένα συνταγματικό πρόβλημα. Να είστε βέβαιοι ότι αν η αναπροσαρμογή του ειδικού φόρου κατανάλωσης στα πετρελαιοειδή είχε κάποιο συνταγματικό πρόβλημα, θα το είχε επισημάνει ήδη η Επιστημονική Υπηρεσία της Βουλής, η οποία δεν αναφέρει την παραμικρή επιφύλαξη και τον παραμικρό σκεπτικισμό για τη συνταγματικότητα ή τη νομιμότητα της παραμικρής διατάξεως. 
      Είναι, συνεπώς, ένα ακόμη νομοσχέδιο το οποίο επιτρέπει στην οικονομία να προσαρμοστεί στις ανταγωνιστικές απαιτήσεις του ευρωπαϊκού και διεθνούς περιβάλλοντος, είναι ένα νομοσχέδιο το οποίο εντάσσει το ελληνικό τραπεζικό σύστημα στη δυνατότητα να συνάπτει χρηματοδοτικές μισθώσεις, χωρίς να καταπιέζονται τα δικαιώματά του, χωρίς δηλαδή να συμπιέζεται η ανταγωνιστικότητά του -διευκολύνει τις συνεταιριστικές τράπεζες να ανοίξουν τις εργασίες τους σε κύκλο πέραν των μελών τους-  είναι ένα νομοσχέδιο το οποίο δίνει τη δυνατότητα στην Κυβέρνηση να παρακολουθεί με αποτελεσματικότητα και ευελιξία την υλοποίηση του Γ΄ Κ.Π.Σ. και του Δ΄ Εθνικού Στρατηγικού Πλαισίου Αναφοράς έως το 2013 και να παίρνονται αποφάσεις γρήγορες, εις τρόπον ώστε να αποφεύγονται τα λάθη του παρελθόντος, λάθη που οδήγησαν στις χαμηλές απορροφήσεις της πρώτης τετραετίας 2000-2004, τα επίχειρα των οποίων σήμερα καλείται η Κυβέρνηση να μειώσει όσο γίνεται περισσότερο και είναι ένα νομοσχέδιο το οποίο ολοκληρώνει το θεσμικό εξοπλισμό του μηχανισμού των συμπράξεων δημόσιου και ιδιωτικού τομέα, ώστε και αυτό το είδος της οικονομικής σύμπραξης δημόσιου και ιδιωτικού τομέα να ολοκληρώσει την αποστολή του και να αρχίσει να αποδίδει καρπούς, όπως παγκοσμίως και πανευρωπαϊκώς γίνεται και όπως με την αβελτηρία του ΠΑ.ΣΟ.Κ. -που δεν μπόρεσε να θεσπίσει αυτό το μηχανισμό παραγωγής δημοσίων έργων και προμηθειών- η χώρα στερήθηκε επί πολλά χρόνια αυτής της δυνατότητος. 
      Η Κυβέρνηση, συνεπώς, προχωρεί σε μέτρα εκσυγχρονισμού της οικονομίας -χωρίς να λαμβάνει υπόψη το ΠΑ.ΣΟ.Κ. το οποίο θέλει να σύρει τη χώρα σε μια ευτελή συκοφαντία και σ’ έναν ανταγωνισμό αλληλοκατηγοριών-  προχωρεί νομοθετώντας σωστά, έγκαιρα, έχοντας τη στήριξη του ελληνικού λαού, ο οποίος βλέπει τα αποτελέσματα της οικονομικής δραστηριότητας.
      Γι’ αυτό έχει και τη στήριξη της Κοινοβουλευτικής Ομάδας της Νέας Δημοκρατίας, η οποία έχει επίγνωση όταν στηρίζει τέτοια νομοσχέδια, όχι πως δήθεν στηρίζει το κλαμπ της Εκάλης ή το κλαμπ εκείνων οι οποίοι εξωθεσμικά κυβερνούν τη χώρα, αλλά έχει την αίσθηση ότι στηρίζει την οικονομική εξυγίανση, την οικονομική ανάπτυξη, η οποία θα οδηγήσει συντομότατα –και ήδη έχουμε τα πρώτα δείγματα- στη βοήθεια όλων εκείνων των τάξεων και κλάδων του ελληνικού λαού που μέχρι τώρα ήταν στο περιθώριο, που μέχρι τώρα μαζί με την ελληνική περιφέρεια υπολειτουργούσαν και είχαν την αστοργία της ελληνικής Κυβερνήσεως. 
      Ξέρουμε ότι στηρίζοντας αυτά τα μέτρα και αυτή την Κυβέρνηση και αυτό το Υπουργείο θα συμβάλλουμε στην οικονομική ανάπτυξη της χώρας και θα συμβάλλουμε στο να μείνει πίσω η Ελλάδα της παρακμής, η Ελλάδα της λάσπης, η Ελλάδα της συκοφαντίας, η Ελλάδα της διαβολής, την οποία εξακολουθεί μονότονα, παράφωνα να εκφράζει το ΠΑ.ΣΟ.Κ., στο οποίο και χαρίζουμε όλες αυτές τις προδιαγραφές και όλες τις μορφές ασκήσεως αντιπολιτεύσεως. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τασούλα. 
      Ο εισηγητής της Πλειοψηφίας κ. Γιαννάκης έχει το λόγο. 
      ΜΙΧΑΗΛ ΓΙΑΝΝΑΚΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, έχουμε συνηθίσει, όταν συζητούμε κάποιο νομοσχέδιο που έχει να κάνει με το Υπουργείο Οικονομικών, οι συνάδελφοι της Αντιπολίτευσης να αναφέρονται γενικότερα στην οικονομική πολιτική της Κυβέρνησης. 
      Είχαμε τη δυνατότητα από τον κύριο Υπουργό πριν λίγο να ακούσουμε, μια και αναφέρθηκε σε όλες τις πτυχές της οικονομικής μας πολιτικής, τη σημαντική πρόοδο που επιτελείται το τελευταίο διάστημα σε όλους τους δείκτες και σε ό,τι έχει να κάνει με την ανάπτυξη, όπου οι ρυθμοί είναι εξαιρετικά σημαντικοί, από τους μεγαλύτερους της Ευρώπης και σε ό,τι έχει να κάνει με το έλλειμμα, το οποίο μειώνεται σημαντικά. Φέτος για πρώτη φορά θα είναι κάτω του 3%. Είναι ένας σημαντικός στόχος που δεν τον πετυχαίνουμε μόνο με κάποια μέτρα, αλλά με συνεχή προσπάθεια σε όλους τους τομείς. 
      Θα σταθώ όμως σε τέσσερα-πέντε ζητήματα, στα οποία επικεντρώθηκε η κριτική και ξετυλίχθηκε η όλη αντιπολιτευτική τακτική των συναδέλφων της Αντιπολίτευσης, για να τονίσω και να επιδείξω πόσο σημαντικές είναι οι αλλαγές που φέρνει αυτό το νομοσχέδιο, ώστε να μπορέσουν οι τομείς της οικονομίας, στους οποίους αναφέρεται, να λειτουργήσουν αποτελεσματικότερα. 
      Ακούσαμε το συνάδελφο κ. Ευθυμίου να αναφέρεται με μεγάλη ευαισθησία στους άνεργους που ενδεχομένως θα υπάρξουν από τις εταιρείες leasing, μια και αυτές θα συμπτυχθούν με τις τράπεζες. Θα ήθελα να πω όμως ότι η ευαισθησία δεν εκφράζεται μόνο στα λόγια, όπως δεν εκφράζεται μόνο με ευχές για λιγότερους ανέργους. Η ευαισθησία όλων μας κρίνεται κυρίως από τις πολιτικές που ακολουθούμε και από το πόσο αποτελεσματικές είναι αυτές οι πολιτικές ώστε να μειωθούν οι άνεργοι. Γιατί όσο υπάρχουν άνεργοι στην πατρίδα μας, νομίζω ότι η ευθύνη και η ευαισθησία όλων είναι δεδομένη. 
      Ευτυχώς για την ελληνική κοινωνία και δυστυχώς για την Αντιπολίτευση, τα τελευταία δυόμισι χρόνια βλέπουμε να μειώνονται οι άνεργοι. Δεν μειώνονται επειδή το Υπουργείο Οικονομικών και η σημερινή Κυβέρνηση ανακοινώνουν αυτή τη μείωση. Μειώνονται γιατί πραγματικά οι ίδιοι μηχανισμοί, η Εθνική Στατιστική Υπηρεσία και οι ευρωπαϊκοί ελεγκτικοί μηχανισμοί, διαπιστώνουν αυτή τη μείωση, η οποία μπορεί να μην είναι όπως θα θέλαμε σημαντική, είναι όμως ενδεικτική του ότι βρισκόμαστε στη σωστή κατεύθυνση.
      Επίσης, σε ό,τι έχει να κάνει με τον ειδικό φόρο κατανάλωσης ακούστηκαν πάρα πολλά. Υπάρχουν όμως σημαντικά ερωτήματα που πρέπει να απαντηθούν. Απαντήθηκαν από την Κυβέρνηση, αλλά θα πρέπει να τα επισημάνω και στη δευτερολογία μου. 
      Είμαστε ή δεν είμαστε υποχρεωμένοι να εφαρμόσουμε τις κοινοτικές οδηγίες και μάλιστα κοινοτικές οδηγίες όπου το ίδιο το ΠΑ.ΣΟ.Κ. συμφώνησε; Γιατί η αύξηση του Ειδικού Φόρου Κατανάλωσης είχε προαποφασιστεί. Το ήξερε και η Αντιπολίτευση, πολύ περισσότερο φυσικά και η Κυβέρνηση, και δεν θέλαμε σε καμία περίπτωση να αιφνιδιάσουμε κανέναν. Έπρεπε μέσα σε τέσσερα χρόνια μέχρι το 2009 να φθάσουμε τα κατώτατα όρια του Ειδικού Φόρου Κατανάλωσης που ισχύουν στην Ευρωπαϊκή Ένωση.
      Θα μου πείτε: Γιατί να γίνει τώρα και όχι μετά από ένα ή δύο χρόνια; Αν αυτό γινόταν μετά από δύο χρόνια, τότε η αύξηση θα ήταν πολλαπλάσια. Θα μιλούσαμε τότε για αυξήσεις 15% ή και 20%. Άλλωστε υπήρχε η δέσμευση ότι το 2009 η αύξηση δεν μπορεί να ήταν παραπάνω από 3%. Αποφασίσαμε λοιπόν σταδιακά, 6% τα τρία πρώτα χρόνια και 3% τον τελευταίο χρόνο, που είχαμε τη δυνατότητα, να υπάρξει αυτή η σταδιακή αύξηση έτσι ώστε και στην αγορά, αν θέλετε, να μη δημιουργήσουμε πρόβλημα αλλά συγχρόνως η αγορά, οι καταναλωτές, οι επιχειρηματίες, οι επιχειρήσεις να είναι έγκαιρα ενημερωμένοι, χωρίς να θέλουμε να αιφνιδιάσουμε κανέναν. 
      Και το ότι δεν αιφνιδιάσαμε κανέναν φάνηκε από την πορεία της αγοράς. Κατηγορηθήκαμε ότι υπήρξε στην προαναγγελία, αν θέλετε, κάποια κερδοσκοπία. Τα στοιχεία όμως δείχνουν ακριβώς το αντίθετο. Άλλωστε αν υπήρχε κερδοσκοπία, θα βλέπαμε αυτό που ο ίδιος ο κ. Γεωργακόπουλος περιέγραψε στην ομιλία του, ότι οι καταναλωτές στο παρελθόν έτρεχαν στα πρατήρια και σχηματίζονταν ουρές, για να γλυτώσουν από την επερχόμενη αύξηση. Οι τότε κυβερνήσεις δεν είχαν προαναγγείλει καμία αύξηση, αλλά η ίδια η αγορά ήξερε πότε και ποια αύξηση θα υπάρξει.
      Αντίθετα, εμείς έγκαιρα ενημερώσαμε και την αγορά και τις επιχειρήσεις και τους καταναλωτές, γι’ αυτό και δεν υπήρξαν τέτοια φαινόμενα πανικού και, αν θέλετε, ουρές στα πρατήρια. Αυτό δείχνει πως πραγματικά η σημερινή Κυβέρνηση υπεύθυνα χειρίζεται τέτοια ζητήματα και όχι όπως στο παρελθόν που σφυρίζαμε, αν θέλετε, στα αυτιά κάποιων κερδοσκόπων τις αυξήσεις πριν αυτές τις ανακοινώσουμε. 
      Δύο επισημάνσεις θα ήθελα να κάνω για τα βαρέα και ανθυγιεινά. Ούτε λίγο ούτε πολύ μας πρότεινε το Κ.Κ.Ε. να πάρουμε πίσω την τροπολογία, δηλαδή να μην υπάρξει καμία απόφαση για τα βαρέα και ανθυγιεινά. Εδώ όμως γεννάται ένα πελώριο ερώτημα: Υπάρχουν επαγγέλματα σήμερα που πρέπει να ενταχθούν στα βαρέα και ανθυγιεινά, ναι ή όχι; Αν δεν υπάρχουν, να πάρουμε την τροπολογία πίσω και να ισχύσει ό,τι ισχύει μέχρι σήμερα. Αν όμως υπάρχει αυτή η ανάγκη, θα πρέπει να υπάρξει και η ανάλογη ρύθμιση που με το νομοσχέδιο κατοχυρώνεται. 
      Επίσης ο κ. Ευθυμίου αναρωτήθηκε γιατί δεν εφαρμόσαμε το νόμο. Μα, ακριβώς επειδή εφαρμόσαμε το νόμο και ο νόμος προέβλεπε ότι θα πρέπει να υπάρχει σύμφωνη γνώμη της επιτροπής, μιας επιτροπής που το ίδιο το ΠΑ.ΣΟ.Κ. διόρισε αλλά που ποτέ δεν παρέδωσε κανένα πόρισμα, γι’ αυτό ακριβώς πρέπει να υπάρξει αυτή η αλλαγή. Αν εξακολουθούσε να υπάρχει ο ίδιος νόμος ή αν δεν αλλάζαμε τίποτε, θα έπρεπε να περιμένουμε μια απόφαση από την επιτροπή. Αλλά όταν η ίδια η επιτροπή μας λέει ότι «είναι αδύνατον εγώ να εκδώσω απόφαση γιατί το θέμα είναι κοινωνικό και κυρίως πολιτικό», τότε τι θα πρέπει να κάνουμε; Να συστήσουμε μια νέα επιτροπή για να μην πάρουν ποτέ απόφαση; Υπάρχει λοιπόν η πολιτική βούληση και στο θέμα των βαρέων και ανθυγιεινών να δώσουμε λύση γιατί υπάρχει τεράστια καθυστέρηση που την αναγνωρίζουν όλες οι πτέρυγες της Βουλής, μια καθυστέρηση που φθάνει τις δύο ή τις τρεις δεκαετίες.
      Κλείνοντας, κύριε Πρόεδρε, για την Επιτροπή Κεφαλαιαγοράς νομίζω ότι την καλύτερη απάντηση την δίνει η ομόφωνη απόφαση του Σ.Μ.Ε.Χ.Α., μια απόφαση που δεν αφήνει κανένα περιθώριο, αν θέλετε, και καταρρίπτει όλα τα επιχειρήματα της Αντιπολίτευσης. Γιατί ο Σ.Μ.Ε.Χ.Α. έχει κάθε συμφέρον, μιας και είναι οι ελεγχόμενοι, να προασπίσει τα συμφέροντά του και όχι να δώσει δυνατότητες στην Επιτροπή Κεφαλαιαγοράς να αυθαιρετεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό δώστε μου ακόμη, κύριε Πρόεδρε. 
      Κλείνοντας, επειδή λέχθηκε επανειλημμένα και είναι βέβαιο ότι θα λεχθεί και από τον κ. Κουλούρη, ο οποίος θα ακολουθήσει στο Βήμα, ότι αυτή η Κυβέρνηση υπηρετεί τα μεγάλα συμφέροντα, θα ήθελα να πω το εξής. Κυρίες και κύριοι συνάδελφοι, το ποιος υπηρετεί τα μεγάλα συμφέροντα φαίνεται καθημερινά από το ποιον στηρίζουν αυτά τα συμφέροντα. 
      Φαίνεται καθημερινά πόσο λυσσαλέα αυτά τα συμφέροντα πολεμούν τη σημερινή Κυβέρνηση. Ο ελληνικός λαός ξέρει πώς αυτά τα συμφέροντα επέβαλαν τις όποιες αλλαγές στην ηγεσία του ΠΑ.ΣΟ.Κ., πώς καθοδήγησαν αυτές τις αλλαγές και πώς επέβαλαν τις συγκεκριμένες αλλαγές στην ηγεσία του ΠΑ.ΣΟ.Κ.. Άρα τουλάχιστον η Αξιωματική Αντιπολίτευση δεν μπορεί σήμερα να μιλάει για συμφέροντα. Αυτά τα συμφέροντα τα γιγάντωσε, τα υπηρέτησε, τα ενίσχυσε και δεν μπορεί να τα επικαλείται σήμερα. 
      Κλείνοντας, κυρίες και κύριοι συνάδελφοι, πιστεύω ότι οι εκκρεμότητες που λύνει το σημερινό νομοσχέδιο είναι σημαντικές, βοηθούν την ανάπτυξη της χώρας και λύνουν σημαντικά προβλήματα της οικονομίας και της κοινωνίας, γι’ αυτό εισηγούμαι την υπερψήφισή του.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο συνάδελφο.
      Ο κ. Κουλούρης έχει το λόγο.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, εναπομείναντες κύριοι συνάδελφοι, με εντυπωσίασε πραγματικά η τοποθέτηση του κ. Αλογοσκούφη. Όπως τον άκουγα από το Βήμα αυτό να παραθέτει την έκθεσή του, νόμιζα ότι κοιτάζει τον εαυτό του στον καθρέφτη και θαύμαζε την προσωπικότητά του. Έλεγε: «Είδες πόσο γρήγορα κατάφερα εγώ τόσο σπουδαία πράγματα;». Δεν απευθυνόταν ασφαλώς σ’ αυτόν τον ελληνικό λαό που με την πολιτική του κ. Αλογοσκούφη τα εισοδήματά του έχουν σαρωθεί τα τρία τελευταία χρόνια.
      Σήμερα ερχόμουν εδώ από το σπίτι μου. Είναι τέλος Ιουλίου. Έκανα μία ώρα για να έλθω εδώ από το Χαλάνδρι. Ήταν πήχτρα η Αθήνα από αυτοκίνητα. Γιατί; Διότι σε σύγκριση με άλλα καλοκαίρια αυτήν την εποχή οι Έλληνες ήσαν σε διακοπές. Σήμερα έχουν περιορίσει τις διακοπές τους.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ή έχουν αυξηθεί τα αυτοκίνητα.
      ΚΙΜΩΝ ΚΟΥΛΟΥΡΗΣ: Μακάρι να είναι έτσι, κύριε Τασούλα.
      Έλεγα λοιπόν για την έκθεση του κ. Αλογοσκούφη. Πιστεύει, αλήθεια, πως τα εισοδήματα των Ελλήνων το 2005 αυξήθηκαν κατά 2,5%; Αν είχαν τη δυνατότητα οι Έλληνες εργαζόμενοι να απαντήσουν στον κ. Αλογοσκούφη, θα του έλεγαν ότι ο ίδιος «παραμυθιάζεται», ότι φτιάχνει ένα ωραίο ψέμα και το δράμα είναι ότι πιστεύει αυτό το ψέμα. Δεν έχω καμία διάθεση να βγάλω αντιπολιτευτική «κορώνα». Να μας πει ότι είναι δύσκολη η συγκυρία, να το καταλάβω. Να μας πει ότι ο Έλληνας πρέπει να «σφίξει περισσότερο το ζωνάρι του», να το καταλάβω. Δεν θα συμφωνήσω, αλλά θα το καταλάβω, αλλά να λέει σ’ αυτά τα δύο χρόνια σκληρής λιτότητας, περιορισμού των εισοδημάτων, αύξησης του πληθωρισμού, εκτίναξης της ακρίβειας και αύξησης της ανεργίας πως όλα αυτά είναι φανταστικά και ότι τα σκέφτεται μόνο η Αντιπολίτευση; 
      Πού ζει ο κ. Αλογοσκούφης; Πιστεύει αλήθεια αυτά τα πράγματα; Πιστεύει δηλαδή ότι σήμερα ο πληθωρισμός που κλείνει αυτόν το μήνα γύρω στο 3,8%, 3,9% ή στο 4% δεν έχει περικόψει τα εισοδήματα εκείνα που δώσατε του 1,5% και του 2% και του 2,5%; Αυτά τα μαθαίνουμε από τα πρώτα μαθήματα των οικονομικών επιστημών, δηλαδή ότι όταν έχεις εισοδήματα χαμηλότερα του πληθωρισμού ζεις δυσκολότερα και φτωχότερα. Τι παραμύθια είναι αυτά που πιστεύει ο κ. Αλογοσκούφης; 
      Το δεύτερο θέμα στο οποίο θα ήθελα να αναφερθώ είναι ότι ο κ. Αλογοσκούφης δεν βρήκε να μας πει λέξη για καυτά ζητήματα που του έθιξα στην πρωτολογία μου. Γιατί παρενέβη κατά την ώρα της εξέλιξης του Χρηματιστηρίου και κάλεσε ουσιαστικά να πέσει η μετοχή της Εμπορικής και αυτό έγινε;
      Γιατί δεν βρήκε μία λέξη να μας πει για την προκλητική εξαγορά της «Π και Κ Χρηματιστηριακής» από την  Εθνική Τράπεζα και μάλιστα με το προκλητικό ποσόν των 50.000.000 ευρώ και αφού προσέλαβε και τα δύο κεντρικά στελέχη με 500.000 ευρώ ετησίως; Ωραίο deal έκανε ο κ. Αλογοσκούφης. Λέξη δεν είπε και είναι προφανές γιατί. Θα είναι, αγαπητέ κύριε Τασούλα, λάσπη και συκοφαντία να ψάξετε να βρείτε ποια σχέση υπάρχει με πρώην «οννεδίτη» και φίλο του σημερινού Πρωθυπουργού; Φτιάξτε το και είμαι σίγουρος ότι θα καταλήξετε στο ίδιο συμπέρασμα που έχω καταλήξει και εγώ. 
      Λέξη δεν μας είπε ο κ. Αλογοσκούφης για την προκλητική εξαγορά της «ΓΕΡΜΑΝΟΣ» 1.300.000.000 ευρώ. Λέξη δεν μας είπε. Σκανδαλολογούμε, κύριε Τασούλα; Ειλικρινά όχι. Επισημαίνουμε γεγονότα, πράξεις και πάνω σ’ αυτά περίμενα ο Υπουργός Εθνικής Οικονομίας να πάρει μία θέση. 
      Τρίτον, είναι τυχαίο, είναι διαβολική σύμπτωση το γεγονός ότι η FINANSBANK την εξαγοράσαμε με την υψηλότερη τιμή που είχε η μετοχή της, ενώ κοιτάζουμε να πουλήσουμε την ΕΜΠΟΡΙΚΗ με τη χαμηλότερη τιμή που έχει η μετοχή της; Και μην επικαλεσθείτε το πώς ήταν η μετοχή της πριν από τρία χρόνια. Το εξήγησα. Πήρε τη φυσιολογική πορεία που πήραν και οι άλλες μετοχές των τραπεζών. Αυτή πήρε. Λέξη γι’ αυτά, λέξη για την ταμπακιέρα. Και εσείς επικαλεστήκατε, κύριε Τασούλα, την κοινή λογική και την ευαισθησία –και εγώ την διαθέτω περισσή και έχω και τη γενναιότητα πολλές φορές να ψέξω και την παράταξή μου για πράξεις και παραλείψεις, εσείς απολογείσθε μόνο- και είπατε πως θα πρέπει να αφήσουμε πίσω τη σκανδαλολογία, τη συκοφαντία, όλη αυτή την ατμόσφαιρα που δηλητηριάζει την πολιτική ζωή του τόπου. Στους εαυτούς σας απευθυνθήκατε, κύριε Τασούλα; Ποιος τα κάνει όλα αυτά; Η παράταξή σας μετά το Συνασπισμό δεν οδήγησε τον Ανδρέα Παπανδρέου στο Ειδικό Δικαστήριο; Δεν θα απολογηθείτε και δεν θα πείτε ένα μεγάλο συγνώμη στο μεγάλο απόντα; Εσείς δεν το κάνατε; 
      ΜΙΧΑΛΗΣ ΓΙΑΝΝΑΚΗΣ: Η κ. Δαμανάκη.
      ΚΙΜΩΝ ΚΟΥΛΟΥΡΗΣ: Εσείς το κάνατε. Εσείς δεν είπατε τον Κώστα Σημίτη αρχιερέα της διαπλοκής; Τι κάνατε τότε; Εσείς δεν κάνατε αυτή τη μεγάλη θεατρινίστικη κίνηση να κρατήσετε ανοιχτή τη Βουλή, για να βρείτε λογαριασμούς των στελεχών του ΠΑ.ΣΟ.Κ.; Ε, λοιπόν, σας λέω ότι αν βρεθούν λογαριασμοί θα είμαι ο πρώτος που θα χτυπήσω αγρίως αυτούς που επιχείρησαν να σπιλώσουν την παράταξη. Αλλά εν γνώσει σας το κάνετε, γιατί ξέρετε ότι δεν πρόκειται να βρεθεί τίποτα, γιατί είναι και πολύ αμφίβολη για το τι ακριβώς περικλείει εννοώ αυτή η απόφαση των Ελβετών. Το αφήσατε, για να συντηρήσετε τη σκανδαλολογία. Το αφήσατε για να λέτε, να, εμείς αφήσαμε τη Βουλή ανοιχτή, για να βρούμε τα σκάνδαλα των Υπουργών Άμυνας του ΠΑ.ΣΟ.Κ.. Αυτό κάνατε. Και στο τέλος του Σεπτέμβρη που δεν θα έρθει τίποτε, τι θα πείτε; Ότι κάναμε λάθος; Δεν θα έχετε τη γενναιότητα να το πείτε, όπως δεν είχατε, όπως είπα και πριν τη γενναιότητα να ζητήσετε το μεγάλο συγνώμη από τον Ανδρέα Παπανδρέου!
      Λοιπόν, είστε υπόλογοι και για τότε και για σήμερα και πολύ φοβάμαι –όχι για σας, κύριε Τασούλα και για τον κ. Γιαννάκη, για το όνομα του Θεού- γι’ αυτούς που κυβερνούν σήμερα και κυρίως για τον Υπουργό Εθνικής Οικονομίας, γιατί δεν θα έχετε μούτρα να απολογηθείτε αύριο για τις πράξεις και τις ημέρες του!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κουλούρη.
      Κυρίες και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις».
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων, των υπ’ αριθμόν 716/159/20.7.2006, 717/160/20.7.2006, 718/161/20.7.2006 τροπολογιών και με τις τροποποιήσεις και νομοτεχνικές βελτιώσεις και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΙΜΩΝ ΚΟΥΛΟΥΡΗΣ: Κατά πλειοψηφία.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το νομοσχέδιο έγινε δεκτό κατά πλειοψηφία ενιαία επί της αρχής, των άρθρων των υπ’ αριθμόν 716/159/20.7.2006, 717/160/20.7.2006, 718/161/20.7.2006 τροπολογιών και με τις τροποποιήσεις και νομοτεχνικές βελτιώσεις και στο σύνολο και έχει ως εξής:
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσοδιοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.36΄ λύεται η συνεδρίαση για αύριο ημέρα Πέμπτη 27 Ιουλίου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση αναφορών και ερωτήσεων σύμφωνα με το άρθρο 130 παράγραφος 5 του Κανονισμού της Βουλής και β) συζήτηση της με αριθμό 19/49/15-6-2006 επερώτησης είκοσι εννέα Βουλευτών του ΠΑ.ΣΟ.Κ. σχετικά με την πρόνοια και την κοινωνική φροντίδα στη χώρα μας, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ


