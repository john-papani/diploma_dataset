      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΞΗ΄
      Δευτέρα 26 Ιανουαρίου 2004
      ΘΕΜΑΤΑ
      ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 27 Ιανουαρίου 2004, σελ.
      4. Συζήτηση επικαίρων ερωτήσεων:
      α) προς τον Υπουργό Πολιτισμού, σχετικά με την αξιοποίηση των αρχαιολογικών ευρημάτων της Αταλάντης κλπ., σελ.
      β) προς τον Υπουργό Μεταφορών και Επικοινωνιών, σχετικά με την ανάκληση λειτουργίας της επιχείρησης ΑΕΡΟΔΥΝΑΜΙΚΗ Α.Ε. στην Κοινότητα Αφιδνών, σελ.
      5) Συζήτηση επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με την αναποτελεσματική εποπτεία που ασκεί στην Δημόσια Επιχείρηση Ηλεκτρισμού –Tellas, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΓΓΕΛΟΥΣΗΣ Σ., σελ.
      ΑΛΕΥΡΑΣ Α., σελ.
      ΣΤΕΡΓΙΟΥ Ι., σελ.
      ΣΤΡΑΤΑΚΗΣ ΕM., σελ.
      Β. Επί της επερώτησης:
      ΒΑΡΒΙΤΣΙΩΤΗΣ Μ., σελ.
      ΚΑΡΑΜΠΙΝΑΣ Κ., σελ.
      ΠΑΠΑΔΟΠΟΥΛΟΣ Μ., σελ.
      ΣΑΛΑΓΚΟΥΔΗΣ Γ., σελ.
      ΤΣΙΠΡΑΣ Β., σελ.
      ΤΣΟΧΑΤΖΟΠΟΥΛΟΣ Α., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΞΗ΄
Δευτέρα 26 Ιανουαρίου 2004


	Αθήνα, σήμερα στις 26 Ιανουαρίου 2004, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από την κ. Ιωάννα Στεργίου, Βουλευτή Περιφέρειας Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Ξενοδοχειακές Επιχειρήσεις της Σαντορίνης διαμαρτύρονται για το χαρακτηρισμό της περιοχής της Καλντέρας ως κορεσμένης και ζητούν την ανέγερση μικρών τουριστικών καταλυμάτων, υπό προϋποθέσεις.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κυκλαδική Ομοσπονδία Τουριστικών Καταλυμάτων «KYKLADES» διαμαρτύρεται για τα προβλήματα που αντιμετωπίζουν επιχειρηματίες στο γραφείο ΕΟΤ και στη Διεύθυνση Τουρισμού Κυκλάδων.
      3) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία οι Πρόεδροι των Τ.Σ.Δ.Δ. Μαυρολιθαρίου, Γραβιάς, Λιδορικίου, Ευπαλίου, Ερατεινής και Κροκυλείου των Δήμων Καλλιέων, Γραβιάς, Λιδορικίου, Ευπαλίου, Τολοφώνος και Βαρδουσίων αντίστοιχα του Νομού Φωκίδας ζητούν την καταβολή εξόδων κίνησης.
      4) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σωματείο Συμβασιούχων ΟΠΑΠ Α.Ε. ζητεί την επίλυση του εργασιακού προβλήματος των μελών του με νομοθετική ρύθμιση.
      5) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Νεάπολης Νομού Κοζάνης ζητεί την έκδοση απόφασης για παράταση της υποβολής αιτήσεων για τη μετεγκατάσταση οικισμών.
      6) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Σύλλογος Συμβασιούχων Ιατρών ΙΚΑ Αττικής ζητεί την επίλυση εργασιακού και ασφαλιστικού προβλήματος των μελών του.
      7) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Επαγγελματιών Αδειούχων Ψυκτικών Νομού Καβάλας διαμαρτύρεται για το Σχέδιο ΠΔ που αφορά στο Μητρώο Κατασκευαστών Ιδιωτικών Έργων.
      8) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Επαγγελματιών Αδειούχων Ψυκτικών και Κλιματιστικών Εγκαταστάσεων Ν. Θεσσαλονίκης διαμαρτύρεται για το Σχέδιο ΠΔ που αφορά στο Μητρώο Κατασκευαστών Ιδιωτικών Έργων.
      9) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Εργοληπτών – Εγκαταστατών Ηλεκτρολόγων Ν. Ξάνθης διαμαρτύρεται για το Σχέδιο ΠΔ που αφορά στο Μητρώο Κατασκευαστών Ιδιωτικών Έργων.
      10) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Σωματείο Εγκαταστατών Ηλεκτρολόγων Λιβαδειάς Ν. Βοιωτίας διαμαρτύρεται για το Σχέδιο ΠΔ που αφορά στο Μητρώο Κατασκευαστών Ιδιωτικών Έργων.
      11) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύνδεσμος Εργοληπτών – Εγκαταστατών Ηλεκτρολόγων επαρχίας Θηβών Ν. Βοιωτίας διαμαρτύρεται   για το Σχέδιο ΠΔ που αφορά στο Μητρώο Κατασκευαστών Ιδιωτικών Έργων.
      12) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύνδεσμος Εργοληπτών – Εγκαταστατών Ηλεκτρολόγων Καρδίτσας διαμαρτύρεται για το Σχέδιο Προεδρικού Διατάγματος  που αφορά στο Μητρώο Κατασκευαστών Ιδιωτικών Έργων.                  
      13) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Συνδικαλιστική Κίνηση στο Εργατικό Κέντρο Αρκαδίας «Αγωνιστική Συνεργασία» ζητεί την άμεση καταβολή του μισθού των εργαζομένων της Δ/νσης Ελέγχου Συντήρησης Έργων Πελοποννήσου.
      14) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Πανελλήνια Ομοσπονδία Δημοσίων Υπαλλήλων Κατηγορίας Δ.Ε. ζητεί να μην γίνει καμία αυθαίρετη μετάταξη εργοδηγών πτυχιούχων μέσων τεχνικών σχολών με βάση τίτλους σπουδών που δεν προβλέπονται στην πρόσληψη Δ.Ε. εργοδηγών.
      15) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Greenpeace ζητεί να παρθούν μέτρα για το μεταλλαγμένο βαμβάκι.
      16) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία οι Σύλλογοι Πολυτέκνων Γονέων Κρήτης διαμαρτύρονται για τη μείωση των εκπτώσεων στα ακτοπλοϊκά εισιτήρια.
      17) Οι Βουλευτές κύριοι ΙΩΑΝΝΑ ΣΤΕΡΓΙΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Σωματείο Οικοδόμων Αμμοκονιαστών – Ξυλουργών, Κτιστών, Δαπέδων, η Ένωση Εργατών Οικοδόμων και Οδοποιίας και το Σωματείο Ελαιοχρωματιστών και Κοσμηματογράφων Καλαμάτας ζητούν την αναγνώριση και διάθεση των υπέρ αγνώστων ενσήμων στους δικαιούχους τους.
      18) Οι Βουλευτές κύριοι ΙΩΑΝΝΑ ΣΤΕΡΓΙΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Απόφοιτοι του ΙΕΚ ΕΚΑΒ Αθήνας ζητούν την έγκαιρη έκδοση των αποτελεσμάτων των εξετάσεων των αποφοίτων ΙΕΚ ΕΚΑΒ της τελευταίας εκπαιδευτικής σειράς και την απάλειψη από την προκήρυξη του ΑΣΕΠ της άστοχης πρόβλεψης περί εμπειρίας σε μονάδες επείγουσας ιατρικής φροντίδας.
      19) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Έλληνες του Εξωτερικού με Στρατολογικές Εκκρεμότητες ζητούν να γίνει σύγχρονος και ορθολογικός επαναπροσδιορισμός της ιδιότητας του μόνιμου κατοίκου εξωτερικού, ώστε να δοθεί οριστική λύση του προβλήματος των Ελλήνων του εξωτερικού με στρατολογικές εκκρεμότητες.
      20) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Δήμος Κηρέως και ο Αγροτικός Συνεταιρισμός Προκοπίου – Δαφνούσας Εύβοιας ζητούν να δοθεί λύση στο θέμα «Τσιφλίκι Μπαίκερ» υπέρ του Δημοσίου, όπως έχει τα τελευταία 20 χρόνια.
      21) Ο Βουλευτής Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία η Πανελλήνια Ένωση Ναυτών Εμπορικού Ναυτικού και η Πανελλήνια Ένωση Θαλαμηπόλων Εμπορικού Ναυτικού ζητεί την επίλυση αιτημάτων που τους απασχολούν.
      22) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Συντονιστική Επιτροπή Αποφοίτων και Φοιτητών Πανεπιστημίων εκτός Ε.Ε. ζητεί την επίλυση αιτημάτων που τους απασχολούν.
      23) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Εργολάβων Ηλεκτρολόγων Νομού Δωδεκανήσου ζητεί να μην προωθηθεί το σχέδιο Π.Δ. που αφορά στο Μητρώο Κατασκευαστών ιδιωτικών Έργων.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις αντιδράσεις των επαγγελματοβιοτεχνών στο προωθούμενο φορολογικό νομοσχέδιο.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στο πρόβλημα της ελαιοπυρήνας που αντιμετωπίζουν τα ελαιουργεία.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι καθηγητές του κλάδου ΠΕ 1835 Τουριστικών Επιχειρήσεων Νομού Λασιθίου ζητούν την επίλυση εργασιακού τους προβλήματος.
      27) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία Επαγγελματίες των Δ.Δ. Τζίβα Δήμου Τεγέας και Θάνα Δήμου Τριπόλεως διαμαρτύρονται για παράνομη εγκατάσταση πλανοδίων πωλητών στην περιοχή.
      28) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Εργατοϋπαλληλικό Κέντρο Νάουσας ζητεί την καταβολή οικονομικής ενίσχυσης στους εποχιακά εργαζόμενους στις βιομηχανίες κονσερβοποιίας, διαλογητήρια, ψυγεία και κιβωτοποιεία. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4000/2-10-2003 ερώτηση του Βουλευτή κ. Νικολάου Νικολόπουλου δόθηκε με το υπ΄ αριθμ. 1093476/7833/130010/20-10-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Aπαvτώvτας στην υπ' αριθμό 4000/2-10-2003 ερώτηση, που κατατέθηκε στη Βουλή από το Βουλευτή κ. Νικ. Νικολόπουλου, σας γνωρίζουμε τα εξής:
     Όπως μας ανέφερε η Κτηματική Υπηρεσία Αχαΐας με το υπ' αριθμ. 3587/8-10-2003 έγγραφό της, μπα από αυτοψία που διενεργήθηκε από υπαλλήλους της Τεχνικής της Υπηρεσίας διαπιστώθηκε η κατασκευή αυθαιρέτου προβόλου στην παραλία Καλαμακίου, από την 116 Πτέρυγα Μάχης.
     Η Κτηματική Υπηρεσία έλαβε τα μέτρα προστασίας, πρωτόκολλο κατεδάφισης, σύμφωνα με την ισχύουσα νομοθεσία, σε θέματα αρμοδιότητάς της, για τη διασφάλιση των συμφερόντων στην περιοχή το οποίο στη συνέχεια διαβίβασε στην Περιφέρεια για την εκτέλεσή του, δεδομένου ότι η αρμοδιότητα αυτή ανήκει στον Γενικό Γραμματεία της οικείας Περιφέρειας. 
     Σημειώνουμε τέλος, ότι σύμφωνα με το προαναφερόμενο έγγραφο της Κτηματικής Υπηρεσίας, η κατεδάφιση του εν λόγω προβόλου δεν πραγματοποιήθηκε, επειδή η 116 Πτέρυγα Μάχης δεν επέτρεψε την προσέγγιση των συνεργείων της κατεδάφισης στην περιοχή.
     Ο Υφυπουργός
     ΑΠΟΣΤΟΛΟΣ ΦΩΤΙΑΔΗΣ»
     2. Στην με αριθμό 3966/1-10-2003 ερώτηση του Βουλευτή κ. Πέτρου Μαντούβαλου δόθηκε με το υπ΄ αριθμ. 1095521/635/24-10-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμό 3966/1.10.03 ερώτησης που κατέθεσε ο Βουλευτής κ. Πέτρος Μαντούβαλος, σχετικά με το ανωτέρω θέμα, σας γνωρίζουμε τα εξής:
     Α. 1. Βασικός στόχος της φορολογικής πολιτικής, μέσα στα πλαίσια των στόχων για την ενίσχυση της οικονομίας μας, είναι και η φορολογική ελάφρυνση των επιχειρήσεων και ιδιαίτερα των μικρομεσαίων.
     2. Στα πλαίσια των στόχων αυτών και προκειμένου για μεταβιβάσεις ατομικών επιχ/σεων, μεριδίων, προσωπικών εταιριών και ΕΠΕ, καθώς και ποσοστών συμμετοχής σε κοινωνίες κ.τ.λ., από επαχθή αιτία, σε δικαιούχους που υπάγονται στην Α' και Β' κατηγορία του άρθρου 89 του ν.2961/2001, η πραγματική αξία πώλησης αυτών φορολογείται σύμφωνα με τις διατάξεις της παραγράφου 1 του άρθρου 13 του ν.2238/1994 αυτοτελώς με συντελεστή ένα και δύο δέκατα τοις εκατό (1,2%) και δύο και τέσσερα τοις εκατό (2,4%) αντίστοιχα.
     3. Αντίθετα για τις παραπάνω μεταβιβάσεις (εκτός μερίδων ΕΠΕ) λόγω συνταξιοδότησης προς τα τέκνα ή τον άλλο σύζυγο, χωρίς άλλους περιορισμούς και προϋποθέσεις εκτός της ύπαρξης της συγγενικής σχέσης δεν οφείλεται από 1.1.2001 φόρος υπεραξίας του άρθρου 13 του ν.2238/1994.
     Β.- Σύμφωνα με την παράγραφο 4 του άρθρου 5 του ν.2859/2000 (Κώδικας ΦΠΑ), δε θεωρείται ως παράδοση αγαθών και επομένως δεν υπάγεται σε ΦΠΑ, η μεταβίβαση επιχείρησης ως συνόλου, κλάδου ή μέρους αυτής είτε αυτή γίνεται με αντάλλαγμα (πώληση) είτε από χαριστική αιτία (κληρονομιά, γονική παροχή, δωρεά). Σημειώνεται ότι το πρόσωπο που αποκτά την επιχείρηση αυτή υπεισέρχεται ως διάδοχος τόσο στα δικαιώματα όσο και στις υποχρεώσεις του προσώπου που μεταβιβάζει Η διάταξη αυτή δεν έχει εφαρμογή αν το πρόσωπο που μεταβιβάζει ή το πρόσωπο που αποκτά την επιχείρηση ενεργεί πράξεις για τις οποίες δεν παρέχεται δικαίωμα έκπτωσης του φόρου, καθώς και στην περίπτωση που μεταβιβάζονται μόνο τα αγαθά της επιχείρησης και όχι σύνολο επιχείρησης, .κλάδος ή μέρος αυτής.
     Ο Υφυπουργός
     ΑΠ. ΦΩΤΙΑΔΗΣ»
      3. Στην με αριθμό 3943/1-10-03 ερώτηση του Βουλευτή κ. Σάββα Τσιτουρίδη δόθηκε με το υπ΄ αριθμ. 168143/21-10-2003 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω ερώτηση με αριθμό πρωτ. 3943 που κατατέθηκε την 1/10/2003 από το Βουλευτή κ. Σ. Τσιτουρίδη και σε ό,τι αφορά στις αρμοδιότητες του ΥΠΕΧΩΔΕ, σας γνωρίζουμε τα εξής:
     Στο πλαίσιο των επιλέξιμων δράσεων του Επιχειρησιακού Προγράμματος ΠΕΡΙΒΑΛΛΟΝ 2000-2006 περιλαμβάνεται η χρηματοδότηση έργων διαχείρισης υγρών αποβλήτων.
     Συγκεκριμένα, την περίοδο αυτή υπάρχουν δύο σχετικές προσκλήσεις (4η Πρόσκληση του Μέτρου 1.2 και 3η Πρόσκληση του Μέτρου 6.2), για τις οποίες η καταληκτική ημερομηνία υποβολής αιτήσεων είναι η 31η Οκτωβρίου 2003. Σύμφωνα με τους κανόνες εφαρμογής του Γ΄ ΚΠΣ, οι δυνητικοί τελικοί δικαιούχοι θα πρέπει να υπoβάλoυν αίτηση και τεχνικό δελτίο έργου προκειμένου να αξιολογηθεί η πρόταση τους, σύμφωνα με τα δημοσιοποιημένα κριτήρια αξιολόγησης.
     Όλες οι απαραίτητες πληροφορίες παρέχονται από την Ειδική Υπηρεσία διαχείρισης του Επιχειρησιακού προγράμματος «ΠΕΡΙΒΑΛΛΟΝ» και είναι επίσης διαθέσιμες στην ηλεκτρονική διεύθυνση www.epper.gr.
     Σας ενημερώνουμε επίσης ότι, σύμφωνα με την κατάταξη της οδηγίας της Ε.Ε., η Μύρινα δεν είναι Α προτεραιότητας όπως αναφέρει ο κ. Βουλευτής αλλά Γ προτεραιότητας, δηλαδή θα πρέπει να καλύψει τις απαιτήσεις της Οδηγίας91/271 μέχρι 31/12/2005 (ΚΥΑ 5673/400/97).
     Η Υπουργός
     ΒΑΣΩ ΠΑΠΑΝΔΡΕΟΥ»
      4. Στην με αριθμό 2946/12-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 291/6-10-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥ ΔΕ/Αυτοκινητόδρομος ΠΑΘΕ τα εξής:
      1. Για το έργο της συνδετήριας οδού στην περιοχή του Κόμβου Κ4, που συναρτάται και με την κάλυψη του ποταμού Διακονιάρη, έχει προχωρήσει η διαδικασία της δημοπράτησής του.
      Ήδη έχει ολοκληρωθεί η απόφαση (προεπιλογή) του διαγωνισμού και πρόκειται να υποβληθούν την 22α Οκτωβρίου 2003 οι σχετικές προσφορές των προεπιλεγέντων διαγωνιζομένων, οπότε αναμένεται σε σχετικά σύντομο χρονικό διάστημα, η ανάθεση του εν λόγω έργου.
      2. Το έργο της συνδετήριας οδού στην περιοχή του Κόμβου Κ5 έχει ενταχθεί στο επιχειρησιακό πρόγραμμα «Οδικοί Άξονες Λιμάνια Αστική Ανάπτυξη» για χρηματοδότηση. Ήδη συντάσσονται τα σχετικά τεύχη δημοπράτησης του έργου.
      3. Για την εξασφάλιση σύνδεσης της Ευρείας Παράκαμψης Πάτρας (ΕΠΠ) με τη γύρω περιοχή, στο ύψος του Κόμβου Κ7 (Οβρυάς), έχουν γίνει ο απαραίτητες εργασίες στα πλαίσια κατασκευής της παραπάνω Παράκαμψης.
      Η Υπουργός
      ΒΑΣΩ ΠΑΠΑΝΔΡΕΟΥ»
      5. Στην με αριθμό 2831/11-09-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Φ 900α/3735/6792/24-9-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμό 2831/11-09-2003 ερώτησης, που κατέθεσε ο Βουλευτής κ. Κυριάκος Σπυριούνης, με θέμα την επάνδρωση των συνοριακών μονάδων του Στρατού Ξηράς, σας γνωρίζουμε τα εξής:
      1. Το ΓΕΣ δεν αντιμετωπίζει επί το παρόντος την περίπτωση περαιτέρω μείωσης του χρόνου πραγματικής υπηρεσίας των Οπλιτών που τοποθετούνται στις μονάδες Θράκης - Νήσων Αν. Αιγαίου, Δωδεκανήσου, δεδομένου ότι από την 2003 Α΄ ΕΣΣΟ εφαρμόζεται η νέα Υπουργική Απόφαση η οποία καθιερώθηκε κατ' εφαρμογή της 12μηνης θητείας, σύμφωνα με την οποία οι Οπλίτες που τοποθετούνται σε Μονάδες των εν λόγω περιοχών υπηρετούν σ' αυτές 6μηνη πραγματική θητεία.
      2. Τονίζεται, ότι η υφιστάμενη επάνδρωση των Μονάδων του Έβρου με ειδική αποστολή, είναι κατά μέσο όρο στο 70%.
      3. Η υφιστάμενη επάνδρωση των Μονάδων των Ειδικών Δυνάμεων που εδρεύουν στις Νήσους Αν. Αιγαίου και Δωδεκανήσου, είναι κατά μέσο όρο άνω του 100%. Ομοίως οι Μονάδες αμέσου επεμβάσεως διαθέτουν κατά μέσο όρο ποσοστό επανδρώσεως 100%.
      4. Ο μέσος όρος επανδρώσεως των λοιπών Μονάδων της Θράκης και των Νήσων βρίσκεται εντός των επιτελικών σχεδίων του κάθε Κλάδου.
      5. Η επικείμενη πρόσληψη των 5.700 ΕΠ.ΟΠ., αλλά και οι τοποθετήσεις των ΕΣΣΟ που ακολουθούν (2003Γ΄ και 2003Δ΄) μέχρι τον Ιανουάριο, θα οδηγήσουν σε περαιτέρω αύξηση των ποσοστών επανδρώσεως, λαμβάνοντας μάλιστα υπόψη ότι η συντριπτική τους πλειοψηφία θα τοποθετηθεί σε Μονάδες Β' Κύκλου εκπαιδεύσεως Θράκης- Νήσων.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      6. Στην με αριθμό 2235/237/28-8-03 ερώτηση του Βουλευτή κ. Αναστασίου Σπηλιόπουλου δόθηκε με το υπ’ αριθμ. 405/17-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση ΑΚΕ που κατέθεσε ο Βουλευτής κ Τ. Σπηλιόπoυλoς, για τα θέματα της αρμοδιότητάς μας, σας πληροφορούμε τα εξής:
      Στον Θερμαϊκό εκβάλλουν κυρίως δύο χείμαρροι: Ο Ανθιμούντας και ο Δενδροπόταμος (μέσω του Γαλλικού).
      Στην ορεινή ζώνη, για την οποία και είναι αρμόδια, η Δασική Υπηρεσία έχει πραγματοποιήσει φυτοκομικά έργα αποσκοπώντας στην απόσβεση των χειμαρρικών φαινομένων.
      Για το πεδινό Τμήμα των χειμάρρων αρμόδιο είναι το ΥΠΕΧΩΔΕ.
      ΄Οσον αφορά το Σεϊχ Σου κάθε χρόνο διατίθενται 100.000 € για έργα συντήρησης οδικού δικτύου, καλλιέργεια βλάστησης και καθαρισμούς. Επίσης κάθε χρόνο ανατίθεται σε Δασικούς Συνεταιρισμούς η απομάκρυνση ξηρών δένδρων από διάφορες αιτίες. Τα έργα και οι εργασίες που αναφέρθηκαν μειώνουν την παρασυρτική δύναμη των νερών της βροχής και συμβάλλουν στην προστασία του εδάφους.
      Στα πλαίσια του Προγράμματος προστασίας και αναβάθμισης του δάσους, το οποίο περιλαμβάνει δράσεις όπως μετατροπή των κορμοφραγμάτων σε μόνιμα - τσιμεντένια, φυτοκομικά έργα κ.ά. έχει ζητηθεί από την Περιφέρεια Κεντρικής Μακεδονίας χρηματοδότηση 147 εκατομμυρίων € μέσω του ταμείου Συνοχής και σύντομα αναμένεται έγκρισή του.
      Οι Δασικές Υπηρεσίες έχουν ετοιμάσει τις αναγκαίες μελέτες και έχουν λάβει τις απαραίτητες αδειοδοτήσεις για έργα που εμπίπτουν στην αρμοδιότητά τους και τα οποία σύντομα θα περάσουν στο στάδιο της υλοποίησης.
      Ο Υφυπουργός
      Φ. ΧΑΤΖΗΜΙΧΑΛΗΣ»
      7. Στην με αριθμό 1998/22.8.03 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 61115 Β2064/10.10.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσαν στη Βουλή των Ελλήνων οι Βουλευτές κύριοι Τ. Τσιόγκας και Ν. Γκατζής, και όσον αφορά θέματα της αρμοδιότητας μας, σας γνωρίζουμε τα ακόλουθα:
      Σε περιπτώσεις εκτάκτων καιρικών φαινομένων, εξ αιτίας των οποίων ζημιώνονται τόσο γεωργοκτηνοτρόφοι πελάτες της ΑΤΕ, όσο και επιχειρήσεις μεταξύ των οποίων και Συνεταιριστικές που δραστηριοποιούνται στον πρωτογενή τομέα, προβλέπονται πιστωτικές διευκολύνσεις (μετατόπιση λήξης δανείων χωρίς επιβάρυνση με τόκους ποινής, επαναχορηγήσεις δανείων και ρυθμίσεις οφειλών, όπου κριθούν απαραίτητες) στα πλαίσια της 1620/89 Πράξης του Διοικητή της Τράπεζας Ελλάδος, αλλά και του νέου προϊόντος της ΑΤΕ (Ενιαίο Μακροπρόθεσμο Ανοικτό Δάνειο Αγροτών). Οι γενικές προϋποθέσεις και οι όροι της ευνοϊκής αντιμετώπισης των προαναφερθεισών περιπτώσεων, καθορίζονται από ης ισχύουσες Οδηγίες της Αγροτικής Τράπεζας και είναι ενιαίοι ,χωρίς να διαφοροποιούνται κατά περιοχές, γεωγραφικό διαμέρισμα ή παραγωγική δραστηριότητα. Στο πλαίσιο αυτό, οι ενδιαφερόμενοι πληγέντες πελάτες της ΑΤΕ θα πρέπει να απευθύνονται στο τραπεζικό κατάστημα της περιοχής τους, για περισσότερες πληροφορίες και υποβολή αιτήσεων μετά των απαραίτητων δικαιολογητικών.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      8. Στην με αριθμό 3157/17.9.03 ερώτηση του Βουλευτή κ. Ηλία Φωτιάδη δόθηκε με το υπ’ αριθμ. Φ 90022/21830/516/25.9.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της υπ' αριθμό πρωτ. 3157/17.09.2003 ερώτησης, που κατέθεσε στη Βουλή ο Βουλευτής κ. Ηλίας Φωτιάδης, σχετικά με την καθυστέρηση έκδοσης συνταξιοδοτικής απόφασης από τον ΟΓΑ της κ. Κυριακής Λάλα του Αβραάμ και της Αγαθής, σας πληροφορούμε τα ακόλουθα:
      Σύμφωνα με όσα μας γνώρισε ο Ο.Γ.Α.( υποκατάστημα Κεντρικής Μακεδονίας) , η κ. Κυριακή Λάλα υπέβαλε αίτηση για συνταξιοδότηση στον Οργανισμό αυτό, την 16η/09/2003.
      Η αρμόδια Υπηρεσία του Οργανισμού, αφού εξέτασε τον συνταξιοδοτικό της φάκελο, διαπίστωσε ότι ελλείπουν ορισμένα δικαιολογητικά, τα οποία και ζήτησε από την ιδία με το υπ' αρ. πρωτ. 14318/24.09.2003 έγγραφό της. 
      Μόλις συμπληρωθεί ο φάκελος της ανωτέρω, ο ΟΓΑ θα προχωρήσει στην έκδοση της συνταξιοδοτικής της απόφασης.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      9. Στην με αριθμό 2870/11-9-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. ΥΠΠΟ/Γ.Υ/ΚΕ/220/1-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 2870/11.09.2003 ερώτηση του Βουλευτή κ. Παναγιώτη Λαφαζάνη, σας γνωρίζουμε τα εξής:
      Ο ναός της Αγίας Μαρίνας στα Μελίσσια ήταν θολοσκεπής βασιλική των χρόνων της Τουρκοκρατίας, διαστάσεων 4,70 Χ 9,30μ. δημοσιευμένη από τον Αναστάσιο Ορλάνδο στο Ευρετήριο Μεσαιωνικών Μνημείων Ελλάδος.
      Ο ναός καθαιρέθηκε χωρίς προηγούμενη ενημέρωση της Υπηρεσίας, οπότε κινήθηκε αυτεπάγγελτα η διαδικασία της μήνυσης. Εκπρόσωπος της Υπηρεσίας παρέστη κατά την εκδίκαση της υπόθεσης από το Α' Τριμελές Πλημμελειοδικείο Αθηνών.
      Στη θέση του ναού οικοδομήθηκε νέος ναός. Συνεπώς το ΥΠ.ΠΟ δεν έχει πλέον αρμοδιότητα επί του νέου ναού και του περιβάλλοντός του επειδή αυτός δεν εμπίπτει στις διατάξεις του Ν. 3028/2002 «Για την Προστασία των Αρχαιοτήτων και εν γένει της Πολιτιστικής Κληρονομιάς».
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      10. Στην με αριθμό 2905/12-9-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/Γ.Υ/ΚΕ/223/1-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 2905/12.09.2003 ερώτηση του Βουλευτή κ. Φώτη Κουβέλη, σας γνωρίζουμε τα εξής:
      Τόσο στην αρμόδια για την περιοχή Β΄ Εφορεία Προϊστορικών και Κλασικών Αρχαιοτήτων, όσο και στην Κεντρική Υπηρεσία, δεν κατετέθη σχετικός φάκελος και δεν ζητήθηκε ποτέ καμία σχετική άδεια από τους φορείς υλοποίησης του έργου. Δεδομένου ότι στην κορυφή των Τουρκοβουνίων έχουν εντοπιστεί αρχαιότητες η αρμόδια Β' Εφορεία Προϊστορικών και Κλασικών Αρχαιοτήτων έχει ζητήσει την κατάθεση της σχετικής μελέτης προκειμένου να την ελέγξει και να επιβάλλει τυχόν περιορισμούς, σύμφωνα πάντα με τις διατάξεις του Ν. 3028/02 «Περί προστασίας των αρχαιοτήτων και εν γένει της Πολιτιστικής Κληρονομιάς».
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      11 Στην με αριθμό 2827/11-9-03 ερώτηση του Βουλευτή κ. Λευτέρη Παπανικολάου δόθηκε με το υπ’ αριθμ. ΥΠΠΟ/Γ.Υ/ΚΕ/216/16-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμό 2827/11.09.2003 ερώτηση του Βουλευτή κ. Λευτέρη Παπανικολάου, σας γνωρίζουμε τα εξής:
      Το Ταμείο Αρχαιολογικών Πόρων και Aπαλλoτριώσεων έχει ήδη αναθέσει την εκτέλεση του έργου: «Συνολική Ανάδειξη Κάστρου Μεθώνης» με προϋπολογισμό 1.7O3.135,0€ και η υλοποίηση έχει ξεκινήσει από τις αρχές του 2003. Παράλληλα έχει συνταχθεί μελέτη στερέωσης επικινδύνων τμημάτων του Κάστρου Μεθώνης από το Ταμείο Διαχείρισης Πιστώσεων για την Εκτέλεση Αρχαιολογικών Έργων (Τ.Δ.Π.Ε.Α.Ε.), η οποία σύντομα θα εγκριθεί από την Διεύθυνση Αναστήλωσης Βυζαντινών και Μεταβυζαντινών Μνημείων, ώστε να προταθεί η ένταξη του έργου στο Γ΄ ΚΠΣ με προϋπολογισμό 600.000€.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      12. Στην με αριθμό 3170/17.9.03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ.101032/ΙΗ.9.10.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3170/17-9-03 την οποία κατέθεσε ο Βουλευτής κ. Αθ. Φλωρίνης και αφορά στα σχολεία του Δημοτικού Διαμερίσματος Μεταμόρφωσης του Δήμου Ορμυλίας Χαλκιδικής, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Χαλκιδικής στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα-μελέτες-κατασκευές                     120.000.000 δρχ.
      Για επισκευές                                                       45.000.000 δρχ.
      2001
      Για οικόπεδα - μελέτες – κατασκευές                  140.000.000 δρχ.
      2002
      Για οικόπεδα - μελέτες – κατασκευές                  338.123,14 Ευρώ
      Για φέτος (2003) η Νομαρχιακή Αυτοδιοίκηση Χαλκιδικής έχει επιχορηγηθεί με το ποσό των 300.000,00 Ευρώ.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α
      2. Ειδικότερα για τα σχολεία του Δημοτικού Διαμερίσματος Μεταμόρφωσης του Δήμου Ορμύλιας Χαλκιδικής θα πρέπει η Νομαρχιακή Αυτοδιοίκηση Χαλκιδικής να συμπεριλάβει στο πρόγραμμά της την κατασκευή τους. 
      Το ΥΠΕΠΘ από την πλευρά του θα φροντίσει στο πλαίσιο των οικονομικών του δυνατοτήτων να ικανοποιήσει τις οικονομικές απαιτήσεις για την βελτίωση της υλικοτεχνικής υποδομής της Α/θμιας και Β/θμιας Εκπαίδευσης της Ν.Α. Χαλκιδικής.
      Ο Υφυπουργός
      Ν. ΓΚΕΣΟΥΛΗΣ»
      13. Στην με αριθμό 3452/23-9-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 598/8-10-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Μ. Δαμανάκη, για τα θέματα της αρμοδιότητάς μας, σας πληροφορούμε τα εξής:
      Η έκταση του δάσους «Μορέλλα» περιοχής Δήμου Πεύκης ήταν και είναι δάσος διότι καλυπτόταν και καλύπτεται εν όλω από άγρια ξυλώδη βλάστηση (πεύκα).
      Η εν λόγω έκταση περιλαμβάνεται στην αριθ. 108424/13-9-1934 απόφαση κήρυξης της έκτασης ως αναδασωτέας.
      Σημειώνεται ότι η αρμόδια Υπηρεσία (Δασαρχείο Πεντέλης) δεν έχει αντιμετωπίσει θέμα αυθαιρέτων επεμβάσεων στην προκείμενη έκταση.
      Ο Υφυπουργός
      Φ. ΧΑΤΖΗΜΙΧΑΛΗΣ»
      14. Στην με αριθμό 2917/12-9-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. Φ 900α/3738/6795/24/9/03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμό 2917/12-09-2003 ερώτησης, που κατέθεσε ο Βουλευτής κ. Γιώργος Καρασμάνης, με θέμα τη σειρά της κ. Νταμάρη Αθηνάς στον πίνακα επιλογής της Σ.Μ΄ Υ, σας γνωρίζουμε τα εξής:
      Σύμφωνα με τα καθορισμένα στο άρθρο 4 παρ. 7 του ν. 1351/83 και στην παραγρ.6 της εγκυκλίου προκήρυξης των εξετάσεων ΕΔΥΕΘΑ14/2003/ΓΕΕΘΑ/Δ΄ΚΛ/ΔΕΚΠ, προκύπτει ότι για να επιλεγεί από το ΥΠΕΠΘ οποιοσδήποτε υποψήφιος στις Στρατιωτικές Σχολές, πρέπει απαραίτητα να συγκεντρώσει το μισό τουλάχιστον της συνολικής προβλεπόμενης μέγιστης βαθμολογίας.
      Η εν λόγω υποψήφια δεν συμπεριλαμβάνεται στις καταστάσεις επιλαχόντων του ΥΠΕΠΘ, διότι δεν συγκέντρωσε την απαραίτητη βαθμολογία που καθορίζεται από τον προαναφερόμενο Νόμο και την εγκύκλιο.
      Επιπλέον, σας γνωρίζουμε ότι οι τελευταίοι επιτυχόντες στη ΣΜΥ /Σώματα κατά κατηγορία συγκέντρωσαν την παρακάτω βαθμολογία:
      (α) Γενική Σειρά (Υπολ.):	16.554
      (β) Ειδ. Κατηγορία (Υπολ.): 	14.319
      (γ) Γενική Σειρά (10%):	15.531
      (δ) Ειδ. Κατηγορία (10%): 	13.614
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      15. Στην με αριθμό 4512/13-10-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΥΠΠΟ/Γ.Υ./Κ.Ε./355/27-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμό 4512/13.10.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
      Το έργο συντήρησης - βελτίωσης εγκαταστάσεων ΕΑΚ του Δήμoυ Σιδηροκάστρου στο Νομό Σερρών, έχει ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του πρoγράμματoς ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου το εν λόγω έργο δεν συναρτάται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004, αλλά συνδέεται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση του έργου παρακολουθείται από την Περιφέρεια Κεντρικής Μακεδονίας, πραγματοποιείται από το Υπουργείο Οικονομίας και Οικονομικών και ουσιαστικά σχετίζεται τόσο με τις πιστώσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (ΤΥΔΚ), προκύπτει ότι το συγκεκριμένo έργο, του οποίου φορέας υλοποίησης είναι ο Δήμος Σιδηροκάστρου, βρίσκεται στο στάδιο της εκτέλεσης.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      16. Στην με αριθμό 4325/8-10-03 ερώτηση του Βουλευτή κ. Παναγιώτη Σκανδαλάκη  δόθηκε με το υπ’ αριθμ. 1093352/8382/Α0010/30-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής ερώτησης, που κατατέθηκε στη Βουλή από το Βουλευτή κ. Παναγιώτη Σκανδαλάκη, αναφορικά με υπόμνημα του Αγροτικού Συλλόγου «ΣΧΟIΝIΑΣ»που εδρεύει στο Δήμο Έλους του Νομού Λακωνίας για χορήγηση δωρεάν τίτλων ιδιοκτησίας, σας γνωρίζουμε ότι όπως μας ανέφερε η Κτηματική Υπηρεσία Λακωνίας στην περιοχή Σχοινιά Αστερίου καθορίστηκαν οι οριογραμμές Αιγιαλού και παραλίας ΦΕΚ 626/1-7-1982 τ.Δ..
      Κατά την οριοθέτηση του Αιγιαλού και Παραλίας καθορίστηκε και παλαιός Αιγιαλός ο οποίος κατεγράφη ως Δημόσιο Κτήμα με ΑΒΚ 117 ή 378.
      Τμήματα του εν λόγω ακινήτου κατέχονται αυθαίρετα από μέλη του Συλλόγου. Εντός της καταληφθείσης έκτασης κατά μεγάλο μέρος, έχουν αναπτυχθεί μεγάλες καλλιέργειες (πορτοκαλιές -ελιές) από πολλών ετών. Η Κτηματική Υπηρεσία Λακωνίας έχει επιληφθεί αρμοδίως και λαμβάνει όλα τα απαραίτητα μέτρα προστασίας (κατασταλτικά) σε βάρος των αυθαιρέτων κατόχων.
      Σε περίπτωση που οποιοσδήποτε αξιώνει δικαιώματα κυριότητας στον παλαιό αιγιαλό (ΑΒΚ117) μπορεί πριν διεκδικήσει τα δικαιώματά του δικαστικά να υποβάλει αίτηση θεραπείας, σύμφωνα με τις διατάξεις του άρθρου 8 του Α.Ν.1539/38 προσκομίζοντας τους τίτλους επί των οποίων στηρίζει το δικαίωμά του, για τα περαιτέρω.
      Τέλος σας γνωρίζουμε ότι το θέμα των καταπατημένων δημοσίων κτημάτων εξετάζεται συνολικά για ολόκληρη την επικράτεια.
      Ο Υφυπουργός
      ΑΠ. ΦΩΤΙΑΔΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 27 Ιανουαρίου 2004.
      Α. ΑΝΑΦΟΡΕΣ- ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής).
      1. Η με αριθμό 6738/26-11-2003 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με την καταβολή επιδόματος ανώτατης εκπαίδευσης στους πτυχιούχους μηχανικούς τεχνολογικής εκπαίδευσης της Δημόσιας Επιχείρησης Ηλεκτρισμού.
      2. Η με αριθμό 6332/18-11-2003 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Γεωργίας, σχετικώς με τις εισαγωγές μήλων από τρίτες χώρες.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ.5 Καν. Βουλής)
      1. Η με αριθμό 6945/28-11-2003 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Ανάπτυξης, σχετικώς με τη διασφάλιση εύρυθμης λειτουργίας του τοπικού καταστήματος της Δημόσιας Επιχείρησης Ηλεκτρισμού Νιγρίτας μετά τη συνταξιοδότηση δύο υπαλλήλων.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Θα συζητηθεί η πρώτη με αριθμό 372/20-1-2004 επίκαιρη ερώτηση του Βουλευτή της Νέας Δημοκρατίας κ. Ευσταθίου Αγγελούση προς τον Υπουργό Πολιτισμού, σχετικώς με την αξιοποίηση των αρχαιολογικών ευρημάτων της Αταλάντης κλπ.
      Η επίκαιρη ερώτηση του κ. Αγγελούση έχει ως εξής:
      «Στη λοκρική πρωτεύουσα, την Αταλάντη Φθιώτιδας, ήρθαν στο φως της ημέρας κατά την κατασκευή του αποχετευτικού δικτύου αρχαιολογικά ευρήματα υστερορωμαϊκής περιόδου πολυσήμαντης πολιτισμικής αξίας μοναδικά σε ολόκληρη την Ελλάδα.
      Τα ανωτέρω ευρήματα έχουν μήκος δώδεκα μέτρα, πλάτος έξι μέτρα και βάθος δύο μέτρα και είκοσι εκατοστά και προφανώς πρόκειται για υστερορωμαϊκό κτήριο με επιχρίσματα και ψηφιδωτά σε αρίστη κατάσταση. Το χαρακτηριστικό των ευρημάτων αυτών είναι ότι συνοδεύονται από τοιχογραφίες, χαρακτηριστικό που συνεπιφέρει και τη μοναδικότητά τους σε όλη την επικράτεια.
      Επειδή η μοναδική χρηματοδότηση για την ανάδειξη, αποκατάσταση και παρουσίαση των ευρημάτων προέρχεται αποκλειστικά από το 10% του προϋπολογισμού του κατασκευαζόμενου αποχετευτικού έργου και επειδή το έργο ολοκληρώνεται και δεν υπάρχει περιθώριο περαιτέρω χρηματοδότησης απαιτείται πρόσθετη οικονομική ενίσχυση ώστε:
      -Να καλυφθεί το άνοιγμα και να αποκατασταθεί η κυκλοφορία στο οδόστρωμα και
      - Να καταστεί ο χώρος επισκέψιμος και να αποβεί πολιτιστικά ωφέλιμος για την περιοχή.
       Ύστερα από τα ανωτέρω ερωτάται ο κύριος Υπουργός αν είναι διατεθειμένος να χρηματοδοτήσει σύνταξη μελέτης και κατασκευής του έργου, ώστε ο αρχαιολογικός χώρος να αποκατασταθεί και να καταστεί επισκέψιμος, ώστε οι κάτοικοι και οι επισκέπτες της περιοχής να ενημερώνονται για την πολιτισμική κληρονομιά της φυλής μας.»
      Θα απαντήσει ο Υφυπουργός Πολιτισμού κ. Αλευράς.
      Έχετε το λόγο, κύριε Υφυπουργέ.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, στα πλαίσια των εργασιών που γίνονται για την κατασκευή του αποχετευτικού δικτύου της πόλης της Αταλάντης, που χρηματοδοτείται από εθνικούς πόρους και από το Γ’ Κοινοτικό Πλαίσιο Στήριξης, εντοπίστηκε ανάμεσα στα άλλα τμήματα του τείχους της πόλης και τα τείχη διαφόρων περιόδων, ρωμαϊκό οικοδομικό συγκρότημα που αποτελείται από δύο προς το παρόν ανεσκαμμένους χώρους με ψηφιδωτό δάπεδο και τοιχογραφίες που είναι μοναδικές για την περιοχή και σπάνιες για τον ελλαδικό χώρο. Στα πλαίσια αυτά η 14η Εφορεία Προϊστορικών και Κλασικών Αρχαιοτήτων του Υπουργείου Πολιτισμού πρότεινε την in situ διατήρησή τους, δηλαδή τη διατήρησή τους στον τόπο όπου βρέθηκαν, καθώς επίσης και την περαιτέρω ανασκαφική διερεύνηση, ώστε να αποκαλυφθεί ολόκληρο το συγκρότημα και να αναδειχθεί, δεδομένου ότι είναι σε άμεση γειτνίαση με την κεντρική πλατεία της πόλης και δεν προκύπτουν προβλήματα ιδιοκτησιών, απαλλοτριώσεων κλπ.
      Για την πρόοδο του ανασκαφικού έργου ήταν και είναι αναγκαίο να τροποποιηθεί η μελέτη κατασκευής του υπόγειου αγωγού και αυτό έγινε σε συνεργασία της 14ης Εφορείας και της Τεχνικής Υπηρεσίας -της ΤΥΔΚ- της Κεντρικής Περιφέρειας της Στερεάς Ελλάδας με βύθιση του αγωγού κατά μισό μέτρο περίπου. Η ΤΥΔΚ έχει ολοκληρώσει τη μελέτη για την αλλαγή και την έχει καταθέσει εκ νέου στο ΚΑΣ, ώστε αυτό να γνωμοδοτήσει και να προχωρήσει το υπόλοιπο έργο.
      Η 14η Εφορεία Προϊστορικών και Κλασικών Αρχαιοτήτων συνεργάστηκε στενά με τη Διεύθυνση Συντήρησης του Υπουργείου, προκειμένου να διασφαλιστεί η διατήρηση των τοιχογραφιών και του ψηφιδωτού δαπέδου στην κατάσταση που βρέθηκαν, ενώ αμέσως μετά την τοποθέτηση του αγωγού θα γίνουν ειδικές εργασίες μερικής κατάχωσης των ευρημάτων σύμφωνα με πρόταση της Διεύθυνσης Συντήρησης, μέχρι να ολοκληρωθεί η ανασκαφική έρευνα των γειτονικών τμημάτων του οικοδομήματος, έτσι ώστε να μπορέσει να παρουσιαστεί ολοκληρωμένο στο μέλλον το σύνολο των ανασκαφικών ευρημάτων. Η σύνταξη της μελέτης και κατασκευής έργων, αποκατάστασης και ανάδειξης του χώρου θα πρέπει να αντιμετωπιστεί αμέσως μετά την ολοκλήρωση των ανασκαφικών εργασιών οι οποίες θα μας δείξουν και το εύρος των ευρημάτων και θα χρηματοδοτηθεί σε συνδυασμό και με το Δήμο της Αταλάντης και με τα έργα που κατασκευάζει για την πεζοδρόμηση της οδού Εθνικής Αντιστάσεως που είναι στο ίδιο ύψος με το ρωμαϊκό εύρημα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελούσης έχει το λόγο.
      ΕΥΣΤΑΘΙΟΣ ΑΓΓΕΛΟΥΣΗΣ: Κύριε Πρόεδρε, χαίρομαι που ο κύριος Υπουργός αναγνώρισε τη μοναδικότητα και τη σπανιότητα αυτών των ευρημάτων. Είναι κάτι πολύ θετικό και πιστεύω ότι μετά από αυτήν την αναγνώριση θα δοθεί η δέουσα προσοχή, για να έρθουν στην επιφάνεια αυτά τα καλλιτεχνήματα που θα είναι και ευλογία για τον τόπο. 
      Ο μέγας κίνδυνος, κύριε Υπουργέ, είναι ότι σήμερα τα ευρήματα αυτά είναι σχεδόν απροστάτευτα. Σκεπάζονται πρόχειρα με πλαστικό σκέπαστρο και καταλαβαίνετε ότι με τις καιρικές συνθήκες, τα χιόνια, τις βροχές και τον αέρα κινδυνεύουν να καταστραφούν. Ακόμη οι εργασίες έχουν διακοπεί. Θα πρέπει να συνεχιστούν τάχιστα. Θα πρέπει δηλαδή να δοθεί λύση, να δοθούν χρήματα μετά τη σύνταξη αυτής της μελέτης που είπατε, να χρηματοδοτηθεί γενναία, για να προχωρήσει και να τελειώσει αυτό το πράγμα, διότι έχει καταστρέψει και τη ζωή της πόλης της Αταλάντης.
      Επειδή είναι ακριβώς στην κεντρική πλατεία, έχει νεκρώσει την κεντρική αγορά και επιφέρει μεγάλες ζημιές.
      Ακόμη θα ήθελα να σας πω τούτο: η λοκρική πρωτεύουσα, η Αταλάντη και η περιοχή της Λοκρίδος γενικότερα είναι διάσπαρτη από τέτοιους αρχαιολογικούς θησαυρούς. Θα πρέπει σε ολόκληρη την περιοχή να γίνουν έρευνες και ανασκαφές, γιατί πιστεύω ότι θα βρεθούν πολύτιμα ευρήματα που θα βοηθήσουν και στην πολιτιστική κληρονομιά αλλά και στη διατήρηση αυτών των ευλογημάτων  που έχει δώσει ο Θεός στην πατρίδα μας. 
      Κύριε Υπουργέ, δεν γίνονται αυτά τα πράγματα με αργούς ρυθμούς. Θα πρέπει να γίνει κάτι σύντομα. Θα πρέπει ενορχηστρωμένα η Εφορεία Αρχαιοτήτων με την ΤΥΔΚ Φθιώτιδας να καταστρώσουν τη μελέτη αμέσως με δική σας εντολή φυσικά και να δοθεί άμεση προτεραιότητα, γιατί ατυχώς κάθε καθυστέρηση επιφέρει βλάβη και στα ευρήματα και στον κόσμο της Αταλάντης.
      Ακόμη δε, θέλω να πω ότι επειδή αυτή η περιοχή είναι ριγμένη γενικότερα, γιατί δεν έχει γίνει ποτέ και κανένα μεγάλο έργο και είναι και θέμα επιβίωσης των κατοίκων, θα πρέπει ο χώρος αυτός να καταστεί επισκέψιμος, ώστε να μπορούν οι άνθρωποι να επισκέπτονται την πόλη και να βλέπουν το χώρο αφήνοντας έτσι και κάποια έσοδα σ’ αυτήν τη φτωχή περιοχή.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Πολιτισμού κ. Αλευράς.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, όπως ανέφερα και στην πρωτολογία μου πράγματι είναι μοναδικά τα ευρήματα στην περιοχή και είναι ενθαρρυντικό ότι παρά τα προβλήματα που δημιουργούνται στην πόλη και στη ζωή της, όπως πληροφορηθήκαμε το Δημοτικό Συμβούλιο της Αταλάντης, ο Δήμαρχος και πολλοί επιστήμονες και κάτοικοι της περιοχής στηρίζουν την ανάδειξη αυτών των ανασκαφικών ευρημάτων, έτσι ώστε να αποκαλυφθεί το σύνολο τουλάχιστον του αρχαιολογικού πλούτου.
      Θέλω να πω ότι, όπως είπα προηγούμενα, η 14η Εφορεία Προϊστορικών και Κλασικών Αρχαιοτήτων με έδρα τη Λαμία, σε συνεννόηση με τη Διεύθυνση Συντήρησης του Υπουργείου, έχουν καταστρώσει το σχέδιο για τη μερική επίχωση των ευρημάτων μέχρις ότου να συνεχιστούν, ακριβώς έτσι ώστε να προφυλαχθούν τα ευρήματα από οποιοδήποτε πρόβλημα. 
      Ένα πρώτο βήμα που πρέπει να γίνει για να μπορέσει να επανέλθει και ο ρυθμός στη λειτουργία της πόλης είναι ασφαλώς η έγκριση της νέας μελέτης από το ΚΑΣ, έτσι ώστε να έχουν και οι αρχαιολογικές και οι τεχνικές υπηρεσίες  το πλαίσιο με το οποίο θα προχωρήσει το υπόλοιπο έργο και δεύτερον έχει να κάνει με τη συνέχιση των ανασκαφών για την οποία υπάρχει η πρόβλεψη για τη χρηματοδότησή της μέσα στο 2004, προκειμένου να μη σταματήσει η ανασκαφή η οποία είναι χρήσιμη και κρίσιμη.
      Με την ολοκλήρωση της ανασκαφής βεβαίως θα μπορέσει να καταστρωθεί η μελέτη για την ανάδειξη του χώρου που είναι κάτι το διαφορετικό και δεν μπορεί βεβαίως να γίνει πριν ολοκληρωθεί η ανασκαφή.
      Νομίζω ότι σωστά ο κύριος συνάδελφος επισημαίνει αυτό το οποίο είναι μέριμνα και θέληση και του Υπουργείου Πολιτισμού, η ανάδειξη του αρχαιολογικού πλούτου στο Νομό Φθιώτιδας, ο οποίος και αυτός πράγματι έχει μια σημαντική συμβολή στην πολιτιστική ταυτότητα που έχει η Ελλάδα.
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 375/20.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την αξιοποίηση της βίλας Ζωγράφου δεν θα συζητηθεί λόγω κωλύματος του κυρίου Υπουργού και συνεπώς διαγράφεται. 
      Επίκαιρες ερωτήσεις δευτέρου κύκλου:
      Πρώτη είναι η με αριθμό 377/20.1.2004 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικώς με την επίλυση των προβλημάτων που αντιμετωπίζει η Σχολή Τυφλών Βορείου Ελλάδος κλπ.
      Η επίκαιρη ερώτηση δεν θα συζητηθεί λόγω κωλύματος του κυρίου Υπουργού και συνεπώς διαγράφεται.
      Δεύτερη είναι η με αριθμό 369/20.1.2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την ανάκληση λειτουργίας της επιχείρησης ΑΕΡΟΤΕΧΝΙΚΗ Α.Ε. στην Κοινότητα Αφιδνών κλπ.
      Η επίκαιρη ερώτηση της κυρίας συναδέλφου έχει ως εξής:
      «Στο τριακοστό χιλιόμετρο παραπλεύρως της εθνικής οδού Αθηνών-Λαμίας στη θέση «ΤΡΑΣΕΖΑ» της Κοινότητας Αφιδνών και σε απόσταση μόλις εκατόν πενήντα μέτρων από τα σπίτια του οικισμού, σε εκτός σχεδίου περιοχή και εντός της ζώνης Α, όπου οι επιτρεπόμενες χρήσεις είναι κτηνοτροφικά ή πτηνοτροφικά κτήρια, γεωργικές αποθήκες, δεξαμενές, φρεάτια και κατοικίες, λειτουργεί παράνομα και επικίνδυνα από πενταετίας και πλέον, η επιχείρηση «ΑΕΡΟΤΕΧΝΙΚΗ Α.Ε.» με αντικείμενο, «σταθμός εξυπηρέτησης ελικοπτέρων, υπόστεγο συντήρησης, ανεφοδιασμό (με υπαίθριες αποθήκες κηροζίνης δίπλα στην εθνική οδό) και ελικοδρόμιο άφιξης-αναχώρησης». 
      Η Κοινότητα Αφιδνών και το Πολεοδομικό Γραφείο Καπανδριτίου με έγγραφά τους έχουν επανειλημμένα ζητήσει τη σφράγιση των εγκαταστάσεων, καθ’ όσον η εν λόγω επιχείρηση σε αντίθεση σε όλους τους πολεοδομικούς και περιβαλλοντικούς νόμους έχει επανειλημμένα ξεσηκώσει τους κατοίκους της περιοχής με την επικίνδυνη και κυριολεκτικά «πάνω από τα κεφάλιά τους» λειτουργία της. 
      Παρ’ όλα αυτά σκανδαλωδώς το Τμήμα Περιβάλλοντος της Νομαρχιακής Αυτοδιοίκησης Ανατολικής Αττικής εξέδωσε την υπ’ αριθμ. 13585/1124/18.9.2002 απόφαση έγκρισης περιβαλλοντικών όρων και ακολούθησε η επίσης σκανδαλώδης υπ’ αριθμ. ΥΠΑ/Δ3/Α33216/7251/29.8.2003 απόφαση της Γενικής Διεύθυνσης Αερομεταφορών, Γραφείο Ελικοπτέρων του Υπουργείου Μεταφορών-Επικοινωνιών με την οποία χορηγήθηκε άδεια λειτουργίας της επιχείρησης. 
      Ερωτάται ο κύριος Υπουργός:
      Πώς είναι δυνατόν να χορηγηθεί άδεια λειτουργίας τέτοιας επιχείρησης μετά από παράνομη λειτουργία τόσων ετών, χωρίς να υπάρχει άδεια αλλαγής χρήσης από την Πολεοδομική Αρχή, σε απόσταση αναπνοής από τα σπίτια, χωρίς την έγκριση της Νομαρχιακής Αυτοδιοίκησης καθώς και των Εκτελεστικών Επιτροπών του Οργανισμού της Αθήνας και αν η αρμόδια Υπηρεσία του Υπουργείου σας εξαπατήθηκε από ψευδή στοιχεία, τι μέτρα θα πάρετε για την ανάκληση της σχετικής άδειας στην επιχείρηση «ΑΕΡΟΤΕΧΝΙΚΗ Α.Ε.». 
      Ο κ. Υφυπουργός Μεταφορών και Επικοινωνιών έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θα ήθελα κατ’ αρχήν να πω και να διευκρινίσω  στην αγαπητή συνάδελφο ότι η Διεύθυνση Αερολιμένων της Υπηρεσίας Πολιτικής Αεροπορίας δεν χορήγησε άδεια λειτουργίας στην επιχείρηση «ΑΕΡΟΤΕΧΝΙΚΗ Α.Ε.» όπως αναφέρεται στην ερώτηση, αλλά στο ελικοδρόμιο που είχε τις προϋποθέσεις αδειοδότησης. 
      Η Υπηρεσία Πολιτικής Αεροπορίας προέβη στην έκδοση της άδειας και ίδρυσης του ελικοδρομίου της «ΑΕΡΟΤΕΧΝΙΚΗΣ Α.Ε.» δεδομένου ότι πληρούνται όλες οι νόμιμες προϋποθέσεις έκδοσης της σχετικής άδειας και η υπηρεσία υποχρεούται να προβεί στην έκδοση της άδειας αυτής. 
      Αναφερόμενος στους περιβαλλοντικούς όρους λειτουργίας του ελικοδρομίου που αναφέρονται και στην ερώτηση, θέλω να τονίσω ότι η μελέτη περιβαλλοντικών όρων του ελικοδρομίου υποβάλλονται με ευθύνη του ενδιαφερομένου στην αρμόδια Νομαρχιακή Αυτοδιοίκηση και συγκεκριμένα στη Διεύθυνση Χωροταξίας, Πολεοδομίας και Περιβάλλοντος όπου σύμφωνα με την ισχύουσα νομοθεσία εγκρίνεται από τον αρμόδιο νομάρχη. Ειδικότερα δε η συγκεκριμένη μελέτη έχει υποβληθεί σύμφωνα με την τότε ισχύουσα νομοθεσία των νόμων 1650/16.11.86 ΦΕΚ Α΄160 και την κοινή υπουργική απόφαση 69269/5387/25.10.1990 ΦΕΚ Β΄ 678. Την αρμοδιότητα για τον έλεγχο και την πληρότητα καθώς και την έγκριση της μελέτης περιβαλλοντικών όρων έχει η αρμόδια νομαρχία με απόφαση του οικείου νομάρχη σύμφωνα με το άρθρο 10 της προαναφερθείσας κοινής υπουργικής απόφασης. 
      Η Υπηρεσία Πολιτικής Αεροπορίας έχοντας λάβει την εγκριτική απόφαση των περιβαλλοντικών όρων του αρμόδιου Νομάρχη Ανατολικής Αττικής προχώρησε σε χορήγηση άδειας ίδρυσης και λειτουργίας του ελικοδρομίου έχοντας επιπλέον ζητήσει, χωρίς να υποχρεούται γι’ αυτό σε παραπέρα έλεγχο νομιμότητας και έλαβε φυσικά διευκρινίσεις από τις αρμόδιες διευθύνσεις που είχαν την ευθύνη να εγκρίνουν τους περιβαλλοντικούς όρους. 
      Σ’ αυτό θέλω να καταθέσω επ’ ευκαιρία και τη σχετική αλληλογραφία που αναφέρεται σε ένα έγγραφο της Υπηρεσίας Πολιτικής Αεροπορίας που ζητά πέραν των αρμοδιοτήτων της ως Υπηρεσία αν είναι σύμφωνη η υπηρεσία για τη χρήση γης όπως αναφέρει καθώς και την απάντηση με βάση αυτά τα στοιχεία της Νομαρχιακής Αυτοδιοίκησης ότι έχουν ελεγχθεί όλα  και ισχύουν καλώς. Εμείς από κει και πέρα δεν είχαμε πλέον καμία δυνατότητα να μην προχωρήσουμε στην έγκριση της σχετικής άδειας ίδρυσης και λειτουργίας του ελικοδρομίου. 
      Ευχαριστώ. 
      (Στο σημείο αυτό ο Υφυπουργός Μεταφορών και Επικοινωνιών κ. Εμμανουήλ Στρατάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
      Εδώ βέβαια μας δώσατε ένα καινούργιο στοιχείο, κύριε Υπουργέ. Το γεγονός ότι δεν έχει εκδοθεί άδεια λειτουργίας αλλά μόνο άδεια χρήσης του ελικοδρομίου και ότι περιβαλλοντική μελέτη υπάρχει, την έχω κι εγώ στα χέρια μου. Αλλά δεν υπάρχει έγκριση από το νομάρχη για τη λειτουργία του συνεργείου, τι ακριβώς είναι: υπόστεγο συντήρησης-εξυπηρέτησης-ανεφοδιασμός και ελικοδρόμιο άφιξης-αναχώρησης. Αυτή είναι η δραστηριότητα της επιχείρησης. Δεν υπάρχει λοιπόν άδεια από τη μεριά του νομάρχη.
      Αυτό που θέλω να σας πω είναι ότι με ένα έγγραφο της 6.7.2001, το Πολεοδομικό Γραφείο Καπανδριτίου λέει ότι σε αυτήν την περιοχή κατ΄ εξαίρεση εντός της ζώνης Α’ επιτρέπονται εγκαταστάσεις ελικοδρομίων και αεροδρομίων, μικρών αεροσκαφών σε θέσεις που εγκρίνονται με απόφαση του Υπουργού ΠΕΧΩΔΕ μετά από σύμφωνη γνώμη της Υπηρεσίας Πολιτικής Αεροπορίας, και της αρμόδιας υπηρεσίας του Υπουργείου Εθνικής Άμυνας σε περίπτωση γειτνιάσεως του χώρου με στρατιωτικές εγκαταστάσεις και γνώμη της εκτελεστικής επιτροπής του Οργανισμού της Αθήνας.
      Υπάρχει ένα έγγραφο επίσης που θα καταθέσω στα Πρακτικά, της 4.7.2001, του Υπουργείου Μεταφορών, τμήμα πτητικής λειτουργίας με θέμα: «’Εκδοση ΝΟΤΑΜ για απαγόρευση απο-προσγειώσεων στις εγκαταστάσεις της εταιρείας «ΑΕΡΟΤΕΧΝΙΚΗ Α.Ε.». Και εδώ λέτε ότι ο χώρος θεωρείται επικίνδυνος, λειτουργεί παράνομα χωρίς άδεια της υπηρεσίας και χωρίς άδεια από άλλους συναρμόδιους φορείς. Στις 16.11.2001 γίνεται η αυτοψία από την Υπηρεσία Πολιτικής Αεροπορίας η οποία ενέκρινε το χώρο ως κατάλληλο ενώ πρώτα τον έκρινε ακατάλληλο. 
      Από την άλλη μεριά, υπάρχει έγγραφο της ΥΠΑ. Έρχεται στις 16 Νοεμβρίου και αναγνωρίζει κατάλληλο το χώρο. Εδώ δικαιολογημένα ζητάμε για ποιο λόγο κρίθηκε κατάλληλος αυτός ο χώρος. Ακολούθησε μετά η περιβαλλοντική μελέτη η οποία βέβαια κατά τη γνώμη μου δεν αφορά μόνο το ελικοδρόμιο αλλά κυρίως τις εγκαταστάσεις συντήρησης και εξυπηρέτησης. Λέει ότι πρέπει να υπάρχει ανεφοδιασμός, αλλά δεν αναφέρεται ότι υπάρχουν αποθήκες κηροζίνης. Και έρχεται το Υπουργείο το καλοκαίρι και δίνει άδεια λειτουργίας σε ένα χώρο που δεν έχει αλλάξει η άδεια χρήσης στο κτήριο, γιατί απαγορεύεται σε αυτήν την περιοχή να έχει αυτήν τη χρήση. Είναι δίπλα στην εθνική οδό, ένα συρματόπλεγμα τους χωρίζει, είναι εκατό μέτρα από τα σπίτια από τη μια μεριά και άλλα διακόσια-τριακόσια από την άλλη. Νομίζουμε ότι θα πρέπει να το ξαναδείτε, κύριε Υπουργέ, κάτι εδώ δεν πάει καλά και φαντάζομαι ότι και σεις, η υπηρεσία σας δηλαδή δεν θα το εγνώριζε και προχώρησε στην έκδοση αυτής της άδειας. Θα έλεγα ότι πρέπει να κάνετε μια επανεξέταση. Θα επανέλθουμε βέβαια. 
      Ευχαριστώ.
      (Στο σημείο αυτό η Βουλευτής κ. Ιωάννα Στεργίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ  (Υφυπουργός Μεταφορών και Επικοινωνιών): Κύριε Πρόεδρε, τα στοιχεία που καταθέτει η αγαπητή συνάδελφος δεν είναι αληθή. Και δεν είναι αληθή διότι πέραν των στοιχείων που εγώ ανέφερα πριν, υπάρχει και ένα έγγραφο της Νομαρχιακής Αυτοδιοίκησης με ημερομηνία 18 Σεπτεμβρίου 2002 το 13585/1124 σχετικά με την έγκριση της Νομαρχιακής Αυτοδιοίκησης Ανατολικής Αττικής και έχει ως θέμα «Έγκριση περιβαλλοντικών όρων του σταθμού εξυπηρέτησης ελικοπτέρων (υπόστεγο συντήρησης – εξυπηρέτησης – ανεφοδιασμού) και ελικοδρόμιο άφιξης-αναχώρησης της «ΑΕΡΟΤΕΧΝΙΚΗ Α.Ε.» στο τριακοστό χιλόμετρο της εθνικής οδού Αθηνών-Λαμίας στη θέση Τρασέζα Αφιδνών». Από αυτό, λοιπόν, το έγγραφο προκύπτει σαφώς ότι έχει ληφθεί υπόψη σε ό,τι αφορά τα κτήρια και τις υπόλοιπες οικοδομές πέραν του ελικοδρομίου, για το οποίο εμείς είμαστε υποχρεωμένοι αλλά όχι μόνο αυτό.
      Σας είπα και πριν ότι εμείς προχωρήσαμε, παρατύπως μεν αλλά προκειμένου να μη δημιουργηθεί κανένα πρόβλημα, σε αυτό που και σεις ζητήσατε, να δούμε τις χρήσεις γης, να δούμε ό,τι άλλο είναι αναγκαίο και χρειάζεται να εξεταστεί, προκειμένου να μην υπάρχουν προβλήματα.
      Από εκεί και πέρα, μας προσκομίστηκαν τα αντίστοιχα στοιχεία, εμείς δεν έχουμε καμία δυνατότητα να μην εκδώσουμε την άδεια. Είμαστε υποχρεωμένοι εκ του νόμου να εκδώσουμε τη σχετική άδεια ίδρυσης και λειτουργίας. Αυτό κάναμε.
      Καταθέτω, λοιπόν, και το τελευταίο έγγραφο της Νομαρχιακής Αυτοδιοίκησης προκειμένου να αξιολογηθούν τα στοιχεία που έχει το Υπουργείο στη διάθεσή του, για να εκδώσει την άδεια. 
      Ευχαριστώ πολύ.
      (Στο σημείο αυτό ο Υφυπουργός Μεταφορών και Επικοινωνιών κ. Εμμανουήλ Στρατάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 27/8-12-2003 επερώτηση των Βουλευτών της Νέας Δημοκρατίας κυρίων Κωνσταντίνου Καραμπίνα, Νικόλαου Τσιαρτσιώνη, Μιχάλη Παπαδόπουλου, Παναγιώτη Παναγιωτόπουλου, Αθανάσιου Νάκου, Ανέστη Αγγελή, Ευστάθιου Αγγελούση, Μιλτιάδη Βαρβιτσιώτη, Σταύρου Καλαφάτη, Γεώργιου Καρασμάνη, Αλέξανδρου Κοντού, Θεόφιλου Λεονταρίδη, Αναστάσιου Λιάσκου, Ευάγγελου Μπασιάκου, Αντώνιου Μπέζα, Σταύρου Παπαδόπουλου, Ιωάννη Παπαθανασίου, Ιορδάνη Τζαμτζή, Βασίλειου Τσίπρα, Παρθένας Φουντουκίδου, Ηλία Φωτιάδη και Γεώργιου Σαλαγκούδη προς τον Υπουργό Ανάπτυξης, σχετικώς με τη ΔΕΗ-Tellas.
      Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής της Β΄ Θεσσαλονίκης κ. Γεώργιος Σαλαγκούδης.
      Το λόγο έχει ο πρώτος των επερωτώντων κ. Κωνσταντίνος Καραμπίνας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, είναι αδιαμφισβήτητο γεγονός πως η χώρα βρίσκεται σε μία περίοδο όπου η ομίχλη σκεπάζει τα πάντα, η αδιαφάνεια κυριαρχεί και η σκοπιμότητα πρυτανεύει. Μέσα σ’ αυτό το κλίμα, που φυσικά δημιουργήθηκε από τις πολιτικές και της πρακτικές της Κυβέρνησης και μέσα από τα πολλά προσκόμματα που παρεμβάλλουν οι εκλεκτοί, η Νέα Δημοκρατία προσπαθεί να επιτελέσει το συνταγματικό της χρέος, αυτό δηλαδή της άσκησης κριτικής και ελέγχου. 
      Στη σημερινή μας συζήτηση για τη δραστηριότητα της ΔΕΗ στο χώρο των τηλεπικοινωνιών ειλικρινά λυπάμαι που θα έχουν την τιμητική τους στοιχεία από το γενικότερο κλίμα που επικρατεί. Αν και το θέμα είναι εξειδικευμένο και πρέπει κανείς να επικαλείται τεχνικά και οικονομικά στοιχεία που δυσκολεύουν τη συζήτηση, θα προσπαθήσω να είμαι κατανοητός, ώστε ο ελληνικός λαός που μας παρακολουθεί να βγάλει τα συμπεράσματά του.
      Όπως γνωρίζετε, κυρίες και κύριοι συνάδελφοι, το Φεβρουάριο του 2003 ο πρώτος τηλεπικοινωνιακός οργανισμός της «ΔΕΗ Α.Ε.» με τη συνεργασία της ιταλικής «Wind» και αρχικό μετοχικό κεφάλαιο 50 εκατομμύρια ευρώ μπήκε στην ελληνική αγορά σταθερής τηλεφωνίας. Η είσοδος της ΔΕΗ στις τηλεπικοινωνίες και η νέα εταιρεία που δημιουργήθηκε με τη «Wind» ανακοινώθηκε ότι θα προσφέρουν επενδύσεις άνω των 650 εκατομμυρίων ευρώ στο δεκαετές πρόγραμμα, καθώς και εξακόσιες με επτακόσιες νέες θέσεις εργασίας.
      Η «Tellas» είναι θυγατρική εταιρεία της ΔΕΗ και της ιταλικής «Wind» και προσφέρει στους καταναλωτές υπηρεσίες σταθερής τηλεφωνίας και internet. Ο στόχος της «Tellas» είναι να αναπτυχθεί σε είκοσι τρεις πόλεις με δίκτυο κορμού οπτικών ινών δύο χιλιάδες χιλιόμετρα και μητροπολιτικούς δακτυλίους πάνω από τετρακόσια χιλιόμετρα. Από τα 650 εκατομμύρια ευρώ τα 320 εκατομμύρια ευρώ θα χρησιμοποιηθούν τα πρώτα πέντε χρόνια, όπως έχει γίνει γνωστό από την ίδια την επιχείρηση. 
      Η αρχική τοποθέτηση οπτικής ίνας αποφασίστηκε να κατασκευαστεί σε Αθήνα και Θεσσαλονίκη, που ως μητροπολιτικοί δακτύλιοι θα καλύπτουν το 60% του αρχικού μήκους που προβλέπεται στις εξαγγελίες της «Tellas». Ο αρχικός σχεδιασμός προέβλεπε να κατασκευαστεί οπτική ίνα σε Αθήνα και Θεσσαλονίκη περίπου διακόσια είκοσι χιλιόμετρα με έναρξη Μελέτης-Κατασκευής τον Οκτώβριο του 2002.
      Αυτά έλεγε η ΔΕΗ ότι θα πραγματοποιούσε. Στην πορεία όμως εμείς, αγαπητοί συνάδελφοι, διαπιστώνουμε ότι υφίστανται σημαντικές δυσλειτουργίες, καθυστερήσεις και άλλα προβλήματα, τα οποία όχι μόνο δείχνουν ότι η «Tellas» δεν λειτουργεί κατά εύρυθμο τρόπο αλλά ότι δημιουργούνται και μεγάλες δαπάνες και επιβάρυνση στη ΔΕΗ.
      Με μία σειρά, λοιπόν, ερωτήσεών μας στα πλαίσια του κοινοβουλευτικού ελέγχου, ζητήσαμε να κατατεθούν στη Βουλή στοιχεία όπως: 
      Η σύμβαση ΔΕΗ – «Wind». Η μελέτη οικονομοτεχνικής σκοπιμότητας και το επιχειρησιακό πρόγραμμα της «Tellas Α.Ε.» για τις επιδιωκόμενες κατηγορίες υπηρεσιών που θα παρέχει. Το πρόγραμμα για την επένδυση των 650.000.000 ευρώ που επικαλείται η ΔΕΗ. Το  όλο χρονοδιάγραμμα εγκατάστασης οπτικών ινών στο δίκτυο Εθνικός Κορμός – Προεκτάσεις – Μητροπολιτικό και τι έχει γίνει έως σήμερα. Το ύψος αναλυτικά των μέχρι σήμερα δαπανών υλοποίησης του εγχειρήματος συνεργασίας της ΔΕΗ με τη «Wind» και την «Tellas», λειτουργικές δαπάνες, κόστος μεταφοράς, τεχνογνωσία κλπ. 
      Επίσης, ποιες είναι οι συνολικές μέχρι σήμερα επενδύσεις της ΔΕΗ καθώς και της «Wind» στην «Tellas» και με τι ποσά έχει επιβαρυνθεί μέχρι σήμερα η ΔΕΗ για την εν γένει λειτουργία της «Tellas». Το προσωπικό, ανά ειδικότητα και κατηγορία, που απασχολεί η «Tellas Α.Ε.», τον τρόπο που αυτό προσλήφθηκε καθώς και την ολική δαπάνη μισθοδοσίας του. Τα αίτια που προκαλούν την ανελαστικότητα στα τιμολόγια και πολιτική της «Tellas Α.Ε.», τις σχετικά υψηλές τιμές με δεδομένη τη στήριξη της ΔΕΗ τόσο μέσω υποστηρικτικών υπηρεσιών της, όσο και μέσω του διαθέσιμου πελατολογίου της. Ποιες οι συγκεκριμένες, αναλυτικά, υπηρεσίες, προϊόντα ή εγκαταστάσεις, για τις οποίες δαπανήθηκαν από την «Tellas Α.Ε.», σύμφωνα με τις λογιστικές της καταστάσεις, 8,8 εκατομμύρια ευρώ για δικαιώματα βιομηχανικής ιδιοκτησίας, 19,3 εκατομμύρια ευρώ για λογιστικοδιοικητικές υπηρεσίες, 34,6 εκατομμύρια ευρώ για ακίνητα τρίτων και μηχανολογικό εξοπλισμό. Ποιοι ήταν και πώς επελέγησαν οι προμηθευτές, οι σύμβουλοι της «Tellas» που εισέπραξαν τα ως άνω ποσά.
      Διαθέτει η ΔΕΗ το προσωπικό της για την εξυπηρέτηση της «Tellas» και σε ποιο ύψος ανέρχεται η δαπάνη της «Tellas» για το προσωπικό αυτό; Ποιες οι δαπάνες για το διαφημιστικό πρόγραμμα της Tellas; Ποια η συνολική δαπάνη που επιβαρύνθηκε η ΔΕΗ για τη διαφήμιση αυτή; 
      Οι απαντήσεις που μας δόθηκαν ήταν προκλητικά ασαφείς, ατεκμηρίωτες και γενικόλογες. Υπήρξε μάλιστα και άρνηση κατάθεσης στοιχείων προγραμματισμού, καθώς και οικονομικών στοιχείων, με το επιχείρημα ότι η «Tellas» ανήκει στον ιδιωτικό τομέα και λόγοι επιχειρηματικού απορρήτου δεν επιτρέπουν δημοσιοποίηση των στοιχείων του επιχειρησιακού της σχεδίου ή άλλων επιχειρηματικών αποφάσεων.
      Μετά από όλα αυτά εύλογο είναι να διερωτάται κανείς γιατί αυτή η τακτική της ΔΕΗ, η οποία είναι κάτοχος του 50% του μετοχικού κεφαλαίου της «Tellas», να αποκρύπτει στοιχεία που επιβαρύνουν την ίδια τη ΔΕΗ επικαλούμενη το επιχειρηματικό απόρρητο.
      Φυσικά, κυρίες και κύριοι συνάδελφοι, ένα τέτοιο επιχείρημα θα μπορούσε να γίνει δεκτό αν τα χρήματα που ξοδεύονται για τη δράση της «Tellas» ήταν χρήματα ιδιωτών. Εδώ, όμως, κυρίες και κύριοι συνάδελφοι, πρόκειται για χρήματα του ελληνικού λαού τα οποία διαθέτει η ΔΕΗ στην «Tellas». Και αυτό δεν μπορεί να γίνεται χωρίς πλατιά δημοσιοποίηση προς γνώση του ελληνικού λαού και βεβαίως σε συνθήκες πλήρους διαφάνειας. 
      Σήμερα, λοιπόν, θα έχουν ενδιαφέρον οι απαντήσεις σας, κύριε Υπουργέ, στα ερωτήματα που σας θέσαμε, γιατί θα πληροφορηθεί ο ελληνικό λαός που πάνε τα χρήματά του. 
      Επίσης, κύριε Υπουργέ, έχουν ενδιαφέρον για εσάς, που προΐστασθε της ΔΕΗ, αλλά και για τον ελληνικό λαό τα εξής:
      Γνωρίζετε, κύριε Υπουργέ, ότι από τα 320 εκατομμύρια ευρώ, που είχε υπολογιστεί να επενδυθούν τα πέντε πρώτα χρόνια, στον πρώτο χρόνο λειτουργίας της «Tellas» –αν δεν κάνω λάθος το Φεβρουάριο άρχισε η λειτουργία της- έχουν δαπανηθεί 190 εκατομμύρια ευρώ;
      Αν το στοιχείο αυτό δεν είναι πραγματικό, παρακαλώ πολύ να το διορθώσετε στην ομιλία σας. Είναι ένα ποσό που σημαίνει ότι έπρεπε παράλληλα να είχε γίνει σε υποδομές το 50% του έργου για να δικαιολογηθεί αυτή η υπέρμετρη απορρόφηση του πενταετούς επενδυτικού προγράμματος. Ειλικρινώς με κάνει να σκέφτομαι τι «ευρωφαγία» είναι και αυτή. Τόσο μεγάλη όρεξη έχουν εκεί; Τι συμβαίνει εκεί πέρα; Δεν έχει συμπληρωθεί καν ένας χρόνος και έχει απορροφηθεί πάνω από το 70% της επένδυσης; Παράξενα πράγματα. 
      Πού πήγαν, κύριε Υπουργέ, κοντά 70 δισεκατομμύρια δραχμές; Το λέω έτσι σε δραχμές για να μας καταλαβαίνει και ο κόσμος. Πόσα από αυτά τα χρήματα πήγαν σε διαφήμιση; Πόσα σε υποδομές; Έχει πολύ ενδιαφέρον να μάθουμε αυτά τα ποσά και να τα γνωρίζει και ο ελληνικός λαός.
      Ακούστε όμως και κάτι άλλο που έχει ενδιαφέρον: συνεργάστηκε η ΔΕΗ με την ιταλική «Wind» λόγω της τετραετούς εμπειρίας της στο χώρο των τηλεπικοινωνιών. Αυτό τουλάχιστον έχει επικαλεστεί η ΔΕΗ με δελτίο Τύπου. Δεν ξέρω, κύριε Υπουργέ, αν ήταν υπόδειξη της έμπειρης «Wind» το κατασκευαστικό μέρος, εκείνο όμως που γνωρίζω είναι ότι η επιλογή της βαριάς εγκατάστασης για τοποθέτηση οπτικών ινών στοιχίζει πολύ, επιβαρύνει σημαντικά σε χρόνο και χρήμα την επιχείρηση.
      Ένα τεχνικό στοιχείο: 1,20 επί 60 σκάμμα με χρήση εννέα σωλήνων και με τοποθέτηση μόνο μιας οπτικής ίνας  -η επιλογή της «Tellas»- σύμφωνα με εκτιμήσεις στοιχίζει περίπου 30 εκατομμύρια δραχμές το χιλιόμετρο. Τριάντα εκατοστά βάθος και δέκα πλάτος, τρεις σωλήνες και μία οπτική ίνα έχουν επιλέξει οι ανταγωνίστριες της «Tellas» εταιρείες και το κόστος είναι 12 εκατομμύρια το χιλιόμετρο. Γιατί αυτή η σπατάλη; Μήπως φταίει η κατ’ ανάθεση εργολαβία; Μπορείτε να ενημερώσετε την Εθνική Αντιπροσωπεία πόσα χιλιόμετρα δικτύου έχουν κατασκευαστεί μέχρι σήμερα;
      Δεν νομίζετε, κύριε Υπουργέ, ότι από τη στιγμή που ανταγωνιστικές εταιρείες θα προχωρήσουν με γρήγορους ρυθμούς στις δικές τους υποδομές και εξ αυτού του λόγου θα έχουν τη δυνατότητα να μειώσουν τις τιμές τους θα δημιουργηθεί στη συνέχεια πρόβλημα ανταγωνιστικότητας στη θυγατρική της ΔΕΗ, την «Tellas»; 
      Πείτε μας επίσης, κύριε Υπουργέ: Με μία τέτοια διαφημιστική καμπάνια πρωτόγνωρη στον τόπο μας -πάνω από 10 δισεκατομμύρια, αν δεν κάνω λάθος και αν εσείς έχετε τα ακριβή στοιχεία, μπορείτε να με διορθώσετε- τι μερίδιο της αγοράς έχει σήμερα η «Tellas»; Είναι αλήθεια, κύριε Υπουργέ, επίσης ότι η «Wind» θέλει να αποχωρήσει από τη συνεργασία και για ποιους λόγους; Αν αληθεύει. 
      Όλα αυτά, κύριοι της Κυβέρνησης, μας ανησυχούν, μας προβληματίζουν και χρήζουν φυσικά πειστικών και συγκεκριμένων απαντήσεων. Η δική μας επιδίωξη είναι τα χρήματα του ελληνικού λαού να πιάνουν τόπο και ο ανταγωνισμός στην αγορά να λειτουργεί ώστε οι καταναλωτές να απολαμβάνουν την ποιότητα των προϊόντων σε χαμηλή τιμή. 
      Κυρίες και κύριοι συνάδελφοι, δυστυχώς απ’ ό,τι είδαμε σε αυτήν την υπόθεση επιβεβαιώνεται ότι δεν υπάρχει τομέας της οικονομικής δραστηριότητας σε άμεση ή έμμεση σχέση με το δημόσιο που να μην έχει δώσει δικαίωμα άσκησης κριτικής και ελέγχου για κακοδιαχείριση, κακοδιοίκηση και αναποτελεσματικότητα.
      Η όλη αυτή κατάσταση προκαλεί στο λαό μας δυσαρέσκεια και αγανάκτηση. Για το πολύ λίγο διάστημα, κύριε Υπουργέ, που θα είσθε Κυβέρνηση οφείλετε να μην επιτρέπετε να υφίστανται αυτές οι καταστάσεις. Από τις 8 Μαρτίου φυσικά που θα είναι κυβέρνηση η Νέα Δημοκρατία και Πρωθυπουργός ο Κωνσταντίνος Καραμανλής η διαφάνεια στο δημόσιο βίο της χώρας θα βρει τη θέσης της, η σωστή και χρηστή διαχείριση και η ορθότητα των αποφάσεων προς όφελος του κοινωνικού συνόλου θα διακρίνουν τη λειτουργία του κράτους.
      Πάντως θέλω να γνωρίζουμε όλοι ότι η υπόθεση της ΔΕΗ σε σχέση με την «Tellas» δεν θα μείνει χωρίς έλεγχο. Θα ελεγχθεί από την Κυβέρνηση της Νέας Δημοκρατίας γιατί τα χρήματα που κατασπαταλώνται είναι χρήματα του ελληνικού λαού. Αυτό είναι χρέος μας και θα το εκπληρώσουμε. Να είσθε βέβαιοι!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδόπουλος έχει το λόγο.
      ΜΙΧΑΛΗΣ ΠΑΠΑΔΟΠΟΥΛΟΣ: Κύριε Πρόεδρε, κύριοι συνάδελφοι, για άλλη μια φορά η Νέα Δημοκρατία καταφεύγει στο κοινοβουλευτικό μέσο της επερώτησης, γιατί πραγματικά μέχρι σήμερα για όσες ερωτήσεις έχουν γίνει προς το Υπουργείο Ανάπτυξης οι απαντήσεις που υπάρχουν ή είναι γενικόλογες ή είναι απαντήσεις που δεν δίνουν κανένα ουσιαστικό νόημα πάνω σ’ αυτά που ερωτώνται. Μάλιστα, σε μία προσωπική μου ερώτηση την υπ’ αριθμόν 111/50/18-6-2003 δεν έχω πάρει απάντηση ακόμη.
      Πρέπει να πούμε ότι τα τελευταία χρόνια είμαστε όλοι μάρτυρες της αλλαγής του τηλεπικοινωνιακού μας σκηνικού το οποίο δημιουργείται στη χώρα, ένα σκηνικό που έπαιξε σημαντικό ρόλο λόγω της απελευθέρωσης της αγοράς, με το σκληρό βέβαια ανταγωνισμό μεταξύ των εταιρειών που έχουν οδηγήσει σε σημαντικές μειώσεις των τιμολογίων και προσφέρουν πλέον στους καταναλωτές σημαντικά οφέλη.
      Είναι γεγονός ότι εναλλακτικοί τηλεπικοινωνιακοί φορείς που εμφανίστηκαν μετά την απελευθέρωση της αγοράς των τηλεπικοινωνιών ροκανίζουν μέρα με τη μέρα όλο και μεγαλύτερα κομμάτια από την πίτα της αγοράς που πριν από λίγο καιρό απολάμβανε μονοπωλιακά σχεδόν θα έλεγα ο ΟΤΕ.
      Με τα νέα δεδομένα λοιπόν, που έχουν διαμορφωθεί με το άνοιγμα της αγοράς αυτής, η ΔΕΗ αποφάσισε να δραστηριοποιηθεί στην αγορά αυτή, φιλοδοξώντας να αναδειχθεί σε έναν βασικό ανταγωνιστή του ΟΤΕ.
      Για την επίτευξη όλων αυτών που προανέφερα η ΔΕΗ, όπως όλοι μας γνωρίζουμε, προχώρησε σε μία συμφωνία με την ιταλική εταιρεία «WIND» προκειμένου να προσφέρουν ευρωζωνικές τηλεπικοινωνιακές υπηρεσίες σε εθνική κλίμακα.
      Χωρίς να θέλω να αναφερθώ σε λεπτομέρειες της σύμβασης που υπογράφτηκε στις 9.8.2001, όπου ανακοινώθηκαν οι στόχοι εάν θέλετε της νεοσύστατης hold εταιρείας με έδρα την Ολλανδία, καθώς και η μετοχική σύνθεση του 50% συν μία μετοχή στην «WIND» και 50% μείον μία μετοχή στη ΔΕΗ -αυτό βέβαια σημαίνει ότι το management της εταιρείας είναι στη «WIND» με το Διοικητικό Συμβούλιο τέσσερα προς τρία- θα ήθελα να παρατηρήσω ότι υπάρχει κατ’ αρχήν μια άνιση συμμετοχή των εταιρειών όπου η ΔΕΗ συμμετέχει για τους εξής λόγους:
      Πρώτον, η ΔΕΗ προσφέρει ένα πελατολόγιο που απαρτίζεται από έξι εκατομμύρια οκτακόσιες χιλιάδες περίπου νοικοκυριά και επιχειρήσεις. Δίνει το εκτεταμένο ενεργειακό δίκτυό της ως τηλεπικοινωνιακό κορμό, τη διαθεσιμότητα των εγκαταστάσεών της για ανάπτυξη και υποδομή, τις προσβάσεις στην ελληνική αγορά και τη γνώση των τοπικών συνθηκών, την εδώ και πενήντα χρόνια επιχειρηματική της δραστηριότητα όπου μειώνει το χρόνο εισόδου στην αγορά σημαντικά. Δίνει το δίκτυο πωλήσεών της, το μακροχρόνιο συμβόλαιο εκμίσθωσης οπτικών ινών. 
      Από την άλλη πλευρά η «WIND» διαθέτει την πολυθρύλητη τεχνογνωσία της, δηλαδή τέσσερα χρόνια περίπου εμπειρίας στην Ιταλία, όχι ιδιαίτερα μεγάλη απ’ ό,τι καταλαβαίνετε.  Αντίθετα, η «WIND» συμμετέχει πέραν από το αρχικό κεφάλαιο, προσφέροντας και τιμολογώντας μόνο την τεχνογνωσία της, όπως αναφέρεται εξάλλου και σε σχετικά δελτία Τύπου της εταιρείας «Tellas».
      Ποια είναι όμως σήμερα η κατάσταση με τη συγκεκριμένη επιλογή, με τη συγκεκριμένη επένδυση της ΔΕΗ; Όπως η ίδια η ΔΕΗ ομολογεί, στο πρώτο εξάμηνο του 2003 εμφανίζει ζημιές ύψους περίπου 18,7 εκατομμυρίων ευρώ που οφείλονται κυρίως από τις ζημιές που δημιουργεί η «Tellas» στη ΔΕΗ. Από εκτιμήσεις ειδικών αυτό έχει να κάνει αφ’ ενός με το υπερβολικό κόστος της εγκατάστασης των πρώτων χιλιομετρικών οπτικών ινών και αφ’ ετέρου, όπως ειπώθηκε προηγουμένως από τον εισηγητή της επερώτησης, αυτό έχει να κάνει με την τεράστια διαφημιστική καμπάνια η οποία είναι πάνω από 40 εκατομμύρια ευρώ, χωρίς η «Tellas” να καταφέρει να αποσπάσει σημαντικό μερίδιο της τηλεπικοινωνιακής αγοράς για τη βιωσιμότητα της επιχείρησης αυτής.
      Κύριε Πρόεδρε, το ενδιαφέρον μου για την τύχη της ΔΕΗ είναι ιδιαίτερα μεγάλο, όχι μόνο για το συμφέρον της χώρας αλλά και για το συμφέρον του νομού μου, του Νομού Κοζάνης στον οποίο εκλέγομαι και τον οποίο εκπροσωπώ. Και ο Νομός Κοζάνης  είναι από τα βασικότερα στοιχεία της ανάπτυξης στην περιοχή, ανεξάρτητα αν εδώ και πολλά χρόνια δεν δημιουργούνται καινούργιες προοπτικές. Πιστεύω ότι οποιαδήποτε λανθασμένη ενέργεια,  όπως τέτοιες ενέργειες που ανέφερα για την «Τellas», θα έχει άμεσο αντίκτυπο και στην περιοχή της δυτικής Μακεδονίας και στο Νομό Κοζάνης. Και μιλάμε για ένα νομό όπου η  ανεργία καλπάζει, ξεπερνάει το 20%.
      Οι ερωτήσεις που βγαίνουν είναι πολύ απλές: Τι έκανε το Υπουργείο Ανάπτυξης για να διαπιστώσει με ποιες διαδικασίες η «Tellas» έχει δεσμευθεί για την καταβολή του τεράστιου ποσού 34,6 εκατομμυρίων ευρώ για εργασίες σε ακίνητα τρίτων και μηχανολογικό εξοπλισμό; Αυτό αναφέρεται στον ισολογισμό που έχει δημοσιευθεί. Σε ποιες ενέργειες προέβη το Υπουργείο Ανάπτυξης προκειμένου να διαπιστώσει σε ποιες λογιστικοδιοικητικές υπηρεσίες καταβλήθηκε το ποσό των 19,3 εκατομμυρίων ευρώ για την πρώτη εταιρική χρήση, όταν μάλιστα η εταιρεία άρχισε να λειτουργεί ουσιαστικά το 2003; Και πώς το Υπουργείο Ανάπτυξης δικαιολογεί ότι μια εταιρεία την οποία ελέγχει το ίδιο και είναι εισηγμένη στο χρηματιστήριο, όπως η ΔΕΗ, επιτρέπει σε μια θυγατρική της, την «Tellas» να δαπανά για απόκτηση δικαιωμάτων βιομηχανικής ιδιοκτησίας ποσό πάνω από 8,8 εκατομμύρια ευρώ; 
      Κύριε Πρόεδρε, είναι λυπηρό και ειδικά την περίοδο που διανύουμε, μια προεκλογική περίοδο πως φέρεται και αναδεικνύεται καθημερινά η τακτική που ακολουθεί και το Υπουργείο Ανάπτυξης και συνολικά η Κυβέρνηση στα θέματα της αξιοπιστίας απέναντι στον Έλληνα πολίτη. Νομίζω ότι η επερώτηση αυτή εκτός από το στόχο που έχει να πάρει απαντήσεις ουσιαστικές μέσα στο Κοινοβούλιο για την πορεία της «Tellas» και κατ’ επέκταση της ΔΕΗ, αναδεικνύει άλλη μια φορά τα τεράστια προβλήματα που συντηρούνται από τη σημερινή Κυβέρνηση. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, δεν περιμέναμε να συζητήσουμε  τη σημερινή επερώτηση για να διαπιστώσουμε ότι η σημερινή διοίκηση της ΔΕΗ είναι μια σπάταλη διοίκηση. Το έχουμε αναδείξει σε διάφορες περιπτώσεις μέσα από τον κοινοβουλευτικό έλεγχο και πρόσφατα με την αποκάλυψη ότι η διοίκηση της ΔΕΗ χρησιμοποίησε μισθωμένο ειδικό αεροπλάνο που κόστισε γύρω στις 12.000 ευρώ για να επιστρέψει από την έκθεση της Θεσσαλονίκης μετά τα εγκαίνια του περιπτέρου της που έκανε ο κύριος Υπουργός.
      Ο κύριος Υπουργός πετάει με την Ολυμπιακή Αεροπορία. Τον έχω συναντήσει τακτικά στις πτήσεις της Ολυμπιακής γυρνώντας  από τη Θεσσαλονίκη.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τι να κάνουμε; Επαρχιώτες είμαστε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Όμως το Διοικητικό Συμβούλιο της ΔΕΗ πληρώνει 3,5-4 εκατομμύρια δραχμές, 12.000 ευρώ, για να επιστρέψουν αυτοί και οι σύζυγοί τους από τη Θεσσαλονίκη γιατί δεν μπορούν να μπουν σε αεροπλάνο της γραμμής. 
      Επίσης, πατάνε σε πολύ ακριβά χαλιά. Διότι η επένδυση με χαλιά στον όροφο διοίκησης της ΔΕΗ μας κόστισε γύρω στα 25 εκατομμύρια δραχμές. Δηλαδή πολύ περισσότερο απ’ ότι κοστίζουν τα χαλιά του Προεδρικού Μεγάρου.
      Αυτή η σπάταλη διαχείριση στη ΔΕΗ η οποία επεκτείνεται και με ιδιαίτερα κριτήρια προς συγκεκριμένα πρόσωπα όπου υπηρετούν διάφορες θέσεις -για τα οποία δεν θα γίνει σήμερα λόγος- νομίζω φαίνεται και με τον τρόπο που καταρτίστηκε η συγκεκριμένη σύμβαση. Πήραμε το μεγάλο όγκο του τζίρου της ΔΕΗ -που είναι η πρώτη σε τζίρο επιχείρηση της χώρας μετά τα «Ελληνικά Πετρέλαια»- και αρχίσαμε να χρηματοδοτούμε καινούργιες επενδύσεις τις οποίες ούτε είχαμε σχεδιάσει ούτε είχαμε υπολογίσει πώς θα εξελιχθούν. Γιατί όταν είναι ζημιογόνες ήδη οι πρώτες χρήσεις της «Tellas» και της ΔΕΗ λόγω του βάρους της «Tellas», όταν γίνεται λάθος στόχευση στο τι θέλουμε να πετύχουμε μέσα από την παροχή τηλεπικοινωνιακών υπηρεσιών, όταν βάζουμε μία κρατική εταιρεία εισηγμένη στο χρηματιστήριο να ανταγωνίζεται μια άλλη κρατική εταιρεία εισηγμένη στο χρηματιστήριο που έχει τον ίδιο σκοπό παροχής υπηρεσιών, νομίζω ότι κάπου έχουμε αρχίσει να μπλέκουμε τι πρέπει να κάνει η ΔΕΗ και πώς πρέπει να αναπτυχθεί.
      Ακόμα υπάρχει η μεγάλη τρύπα του ασφαλιστικού της ταμείου. Αντί να την καλύψουμε συνεχίζουμε να ξοδεύουμε χρήματα εκεί που δεν χρειάζεται. Με την απελευθέρωση των τηλεπικοινωνιών αυτό που απελευθερώθηκε ουσιαστικά δεν ήταν η δυνατότητα να στήσει ο καθένας ένα δικό του δίκτυο καλωδίων ώστε να έχουμε τέσσερα ή και πέντε διαφορετικά δίκτυα. Στην Αμερική, όπου εφευρέθη η απελευθέρωση των τηλεπικοινωνιών, δεν υπάρχουν πολλά δίκτυα. Ένα δίκτυο υπάρχει. Τι υπηρεσίες προσφέρεις πάνω σ’ αυτό το δίκτυο είναι το σημείο αιχμής και το σημείο τριβής ανάμεσα στις εταιρείες και πώς κατακερματίζοντας την αγορά σε ειδικές αγορές που θέλουν ειδική προσφορά υπηρεσιών, γίνεσαι ανταγωνιστικότερος και φθηνότερος.
      Μία εταιρεία η οποία έχει συνηθίσει να λειτουργεί με τους ρυθμούς του δημοσίου όπως η ΔΕΗ δεν μπορεί να μπει στο σημείο αιχμής της παγκόσμιας οικονομίας που είναι οι τηλεπικοινωνίες. 
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
     Μέσα από τις εξαγγελίες της «Τellas» ήταν και η παροχή υπηρεσιών internet. Σήμερα προσφέρουμε προς τους Έλληνες πολίτες τις ακριβότερες υπηρεσίες internet και έχουμε καταφέρει να έχουν τη μικρότερη προσβασιμότητα σε όλη την Ευρώπη. Το 16,2% του πληθυσμού έχει πρόσβαση στο internet όταν στην αμέσως επόμενη χώρα η πρόσβαση είναι στο 37%. Έχουμε δε και το στοίχημα των Ολυμπιακών Αγώνων. Ακόμα δεν καταφέραμε να προσφέρουμε στους πολίτες και στους επισκέπτες φθηνές υπηρεσίες γρήγορου internet. Γρήγορο internet σημαίνει όχι γραμμές οπτικών ινών που προσφέρουν συνδέσεις ISDN μέχρι 128 ΚB  το δευτερόλεπτο.  Γρήγορο internet σημαίνουν οι γραμμές ΑSDL, δηλαδή οι γραμμές απευθείας ευρυζωνικής σύνδεσης με το internet. Σήμερα στο κέντρο της Αθήνας δεν προσφέρεται ούτε μία τέτοια σύνδεση όχι γιατί δεν υπάρχουν γραμμές οπτικών ινών, αλλά γιατί δεν υπάρχουν χάλκινα καλώδια. 
     Ο ΟΤΕ ξήλωσε τα χάλκινα καλώδια και τα αντικατέστησε με οπτικές ίνες. Η ΔΕΗ μέσω της «Τellas» έρχεται να στήσει το δικό της δίκτυο οπτικών ινών. Έτσι έχουμε μείνει από χάλκινα καλώδια που είναι το ζητούμενο για φθηνή και γρήγορη επικοινωνία στο internet. 
     Άλλο κομμάτι της αγοράς το οποίο αγνοεί η «Τellas» μέσα από τα φιλόδοξά της σχέδια διότι δεν προσφέρει τέτοιου είδους υπηρεσίες είναι το ασύρματο internet. Στους Ολυμπιακούς Αγώνες θα έλθουν πάνω από δεκαπέντε χιλιάδες δημοσιογράφοι και άνθρωποι υψηλών βαλαντίων, στελέχη επιχειρήσεων, μέλη διοικητικών συμβουλίων που είναι χορηγοί των αγώνων. Όλοι αυτοί οι άνθρωποι έχουν συνηθίσει να ζουν σε ιδιαίτερο ανταγωνιστικό περιβάλλον και να χρησιμοποιούν το ασύρματο το οποίο σήμερα προσφέρεται μόνο στο αεροδρόμιο «Ελευθέριος Βενιζέλος. Δεν ξέρω τι πρόβλεψη έχει γίνει για το Ολυμπιακό Χωριό. Είναι όμως ντροπή να μην προσφέρουμε ασύρματο internet στο κέντρο της Αθήνας. Αυτά έπρεπε να κάνει η «Τellas» αν ήθελε να είναι ανταγωνιστική. Δεν έπρεπε να μπει να διελκυστίνδα  μεγάλων συμβάσεων οι οποίες έχουν και υψηλό κόστος χωρίς να της προσφέρουν κανένα ανταγωνιστικό συγκριτικό πλεονέκτημα. 
      Γι’ αυτό κατηγορούμε σήμερα τη διοίκηση της ΔΕΗ ότι όταν ξεκίνησε να στήνει αυτήν τη συμφωνία, όταν υπέγραψε τη συμφωνία με την «Wind» και όταν άρχισε να την υλοποιεί, δεν είδε πραγματικά ούτε την αγορά των τηλεπικοινωνιών και τον τρόπο με τον οποίο εξελισσόταν, ούτε αντελήφθη τα μηνύματα των καιρών, ούτε μπόρεσε να καρπωθεί το στοίχημα της απελευθέρωσης των τηλεπικοινωνιών. Αντίθετα, εγκλωβίστηκε σε μία εικόνα που είχε διαμορφώσει από τον ΟΤΕ και προσπάθησε να γίνει ένας ανταγωνιστικός ΟΤΕ. Δυστυχώς, όμως, κύριε Υπουργέ, σε αυτήν τη χώρα, όπως και σε κάθε άλλη χώρα που ανεπτύχθη ο ανταγωνισμός στις τηλεπικοινωνίες, δεν επιβίωσαν δύο έως τρεις μάξιμουμ εταιρείες. Και η «Tellas» με τον τρόπο που έχει στοχεύσει την ανάπτυξή της, αλλά κυρίως με τον τρόπο που σπαταλά τα κρίσιμα χρήματα για την ανάπτυξη νέων αγορών, νομίζω ότι θα είναι μέσα σε αυτούς που θα χάσουν το στοίχημα της πραγματικής επιβίωσης και ανταγωνιστικότητας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσίπρας έχει το λόγο.
      ΒΑΣΙΛΗΣ ΤΣΙΠΡΑΣ: Κύριε Πρόεδρε, με την επερώτησή της η Νέα Δημοκρατία αποσκοπεί στη διασαφήνιση ορισμένων σκοτεινών σημείων. Και συγκεκριμένα, ποια είναι αυτή η εταιρεία «Wind», τι έδωσε η ΔΕΗ για να συνάψει αυτή τη σύμβαση, ποια είναι η «Tellas» και ποιες είναι οι δαπάνες που διατέθηκαν; Η συμπεριφορά της ΔΕΗ, από έγγραφη απάντηση που έχω στα χέρια μου σε προηγούμενη ερώτηση συναδέλφων της Νέας Δημοκρατίας, μου δίνει την εντύπωση ότι εννοεί τη διαχείριση των χρημάτων του ελληνικού λαού σαν ιδιωτική της υπόθεση. Δεν δίνει καμία καθαρή απάντηση συγκεκριμένα σε αυτά που ζητάει στην επερώτησή της η Νέα Δημοκρατία. 
      Τι λέει; Ότι ο εργολάβος ο οποίος ήταν στη συμφωνία, διαπραγματεύθηκε και για λογαριασμό δύο άλλων εργολάβων. Ότι αυτός ο εργολάβος όλως αυθαιρέτως προχωρεί στην κατασκευή του έργου. Ότι δαπανήθηκαν σημαντικά ποσά για διαφήμιση και ένα σωρό άλλα στα οποία ζητάει διευκρίνιση με την ερώτησή της. 
      Ακούστε την απάντηση που δόθηκε από πλευράς ΔΕΗ με προηγούμενο έγγραφό της: Συστήθηκε μία εταιρεία η οποία επιλέχθηκε μέσω διεθνούς διαγωνισμού ως αρίστη, γιατί έχει μία δραστηριότητα δύο ετών. Επισημαίνεται όμως με την επερώτηση ότι οι πληροφορίες που συλλέγονται για την εταιρεία αυτή, είναι ότι δεν έχει αρκετή πείρα στην Ιταλία και πρόκειται να αποχωρήσει. Αντίθετα, η ΔΕΗ μας λέει ότι μέσα σε δύο χρόνια η εταιρεία κατέκτησε την ιταλική αγορά στο είδος της και προκρίθηκε ως αρίστη. Η εταιρεία «Wind» συνέστησε εταιρεία με τη ΔΕΗ με έδρα την Ολλανδία και συμμετοχή πενήντα συν μία μετοχές για λογαριασμό της Wind και πενήντα πλην μία για λογαριασμό της ΔΕΗ. Τι έδωσε η ΔΕΗ; Ποιος έδωσε τα κεφάλαια; Ποιος ελέγχει την εταιρεία που εδρεύει στην Ολλανδία; Δεν μας λέει. Και εδώ είναι το παράπονο των Βουλευτών της Νέας Δημοκρατίας: Δεν μπορεί ούτε η ΔΕΗ ούτε άλλος δημόσιος οργανισμός να διαχειρίζεται ανέλεγκτα χρήματα που δεν ανήκουν στην εταιρεία. Δεν είναι ιδιωτική εταιρεία η ΔΕΗ, είναι εταιρεία δημοσίου χαρακτήρα και τα χρήματα είναι του ελληνικού λαού. Εξήγηση επ’ αυτού δεν παρέχεται καμία.
      Η «Tellas» προσθέτει στο έγγραφο που μας δίνει στην απάντησή της. Η «Tellas» είναι εταιρεία που ανήκει 100% στην εταιρεία την καινούργια που συστήθηκε. Τι σημαίνει αυτό; Τίνος κεφάλαια διαχειρίζεται η «Tellas»; Και εδώ ακούω το περίεργο. Διαχειρίζεται η «Tellas» χρήματα του ελληνικού λαού, αλλά αρνείται να δώσει τους επιχειρησιακούς σχεδιασμούς της, γιατί εμπίπτουν στο απόρρητο. 
      Αν η διαχείριση χρημάτων του ελληνικού λαού εμπίπτει στο απόρρητο, αν ο καθένας μπορεί να επικαλείται απόρρητο για να καταδείξει τη διαφάνεια, τότε νομίζω ότι είμεθα εκτός των κανόνων και εκτός αυτών τα οποία επί τόσες φορές ακούστηκαν εδώ στη Βουλή. Δηλαδή ότι η διαφάνεια και η διαφθορά είναι αυτά τα οποία πλήττουν τον ελληνικό λαό, πλήττουν την ελληνική κοινωνία. Εάν νομιμοποιήσουμε αυτήν την αδιαφάνεια μέσω του ισχυρισμού του απορρήτου, τότε αυτά τα φαινόμενα θα πολλαπλασιαστούν. 
      Επίσης, δεν βλέπω να δίνεται εξήγηση και σε έναν άλλο κεφαλαιώδη ισχυρισμό. Με ποιον τρόπο έγινε αυτή η ανάθεση; Οι αναθέσεις και μόνο αυτές ενέχουν το σπέρμα της αδιαφάνειας, ενέχουν το σπέρμα της υποψίας. Αναθέτω, συνάπτω εταιρεία, ορίζω έδρα την Ολλανδία και η «Tellas» η οποία, όπως είπαμε, ανήκει σ’ αυτήν την καινούργια εταιρεία, διοικείται από Ιταλούς. Ο έλεγχος αυτών των εταιρειών ξέφυγε από τα ελληνικά όρια. Ξέφυγε από την ελληνική επικράτεια ο οικονομικός έλεγχος και επιπλέον επικαλούμεθα το απόρρητο για να δώσουμε τις εξηγήσεις στον ελληνικό λαό, με λίγα λόγια για να τον αποκοιμίσουμε. 
      Περιμένω, κύριε Υπουργέ, να ακούσω την απάντησή σας όσον αφορά αυτά τα θέματα, γιατί τα ερωτήματα είναι συγκεκριμένα. Ποιος είναι ο εργολάβος; Τι επιχείρηση έκανε μέχρι σήμερα ο εργολάβος και αν υπερβαίνει τις μελέτες, γιατί αυτή είναι η αιτίαση η οποία αποδίδεται με την επερώτηση. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υπουργός Ανάπτυξης κ. Τσοχατζόπουλος. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):  Κύριε Πρόεδρε, αγαπητοί συνάδελφοι, τα τελευταία χρόνια η ισχυρά αναπτυσσόμενη ελληνική οικονομία στηρίζεται σε συγκεκριμένες επενδύσεις, διαμορφώνει νέες ελεύθερες ανταγωνιστικές αγορές στο χώρο της ενέργειας, στο χώρο των τηλεπικοινωνιών, στο χώρο των μεταφορών και των τραπεζών, έτσι ώστε τα διευρωπαϊκά δίκτυα στα οποία η ελληνική οικονομία στηρίζει την αναπτυξιακή της ικανότητα να αποτελούν το βασικό πυλώνα για την μοναδική, θα έλεγα, υψηλής σταθερά εμβέλειας ανάπτυξη της ελληνικής οικονομίας τα τελευταία εφτά χρόνια, όπου πετυχαίνουμε μεγέθυνση της ελληνικής οικονομίας σαν να είμαστε μια όαση μέσα στον ευρωπαϊκό χώρο, σε ρυθμούς τριπλάσιους και τετραπλάσιους του μέσου ευρωπαϊκού όρου μεγέθυνσης της ελληνικής οικονομίας.
      Βέβαια, αυτή η επίδοση στηρίζεται στην ολοκληρωμένη αναπτυξιακή πολιτική την οποία πραγματοποιεί η Κυβέρνηση του ΠΑΣΟΚ και συγκεκριμένα μια αναπτυξιακή πολιτική η οποία επενδύει σε νέες αγορές. Διαμορφώνουμε και προωθούμε πολιτικές απελευθέρωσης των αγορών, για παράδειγμα των τηλεπικοινωνιακών αγορών, των τραπεζών και των ασφαλιστικών επιχειρήσεων, αλλά και των αγορών ενέργειας, και μέσα από την πραγματοποίηση άμεσων ξένων επενδύσεων για τις οποίες κατηγορείται η χώρα ότι σε μικρό ποσοστό προωθεί τα τελευταία χρόνια, διαμορφώνουμε συνθήκες ώστε να υπάρξει πραγματικά νέα επενδυτική δραστηριότητα. Νέες επιχειρήσεις, νέες τεχνολογίες και νέες τεχνολογίες οι οποίες αυτόν τον καιρό έχουν γίνει κυρίαρχες.
      Αναφέρομαι συγκεκριμένα στο χώρο της πληροφορικής, των δικτύων της πληροφορικής, είτε internet είτε ευρυζωνικού χαρακτήρα δίκτυα τα οποία διαμορφώνονται και εισέρχονται πλέον στην ελληνική αγορά, σταθερής και κινητής τηλεφωνίας, ασύρματης τηλεφωνίας, πρώτης, δεύτερης και τρίτης γενιάς, έτσι ώστε να δημιουργείται πραγματικά μια δυναμικότατη διεθνοποιημένη ανοιχτή αγορά και στην Ελλάδα, αλλά και σε ευρωπαϊκό επίπεδο. 
      Μάλιστα, σήμερα το πρωί στο Υπουργείο Ανάπτυξης είχαμε την ευκαιρία να παρουσιάσουμε τη έναρξη λειτουργίας ενός ξεχωριστού διαδικτύου με μία σχετική αυτόνομη πύλη διαδικτύου, ένα portal, για τον ελληνικό τουρισμό και για την ελληνική βιομηχανία που αποκλειστικά για το χώρο της Γερμανίας ξεκίνησε σήμερα τη λειτουργία του, με καταναλωτές είκοσι εκατομμύρια πελάτες το χρόνο και με μία ετήσια αύξηση δεκαπέντε χιλιάδων καταναλωτών το χρόνο. 
      Βλέπετε, κυρίες και κύριοι συνάδελφοι, ότι η Ελλάδα φιλοδοξεί να συνδέσει τα προϊόντα και τις υπηρεσίες της από τον τουρισμό, τη βιομηχανία, τα αγροτικά προϊόντα και τα κρασιά, για τα οποία οι πολίτες-καταναλωτές έχουν ήδη κατακτήσει τη συνήθεια να παρεμβαίνουν στο διαδίκτυο. 
      Χρησιμοποιούν το διαδίκτυο για εμπορικές λειτουργίες και το ηλεκτρονικό εμπόριο γίνεται κυρίαρχο. Βλέπουμε παραδείγματος χάρη σε αντίθεση με αυτό που είπατε προηγουμένως για την Ελλάδα, κύριε συνάδελφε, ότι εκεί περίπου το 50% του πληθυσμού παρεμβαίνει στο internet, δηλαδή ένας στους δύο πολίτες το χρησιμοποιεί, σε αντίθεση με την Ελλάδα, όπου ένας στους τέσσερις πολίτες χρησιμοποιεί το internet. Βέβαια πρέπει να τονίσω ότι στην Ελλάδα οι επιχειρήσεις παρεμβαίνουν στο internet σε ποσοστό 67%, κοντά στο μέσο ευρωπαϊκό επίπεδο, άρα οι ελληνικές επιχειρήσεις έχουν κατακτήσει την ικανότητα παρέμβασης στο διαδίκτυο και αυτό εξηγεί και τη μεγάλη παραγωγικότητα και ανταγωνιστικότητα που πετυχαίνει η ελληνική οικονομία. Εξηγείται επίσης και από το γεγονός ότι τα τελευταία τρία χρόνια πραγματοποιούμε στην Ελλάδα διπλάσιους ρυθμούς μεγέθυνσης της επενδύσεως στην έρευνα και στην τεχνολογία από ό,τι στην Ευρωπαϊκή Ένωση. Είμαστε βέβαια σε χαμηλό ρυθμό, επενδύουμε με σκοπό να ξεφύγουμε από το πενιχρό 0,7% του ΑΕΠ που χρησιμοποιούμε για την έρευνα και την τεχνολογία, με σκοπό μέχρι το τέλος της δεκαετίας να φθάσουμε στο 1,5% του ΑΕΠ, όμως αυξανόμαστε για να πετύχουμε αυτόν τον στόχο με τους υψηλότερους ρυθμούς μεγέθυνσης στην Ευρωπαϊκή Ένωση.
      Για όλους αυτούς τους λόγους η επένδυση την οποία πραγματοποίησε η ΔΕΗ με την ιταλική εταιρεία «Wind», στην οποία αναφερθήκατε, είχε σκοπό να παρέμβει στην απελευθερωμένη αγορά των τηλεπικοινωνιών, μία αγορά η οποία είναι πλέον δυναμικότατη μετά την απελευθέρωσή της. Η επένδυση, όπως γνωρίζετε, είναι σημαντική –το αναφέρετε μάλιστα και στην ερώτησή σας- έχει την πρόθεση να διαθέσει περίπου 320 εκατομμύρια ευρώ τα πρώτα πέντε χρόνια και προβλέπονται 650 εκατομμύρια ευρώ στην περίοδο 2003-2011 και η ΔΕΗ μαζί με τη «Wind» δημιούργησαν τη νέα εταιρεία, αφού ανέθεσαν μετά από μελέτη, μετά από διαγωνισμό, την ανάπτυξη του εθνικού δικτύου οπτικών ινών στην εταιρεία «Coning» στα πλαίσια του 2001, μια σύμβαση η οποία ολοκληρώθηκε μέχρι τον Ιούνιο του 2003 με ένα συνολικό μήκος οπτικών ινών χιλίων εξακοσίων χιλιομέτρων περίπου.
      Βλέπουμε, λοιπόν, ότι μέσα σε δύο χρόνια η εταιρεία αυτή, με την εμπειρία την οποία διαθέτει στις τηλεπικοινωνίες ως θυγατρική εταιρεία, μαζί με μία θυγατρική εταιρεία της ΔΕΗ, δημιούργησαν την «Tellas», που είναι μία ιδιωτική εταιρεία –διότι άκουσα μερικές παρατηρήσεις από συναδέλφους περί δημοσίου χρήματος- είναι επένδυση σε ελεύθερη αγορά των τηλεπικοινωνιών και κινητοποιείται στο χώρο της σταθερής τηλεφωνίας και στον internet, γι’ αυτό αναφέρθηκα προηγουμένως και στην πρόσβαση στο internet. Η έναρξη της λειτουργίας της έγινε το Φεβρουάριο του 2003 και βάση συμφωνίας μετόχων ΔΕΗ και «Wind», που υπεγράφη τον Αύγουστο του 2001, η διοίκηση και η διαχείριση ασκείται από την ιταλική πλευρά, που έχει και την πλειοψηφία.
      Το αστικό δίκαιο των ινών στην Αθήνα και στη Θεσσαλονίκη κατασκευάζεται από τη γενική διεύθυνση διανομής της ΔΕΗ. Το υπόγειο δίκτυο οπτικών ινών έχει ενταχθεί ως προς την κατασκευή τους στις γενικές εργολαβίες κατασκευής δικτύων της ΔΕΗ. Οι ανάδοχοί τους, όμως, έχουν προκύψει από διεθνείς διαγωνισμούς και γι’ αυτό υπήρξαν σημαντικές εκπτώσεις. Άρα οι αναφορές σας για το κόστος πρέπει να γίνονται με προσοχή, διότι οι διαγωνισμοί της ΔΕΗ είναι προσβάσιμοι στον καθέναν. Η ΔΕΗ πράγματι έχει την υποχρέωση να δίνει τα στοιχεία. Επανειλημμένως, κύριοι συνάδελφοι, μου ζητήσατε για τους διαγωνισμούς που κάνει η ΔΕΗ να σας φέρω στοιχεία.
      Άρα λοιπόν, στο βαθμό που επιθυμείτε αλλά δεν το γράφετε εδώ στην επερώτησή σας, να έχετε στοιχεία για τους διαγωνισμούς της ΔΕΗ οι οποίοι πραγματοποίησαν και τα δίκτυα διανομής της «Τellas» τα οποία τους ανατέθηκαν, μπορείτε ανά πάσα στιγμή να τα έχετε, έτσι ώστε να γνωρίζετε το τι κόστος τελικά χρησιμοποιήθηκε για την κατασκευή αυτής της θυγατρικής επιχείρησης της «Τellas» η οποία επιτυχώς όμως μέσα σε αυτά τα δύο χρόνια διεκδίκησε και κατέκτησε ένα ποσοστό 8% της ελεύθερης αγοράς τηλεπικοινωνιών στη χώρα μας παρ΄ όλο που είχε προγραμματίσει μέχρι το 2003 στο επιχειρησιακό της πρόγραμμα να κατακτήσει ένα ποσοστό 5% και μάλιστα πρόβλεπε μια σχετική δαπάνη διαφήμισής τους 13 εκατομμυρίων ευρώ για να πετύχει αυτό το υψηλό ποσοστό παρέμβασης μέσα σε δύο χρόνια για πρώτη φορά μια νέα εταιρεία τηλεπικοινωνιών, εντούτοις το αποτέλεσμα ήταν πολύ πιο εντυπωσιακό. Η «Τellas» κατέκτησε μέσα σε αυτά τα δύο χρόνια 8% της ελληνικής αγοράς τηλεπικοινωνιών. Έγινε η δεύτερη μετά τον ΟΤΕ εταιρεία ελεύθερη ιδιωτική τηλεπικοινωνιών. Άφησε πίσω της μια σειρά άλλων αντίστοιχων ιδιωτικών εταιρειών τηλεπικοινωνιών οι οποίες δραστηριοποιούνται έντονα στο χώρο της τηλεπικοινωνίας. Όπως βλέπετε ο ανταγωνισμός έχει ενταθεί, οι τιμές έχουν πέσει ιδιαίτερα στην κινητή τηλεφωνία και στη σταθερή τηλεφωνία. Βεβαίως παραμένουν ακόμη υψηλές οι τιμές στο internet και προσπάθεια και της Κυβέρνησης είναι να παρέμβει και να διασφαλίσει αυξάνοντας τον ανταγωνισμό να μειωθούν οι τιμές και στο χώρο του internet. Διότι η χρήση του διαδικτύου, όπως σας είπα προηγουμένως, αγαπητοί συνάδελφοι, βοηθάει καθοριστικά για να μπορέσουμε να αυξήσουμε την ανταγωνιστικότητα της ελληνικής οικονομίας να ανοιχτούμε στο ηλεκτρονικό εμπόριο και, εν πάση περιπτώσει, να χρησιμοποιηθεί το διαδίκτυο ως μέσο άμεσης την ίδια στιγμή μαζικής αξιοποίησης πληροφοριών, γνώσεων, δεδομένων, γεγονότων, συγχρόνως σε όλη την Ελλάδα από όλες τις επιχειρήσεις από το δημόσιο, από τον ιδιωτικό τομέα, κάτι το οποίο όπως καταλαβαίνετε επιδρά καταληκτικά στην παραγωγικότητα, στην ανταγωνιστικότητα και την απόδοση τελικά της ελληνικής οικονομίας. 
      Βλέπουμε επομένως, κύριοι συνάδελφοι, ότι η επένδυση της ΔΕΗ έχει πιάσει τόπο. Διαμορφώθηκε μια θυγατρική η «Τellas» τις διαφημίσεις της οποίας βλέπουμε στο δρόμο, διαφημίσεις οι οποίες όμως δεν έχουν καμία σχέση με το υπέρογκο ποσό των 40 εκατομμυρίων ευρώ που αναφέρεστε. Όπως σας είπα ο σχεδιασμός προέβλεπε 13 εκατομμύρια ευρώ για να πιάσουν το 5%. Η «Τellas» κατέκτησε το 8% της αγοράς και τελικά το κόστος διαφήμισής της ήταν μόνο 8,7 εκατομμύρια ευρώ από τον Ιανουάριο του 2003. 
      Επομένως, αγαπητοί συνάδελφοι, νομίζω ότι καλό είναι να ενδιαφερθείτε να αποκτήσετε πληροφόρηση να επισκεφθείτε την «Τellas» να διαπιστώσουμε πώς καταφέρνει μια ιδιωτική επιχείρηση, παρόλο που συνεργάζεται με μια δημόσια εταιρεία, όπως είναι η ΔΕΗ, να είναι τόσο παραγωγική, τόσο ανταγωνιστική. Πρέπει να πω ότι υπάρχει ένα management το οποίο πράγματι ανταποκρίνεται στους κανόνες και τους όρους της ελεύθερης οικονομίας. Δεν υπάρχει το φαινόμενο των αυθαίρετων ευκαιριακών προσλήψεων. Δεν υπάρχει το φαινόμενο των αυθαίρετων ευκαιριακών οποιασδήποτε μορφής παρεμβάσεων όσον αφορά τη λειτουργία και την παρέμβαση στην κατεύθυνση δουλειάς της επιχείρησης. 
      Έχουμε κάνει κριτική και μεις γιατί έχουμε μια καθυστέρηση στην επέκταση της επιχείρησης σε περισσότερα κέντρα από την Αθήνα. Είναι όμως σε εξέλιξη αυτές οι διαδικασίες και είμαι αισιόδοξος ότι στη διάρκεια της χρονιάς θα ξεκινήσει και η λειτουργία στη βόρεια Ελλάδα αντίστοιχου κέντρου λειτουργίας της «Τellas» που λειτουργεί στην Αθήνα έτσι ώστε πράγματι το ποσοστό επέκτασης στην αγορά τηλεπικοινωνιών με την διεύθυνση της «Τellas» να αυξηθεί. Βέβαια ξέρετε πολύ καλά ότι στην ελεύθερη αγορά όταν ισχυροποιούνται οι ανταγωνιστές γίνεται πιο δύσκολος και ο ανταγωνισμός. Επομένως και ο ΟΤΕ βλέποντας πόσο επικίνδυνο είναι από τη στιγμή που απελευθερώθηκε πλήρως η αγορά με τη μαζική διαμόρφωση ανταγωνιστικών ιδιωτικών επιχειρήσεων υπηρεσιών στο χώρο των τηλεπικοινωνιών προσπαθεί και αυτός να βρει το δρόμο προς ακόμη περισσότερο εκσυγχρονισμό, ακόμη περισσότερη παραγωγικότητα, ανταγωνιστικότητα, έρευνα και προπαντός συνεργασίες σε μια βάση εξωστρεφούς ανάπτυξης της εταιρείας με τεχνολογίες και με άλλες επιχειρήσεις.
      Κυρίες και κύριοι συνάδελφοι, ζούμε σε μία εποχή που ιδιαίτερα στο χώρο της τεχνολογίας, οι επιχειρήσεις, δημόσιες ή ιδιωτικές, οφείλουν να κατακτήσουν το ποσοστό το οποίο λειτουργούν, οφείλουν να κατακτήσουν με όλα τα μέσα, αξιοποιώντας γνώση, τεχνολογία και άλλες δυνατότητες, μεγαλύτερα πιθανά ποσοστά αγοράς. Οι επιχειρήσεις σε τελική ανάλυση, όπως ξέρετε –και ελπίζω να συμφωνείτε- γι’ αυτό γίνονται, για να πετύχουν ολοένα μεγαλύτερο κέρδος, ολοένα μεγαλύτερο ποσοστό αγοράς. Σήμερα, όμως, στην εποχή που ζούμε, για να πετύχεις έναν τέτοιο στόχο πρέπει να γίνεις παραγωγικότερος, πρέπει να γίνεις ποιοτικά καλύτερος, αποτελεσματικότερος, ανταγωνιστικότερος και μόνο έτσι μπορείς να σταθείς.
       Επομένως, αυτή είναι μία διαδικασία την οποία την χρειαζόμαστε. Γι’ αυτό είναι σωστό να στηρίξουμε αυτού του είδους τις επενδυτικές πρωτοβουλίες, γι’ αυτό είναι σωστό να στηρίξουμε τις δραστηριότητες της «Τellas» στο χώρο των τηλεπικοινωνιών, γι’ αυτό είναι σωστό να στηρίξουμε τη δραστηριότητα του ιδιωτικού τομέα στο χώρο της ενέργειας, όπου αντίστοιχα ξεκινάει η απελευθέρωση της παραγωγής ηλεκτρικής ενέργειας από φυσικό αέριο, με την επικείμενη πράξη διεθνούς διαγωνισμού κατασκευής των τριών μονάδων τετρακοσίων μεγαβάτ για την παραγωγή ηλεκτρισμού από φυσικό αέριο. 
      Μάλιστα θέλω να ελπίζω ότι οι συνάδελφοι δεν θα έχουν αντίρρηση. Θα έρθουμε σε συνεννόηση μαζί σας, ακόμη και προ των εκλογών, για να συμφωνήσουμε –αν συμφωνείτε- να προκηρύξουμε το διαγωνισμό. Πάντως σας διαβεβαιώνω ότι θα το συζητήσουμε. Δεν πρόκειται να βγάλουμε αυθαίρετα το διαγωνισμό, για να μη σας δώσουμε το δικαίωμα να πείτε ότι προεκλογικά θέλουμε να δημιουργήσουμε κάποια εντύπωση. Θα θέλαμε, όμως, να ξέραμε την άποψή σας πάνω σ’ αυτό το θέμα, εάν συμφωνείτε. 
      Η ελληνική αγορά έχει ανάγκη στο να προχωρήσουμε γρήγορα σε επενδύσεις, εμείς όμως δεν θέλουμε να επηρεάσουμε ή να δώσουμε την εντύπωση ότι επηρεάζουμε το προεκλογικό κλίμα ή την εκλογική αναμέτρηση. Γι’ αυτόν το λόγο θα συζητήσουμε. Πάντως αυτό είναι ένα άλλο θέμα, δεν ανήκει εδώ.
      Εκείνο που θέλω να πω τελειώνοντας, αγαπητοί συνάδελφοι, είναι το εξής: Πρέπει να ξέρετε ότι η χρήση ολοένα και πιο αναβαθμισμένης τεχνολογίας στις οικονομικές και παραγωγικές δραστηριότητες της χώρας είναι πλέον μονόδρομος. Μόνο έτσι μπορούμε να γίνουμε παραγωγικότεροι, μόνο έτσι μπορούμε να κρατήσουμε παραγωγικότερη και ανταγωνιστικότερη την οικονομία για πολλά χρόνια, με διαρκή μεγέθυνση στην ανάπτυξη, η οποία πρέπει να ξεπεράσει σταθερά το 4% τα επόμενα χρόνια, γιατί έτσι θα πετύχουμε και την πραγματική σύγκλιση, αλλά προπαντός θα δώσουμε τη δυνατότητα να υπάρξουν θέσεις εργασίας, να καλύψουμε τους εργαζόμενους, να καλύψουμε τις ανάγκες του Έλληνα πολίτη, να διαμορφώσουμε μία ανάπτυξη με συνοχή, αλληλεγγύη και προπαντός δικαιοσύνη. 
      Γι’ αυτόν το λόγο πιστεύω ότι επενδυτικές πρωτοβουλίες αυτής της μορφής πρέπει να τις χαιρετίζουμε, να τις ελέγχουμε –πολύ καλά κάνετε- με τον καλύτερο τρόπο, αλλά εμείς, επειδή γνωρίζουμε το πώς πραγματοποιούνται αυτές οι επενδύσεις, το τι δυσκολίες παρουσιάζουν, το πόσο ανάγκη είναι να κινητοποιηθεί το μεγαλύτερο –αν θέλετε- κεφάλαιο το οποίο διαθέτει η χώρα, το κοινωνικό κεφάλαιο της χώρας, το ανθρώπινο δυναμικό, γι’ αυτό ακριβώς, το λόγο εμείς αυτού του είδους τις επενδύσεις τις στηρίζουμε και γι’ αυτό ακριβώς κύριοι συνάδελφοι, είμαστε πάντοτε στη διάθεσή σας είτε για να σας δώσουμε στοιχεία, πληροφόρηση, είτε για να συνεργαστούμε, γιατί σε τελική ανάλυση η υποστήριξη αυτών των πρωτοβουλιών συνεργασίας δημόσιου και ιδιωτικού τομέα αποτελεί ένα πολύ σωστό δρόμο σ’ αυτήν την έντονα ανταγωνιστική εποχή, ώστε να διαμορφώσουμε νέα μεγέθη οικονομικής και κοινωνικής ανάπτυξης. 
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, η Κυβέρνηση εδώ και πάρα πολύ καιρό, με τη θέλησή της ή χωρίς, έχασε τον έλεγχο του κράτους πραγματικά. Τουλάχιστον αυτό φαίνεται καθαρά από τον Έλληνα πολίτη.
Οι Υπουργοί δεν ξέρουν πώς λειτουργούν, αλλά ταυτόχρονα εκείνο που είναι θλιβερό είναι ότι η Κυβέρνηση έχει χάσει και την αίσθηση του μέτρου. Μιλά ακόμα για ισχυρή οικονομία, όταν όλες οι εκθέσεις της Ευρωπαϊκής Ένωσης μιλούν για το δημοσιονομικό χάος, για το έλλειμμα, για την υπερχρέωση, λένε ότι αμέσως μετά τους Ολυμπιακούς Αγώνες η πατρίδα μας θα αντιμετωπίσει τεράστιο πρόβλημα ανάπτυξης.
	Σήμερα ο Υπουργός μας μίλησε για τις επενδύσεις και μας μίλησε και για τις ξένες επενδύσεις.
	ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι χειροπιαστές.
	ΓΕΩΡΓΙΟΣ ΣΑΛΑΓΚΟΥΔΗΣ: O διάδοχος και προαλειφόμενος πρόεδρος σε λίγο χρονικό διάστημα μας είπε ότι με το κύρος του θα προκαλέσει ξένες επενδύσεις στη χώρα. Αυτό είναι πραγματικά να προκαλείς το μειδίαμα γιατί είναι γεγονός ότι δεν ασχολήθηκε ποτέ ούτε με παραγωγικό Υπουργείο, ούτε με την παραγωγή ούτε με την ανάπτυξη ούτε με την οικονομία, για να μπορεί να ξέρει ότι ξένες επενδύσεις και κεφάλαια δεν έρχονται επειδή συμπαθούν έναν Πρωθυπουργό ή κάποιον Υπουργό. Ξένα κεφάλαια πηγαίνουν σε μία χώρα όταν υπάρχει επενδυτικό κλίμα και αυτήν τη στιγμή γι’ αυτό δεν έρχονται επενδύσεις, γι’ αυτό έχουμε το 0,3% του συνόλου των επενδύσεων της Ευρωπαϊκής Ένωσης, γι’ αυτό είμαστε η τελευταία χώρα. Το 2002, 53 εκατομμύρια ευρώ μονάχα ξένες επενδύσεις έγιναν στη χώρα μας, τη στιγμή που στην Ισπανία έγιναν περίπου 5.000 εκατομμύρια ευρώ και στην Πορτογαλία περίπου 4.000 εκατομμύρια ευρώ. Εμείς είχαμε μόνο 53 εκατομμύρια ευρώ σε επενδύσεις. 
	Κύριε Υπουργέ, πείτε στον προαλειφόμενο πρόεδρό σας ότι οι επενδύσεις δεν έρχονται με το κύρος ή με την ομορφιά και με το παράστημά του, αλλά έρχονται όταν δημιουργείται επενδυτικό περιβάλλον και επενδυτικό περιβάλλον δημιουργείται όταν προχωρήσουν οι διαρθρωτικές αλλαγές, τις οποίες καθυστερείτε και δεν προχωράτε, όταν απελευθερωθούν πραγματικά οι αγορές, όταν απλοποιηθεί η διαδικασία λειτουργίας και ίδρυσης επιχειρήσεων, όταν θα δημιουργηθεί και θα καταπολεμηθεί η γραφειοκρατία και η διαφθορά από το κράτος -αυτές είναι που περισσότερο διώχνουν τους ξένους επενδυτές- όταν θα αλλάξει το φορολογικό σύστημα και θα προχωρήσουμε σε ένα απλό φορολογικό σύστημα σταθερό σε διάρκεια και όχι κάθε δυόμισι μήνες να φέρνετε φορολογικό νομοσχέδιο, όπως κάνετε, όταν επίσης θα χαμηλώσουμε τους φορολογικούς συντελεστές, όπου σήμερα γίνεται ένας παγκόσμιος ανταγωνισμός για χαμηλούς φορολογικούς συντελεστές και όταν θα έλθει μία σοβαρή κυβέρνηση για να συντάξει έναν αναπτυξιακό νόμο με κίνητρα προς τις κατευθύνσεις εκείνες που θα αναδεικνύουν τα συγκριτικά πλεονεκτήματα της χώρας.
	Αυτά θα τα κάνει η κυβέρνηση της Νέας Δημοκρατίας ξεκινώντας από τις 8 Μαρτίου, όταν με την έγκριση του ελληνικού λαού θα αναλάβει τις τύχες της διακυβέρνησης της χώρας. Δυστυχώς εσείς και δεν ξέρατε και δεν μπορέσατε μέχρι τώρα να τα φτιάξετε όλα αυτά και μένετε μόνο σε «πομφόλυγες» του στυλ: «Το κύρος μου θα χρησιμοποιήσω για να φέρω ξέρες επενδύσεις».
	Μας είπατε ακόμα ότι διαμορφώσατε αγορές στην ενέργεια κλπ. Ποιες αγορές διαμορφώσατε στην ενέργεια; Από τις 19/2/2001 έχει τυπικά απελευθερωθεί η αγορά ηλεκτρικής ενέργειας. Έχετε δει εσείς μέχρι σήμερα, τον Ιανουάριο του 2004, έναν ιδιώτη να μπορεί να προμηθευτεί από έναν ιδιώτη παραγωγό; Έχετε δει κανέναν ιδιώτη στην Ελλάδα να προμηθεύεται ηλεκτρικό ρεύμα από άλλον εκτός της ΔΕΗ; Άρα, έχουμε μονοπωλιακή κατάσταση όπως είχαμε. Δεν απελευθερώθηκε η αγορά, απελευθερώθηκε μόνο στη φαντασία σας.
      Κάνετε απεγνωσμένες προσπάθειες, όμως αυτές οι προσπάθειες ήταν ανεπιτυχείς γιατί δεν μπορούσατε να ξεπεράσετε τις φοβίες σας για να μη δυσαρεστήσετε τη νομενκλατούρα σας και για να μην εισπράξετε το πολιτικό κόστος. Δεν δημιουργήσατε εκείνο το θεσμικό πλαίσιο που θα επέτρεπε την απελευθέρωση της αγοράς και φτάσατε στο σημείο να μας λέτε σήμερα ότι θα συνεννοηθείτε για να βγάλετε αυτές τις τελευταίες μονάδες -η τελευταία τροπολογία που φέρατε στο ν.2773- σε διαγωνισμό, να προκηρύξετε τώρα το διαγωνισμό. Ποιο διαγωνισμό θα προκηρύξετε, με ποιο θεσμικό πλαίσιο;
      Τους κώδικες που σας έκανε η ΡAE τους έχετε εγκρίνει; Θα ισχύσουν; Επειδή έχω και εγώ υπόψη μου μια επιστολή του κ. Νέζη και ξέρω τι πιέσεις θα υποστείτε από κει, η οποία μιλά ότι δεν είναι εντάξει οι κώδικες. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας τους στείλαμε για σχολιασμό. 
      ΓΕΩΡΓΙΟΣ ΣΑΛΑΓΚΟΥΔΗΣ: Η υπόθεση είναι ότι εσείς δεν τους αποδέχεστε και οι δικοί σας σύμβουλοι σας λένε ότι δεν πρέπει να τους δεχθείτε. Άρα, λοιπόν αυτούς τους κώδικες θα τους εγκρίνετε; Αν δεν τους εγκρίνετε πώς θα προχωρήσετε σε διαγωνισμούς; 
      Αυτοί οι κώδικες θα πρέπει να γίνουν αποδεκτοί από τους ιδιώτες επενδυτές για να συμμετάσχουν στους διαγωνισμούς. Αλλιώς τι διαγωνισμούς θα βγάλετε; Όπως τους κάνατε πιο μπροστά; Δώσατε επτά άδειες, αλλά δεν έγινε καμία. Δεν έγινε καμία διότι δεν υπάρχει θεσμικό πλαίσιο που να επιτρέπει αυτές να λειτουργήσουν πραγματικά. 
      Επομένως αφήστε τα αυτά, να συνεννοηθείτε μαζί μας και σας καλούμε να τους βγάλετε τώρα τους διαγωνισμούς. Τώρα, προεκλογικά σας έπιασε ο καημός και ο πόνος να ρυθμίσετε πράγματα που μέχρι τώρα δεν σας ενδιέφεραν καθόλου και έρχεστε τώρα και μας φέρνετε νομοσχέδια στα οποία έχετε ένα κομμάτι με δέκα άρθρα για κάποιο ενιαίο αντικείμενο και από κει και πέρα λέτε «και άλλες διατάξεις» και εκεί προσπαθείτε να περάσετε όλες τις ρουσφετολογικές διατάξεις και δημιουργείτε και προβλήματα στην ελληνική κοινωνία; Και εσείς καλά να πάθετε που εκτίθεστε απέναντι στον ελληνικό λαό με αυτά που κάνατε, όπως ήταν η προηγούμενη τροπολογία του κ. Πάχτα. Δεν φταίει όμως σε τίποτα το ελληνικό Κοινοβούλιο και ο πολιτικός κόσμος να υφίσταται συλλήβδην τις κατηγορίες για αναξιοπιστία, για διαφθορά, για διαπλοκή όπως εσείς τολμάτε τώρα και λέτε και προσπαθείτε να περάσετε σύνθημα ότι όλοι το ίδιο είναι. Δεν είμαστε όμως το ίδιο. Εμάς δεν μας διακρίνει η δική σας σήψη που μέχρι τώρα την έχετε επιδείξει με κάθε τρόπο στον ελληνικό λαό με τις πράξεις σας. 
      Μιλήσατε ακόμα για παραγωγικότητα και ανταγωνιστικότητα. Την αύξηση κάποια στιγμή της παραγωγικότητας που χρησιμοποίησε και ο Πρωθυπουργός την μετρούσαμε με τον εργατικό πληθυσμό της Ελλάδος, χωρίς να υπολογίζετε τους οικονομικούς μετανάστες. Και βγάζατε έτσι μία αύξηση της παραγωγικότητας. Η ανταγωνιστικότητά μας κατρακυλά, κύριε Υπουργέ. Αν δείτε το τελευταίο δελτίο που βγήκε για την αύξηση του ελλείμματος του εμπορικού μας ισοζυγίου, θα το καταλάβετε. Γιατί φθάσαμε στο σημείο οι εξαγωγές μας να είναι το ? των εισαγωγών μας; Γιατί ακριβώς η ανταγωνιστικότητα μας πέφτει συνεχώς, συνεχώς κάνουμε αγορές και φυσικά δεν είναι ανταγωνιστικά πλέον τα ελληνικά προϊόντα. 
      Μας είπατε ακόμα ότι επενδύετε στην έρευνα και τεχνολογία με διπλάσιους ρυθμούς. Δεν μπόρεσα να καταλάβω τι εννοούσατε. Είμαστε ουραγοί στην Ευρωπαϊκή  Ένωση. Δεν υπάρχει άλλη χώρα στην Ευρωπαϊκή Ένωση που να έχει 0,5% -σεις το είπατε 0,7%- δαπάνες για την έρευνα και τεχνολογία. Αμφιβάλλετε γι’ αυτό; Και τη στιγμή που η Ευρωπαϊκή Ένωση σύμφωνα με την απόφαση της Λισσαβόνας θα εκδώσει οδηγία για αύξηση 3%…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Για το 2010. 
      ΓΕΩΡΓΙΟΣ ΣΑΛΑΓΚΟΥΔΗΣ: Η αύξηση θα είναι από τώρα για να πετύχουμε την ανταγωνιστικότητα. Για να ξεπεράσουμε τις πρώτες χώρες στον κόσμο, όπως λέει η απόφαση της Λισσαβόνας χρειάζεται οπωσδήποτε το 3% και όχι το 1,5% που αναφέρατε προηγουμένως και για να μπορέσουμε να πετύχουμε την ανταγωνιστικότητα. 
      Έρχομαι τώρα στην επερώτησή μας για την «Tellas». Κατ’ αρχήν, από την αρχή εμείς σας καταγγείλαμε με δική μου ερώτηση, τι ακριβώς ήθελε να φτιάξει εκεί η Δημόσια επιχείρηση και ο διευθύνων σύμβουλος με τη λεόντειο αυτή σύμβαση που υπέγραψε με την «WIND». 
      Ακούστε, τι βάζει η ΔΕΗ σ’ αυτό το συνεταιρισμό και τι βάζει η «WIND». Η ΔΕΗ λοιπόν από την πλευρά της βάζει το εκτεταμένο ενεργειακό δίκτυο στον τηλεπικοινωνιακό κορμό, τη διαθεσιμότητα εγκαταστάσεων για ανάπτυξη υποδομής, τις προσβάσεις στην ελληνική αγορά και τη γνώση των τοπικών συνθηκών, την πεντηκονταετή επιχειρηματική δραστηριότητα που μειώνει το χρόνο εισόδου στην αγορά, το πελατολόγιο, που απαρτίζεται από 6,7 εκατομμύρια νοικοκυριά και επιχειρήσεις, το τεράστιο δίκτυο των πωλήσεων που έχει, το μακροχρόνιο συμβόλαιο μίσθωσης οπτικών ινών και άλλα ακόμη. 
      Αλλά επιπλέον, βάζει όλα τα χρήματα. Τι βάζει η  «WIND»; Μόνο την τεχνογνωσία της υποτίθεται. Αλλά θα δούμε –και σας το περιγράφω παρακάτω και δεν μου απαντήσατε- ποια ήταν η τεχνογνωσία ουσιαστικά της WIND, ότι χωρίς να υπάρχει δηλαδή εμπειρία τόσο στη μελέτη όσο και στην κατασκευή ξεκίνησε ο εργολάβος. Μελέτη και κατασκευή γινόταν όπως ακριβώς ο εργολάβος νόμιζε ότι μπορούσε να κάνει. 
      Αμφισβητείται απ’ όλους τους τεχνικούς της ΔΕΗ η γνώση και η εμπειρία της «WIND» που έχει διαθέσει μέχρι στιγμής και μιλάει για την τετραετή εμπειρία στην Ιταλία. 
      Ο εργολάβος στον οποίο ανατέθηκε η εργολαβία άρχισε την κατασκευή πειραματιζόμενος από μόνος του και αλλάζοντας μεγάλο τμήμα της μελέτης που είχε γίνει από τα κεντρικά της ΔΕΗ και χωρίς κανένας να γνωρίζει με τι τιμή μονάδας ανά μέτρο θα πληρωνόταν. Σήμερα το ξέρουμε. Είναι τεράστια η τιμή της μονάδας ανά μέτρο. Είναι 30 εκατομμύρια ευρώ ανά χιλιόμετρο, τη στιγμή που οι ανταγωνίστριες εταιρείες φτιάχνουν με 12 εκατομμύρια ευρώ ανά χιλιόμετρο κόστος τοποθέτησης εγκατάστασης οπτικών ινών. 
      Μας είπατε με διεθνείς συμβάσεις. Πράγματι μας απάντησε εδώ και ο υπεύθυνος της εταιρείας ότι έδωσε μια εργολαβία στην «Cormn». Όμως, οι εργολάβοι οι οποίοι το κατασκεύασαν είναι αυτοί, όπως σωστά είπατε, που κάνουν τις διανομές και δεν έβγαλε σε δημοπρασία για να γίνουν αυτά τα τμήματα, αλλά, λέει, έδωσε για να μην καθυστερούμε στους ίδιους εργολάβους, διότι εάν κάναμε νέα διακήρυξη για να αναλάβουν το έργο θα καθυστερούσε την πορεία των έργων με αποτέλεσμα η εργολαβία εγκατάστασης των οπτικών ινών να καθυστερούσε σημαντικά. 
     Σας λέω εδώ ότι το τμήμα της εργολαβίας εγκατάστασης των οπτικών ινών το συμφώνησε ο ένας εργολάβος των Αθηνών -και αν θέλετε να τον ονομάσω, είναι ο κ. Γαντζούλας- για λογαριασμό και των δύο υπολοίπων Αθήνας και Θεσσαλονίκης. 
     Έτσι λοιπόν λειτουργεί αυτή η επιχείρηση και από κει και πέρα πλέον τιμάμε τον ιδρώτα του ελληνικού λαού, δηλαδή με άλλα λόγια τον σπαταλάμε. Έτσι ακριβώς λειτουργεί. 
     Αλλά ακόμα και τώρα τι έγινε; Αυτοί οι εργολάβοι ανέλαβαν και ολυμπιακά έργα. Το έργο εγκατάστασης της οπτικης ίνας έχει σταματήσει. Δεν λειτουργεί. Όμως μέχρι στιγμής ξοδεύτηκαν 190 εκατομμύρια ευρώ έναντι των 320 εκατομμυρίων ευρώ για τα δύο πρώτα χρόνια. Στον ένα χρόνο ξοδεύτηκαν 190 εκατομμύρια ευρώ. Λένε τώρα ότι μόνο λίγα θα ξοδευτούν. Επειδή έχουν αναλάβει και ολυμπιακά έργα και δεν υπάρχουν ρήτρες και χρονοδιαγράμματα -οι εργολάβοι κάνουν ό,τι θέλουν- όταν τελειώσουν τα ολυμπιακά τους έργα θα έλθουν πάλι πίσω για να συνεχίσουν την επέκταση της οπτικής ίνας. 
     Θα πρέπει εδώ να πούμε ότι στη Θεσσαλονίκη δεν έγινε ούτε ένα μέτρο εγκατάστασης. Αυτό το ξέρετε πάρα πολύ καλά και θα έπρεπε να μας το αναφέρετε εδώ ιδιαίτερα εσείς γιατί είστε από τη Θεσσαλονίκη. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας το είπα προηγουμένως.
     ΓΕΩΡΓΙΟΣ ΣΑΛΑΓΚΟΥΔΗΣ: Θα έπρεπε να δείτε ότι και σε αυτόν τον τομέα, εν πάση περιπτώσει, καθυστερούμε ή όπως καθυστερούν όλα τα έργα της Θεσσαλονίκης, παρά το ότι τόσο πολύ ιδρώσατε, κύριε Υπουργέ, για να φτιάξετε και το μετρό και την υποθαλάσσια κλπ.! Τα είπαμε αυτά σε άλλες ερωτήσεις μας με άλλους Υπουργούς. Είστε βλέπετε πέντε Υπουργοί από τη Θεσσαλονίκη. Μου δόθηκε πολλές φορές η ευκαιρία να αναφέρω τα επιτεύγματά σας για την πόλη μας. 
     Μιλάτε τώρα ότι κατέκτησε το 8% της ελεύθερης αγοράς. Μήπως κάνατε λάθος και είναι 5,8%; Αλλά αν είναι έστω και το 8% και όταν ο ελληνικός λαός διαθέτει τόσα τεράστια ποσά, είδε από καμιά άλλη εταιρεία σταθερής ή ασύρματης τηλεφωνίας να έχει τέτοια διαφήμιση όπως η «Tellas»; 
     Μας είπατε και για τα 8,8 εκατομμύρια ευρώ. Οι πληροφορίες μας μιλάνε για 40 εκατομμύρια ευρώ. Μπορεί να είναι εσφαλμένες. Θα σας πω όμως και κάτι άλλο. Όταν στον ανταγωνισμό υπάρχει μία εταιρεία που έχει τους πακτωλούς της ΔΕΗ -διότι η «WIND» δεν ενδιαφέρεται για τα πόσα ξοδεύονται, μια και η συμφωνία είναι η ΔΕΗ να βάζει τα χρήματα, η «WIND» βάζει μόνο τεχνογνωσία- φτάνουνε και ξοδιάζουμε για τη διαφήμιση, διαστρεβλώνοντας έτσι την αγορά, σπάμε τον ανταγωνισμό και από εκεί και πέρα στρεβλώνετε και δεν προχωράει και η οικονομία. 
Με τέτοιες συνθήκες, κύριε Υπουργέ, δεν δημιουργείται ανάπτυξη. 
      Εκείνο όμως που θέλω να τονίσω για άλλη μια φορά, όπως σας τόνισα και στην επίκαιρη ερώτησή μου, είναι πως μεγαλύτερο πρόβλημα από τις σπατάλες που γίνονται αυτήν τη στιγμή από τις ΔΕΚΟ είναι ότι έχετε οδηγήσει τη χώρα στο φάσμα της ηλεκτρενεργειακής ανεπάρκειας μέσα στο 2004, στην αιχμή του καλοκαιριού. Και ας ευχηθούμε να μην υπάρχει πολύ μεγάλη ζέστη κατά τη διάρκεια της τέλεσης των Ολυμπιακών Αγώνων, γιατί θα έχουμε πρόβλημα ηλεκτρικής ενέργειας.
       Έτσι, αντί για όλα τα άλλα εγώ θα σας έλεγα να προχωρήσετε σε ακόμα μια γραμμή διασύνδεσης, έστω από αυτές τις μη σταθερές τροφοδοτικές γραμμές των Βαλκανίων, ώστε να έχουμε τουλάχιστον από εκεί ηλεκτρικό ρεύμα. Δεν προχωρήσατε ούτε σε αυτό. Χρειάζεται ένα χρόνο να γίνει. Δεν προλαβαίνουμε τους Ολυμπιακούς Αγώνες. Ας ευχηθούμε ο καλός Θεός της Ελλάδος να μας βοηθήσει εκείνο το διάστημα και να μην έχει πολλές ζέστες στη διάρκεια των Ολυμπιακών Αγώνων, να βρέξει όλο το διάστημα του καλοκαιριού, για να γεμίσουν οι ταμιευτήρες για τα υδροηλεκτρικά έργα, να μη βγει εκτός λειτουργίας, σε αστοχία, οποιοσδήποτε ατμοηλεκτρικός σταθμός, όλα να πάνε ρολόι, για να είμαστε σε οριακό σημείο και να έχουμε ηλεκτρενεργειακή επάρκεια στη διάρκεια των Ολυμπιακών Αγώνων.
      Το τονίζω ακόμα μια φορά και θα σας φέρω τα Πρακτικά –γι’ αυτό το λέω, για να καταγραφεί στη Βουλή- ότι για οποιοδήποτε πρόβλημα ηλεκτρενεργειακής ανεπάρκειας στη διάρκεια του καλοκαιριού και στη διάρκεια των Ολυμπιακών Αγώνων θα είστε εγκληματικά υπεύθυνοι εσείς και μόνο εσείς. Εμείς σας το έχουμε επισημάνει πολύ έγκαιρα πριν από πάρα πολύ χρόνο, για να ετοιμαστείτε και για την απελευθέρωση της αγοράς και για τη δημιουργία μονάδων και για να έχουμε αυτό το χρονικό διάστημα ηλεκτρενεργειακή επάρκεια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, θα ήθελα να διαβεβαιώσω τον Κοινοβουλευτικό Εκπρόσωπο της Νέας Δημοκρατίας ότι βεβαίως αναλαμβάνουμε τις ευθύνες μας και βεβαίως εγγυόμαστε την ενεργειακή επάρκεια του συστήματος της χώρας και κατά τη διάρκεια των Ολυμπιακών Αγώνων και για όλα τα επόμενα χρόνια. Έχουμε συνηθίσει, κύριοι συνάδελφοι, να αναλαμβάνουμε ευθύνες, να στεκόμαστε σ’ αυτό που κάνουμε, να το υπερασπίζουμε, γιατί είμαστε βέβαιοι ότι είναι σωστό και θα οδηγήσει σε απόλυτα θετικό αποτέλεσμα για τη χώρα την οικονομία και τους πολίτες μας.
      Στη βάση αυτής της διαπίστωσης θα έλεγα να μην ανησυχείτε. Η ενεργειακή αγορά της χώρας βρίσκεται σε ένα στάδιο άλματος και προετοιμάζεται να ολοκληρώσει όλη αυτή τη μακρά διαδικασία προσαρμογής σε μια πλήρως απελευθερωμένη ευρωπαϊκή αγορά ενέργειας, ηλεκτρισμού, φυσικού αερίου. Όπως ξέρετε, εμείς ως Προεδρία οριοθετήσαμε το 2004 και το 2007 ως το χρονικό όριο που η αγορά ηλεκτρικής ενέργειας και του φυσικού αερίου στην Ευρώπη θα είναι πλήρως απελευθερωμένη, ώστε να μπορέσουν να λειτουργήσουν πλέον όλες οι επιχειρήσεις, ιδιωτικός και δημόσιος τομέας σε ένα ενιαίο πλαίσιο και με τη μέγιστη δυνατή αποτελεσματικότητα για τους πολίτες αυτής της χώρας.
      Επιπλέον, επειδή σας άκουσα να ανησυχείτε για το κατά πόσο θα μπορέσουμε να πραγματοποιήσουμε τους νέους διαγωνισμούς για την παραγωγή ηλεκτρικής ενέργειας από φυσικό αέριο και ορθώς επισημαίνετε τους κώδικες, θέλω να επισημάνω ότι οι κώδικες που έθεσε σε δημόσιο διάλογο η ΡΑΕ είναι ανάγκη να γίνουν αντικείμενο διαβούλευσης. Βεβαίως, υπάρχει κριτική. Εμείς περιμέναμε από εσάς τις απόψεις σας, ώστε να τις λάβουμε υπόψη θέλοντας να οριστικοποιήσουμε τους κώδικες βάσει των οποίων θα γίνουν οι σχετικοί διαγωνισμοί. Δεν είχαμε τη χαρά να λάβουμε τις απόψεις σας. 
      Όμως μπορώ να σας διαβεβαιώσω ότι στην πράξη, στη λειτουργία –και ειλικρινά το εννοώ αυτό- θα μας δοθεί η ευκαιρία, γιατί πρέπει να συζητήσουμε την επόμενη εβδομάδα, εάν συμφωνείτε, παρ’ όλο ότι δεν τοποθετηθήκαμε επί των κωδίκων, επειδή εμείς πιστεύαμε ότι οι κώδικες, όπως τους διαμορφώσαμε τελικά, αποτελούν μια καλή βάση για να μπορέσει να πραγματοποιηθεί ο κάθε διαγωνισμός, ελεύθερης αγοράς, για την παραγωγή ηλεκτρικής ενέργειας, να συμφωνήσουμε στο περιεχόμενο αυτής της διακήρυξης, η οποία πρέπει να γίνει στηριζόμενη βέβαια στους διορθωμένους κώδικες της ΡΑΕ οι οποίοι μπορούν να αποτελέσουν μια ρεαλιστική βάση για την πραγμάτωση της αγοράς. Σκεφθείτε το αυτό, θα έχουμε καιρό στη διάρκεια της εβδομάδος να το ξανασυζητήσουμε το θέμα διότι πράγματι νομίζω αξίζει τον κόπο και είναι κέρδος και για τα δύο κόμματα να πουν ότι συμβάλλουμε πράγματι με μία νέα νομοθετική ρύθμιση, να εξασφαλισθούν οι κώδικες που θα εγγυηθούν την παραγωγή ενέργειας στην περιοχή.
      Τώρα, αγαπητοί συνάδελφοι, επιτρέψτε μου, προτού εισέλθω στις λεπτομέρειες της συγκεκριμένης επερώτησης, να απαντήσω σε ορισμένους χαρακτηρισμούς που χρησιμοποίησε ο συνάδελφος σχετικά με την ελληνική οικονομία. Δεν ξέρω γιατί έχετε την τάση να θέλετε σώνει και καλά να πείσετε τον εαυτό σας ότι δεν πάει καλά η ελληνική οικονομία. Η ελληνική οικονομία όμως όπως λένε οι διεθνείς οργανισμοί, όπως λέει ο ΟΟΣΑ, όπως λέει η Κομισιόν, όπως λένε τα στοιχεία της EUROSTAT –δεν τα λέω εγώ- αποδεικνύουν την ευρωστία… 
      ΒΑΣΙΛΗΣ ΚΕΔΙΚΟΓΛΟΥ: Ε, όχι και ευρωστία, κύριε Υπουργέ.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευρωστία, συνάδελφε. Όταν η ελληνική οικονομία μεγεθύνεται με ποσοστό τρεις και τέσσερις φορές το χρόνο πάνω από τον ευρωπαϊκό μέσο όρο, αυτό σημαίνει ευρωστία. Όταν έχουμε αύξηση και μεγέθυνση του Ακαθαρίστου Εθνικού Προϊόντος σ’ αυτό το ύψος κάθε χρόνο, όταν έχουμε αύξηση παραγωγικότητας πάνω από 3%-3,5% το χρόνο, αύξηση των πραγματικών μισθών 2%-2,5% το χρόνο και αύξηση των επενδύσεων, ιδιωτικών και δημοσίων κατ’ έτος και 6%-7% το χρόνο, όλα τα τελευταία τέσσερα χρόνια, τότε …
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Σε ποια χώρα; Σε ποια χώρα αυτά; 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτό που σας λέω. Όσα και να πείτε, δεν διαψεύδονται αυτά. Είναι η πραγματικότητα. Αλλού θα περίμενα από εσάς να μας κάνετε κριτική και να μας πείτε ότι κύριοι, παρά τη μεγάλη μεγέθυνση της οικονομίας και της ανάπτυξης και όμως δεν υπάρχουν προβληματικές καταστάσεις; Δεν υπάρχουν φτωχοί περιθωριοποιημένοι κοινωνικά αποκλεισμένοι; Αλλά βέβαια εσείς δεν ενδιαφέρεσθε για τους ανθρώπους. Ναι,  βεβαίως υπάρχουν και γι’ αυτό παλεύουμε να ανατρέψουμε…
      ΓΕΩΡΓΙΟΣ ΣΑΛΑΓΚΟΥΔΗΣ: Επειδή εσείς ενδιαφέρεσθε για τους ανθρώπους, κάνατε τόσους νεόπτωχους;
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως ενδιαφερόμαστε γιατί λέμε με τη διεύρυνση ακόμη περισσότερο της ανάπτυξης την οποία προωθούμε, θα μπορέσουμε να καλύψουμε και τις ανάγκες αυτών των ανθρώπων και αυτών των κοινωνικών στρωμάτων.
      Να, λοιπόν, γιατί αξίζει τον κόπο όταν συζητάμε εδώ στο Κοινοβούλιο, να πάμε τα πράγματα σε βάθος και να ξεκαθαρίσουμε τι έχει γίνει στη μια και στην άλλη περίπτωση. 
      Μου είπατε ότι άμεσες ξένες επενδύσεις δεν πραγματοποιούνται. Μα, μόνο η επένδυση που συζητάμε εδώ είναι 320 εκατομμύρια τα πέντε χρόνια. Θέλετε να πούμε εξήντα; Θέλετε να πούμε ογδόντα; 
      ΓΕΩΡΓΙΟΣ ΣΑΛΑΓΚΟΥΔΗΣ: Είναι χρήματα της ΔΕΗ, του Έλληνα πολίτη!
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας είπα προχθές σε ερώτηση συναδέλφου πόσα χρήματα έφερε η «TELLAS» για να γίνει η επένδυση εδώ.
      Επιπλέον η επιδότηση από την εσωτερική αγορά ήταν ένα ποσοστό ενός εταίρου μόνο, τίποτε παραπάνω. 
      Τώρα, θέλετε να πάρουμε την εταιρεία επένδυσης, στην ενέργεια της Αττικής, στο φυσικό αέριο; Έχει επένδυση 180 εκατομμύρια. Θέλετε να πάμε στα ΕΛΠΕ, στην αγορά που έκανε με την «PETROLA»; Άλλα τετρακόσια και πλέον εκατομμύρια. Όλα αυτά έγιναν μέσα σε δύο χρόνια. 
      Άρα, κύριοι συνάδελφοι, μην καταστροφολογείτε.
      Βεβαίως είναι μειωμένο το ποσοστό των άμεσων ξένων επενδύσεων στην Ελλάδα. Βεβαίως είμαστε η χώρα που έχει το μικρότερο ποσοστό άμεσων ξένων επενδύσεων. Αλλά αυτό ισχύει σε όλες τις μικρές και περιφερειακές χώρες της Ευρώπης, διότι οι ευρωπαϊκές επενδύσεις, κύριοι συνάδελφοι, πάνε κατά 85% στις τέσσερις μεγάλες χώρες της Ευρώπης, πώς θα το κάνουμε; Είναι δύσκολο για μικρές χώρες να αποκτήσουν και να προσελκύσουν άμεσες ξένες επενδύσεις στην περιφέρειά τους. Πάντως, αυτά τα οποία γίνονται τα χρόνια αυτά στην Ελλάδα είναι σημαντικότατες επενδύσεις.
      Βέβαια ο κατασκευαστικός τομέας έχει τη μερίδα του λέοντος τα τελευταία χρόνια. Αυτό είναι κάτι που δεν μας ικανοποιεί. Εμείς επενδύουμε στην αύξηση της έρευνας και της τεχνολογίας. Γι’ αυτό σας είπα ότι ενώ έχουμε πετύχει να διαθέτουμε ποσοστό 0,7% του ΑΕΠ για έρευνα και τεχνολογία, εντούτοις αυξάνουμε, για να πετύχουμε το 1,5% μέχρι το 2010, το ρυθμό επενδύσεων στην έρευνα και τεχνολογία δύο και τρεις φορές περισσότερο απ’ ότι οποιαδήποτε άλλη ευρωπαϊκή χώρα, απ’ ό,τι ο μέσος όρος. 
      Γι’ αυτόν το λόγο σήμερα παντού στα ερευνητικά κέντρα, στα ΕΙ, το θέμα της έρευνας και τεχνολογίας, των επενδύσεων της νέας τεχνολογίας και της καινοτομίας έχει γίνει μία σημαντική προτεραιότητα η οποία πιάνει τόπο και έχει αποτέλεσμα.
      Όσον αφορά τώρα τις ερωτήσεις, κύριε συνάδελφε, θέλω να σας πω τα εξής: Εμείς προχωρούμε σημαντικές επενδύσεις. Και από την άλλη πλευρά, επειδή άκουσα την κριτική την οποία μας κάνατε, όταν διαπιστώσουμε ότι υπάρχει κάποιο πρόβλημα, έχουμε το θάρρος και παίρνουμε πρωτοβουλίες, στεκόμαστε πολιτικά και με κόστος και τις ανατρέπουμε. Βέβαια εσείς τέτοιο πράγμα δεν μπορείτε να κάνετε.  Γι’ αυτό ακριβώς μην τολμάτε να μας κάνετε εμάς κριτική τη στιγμή που γνωρίζετε ότι τις ίδιες επενδύσεις, την ίδια προσπάθεια κατέβαλαν και δικοί σας συνάδελφοι για να προωθήσουν. Εσείς, όμως, δεν απαντήσατε καν αν συμφωνείτε ή όχι. 
      Γι’ αυτό ακριβώς το λόγο μην κάνετε εύκολα κριτική, μην επιχειρείτε να κάνετε κριτική σε εμάς διότι θα βρείτε την απάντηση την οποία χρειάζεται για να είναι τα πράγματα διαφανή, ξεκάθαρα και αξιόπιστα.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για ποιο πράγμα μιλάμε τώρα;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διότι εμείς πάνω από όλα θέτουμε την αξιοπρέπεια και την αξιοπιστία της παράταξης και της πολιτικής την οποία ο λαός, ο οποίος ακολουθεί το ΠΑΣΟΚ, πιστεύει. Και γι’ αυτόν ακριβώς το λόγο σε αυτό το σημείο δεν δεχόμαστε δεύτερη κουβέντα.
      Τώρα, όσον αφορά την ίδια την επένδυση, κύριοι συνάδελφοι, ειλικρινά απορώ. Έρευνα -  τεχνολογία. Καινοτομία. Τι άλλο είναι τα ευρυζωνικά δίκτυα στα οποία προσφεύγει να επενδύσει η συγκεκριμένη κοινοπραξία της ΔΕΗ με τη «WIND» ή «TELLAS»; Δεν ενδιαφέρεστε να κατοχυρώσουμε την εφαρμογή και των διευρυζωνικών δικτύων στα τηλεπικοινωνιακά δίκτυα της χώρας; Σταθερή, ασύρματη τηλεπικοινωνία. 
      Ξέρετε πολύ καλά ότι η ελεύθερη αγορά των τηλεπικοινωνιών είναι η καρδιά ουσιαστικά της οικονομικής μεγέθυνσης και των επενδύσεων αυτήν τη στιγμή στην ευρωπαϊκή οικονομία. Πέρασαν βέβαια στην Ευρώπη μία κρίση. Αν δείτε όλες τις μεγάλες αποκρατικοποιημένες εταιρείες τηλεπικοινωνιών, τις διάφορες -την «TELECOM», πώς λέγονται- είτε της Γαλλίας είτε της Γερμανίας, θα δείτε με πόσο δύσκολο αγώνα μάχονται να επιβιώσουν στην ελεύθερη ανταγωνιστική αγορά της Ευρώπης. 
      Η Δημόσια Επιχείρηση Ηλεκτρισμού, όμως, η οποία ήταν πριν κρατικό πρότυπο, αποκρατικοποιήθηκε διά της μετοχοποίησης, εξασφάλισε μία διαφάνεια και μία παραγωγική και ανταγωνιστική λειτουργία και ανακηρύσσεται ως, αν θέλετε, ο πρωταθλητής των επενδύσεων και του χρηματιστηρίου στην ελληνική οικονομία με την επίδοση την οποία διαθέτει. Και στηρίζει την επιτυχία της στο γεγονός ότι επενδύει, ότι είναι εξωστρεφής, ότι μπαίνει και σε άλλους κλάδους. 
      Έτσι, λοιπόν, η ΔΕΗ συνεργάζεται με τη «WIND» –εταιρεία τηλεπικοινωνιών- η οποία στην Ιταλία συνεργάζεται με την «ENEL», όπως ξέρετε -αντίστοιχη ενεργειακή επιχείρηση- επί πέντε έτη. Έτσι, εγγυώνται μία σημαντική επένδυση τηλεπικοινωνιών στη χώρα μας, η οποία δίνει τη δυνατότητα πράγματι εδώ πέρα να διαμορφώσει νέες θέσεις εργασίας, να φέρει τεχνολογία, να λειτουργήσει το σύστημα, να αποκτήσει 8% ποσοστό και βέβαια να διευρύνει την απόδοση, την ανταγωνιστικότητα και την ποιότητα των τηλεπικοινωνιών στη χώρα μας.
      Για όλους αυτούς τους λόγους, κυρίες και κύριοι συνάδελφοι, πιστεύω ότι οφείλετε και εσείς να στηρίξετε αυτές τις επενδύσεις. Είναι επενδύσεις προς όφελος της ελληνικής οικονομίας. Αποδεκτός πάντοτε ο έλεγχος, η κριτική. Εξάλλου αυτό είναι και το νόημα εδώ στο Κοινοβούλιο. Δεν έχει κανένα νόημα να συζητάμε αν δεν αντιπαραθέτουμε στις απόψεις σας. Σας παρακαλώ, όμως, να δεχθείτε τα στοιχεία τα οποία σας δίνουμε. Η διαφήμιση ήταν 8,7 εκατομμύρια ευρώ για το 8% ποσοστό αγοράς που πέτυχε και όχι τα 40 εκατομμύρια, στα οποία αναφερθήκατε. Και χαίρομαι που το παραδέχεστε. 
      Από εκεί και πέρα, η επίδοση της εταιρείας μέσα σε δύο χρόνια θεωρώ ότι είναι σημαντική.
Συμφωνώ μαζί σας στο ότι καθυστέρησε να επεκταθεί σε χώρους της βόρειας Ελλάδος. Διεκδικούμε να γίνει το γρηγορότερο δυνατόν.
      Κατά τα άλλα, κύριε Πρόεδρε -ευχαριστώντας σας για το χρόνο- νομίζω πως απάντησα στις παρατηρήσεις των συναδέλφων.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ας θεωρηθεί ως δευτερολογία αυτό του κυρίου Υπουργού.
      Το λόγο έχει ο κ. Καραμπίνας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εκείνο που έχω να πω, κύριε Υπουργέ, είναι ότι πράγματι με τα μέχρι στιγμής στοιχεία που υπάρχουν εκείνο που εγγυώνται οι δύο συνεταίροι είναι ένα γρήγορο ροκάνισμα των χρημάτων του ελληνικού λαού. Αν θέλουμε να σεβόμαστε τη διαδικασία του Κοινοβουλίου πιστεύω πως θα πρέπει, όταν τίθενται ερωτήματα σχετικά με την προστασία του δημόσιου συμφέροντος, να απαντάμε συγκεκριμένα και η απάντηση να είναι ανταποκρινόμενη στην αλήθεια.
      Εμείς σχετικά με τα ερωτήματα που θέσαμε, δεν πήραμε καμία απολύτως απάντηση. Σας είπα ότι έχουν γίνει επιλογές -και δη στο κατασκευαστικό μέρος- που δαπανώνται τεράστια ποσά. Εκείνο όμως που θέλω να μας πείτε εδώ, επειδή μιλάτε για επενδύσεις, είναι πόσα από τα 190 εκατομμύρια ευρώ, τα οποία δεχθήκατε ότι έχουν μέχρι στιγμής επενδυθεί, έχει τοποθετήσει η «WIND». 
      ΒΑΣΙΛΗΣ ΚΕΔΙΚΟΓΛΟΥ: Από τα κεφάλαια…
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μου είναι παντελώς αδιάφορο. Εκείνο που με ενδιαφέρει είναι να μου πείτε με τι ποσοστό συμμετέχει η «WIND». σ’ αυτά τα 190 εκατομμύρια ευρώ που δαπανήθηκαν μέχρι σήμερα, τον πρώτο χρόνο του πενταετούς προγράμματος, όπου είχε υπολογιστεί ότι θα δαπανούνταν 320 εκατομμύρια ευρώ. Αυτό το στοιχείο το θέλουμε. Είναι μίαν απάντηση, την οποίαν πρέπει να δώσετε. Διότι αν δεν έχει δώσει δραχμή, αυτό σημαίνει ότι η ΔΕΗ έχει πληρώσει το μάρμαρο και ότι δεν μετέχουν επί ίσοις όροις ως το εταιρικό σχήμα υποχρεώνει.
      Μίαν άλλη απάντηση που πρέπει να δώσετε είναι όσον αφορά την επιλογή του κατασκευαστικού μέρους, κύριε Υπουργέ. Δεν μου λέτε, η «TELLAS» θα καλύψει όλη την Ευρώπη όσον αφορά τις υπηρεσίες που θα προσφέρει; Γιατί χρησιμοποιούνται εννέα σωλήνες και μία ίνα -είστε μηχανικός, πρέπει να το ξέρετε- με 1,20 μέτρα σκάμμα και 60 εκατοστά βάθος, όταν οι άλλες ανταγωνιστικές εταιρείες –ακόμα και ο ΟΤΕ, αν θέλετε, που είναι κυρίαρχος στο παιχνίδι αυτό- στο κατασκευαστικό μέρος χρησιμοποιούν τρεις σωλήνες και μία ίνα, 30 επί 60 εκατοστά; Γιατί έγινε αυτό; 
      Και εν πάση περιπτώσει, μας είπατε και ένα άλλο: ότι επρόκειτο περί διαγωνισμών. Γνωρίζετε πολύ καλά ότι η ΔΕΗ δίνει έργα διανομής και σ’ αυτούς τους εργολάβους, που έχει δώσει τα έργα διανομής, τους έδωσε κατ’ ανάθεση την υπόθεση αυτή. Μη μας μιλάτε, λοιπόν, για διεθνείς διαγωνισμούς.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τη διανομή μόνο.
	ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Επικαλέστηκε μάλιστα ότι την έδωσε σ’ αυτούς διότι έχουν την εμπειρία και ότι πρέπει να γίνει γρήγορα. Σας λέμε, λοιπόν, ότι οι κύριοι δεν έχουν κάνει ούτε ένα χιλιόμετρο. Και αυτό γιατί ούτε μελέτες υπήρχαν ούτε εμπειρία είχαν κι εν πάση περιπτώσει έχουν και άλλες υποχρεώσεις ολυμπιακών έργων, κλπ. Και τα γνωρίζετε πάρα πολύ καλά.
	Συνεπώς οι επιλογές της «TELLAS» όσον αφορά την υπόθεση των προϋποθέσεων υποδομών για να παίξεις το παιχνίδι του ανταγωνισμού, νομίζω πως δεν είναι και τόσο καλές. Και αυτό σας το επισημάναμε.
	Ένα άλλο που θα ήθελα να θίξω είναι και το εξής: Δεν μας είπατε, τι προσωπικό έχει η «TELLAS»;
Ξόδεψε το 70% της επένδυσης του πενταετούς προγράμματος. Ποιο είναι το προσωπικό της «TELLAS»; Πόσο από το προσωπικό της «TELLAS» χρησιμοποιείται από τη ΔΕΗ; Ποιος πληρώνει το προσωπικό αυτό; Δεν μας είπατε τίποτα και από αυτά.
      Δεν μας είπατε επίσης πόσες χιλιάδες είναι οι πελάτες. Μας είπατε ένα νούμερο 8% της αγοράς, αλλά δεν μας είπατε πόσες χιλιάδες πελάτες έχει η ΔΕΗ στην υπόθεση αυτή. Και δεν είναι δεύτερη, διότι εδώ τα στοιχεία που έχω εγώ από τις 4.8.2003 είναι πρώτη η «Telepassport» με εξακόσιες ενενήντα εννέα χιλιάδες, η LAN με τριακόσιες τριάντα πέντε χιλιάδες, η «TELLAS» με διακόσιες εικοσιεννέα χιλιάδες πελάτες. Δεν μας λέτε, λοιπόν, σήμερα πόσους πελάτες έχει, για να δούμε αν πράγματι έχει υπάρξει πρόοδος μετά από ένα διαφημιστικό πρόγραμμα της τάξεως των 9 εκατομμυρίων ευρώ, όπως εσείς είπατε. 
      Εμείς δεν έχουμε στοιχεία. Σας τα ζητήσαμε και η απάντηση που πήραμε ήταν ότι πρόκειται περί ιδιωτικής επιχείρησης. Μα, έχετε πειστεί και εσείς ο ίδιος. Είναι δυνατόν να ξοδεύονται τα χρήματα του ελληνικού λαού και να σας λένε ότι πρόκειται περί ιδιωτικής επιχείρησης; Για ποια ιδιωτική επιχείρηση μιλάτε, κύριε Υπουργέ; Είναι κανενός ιδιώτη τα λεφτά της ΔΕΗ; Πείτε εδώ μέσα να σας ακούσουμε ότι είναι ιδιωτικά τα κεφάλαια αυτά της «TELLAS». Εγώ ξέρω όμως ότι είναι τα λεφτά της ΔΕΗ. Είναι τα λεφτά του ελληνικού λαού.
      Εξάλλου, γιατί ήρθαμε εδώ και γίνεται η επερώτηση; Γιατί ήρθατε εσείς εδώ και γίνεται αυτός ο κοινοβουλευτικός έλεγχος, αν δεν υπήρχε σχέση με την επιχείρηση ελέγχου των οικονομικών της και των δραστηριοτήτων της; Συνεπώς, ορθώς ήρθατε εδώ και συνεπώς δεν είναι λεφτά της επιχείρησης ιδιωτικά κεφάλαια και οφείλει να δώσει λόγο και να είναι διαφανής η διαχείρισή της. 
      Πέραν αυτών, κύριε Υπουργέ, εγώ περίμενα ότι αυτή θα ήταν η απάντησή σας. Η ταμπακέρα είναι πολύ δύσκολη και οι εποχές είναι πολύ δύσκολες. Εν πάση όμως, περιπτώσει, οφείλω και έχω χρέος -μια και δόθηκαν και κάποιες άλλες απαντήσεις σχετικά με την ενέργεια- να σας πω το εξής, ότι οι ευθύνες της Κυβέρνησης είναι βαρύτατες. Σας είχαμε επισημάνει το γεγονός ότι από το σύστημα λείπουν 600 μεγαβάτ. Έτσι, για την ιστορία το λέω αυτό. 
      Έχετε αφήσει το έργο της Μεσοχώρας, μία επένδυση της τάξεως των 120 δισεκατομμυρίων. Έχει τελειώσει εδώ και τέσσερα χρόνια, φθείρεται, δεν αποδίδει, χάνονται 6 δισεκατομμύρια κατ’ έτος που θα μπορούσε να παραχθεί ρεύμα και να εισπραχθούν χρήματα και αυτά είναι χρήματα, τα οποία στερείται η επιχείρηση.
      Εν πάση περιπτώσει, όσον αφορά την οικονομία εγώ θα σας πω τι έχει πετύχει η Κυβέρνησή σας. Έχετε πετύχει μία οικονομία στηριγμένη στο τζόγο, στα δανεικά, στις εισροές κεφαλαίων από την Ευρωπαϊκή Ένωση, στις εισαγωγές. Αυτή είναι η οικονομία, χωρίς καμία παραγωγική βάση. Αν αρχίσουμε να πληρώνουμε τα δανεικά, κύριε Υπουργέ, αν σταματήσουν οι εισροές από την Ευρωπαϊκή Ένωση, τότε θα σας πω εγώ ποια θα είναι η οικονομία και ποια η ανάπτυξή της. Αυτά περί ανάπτυξης και δημιουργίας θέσεων εργασίας να τα πείτε στους πεντακόσιους χιλιάδες ανέργους και στα δύο εκατομμύρια των Ελλήνων που ζουν κάτω από τα όρια της φτώχειας. 
      Αυτή είναι η δική μας απάντηση. Να είστε βέβαιος όμως ότι μετά τις 8 Μαρτίου η Νέα Δημοκρατία με συγκεκριμένο ρεαλιστικό πρόγραμμα θα απαντήσει σε αυτά τα μεγάλα προβλήματα που αντιμετωπίζει η χώρα και η ελληνική κοινωνία.
      ΠΡΟΕΔΡΕΥΩΝ (Κωνσταντίνος Βρεττός):  Το λόγο έχει ο κ. Τσίπρας.
      ΒΑΣΙΛΗΣ ΤΣΙΠΡΑΣ: Ειλικρινά δεν φεύγω σοφότερος από τις απαντήσεις του αξιοτίμου κυρίου Υπουργού. Συγκεκριμένα ήταν τα ερωτήματα που τέθηκαν και κατά τη γραπτή επερώτηση, αλλά και κατά την ανάπτυξη που έγινε από όλους τους συναδέλφου οι απαντήσεις όμως ήταν αναλύσεις σε θεωρητικό επίπεδο των πλεονεκτημάτων της απελευθέρωσης της τηλεπικοινωνίας και της νέας τεχνολογίας. Αλλά για το θέμα που εμείς επερωτούμε, για το θέμα που ενδιαφέρει τον ελληνικό λαό δεν ακούσαμε τίποτα. 
      Για παράδειγμα, αυτή η περίφημη εταιρεία που συστήθηκε μεταξύ ΔΕΗ και  «WIND». και έχει έδρα την Ολλανδία και δίδεται η πλειοψηφία -και συνεπώς και η διοίκηση στη «WIND». γιατί έχει πενήντα μετοχές συν μία- έχει εταιρικό κεφάλαιο 50 εκατομμύρια ευρώ και υπόσχεται ότι θα κάνει επενδύσεις.
      Δεν μας δόθηκε η εξήγηση από πού θα προέλθουν αυτά τα χρήματα. Δεν μας δόθηκε επίσης εξήγηση οι παροχές της ΔΕΗ για τη σύσταση αυτής της εταιρείας με ποια αντισταθμιστικά οφέλη από την άλλη εταιρεία, τη «WIND», συμψηφίζονται. Δεν διαβλέπω πέραν της τεχνολογίας, της τεχνογνωσίας, καμία άλλη παροχή εκ μέρους εκείνης της εταιρείας.
      Επίσης παραμένει ανεξήγητο το φαινόμενο της δημιουργίας της «Tellas ΑΕ» με ιταλική διοίκηση και αυτή –επαναλαμβάνω ότι φεύγει από τα όρια της ελληνικής επικράτειας και η μία εταιρεία και η άλλη- με ποια κεφάλαια κινείται.
      Βλέπω σ’ ένα έγγραφο εδώ απάντηση της ΔΕΗ που λέει τα εξής: Στη διάρκεια της δεκαετίας η «Tellas ΑΕ» θα επενδύσει πάνω από 600 εκατομμύρια ευρώ σε υποδομές και υπηρεσίες. Η εταιρεία έχει ένα συγκεκριμένο πλάνο αύξησης του μετοχικού της κεφαλαίου. Ποιο είναι αυτό; Αυτό ζητούμε να μάθουμε για να δούμε επιτέλους εάν είναι ιδιωτική εταιρεία, εάν σκορπάει δικά της χρήματα ή εάν σκορπάει χρήματα της ΔΕΗ. 
      Λέει, λοιπόν, ότι έχει ένα συγκεκριμένο πλάνο αύξησης του μετοχικού της κεφαλαίου, αλλά σύντομα θα επιδιώξει να χρηματοδοτήσει το πρόγραμμά της και με δανεισμό. Θα πάρει χρήματα του ελληνικού λαού, θα πάρει χρήματα από τις ελληνικές τράπεζες για να πραγματοποιήσει αυτήν την επένδυση.
      Συνεπώς τα ερωτήματα παραμένουν και πλανώνται αναπάντητα, όπως επίσης αναπάντητο παραμένει και το άλλο ερώτημα του κόστους κατασκευής.
      Ακούστηκε και γράφεται και στην επερώτηση ότι η φιλοσοφία κατασκευής της οπτικής ίνας είναι: «Από εκτιμήσεις ειδικών το κόστος εγκατάστασης των πρώτων χιλιομέτρων οπτικών ινών ξεπερνά κάθε προσδοκία για τη βαριά εγκατάσταση που επέλεξε η Emperi Wind». Ούτε επ’ αυτού ακούσαμε καμία ερώτηση.
      Άρα απάντηση στα συγκεκριμένα ερωτήματα δεν δόθηκε. Σε μας που αγωνιούμε γι’ αυτά τα πράγματα δεν μας ικανοποίησαν οι απαντήσεις που δόθηκαν. Ακούσαμε τη διάλεξη του κυρίου Υπουργού περί οικονομίας και κατέληξα στο συμπέρασμα ότι αλλιώς διαβάζουμε εμείς τις ευρωπαϊκές εκθέσεις και αλλιώς τις διαβάζει ο κύριος Υπουργός. Και ασφαλώς τονίστηκε από τον ίδιο ότι πάει καλά μεν η οικονομία, αλλά υπάρχουν φτωχοί στο δρόμο. Το 20% των Ελλήνων είναι φτωχότεροι, εκατόν πενήντα χιλιάδες επιστήμονες είναι άνεργοι και εξακόσιες χιλιάδες –πεντακόσιες πενήντα χιλιάδες περίπου Έλληνες είναι άνεργοι. Λέτε ότι θα είναι 2,5% οι αυξήσεις των μισθών, αλλά δεν μας είπατε πόσο είναι οι αυξήσεις των βασικών αγαθών και αν αυτές καλύπτουν την αύξηση που δίνετε στους μισθούς.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Θα μιλήσετε εσείς, κύριε Υπουργέ ή να δώσουμε το λόγο στον κ. Σαλαγκούδη, που έχει και δευτερολογία;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όπως θέλετε, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Είναι η σειρά του κ. Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, να μιλήσει ο κύριος Υπουργός και να πάρω το λόγο εγώ μετά.
      ΠΡΟΕΔΡΕΥΩΝ (Κωνσταντίνος Βρεττός): Όπως θέλετε, κύριε συνάδελφε.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, νομίζω ότι ήμουν αρκετά σαφής.
      Η «TELLAS ΑΕ» είναι ιδιωτική εταιρεία. Το γεγονός ότι η ΔΕΗ μαζί με τη «WIND». κοινοπρακτούν ως μέτοχοι σε αυτήν την υπόθεση, δεν αλλάζει το χαρακτήρα αυτής της επιχείρησης. Η «ΔΕΗ ΑΕ» είναι δημόσια κοινωνικού χαρακτήρα επιχείρηση αποκρατικοποιημένη σε ποσοστό πάνω από 30%, όπως ξέρετε. Η ίδια υπόκειται στον έλεγχο του Κοινοβουλίου αναμφισβήτητα, όπως και κάθε επιχείρηση του δημοσίου σε τελική ανάλυση. Αλλά η επενδυτική δραστηριότητα της «TELLAS» είναι μία πλειοψηφικού χαρακτήρα ιδιωτική επένδυση και γι’ αυτό και η ιταλική πλευρά έχει το μάνατζμεντ και έχει και την πλειοψηφία στο διοικητικό συμβούλιο.
     Με αυτά τα δεδομένα θέλω να πω ότι εξασφαλίζει η ΔΕΗ μια και είναι μέτοχος της επιχείρησης τον πλήρη έλεγχο, την πλήρη διαφάνεια και την πλήρη γνώση στον ελληνικό λαό για το ό,τι κάνει αυτή η επιχείρηση.
      Σας είπα προηγουμένως ότι για τα δίκτυα διανομής τηλεπικοινωνιών έγινε η χρήση των εργολάβων της ΔΕΗ στους οποίους αναφερθήκατε. Αντίθετα το κεντρικό σύστημα μεταφοράς, για το οποίο έγινε διαγωνισμός και ανετέθη στην εταιρεία Κόρνινγκ, έγινε με ευθύνη της Γενικής Διεύθυνσης Μεταφορών. Η σύμβαση ολοκληρώθηκε τον Ιούνιο του 2003 μια και ο διαγωνισμός προκηρύχθηκε στα τέλη του 2001 και κατασκευάστηκαν χίλια εξακόσια χιλιόμετρα οπτικές ίνες. 
      Αυτό δεν έχει καμία σχέση με το γεγονός–και εσείς, κύριε συνάδελφε, το ξέρετε καλά- ότι η αναλογία κεντρικού συστήματος μεταφοράς και διανομής είναι τεράστια. Παραδείγματος χάρη στην ηλεκτρική ενέργεια είναι διακόσιες χιλιάδες χιλιόμετρα η διανομή και δέκα χιλιάδες χιλιόμετρα μόνο το κεντρικό σύστημα μεταφοράς. Άρα, μη σας εκπλήσσει ότι η απόδοση για τις οπτικές ίνες του κεντρικού συστήματος μεταφοράς είναι χίλια εξακόσια χιλιόμετρα. Πολλές χιλιάδες χιλιόμετρα όμως είναι η διανομή, η οποία γι’ αυτό το λόγο επέλεξε να γίνει μέσω των τοπικών εργολάβων της ΔΕΗ σε τιμές που βάσει διαγωνισμού είχαν προσδιοριστεί. 
      Επομένως δεν υπάρχει ούτε ανάθεση ούτε αυθαιρεσία. Γι’ αυτόν το λόγο έχουμε πλήρη διαφάνεια στην υλοποίηση του έργου, ώστε κανείς να μην μπορεί να πει αν είναι ακριβή ή φθηνή. Είναι υποχρεωμένη με τιμές διαγωνισμού να υλοποιήσει τα έργα. Επενδύει μέσα σε πέντε χρόνια 350 εκατομμύρια ευρώ. 
      Με ρωτάτε ορισμένα πράγματα τα οποία έπρεπε να είχατε θέσει στην ερώτησή σας. Το μόνο που μας ρωτάτε στην ερώτησή σας είναι να σας πούμε για την αναποτελεσματική εποπτεία που ασκεί στη ΔΕΗ το Υπουργείο μας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Σας τα είχαμε θέσει με ερωτήσεις και μας απαντήσατε ότι είναι ιδιωτική επιχείρηση…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με ρωτάτε ποιος είναι ο ισολογισμός, ποιο είναι το κεφάλαιο κλπ. Καταλαβαίνετε ότι αυτά δεν μπορώ να τα ξέρω απέξω. Γι’ αυτό περιορίζομαι να σας δώσω όλα τα στοιχεία βάσει των οποίων θα βγάλετε το συμπέρασμά σας. 
      Το συμπέρασμα είναι ένα, κύριοι συνάδελφοι: ενώ το επιχειρησιακό σχέδιο της εταιρείας προέβλεπε 13 εκατομμύρια ευρώ διαφήμιση για να μπορέσει να αποκτήσει ένα μερίδιο 5% της αγοράς μέχρι το 2003, στο τέλος του 2003 είχε εξασφαλίσει 8% μερίδα της αγοράς διαθέτοντας 8,7 εκατομμύρια ευρώ στη διαφήμιση. 
      Από κει και πέρα για όλα τα άλλα στοιχεία που αφορούν το ανθρώπινο δυναμικό, τις προσλήψεις κλπ., επιφυλάσσομαι να σας απαντήσω γραπτά. Δεν έχω εδώ τα στοιχεία για να σας τα διαθέσω. 
      Το γεγονός ότι αυτή η επιχείρηση είναι τόσο επιτυχής, το ότι στάθηκε μέσα σε μια καινούργια αγορά ξεκινώντας από το μηδέν, το ότι κατάφερε και απέκτησε ένα τόσο σημαντικό ποσοστό ξεπερνώντας τις άλλες επιχειρήσεις ιδιωτικού τομέα τηλεπικοινωνιών που υπάρχουν στη χώρα μας, δείχνει την αποτελεσματικότητά της. 
      Νομίζω ότι αυτά αρκούν για να γίνει σαφές ότι εδώ πρόκειται για μια θετική επένδυση. Μία επένδυση με την οποία μπορούμε να σταθούμε. Διότι είναι ένας δημόσιος οργανισμός που αποκρατικοποιήθηκε από το ΠΑΣΟΚ και κατάφερε να εισαχθεί στο χρηματιστήριο. Η ΔΕΗ είναι μία από τις πέντε ισχυρότερες ευρωπαϊκές επιχειρήσεις. Επιπλέον αντιλαμβάνεται το ρόλο της να γίνει εξωστρεφής, να αρχίσει να κάνει επενδύσεις και σε άλλους τομείς όπως είναι οι τηλεπικοινωνίες, να επεκταθεί και σε άλλες χώρες. Αυτήν τη στιγμή διεκδικούμε μέσω της ΔΕΗ τη συμμετοχή μας σε έναν διαγωνισμό διάθεσης μονάδας παραγωγής ηλεκτρισμού και διαχείρισης του συστήματος ηλεκτρισμού σε γειτονική χώρα όπως ξέρετε.
      Για όλους αυτούς τους λόγους πιστεύω ότι και η ΔΕΗ με επιτυχία πραγματοποίησε αυτή την επενδυτική πρωτοβουλία να επεκταθεί στο χώρο των τηλεπικοινωνιών. Και η «TELLAS» όμως πραγματοποιεί ένα σημαντικό έργο και καλό είναι να τη στηρίξουμε, ώστε να συνεχίσει διότι ο ανταγωνισμός στην αγορά των τηλεπικοινωνιών είναι μεγάλος.
      Και μόνο η συνεχής πορεία ανταγωνισμού, βελτίωση παραγωγικότητας και καινοτομίας θα δώσει την ικανότητα να σταθεί η επιχείρηση και γενικότερα να ικανοποιηθεί ο ελληνικός λαός μια και το αποτέλεσμα είναι καλύτερης ποιότητας τηλεπικοινωνίες  και φθηνότερες χρήσεις επικοινωνίας και προ παντός μία φθηνότερη χρήση στο διαδίκτυο. Είναι μία πολιτική που υποστηρίζουμε και είμαι βέβαιος ότι και εσείς την αποδέχεστε.
       Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ:  Θα αποπειραθώ να απαντήσω και στις δύο παρεμβάσεις του κυρίου Υπουργού. Ξεκινάω από την πρώτη.
      Προσαρμογή στην απελευθερωμένη αγορά ηλεκτρικής ενέργειας. Η απελευθέρωση της αγοράς της ηλεκτρικής ενέργειας επεβλήθη στην Ευρωπαϊκή Ένωση το 1997. Η Ελλάδα, η μόνη χώρα –η Ισπανία και η Πορτογαλία πήραν δύο χρόνια παράταση- ήταν που πήρε τέσσερα χρόνια  ως μεταβατική περίοδο προσαρμογής, μέχρι 19 Φεβρουαρίου  2001. Έληξε η προθεσμία που μας έδωσε η Ευρωπαϊκή Ένωση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): 2004-2007.
      ΓΕΩΡΓΙΟΣ ΣΑΛΑΓΚΟΥΔΗΣ:  19 Φεβρουαρίου 2001, κύριε Υπουργέ. Εσείς ψηφίσατε τις νέες οδηγίες, όχι την 9692 που ίσχυσε μέχρι τότε. Εδώ μιλάμε για ένα θέμα που δεν το παρακολουθείτε παρά το ότι  υπογράψατε  τις οδηγίες 54 και 55 για την απελευθέρωση της αγοράς ηλεκτρικής ενέργειας και φυσικού αερίου. Εν πάση περιπτώσει, έχετε καθυστερήσει και όπως τόνισα στο τέλος της πρωτομιλίας μου, δυστυχώς  με κινδύνους για την ηλεκτρενεργειακή επάρκεια στην κρίσιμη περίοδο των Ολυμπιακών Αγώνων.
      Τους κώδικες που δώσατε από το ΔΕΣΜΙΕ, να είστε σίγουροι ότι τους μελετήσαμε και είμαστε έτοιμοι με τους τεχνοκράτες μας. Αλλά δεν ξέρω αν εσείς, οι υπεύθυνοι φορείς ο ΔΕΣΜΙΕ και η ΔΕΗ δεν συμφωνούν, θα τους αποδεχθείτε. Διότι αν ήταν η ΡΑΕ να είχε αποφασιστικές αρμοδιότητες, τώρα θα λέγατε, εντάξει, να προχωρήσουμε σε κουβέντα με τη ΡΑΕ. Τώρα με ποιον θα συζητήσουμε; Με σας; Ομολογείστε πρώτα τους υπεύθυνους, ΡΑΕ, ΔΕΣΜΙΕ και ΔΕΗ, που έχουν διαφορετικές αντιλήψεις και όταν πείτε «ναι, τα βρήκαμε εμεις μεταξύ μας», τότε καλέστε και μας να έρθουμε με τις δικές μας απόψεις  για να προχωρήσουμε σε αυτό που είναι σωστό. Αυτό όμως δεν το έχετε κάνει. Γι’ αυτό δεν βλέπω να γίνεται την επόμενη εβδομάδα και δεν νομίζω να το συζητήσουμε στην προεκλογική περίοδο.
      Μας είπατε για την ελληνική οικονομία και για την ανάπτυξη. Πράγματι έχουμε το 4% που είπατε προηγουμένως. Δεν σας λένε όμως όλοι οι οργανισμοί ότι η ανάπτυξη αυτή οφείλεται σε εισροές από την Ευρωπαϊκή Ένωση, σε ολυμπιακά έργα και στην πτώση των επιτοκίων αυτό το χρονικό διάστημα, που ευνόησαν τις κατασκευές. Πού πηγαίνει αυτή η ανάπτυξη, κύριε Υπουργέ; Στις τσέπες των εργολάβων, σε όσους απασχολούνται στα κατασκευαστικά έργα. Ένα μεγάλο μέρος των οποίων είναι οι οικονομικοί μετανάστες, οι οποίοι μεταναστεύουν και τον πλούτο της χώρας. Η ανεργία έχει φθάσει σε μεγάλα επίπεδα γιατί δεν υπάρχει ανάπτυξη με την έννοια της ενδογενούς ορμής, δηλαδή της δημιουργίας επιχειρήσεων στην πατρίδα μας, με σταθερές θέσεις εργασίας και ποιοτικές θέσεις εργασίας, που απαιτούν τα Ελληνόπουλα που έχουν φυσικά μεγαλύτερο βιοτικό επίπεδο από τους οικονομικούς μετανάστες που έρχονται στη χώρα μας.  Και επειδή ανέφερα και το βιοτικό επίπεδο, δυστυχώς έχουμε τώρα και ένα μέτρο σύγκρισης. Έχουμε τις δεκαπέντε χώρες της Ευρωπαϊκής Ένωσης, που είμαστε μία οικογένεια όλοι μαζί. Ξέρετε, κύριε Υπουργέ, πού είναι ο μέσος όρος του βιοτικού επιπέδου του Έλληνα; Εκεί που ήταν το 1981 σε ποσοστό. Μπράβο, το διατηρήσατε! Ναι, αλλά οι άλλες χώρες το προχώρησαν. Διότι το 1981 είχαμε έξι χώρες κάτω από μας και  ήμασταν ένατοι και τώρα είμαστε δέκατοι πέμπτοι με το ίδιο ποσοστό κυμαινόμενο γύρω στο 70% του μέσου βιοτικού επιπέδου του Ευρωπαίου.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι 74%.
      ΓΕΩΡΓΙΟΣ ΣΑΛΑΓΚΟΥΔΗΣ: Αφήστε τα νούμερα που λέτε σείς. Τα νούμερα της EUROSTAT χρησιμοποιείστε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κι εγώ τα ίδια.
      ΓΕΩΡΓΙΟΣ ΣΑΛΑΓΚΟΥΔΗΣ:  Και κατ’ αυτό τον τρόπο ο καημένος Έλληνας πηγαίνει στην αγορά με 70 ευρώ στην τσέπη τη στιγμή που ο Ευρωπαίος στην ίδια αγορά πηγαίνει με 100 ευρώ στην τσέπη, άρα είναι φυσιολογικό να βλέπει πανάκριβα την αγορά ο Ελληνας και επιπλέον με τον πληθωρισμό, είναι  και ακριβότερη η αγορά μας.
      Μας είπατε ότι δεν ενδιαφερόμαστε για τον άνθρωπο. Μα για τον άνθρωπο εμείς σας λέμε ότι πρέπει να υπάρξει ορθολογική ανάπτυξη, ισόρροπη ανάπτυξη. Εσείς ξεχάσατε την περιφέρεια.  Η ανάπτυξη γίνεται μόνο στο 5% του γεωγραφικού χώρου της πατρίδας μας, στο Λεκανοπέδιο. Και είπαμε ποιοι την καρπούνται. Δεν διαχέεται στο κοινωνικό σύνολο, ούτε στην περιφέρεια που είναι η ξεπεσμένη Ελλάδα για την οποία ενδιαφερθήκατε ποτέ. Δυστυχώς εκεί έχετε δημιουργήσει τις μεγάλες μάζες των νεοπτώχων. Ξέρετε ότι στη φτωχομάνα τη Θεσσαλονίκη μαζεύονται πάρα πολλοί φτωχοί, όσοι δεν μεταναστεύουν προς το Λεκανοπέδιο. Τα τελευταία χρόνια έχουμε μία τεράστια εσωτερική μετανάστευση η οποία ξεπερνά την εξωτερική μετανάστευση που έγινε τη δεκαετία του 1950.
      Μιλήσατε για τις επενδύσεις και είπατε ότι μόνο οι μεγάλες χώρες παίρνουν επενδύσεις. Εμείς, δεν μιλήσατε για τα 70 δισεκατομμύρια ξένων επενδύσεων που έχουν το Βέλγιο και η Γερμανία. Μιλήσαμε για χώρες όπως η Πορτογαλία και η Ισπανία οι οποίες είναι περιφερειακές χώρες. Προσήλκυσαν επενδύσεις τεσσάρων και πέντε δισεκατομμυρίων ευρώ τη στιγμή που εμείς είχαμε 0,053 δισεκατομμύρια ευρώ επενδύσεων. Ακόμα και χώρες όπως Τσεχία –θα μου πείτε με ευκαιριακό κόστος εργασίας- είχε έξι δισεκατομμύρια ευρώ ξένες επενδύσεις. Η Ουγγαρία είχε πέντε δισεκατομμύρια ευρώ ξένες επενδύσεις. 
      Υπερηφανεύεστε για τη μετοχοποίηση της ΔΕΗ. Ξέρετε τι κάνατε; Πουλήσατε το 49%. Αν δώσετε και αυτά που χρωστάτε σε μετοχές στον ΟΑΠ-ΔΕΗ θα είναι κάτι παραπάνω από 50%. Και δώσατε μόνο για τρία χρόνια τις δόσεις στον ΟΑΠ-ΔΕΗ. Πώς θα δίνει η επόμενη κυβέρνηση; Τι κομμάτι θα έχει να πουλήσει; Θα πουλήσει και την υπόλοιπη ΔΕΗ για να εξασφαλίσει άλλα τρία χρόνια το ασφαλιστικό ταμείο της ΔΕΗ; Δυστυχώς έτσι λειτουργείτε σαν Κυβέρνηση.
      Έρχομαι τώρα στο θέμα των απαντήσεων που μας δίνετε. Είναι απαράδεκτες. Βέβαια το είχε καθιερώσει ο προκάτοχός σας. Μας στείλατε μιας απάντηση του κ. Νέζη, που είναι πάντοτε ήξεις αφήξεις. Στην ερώτηση που έκανα πόσα έδωσε για το διαφημιστικό πρόγραμμα πουθενά δεν αναφέρει πόσα έδωσε για τις διαφημίσεις ενώ τον ρώτησα καθαρά που δόθηκαν, ποιοι τα πήραν, πώς διαμορφώθηκαν και σε ποια μέσα δόθηκε η διαφημιστική δαπάνη. Δεν μου απαντά τίποτα. Επιπλέον σε σκαιό τρόπο περιφρονεί όχι εμένα αλλά εσάς διότι εσείς λέτε ότι «για ενημέρωσή σας σας στέλνω αυτό». Περιφρονεί και το Κοινοβούλιο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εγώ σας το έστειλα; 
    ΓΕΩΡΓΙΟΣ ΣΑΛΑΓΚΟΥΔΗΣ: Εσείς μας το στέλνετε. Το δικό σας έγγραφο με την υπογραφή σας λέει «σε απάντηση της υπ’ αριθμόν τάδε ερώτησης και αίτησης κατάθεσης εγγράφων που κατατέθηκε στη Βουλή» -κανένα έγγραφο βεβαίως δεν μου στέλνετε- «σας διαβιβάζουμε συνημμένα έγγραφο της ΔΕΗ το οποίο καλύπτει αναλυτικά το θέμα». 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν απαντά σε εσάς. Σε εμένα απαντά. 
      ΓΕΩΡΓΙΟΣ ΣΑΛΑΓΚΟΥΔΗΣ: Μου στείλατε τη δική του απάντηση. Έπρεπε να μου στείλετε τη δική σας απάντηση και όχι την απάντηση του κ. Νέζη ο οποίος προσβάλλει εσάς, προσβάλλει το Κοινοβούλιο και όχι εμένα, διότι εγώ επανέρχομαι με ερώτηση. 
      Λέει, λοιπόν, στην τρίτη απάντησή του ότι το δίκτυο οπτικών ινών Αθηνών και Θεσσαλονίκης αναμένεται να ολοκληρωθεί στις αρχές του 2004. Χαρείτε τον διευθύνοντα σύμβουλο της ΔΕΗ και χαρείτε τη συμπεριφορά του απέναντί σας.  Και αναφέρει την πόλη σας, στην οποία δεν έχει ξεκινήσει ακόμα τίποτα. Μα, σε ποιους νομίζει ότι απευθύνετε; Νομίζει ότι εδώ στη Βουλή υπάρχουν χαχόλοι; Έτσι νομίζει ο κ. Νέζης που παριστάνει το μεγάλο μάνατζερ; Αλλά αυτά θα έπρεπε να τα έχετε δει και να του έχετε τραβήξει το αυτί αυτού του κυρίου που τολμά να δίνει τέτοιες απαντήσεις.
Να μη σας αναφέρω και τα υπόλοιπα που σας απαντάει! Έχω ένα σύνολο εδώ! Οι απαντήσεις που δόθηκαν στους συναδέλφους, μου οι οποίοι έκαναν αντίστοιχες ερωτήσεις, δυστυχώς ήταν με τον ίδιο τρόπο. Και γι’ αυτό επανέρχονται και ξαναεπανέρχονται και με μία τρίτη ερώτηση που έκαναν από τις 8 Δεκεμβρίου και ακόμα δεν ευδόκησε να απαντήσετε εσείς φυσικά, γιατί προς εσάς απευθύνεται η ερώτηση. 
      Ακόμα, θα ήθελα να ρωτήσω, και να ρωτήσετε και εσείς φυσικά τον κ. Νέζη, για το γεγονός ότι η ΔΕΗ έχει την υποχρέωση να ορίσει ένα γενικό διευθυντή εσωτερικού ελέγχου της «TELLAS». Από τότε που ιδρύθηκε η εταιρεία το 2001 πέρασαν τρία χρόνια και ένας χρόνος που λειτουργεί για να πάρει αυτό το 8% και ο κ. Νέζης δεν έχει διορίσει ακόμη γενικό διευθυντή εσωτερικού ελέγχου. Γιατί; Γιατί δεν βρήκε κανέναν έμπιστό του να τον βάλει εκεί και να γίνεται έστω ένας στοιχειώδης έλεγχος στις δαπάνες αυτές; Ρωτήστε, κύριε Υπουργέ! Η «WIND» δεν βάζει δραχμή! Βάζει μόνο την τεχνογνωσία της και σας είπαμε στην επερώτηση τι σόι είδους τεχνογνωσίας είναι και τι βαριά κατασκευή κάνει, που ο σωλήνας που βάζουν έχει τέσσερις θέσεις για οπτικές ίνες, ενώ χρησιμοποιείτε μόνο τη μία, όπως χρησιμοποιούν και όλοι οι άλλοι, όπως άλλωστε και ο ΟΤΕ. Είχε σωλήνα για μία οπτική ίνα και όχι για τέσσερις θέσεις, όπως βάζετε εσείς. Δεν ξέρω τι θα κάνετε! Η ΔΕΗ θα ξεπεράσει και τον ΟΤΕ!
      Γι’ αυτό σας είπα ότι η κατασκευή πηγαίνει 30 εκατομμύρια ευρώ ανά χιλιόμετρο, ενώ των ανταγωνιστριών εταιρειών πηγαίνει μόνο 12 εκατομμύρια ευρώ ανά χιλιόμετρο. 
      Είπατε για το 8% της αγοράς που κατέχει η «TELLAS». Ξέρετε πώς το έχει αυτό το 8% η «TELLAS»; Από νοικιασμένες γραμμές του ΟΤΕ. Δεν μπορεί να χρησιμοποιηθεί τίποτα από την οπτική ίνα. Επομένως μη θεωρείτε ότι έφτιαξε 1.600 χιλιόμετρα οπτικής ίνας. Τίποτε δεν έχει γίνει. Ούτε τα κέντρα υποδοχής. Όλα αυτά είναι στον αέρα. Αυτό που υπάρχει είναι μόνο έξοδα και σπατάλες με τη χειρότερη μορφή και ξέρετε, κύριε Υπουργέ, ότι η διαφθορά βρίσκεται στις σπατάλες του δημοσίου. Η σπατάλη γεννά τη διαφθορά, κύριε Υπουργέ! 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα χρειαστώ μόνο δύο λεπτά, διότι ο κύριος συνάδελφος στην πρωτολογία του δεν μας τα είπε αυτά. Φαίνεται τώρα ότι επιμένει να θέλει να υποστηρίξει ότι η «TELLAS» είναι μία σπάταλη επιχείρηση. 
      ΓΕΩΡΓΙΟΣ ΣΑΛΑΓΚΟΥΔΗΣ: Με προκαλέσατε, κύριε Υπουργέ! 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν σας προκάλεσα καθόλου. Θεωρώ όμως ότι θα πρέπει να είμαστε λίγο προσεκτικοί! Πώς είναι σπάταλη η επιχείρηση, η «TELLAS», όταν, όπως σας είπα προηγουμένως, ενώ το επιχειρησιακό της σχέδιο για να κατακτήσει ένα μεγάλο σημαντικό μερίδιο της τηλεπικοινωνιακής αγοράς προβλέπει δαπάνες 13 εκατομμυρίων ευρώ, τελικά η ίδια η εταιρεία πετυχαίνει μέσα σ’ αυτά τα δύο χρόνια μερίδιο αγοράς 8% και αντί για 13 εκατομμύρια ευρώ διαθέτει και ξοδεύει μόνο 8,7 εκατομμύρια ευρώ μέχρι το 2003. Άρα, λοιπόν, δεν είναι τόσο εύκολο να λέει κανείς ότι η εταιρεία είναι σπάταλη ή ότι η κατασκευή της δεν είναι καλή. 
      Νομίζω ότι θα πρέπει να πάμε σε συζήτηση τεχνικού επιπέδου την οποία δεν μπορούμε να κάνουμε εύκολα στο Κοινοβούλιο, διότι θα πρέπει να ψάξουμε και εμείς τα κιτάπιά μας και να ζητήσουμε να μας φέρουν όλες τις λεπτομέρειες. 
      Όμως, κύριοι συνάδελφοι, εδώ είμαστε Κοινοβούλιο και προσεγγίζουμε τα πράγματα πολιτικά. Μας ενδιαφέρει ο έλεγχος σε μία ιδιωτική εταιρεία; Μας ενδιαφέρει η απόδοσή της και αν αυτή λειτουργεί παραγωγικά και ανταγωνιστικά. 
      Τώρα έρχεστε και λέτε ότι δεν έχει μερίδιο 8% και ότι το έχει νοικιάσει και το έχει αγοράσει, όταν σας λέω ότι έχει κάνει 1.600 χιλιόμετρα σύστημα λειτουργίας;
      ΓΕΩΡΓΙΟΣ ΣΑΛΑΓΚΟΥΔΗΣ: Μα, δεν χρησιμοποιούνται αυτά, κύριε Υπουργέ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Χρησιμοποιείται και μάλιστα χρησιμοποιείται σε ένα πολύ μεγάλο του τμήμα και στην Αθήνα – πιθανώς στη Θεσσαλονίκη όχι τόσο ολοκληρωμένα, όπως το επισήμανα και εγώ προηγουμένως- όπου υπάρχει πλήρες δίκτυο διανομής το οποίο εξάλλου εξασφαλίζει και τη λειτουργία της επιχείρησης. Διαφορετικά, δεν θα μπορούσε να λειτουργήσει. Όταν σου λέει ότι μπορείς να πάρεις τον αριθμό τάδε και έτσι να χρησιμοποιήσεις την «TELLAS» με το 1320 –δεν θυμάμαι ποιος είναι ο κωδικός- και επομένως να έχεις τη δυνατότητα άμεσης, φθηνότερης και γρηγορότερης πρόσβασης στο δίκτυο, γι’ αυτό οι πελάτες πηγαίνουν στην «TELLAS». Δεν πηγαίνουν για κανέναν άλλο λόγο! Δεν πηγαίνουν στην «TELLAS» επειδή έχει ένα κίτρινο ήλιο. Πηγαίνουν γιατί είναι μία επιχείρηση που λειτουργεί πιο φθηνά, πιο γρήγορα, πιο αποτελεσματικά και έχει σέρβις. Επομένως για όλους αυτούς τους λόγους είναι δύσκολο να σταθεί η κριτική την οποία κάνετε.
      Ωστόσο, καταλαβαίνω. Έχουμε εκλογές, κύριε Πρόεδρε, και οι κύριοι συνάδελφοι, νομίζουν ότι πρέπει να καταβαραθρώσουν κάθε τι το οποίο γίνεται, διότι έτσι νομίζουν ότι θα πείσουν ότι θα έρθουν ως σωτήρες για να διαμορφώσουν καλύτερα πράγματα. 
      Προσέξτε όμως! Ο ελληνικός λαός δεν επηρεάζεται από τις υποσχέσεις. Ο ελληνικός λαός είναι πολύ ρεαλιστής. Παράλληλα με τις υποσχέσεις θέλει να βλέπει και το τι μπορείς να κάνεις! 
      Δυστυχώς για σας και ευτυχώς για μας αυτά τα οποία έχουμε δημιουργήσει αυτά τα χρόνια είναι εμβέλειας, είναι ποιότητας, είναι διάρκειας, είναι υποδομές, παρεμβάσεις οικονομικές, κοινωνικές και γι’ αυτόν ακριβώς το λόγο ο λαός γνωρίζει, έτσι μπορεί να εμπιστευτεί σε μας όταν δεσμευόμαστε και λέμε ότι θα προχωρήσουμε σε επενδυτικά προγράμματα στην ελληνική περιφέρεια που θα καλύψουν τα κενά τα οποία συνεχίζουν ακόμα να υπάρχουν στην ανάπτυξη της χώρας και με αυτόν τον τρόπο θα μπορέσουμε να συγκλίνουμε και να πετύχουμε αντί το 74% αύξηση του εισοδήματος του Έλληνα πολίτη της αγοραστικής του δύναμης έναντι του μέσου ευρωπαϊκού που έχει σήμερα να φτάσουμε στο 80% που θέλουμε μέχρι το 2010. Τότε εμείς θα είμαστε αξιόπιστοι. Γι’ αυτόν ακριβώς το λόγο θα ήθελα να δώσω, κύριε Πρόεδρε, στους κυρίους συναδέλφους θερμές ευχαριστίες για την κριτική, για τις πληροφορίες και για την ενημέρωση και θα ήθελα να το ξανασυζητήσουμε το θέμα ιδιαίτερα για την ενέργεια. Διότι ευτυχώς αυτές τις μέρες βγαίνουν και τα αποτελέσματα του διαγωνισμού για την επάρκεια εφεδρείας, που όπως ξέρετε ολοκληρώθηκε και σε ιδιωτικό επίπεδο και από τη μεριά της ΔΕΗ ο διαγωνισμός και έτσι θα έχουμε και επιπρόσθετη αυξημένη εφεδρεία για το 2004 πάνω από 120 MW και 160 MW, 300 MW, ώστε να αισθάνεστε και σεις απόλυτα σίγουροι ότι θα καλύψουμε επαρκέστατα και τους Ολυμπιακούς Αγώνες και τη χρονιά 2005.
      Ευχαριστώ.
      ΜΟΣΧΟΣ ΓΙΚΟΝΟΓΛΟΥ: Και να ξαναεκλεχθούν Βουλευτές, για να σας ελέγχουν.
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της υπ’ αριθμόν 27/8.12.2003 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικώς με τη ΔΕΗ-TELLAS.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 20.45, λύεται η συνεδρίαση για αύριο ημέρα Τρίτη 27 Ιανουαρίου 2004 και ώρα 10.30’, με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογή Βουλευτών»,  σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



2

ΣΥΝΕΔΡΙΑΣΗ 26-1-2004


