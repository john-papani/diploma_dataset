ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΚΗ΄
Τετάρτη 24 Απριλίου 2002


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Πέμπτης 25 Απριλίου 2002, 
Γ΄ ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Αναβάθμιση της πολιτικής προστασίας και λοιπές διατάξεις", 
2. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: "Για την εταιρική διακυβέρνηση, θέματα μισθολογίου και διατάξεις", 
3. Ονομαστική ψηφοφορία επί των άρθρων του σχεδίου νόμου του Υπουργείου Οικονομίας και Οικονομικών, 
4. Κατάθεση σχεδίου νόμου: Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης, Ανάπτυξης, Γεωργίας, Μεταφορών και Επικοινωνιών και Εμπορικής Ναυτιλίας κατέθεσαν σχέδια νόμου: "Κύρωση του Πρωτοκόλλου του Κιότο στη Σύμβαση- Πλαίσιο των Ηνωμένων Εθνών για την αλλαγή του κλίματος", 
ΟΜΙΛΗΤΕΣ
Α. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΠΑΠΑΔΗΜΑΣ Λ., 
Β. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., 
ΒΑΛΥΡΑΚΗΣ Σ., 
ΒΕΝΙΖΕΛΟΣ Ε., 
ΚΑΡΑΜΑΝΛΗΣ Κ., 
ΚΑΣΣΙΜΗΣ Θ., 
ΚΕΔΙΚΟΓΛΟΥ Β., 
ΚΩΝΣΤΑΝΤΙΝΟΥ Φ., 
ΛΑΦΑΖΑΝΗΣ Π., 
ΛΕΓΚΑΣ Ν., 
ΜΑΓΚΟΥΦΗΣ Χ., 
ΜΑΚΡΥΠΙΔΗΣ Α., 
ΜΑΡΚΟΓΙΑΝΝΑΚΗΣ Χ., 
ΞΗΡΟΤΥΡΗ Α., 
ΟΡΦΑΝΟΣ Γ., 
ΠΑΠΑΚΩΣΤΑ ΑΙΚ., 
ΠΑΥΛΟΠΟΥΛΟΣ Π., 
ΠΑΧΤΑΣ Χ., 
ΡΕΓΚΟΥΖΑΣ Α., 
ΣΠΗΛΙΩΤΟΠΟΥΛΟΣ Σ., 
ΣΠΥΡΙΟΥΝΗΣ Κ., 
ΤΖΕΚΗΣ Α., 
ΦΟΥΡΑΣ Α., 
ΦΛΩΡΙΔΗΣ Γ., 
ΧΡΙΣΤΟΔΟΥΛΑΚΗΣ Ν., 

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΡΚΗ'
Τετάρτη 24 Απριλίου 2002


Αθήνα, σήμερα στις 24 Απριλίου 2002, ημέρα Τετάρτη και ώρα 10.49' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ανδρέα Μακρυπίδη, Βουλευτή Αιτωλοακαρνανίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο πρώην Δήμαρχος Τσοτυλίου Κοζάνης διαμαρτύρεται για τη μη ίδρυση Γενικού Καταστήματος Κράτησης στο Δήμο του.
2) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών - Περιφερειακό Τμήμα Δυτικής Μακεδονίας διαμαρτύρεται για την αλλοτρίωση των επαγγελματικών δικαιωμάτων των μελών του και την απαξίωση του νομικού τους πλαισίου.
3) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η 'Ενωση Νέων Αγροτών Αιτωλ/νίας ζητεί την υλοποίηση της εγκατάστασης 2000 στρεμμάτων αμπελώνα στο Νομό Αιτωλ/νίας.
4) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύλλογος Αγελαδοτρόφων Νομού Μαγνησίας ζητεί την άμεση απόσυρση των αγελάδων για τις οποίες ισχύει η απαγόρευση σφαγής και βρίσκονται εκτός παραγωγικής διαδικασίας.
5) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Επιμελητήριο Πιερίας ζητεί την παράταση υποβολής δηλώσεων συνάφειας βιβλίων και φορολογικών συντελεστών μέχρι 30-6-2002.
6) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας σχετικά με το πρόβλημα της έλλειψης προσωπικού στο ΙΚΑ.
7) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Σύλλογος Υπαλλήλων Ελληνικών Ταχυδρομείων Νομού Χανίων διαμαρτύρεται για την απαράδεκτη συμπεριφορά του Διευθύνοντα Συμβούλου κ. Κυριακόπουλου σε βάρος των ταχυδρομικών υπηρεσιών του Νομού Χανίων.
8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Επαγγελματιών Λογιστών Αγρινίου και Περιχώρων ζητεί τη μετάθεση της ημερομηνίας υποβολής των δηλώσεων τριετίας για τις αρχές Ιουνίου 2002 και των δηλώσεων εξαετίας για τον Ιούλιο 2002.
9) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Α.Ε. Αστακός Τερμιναλ υποβάλλει προτάσεις για τη λειτουργία του λιμένα ΝΑΒΙΠΕ Πλατυγιαλίου Αστακού Αιτωλ/νίας.
10) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Επιτροπή των Σχολικών Φυλάκων του Δήμου Αθηναίων ζητεί την παραμονή των ήδη υπηρετούντων φυλάκων στα σχολεία και μετά τη λήξη της σχολικής περιόδου.
11) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Εκπολιτιστικός Σύλλογος Ηλίων "ΑΓΙΟΣ ΓΕΩΡΓΙΟΣ" ζητεί χρηματοδότηση για την κατασκευή του αλιευτικού καταφυγίου Ηλίων Εύβοιας.
12) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα ζητεί την άμεση έναρξη ενός ουσιαστικού οικονομικού και διαχειριστικού ελέγχου του Κληροδοτήματος του Νικολάου Ζωσιμά.
13) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Συντονιστική Επιτροπή Επιτυχόντων μη Διοριστέων Γραπτού Διαγωνισμού ΑΣΕΠ Φεβρουαρίου 1998 ζητεί την επίλυση αιτήματος που τους απασχολεί.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 484/13-7-01 ερώτηση δόθηκε με το υπ' αριθμ. 2044/18-10-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 484/2001 ερώτηση, που κατατέθηκε στη Βουλή από τους Βουλευτές κυρίους Στ. Σκοπελίτη και Α. Τζέκη, για τα θιγόμενα σ' αυτή θέματα, σας πληροφορούμε τα εξής:
Όπως σας έχουμε ήδη ενημερώσει με το 927/1-2-2001 έγγραφό μας, σας γνωρίζουμε ότι σύμφωνα με την παρ. 2 του άρθρου 24 του ν. 1836/89 "Εποχιακή θεωρείται η εργασία που παρέχεται σε επιχειρήσεις, οι οποίες από τη φύση τους, τις καιρικές ή ιδιαίτερες συνθήκες ή λόγω των χρησιμοποιουμένων πρώτων υλών λειτουργούν κατά ημερολογιακό έτος για χρονικό διάστημα μεγαλύτερο των δύο και μικρότερο από εννέα μήνες".
Τα εκκλησιαστικά ιδρύματα από τη φύση της λειτουργίας τους σαν θρησκευτικών οργανισμών δεν μπορούν να χαρακτηρισθούν σαν εποχιακά λειτουργούσες επιχειρήσεις.
Συνεπώς δεν συντρέχουν οι ιδιαίτερες προϋποθέσεις του σχετικού νομοθετικού πλαισίου και επομένως δεν είναι δυνατόν οι απολυόμενοι από το Ιερό Ίδρυμα Ευαγγελιστρίας Τήνου να επιδοτηθούν ως απολυόμενοι από εποχιακή επιχείρηση.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
2. Στην με αριθμό 1509/19-9-01 ερώτηση δόθηκε με το υπ' αριθμ. 6395/17-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμ. 1509/19-9-2001 ερώτηση που κατατέθηκε στη Βουλή από τον Βουλευτή κ. Β. Μιχαλολιάκο σχετικά με υγειονομικά προβλήματα που δημιουργούνται στα Κύθηρα από την ανεξέλεγκτη διάθεση των λυμάτων του νησιού, σας πληροφορούμε τα εξής:
Σύμφωνα με την ισχύουσα νομοθεσία, προκειμένου να διατεθούν τα μεταφερόμενα λύματα από βυτιοφόρα, θα πρέπει να έχουν εγκριθεί η θέση και ο τρόπος διάθεσης αυτών με απόφαση του Δήμου ή του αντ' αυτού Οργανισμού, μετά από σύμφωνη γνώμη της οικείας Δ/νσης Υγείας και Νομαρχιακής Αυτοδιοίκησης και γενικά να τηρούνται οι όροι και οι προϋποθέσεις που προβλέπονται από την Ε1β/221/65 Υγειονομική Διάταξη.
Στην προκειμένη περίπτωση, όπως μας πληροφόρησε η Δ/νση Υγείας, δεν έχει ολοκληρωθεί η παραπάνω διαδικασία.
Ο Υφυπουργός
Δ. ΘΑΝΟΣ"
3. Στην με αριθμό 494/13-7-2001 ερώτηση δόθηκε με το υπ' αριθμ. 44457/18-10-2001 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην 494/13-7-2001 ερώτηση που κατέθεσαν στη Βουλή οι Βουλευτές κύριοι Άγγελος Τζέκης και Γιώργος Χουρμουζιάδης σχετικά με τα προβλήματα του Νοσοκομείου Καστοριάς και ειδικότερα όσον αφορά τη συσσώρευση άχρηστου υλικού, σας γνωρίζουμε τα εξής:
Το Νοσοκομείο Καστοριάς έθεσε στη διάθεση του ΟΔΔΥ υλικά προκειμένου να εκποιηθούν, για τα οποία έγιναν τρεις (3) διαδοχικές δημοπρασίες με τιμή 100.000 δρχ. συνολικά.
Οι δημοπρασίες αυτές δεν παρουσίασαν ενδιαφέρον με αποτέλεσμα να ανακοστολογηθούν στις 70.000 δρχ. και προγραμματίσθηκαν για δημοπράτηση στο τέλος Οκτωβρίου.
Η Α.Ε. ΟΔΔΥ θεωρεί ότι για τα συγκεκριμένα υλικά τήρησε τις συνηθισμένες διαδικασίες εκποίησής τους αφού δεν είχε κάποια όχληση εκ μέρους του Νοσοκομείου για την επίσπευση των διαδικασιών.
Μετά όμως τη δημιουργηθείσα κατάσταση ο ΟΔΔΥ κινήθηκε άμεσα και έδωσε εντολή καταστροφής προκειμένου να απελευθερωθεί ο χώρος.
Ο Υφυπουργός
ΓΕΩΡΓΙΟΣ ΔΡΥΣ"
4. Στην με αριθμό 708/24-7-2001 ερώτηση δόθηκε με το υπ' αριθμ. 23605/18-10-2001 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 708/24-7-2001 που κατέθεσαν οι Βουλευτές κύριοι Σ. Στριφτάρης, Ν. Γκατζής και Α. Σκυλλάκος, συνημμένα σας στέλνουμε το με αριθμ. 5478/13.9.2001 έγγραφο της ΕΤΒΑ με σχετικά στοιχεία.
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
5. Στην με αριθμό 961/17-8-2001 ερώτηση δόθηκε με το υπ' αριθμ. 1885/9-10-2001 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 961/17-8-2001 που κατατέθηκε στη Βουλή από τη Βουλευτή κα Πόπη Φουντουκίδου σχετικά με την παράταση της προθεσμίας του άρθρου 5 του ν. 1469/84, σας γνωρίζουμε ότι νέα παράταση δεν εξετάζεται, γιατί η εν λόγω προθεσμία μετά από συνεχείς παρατάσεις έληξε πολύ πρόσφατα (4.1.2000).
Ο Υφυπουργός
Ν. ΦΑΡΜΑΚΗΣ"
6. Στην με αριθμό 1084/27-8-01 ερώτηση δόθηκε με το υπ' αριθμ. 2175/18-10-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 1084/2001 ερώτηση, που κατατέθηκε στη Βουλή από τη Βουλευτή κα Φάνη Πάλλη - Πετραλιά, για τα θιγόμενα σ' αυτή θέματα σας πληροφορούμε ότι η ασφάλεια το Ολυμπιακού Χωριού είναι αρμοδιότητα της Οργανωτικής Επιτροπής των Ολυμπιακών Αγώνων "ΑΘΗΝΑ 2004" η οποία έχει αναλάβει να δώσει στον Οργανισμό Εργατικής Κατοικίας (ΟΕΚ), μετά την ολοκλήρωση της σχετικής μελέτης, τους τύπους, όρους και παραμέτρους των υποδομών ασφαλείας, προκειμένου να ενσωματωθούν στην κατασκευή του οικισμού.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
7. Στις με αριθμό 1190/31-8-01, 1709/1-10-01, 1711/1-10-01 ερώτηση δόθηκε με το υπ' αριθμ. 11685/17-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμ. 1190/31-8-2001, 1709/1-10-2001 και 1711/1-10-2001 ερωτήσεις που κατατέθηκαν στη Βουλή από την Βουλευτή κα Ε. Κούρκουλα που αφορούν τις ελληνικές δεξαμενές Μυελού των Οστών και τη διακίνηση εντύπου του Ε.Ο.Μ. για την δωρεά οργάνων σώματος, σας πληροφορούμε τα εξής:
Σχετικά με την παράδοση των στοιχείων των εθελοντών δοτών μυελού στις δύο ελληνικές δεξαμενές δοτών μυελού των οστών, σύμφωνα με την παρ. 4 του άρθρου 6 του ν. 2737/99 (ΦΕΚ 174Α), ο Ε.Ο.Μ. καταρτίζει Εθνικό Μητρώο Εθελοντών Δοτών Μυελού των οστών, το οποίο είναι ενιαίο για όλη τη χώρα και στο οποίο τηρούνται τα στοιχεία των εθελοντών δοτών μυελού των οστών.
Συνεπώς όλα τα στοιχεία των εθελοντών δοτών μυελού των οστών περιέχονται στον Ε.Ο.Μ. και για την εφαρμογή της σχετικής διάταξης έχουν ενημερωθεί όλοι οι εμπλεκόμενοι φορείς (εργαστήρια ιστοσυμβατότητας των νοσηλευτικών ιδρυμάτων που καταγράφουν και τυποποιούν εθελοντές δότες).
Τα δύο εργαστήρια ιστοσυμβατότητας που αναζητούν ακόμη συμβατούς δότες διειθνώς, σε περιπτώσεις μη συγγενικών μεταμοσχεύσεων μυελού, δεν έχουν θεσμοθετηθεί ως δεξαμενές, αφού δεν υπήρξε σχετική νομοθετική ρύθμιση προς τούτο στο παρελθόν.
Συμπερασματικά, κατ' εφαρμογή των ισχυουσών διατάξεων και μετά την έκδοση και του κανονισμού λειτουργίας του Ε.Ο.Μ., βρίσκεται σε επεξεργασία και ολοκλήρωση η Υπουργική Απόφαση που καθορίζει τα προβλεπόμενα στην παρ. 4 του άρθρου 6 του ν. 2737/99.Σε ότι αφορά τη διακίνηση του εντύπου του Ε.Ο.Μ. μέσω των λογαριασμών του ΟΤΕ ή της ΔΕΗ, αυτή δεν κατέστη δυνατή λόγω αδυναμιών των προαναφερόμενων οργανισμών, οι οποίοι είχαν ήδη αναλάβει για μακρύ χρονικό διάστημα άλλου ενημερωτικού υλικού, επί το πλείστον αναφερόμενο στις δραστηριότητές τους.
Όμως ήδη ένας πολύ μεγάλος αριθμός εντύπων του Ε.Ο.Μ. αποστέλλεται και θα διακινηθεί μέσω των Δήμων, γεγονός που προβλέπεται και από σχετική διάταξη του ν. 2737/99, αλλά και με αφορμή της Πανελλαδικές Εκδηλώσεις που διοργανώνει ο Ε.Ο.Μ., για πρώτη φορά στην Ελλάδα και που είναι αφιερωμένες στη διάδοση της ιδέας δωρεάς οργάνων.
Οι εκδηλώσεις φέρουν τον τίτλο ΣΚΥΤΑΛΟΔΡΟΜΙΑ ΖΩΗΣ, ξεκινούν την 1η Νοεμβρίου από την Αλεξανδρούπολη και καταλήγουν στην Αθήνα την 4η Νοεμβρίου, με ένα πλήθος εκδηλώσεων αθλητικού και πολιτισμικού χαρακτήρα για τη διοργάνωση των οποίων συμμετέχει δυναμικά και η ΚΕΔΚΕ.
Η Υφυπουργός
Χ. ΣΠΥΡΑΚΗ"
8. Στην με αριθμό 1334/10.9.01 ερώτηση δόθηκε με το υπ' αριθμ. 1344/18.10.01 έγγραφο από τον Υφυπουργό Υγείας Πρόνοιας η ακόλουθη απάντηση:
"Απαντώντας στην με αρ. 1334/10.9.01 ερώτηση που κατατέθηκε στη Βουλή από τον Βουλευτή κ. Α. Σπηλιόπουλο σχετικά με τη ρύθμιση των χρεών των Νοσοκομείων, για τα ερωτήματα που εμπίπτουν στην αρμοδιότητα του Υπουργείου μας, σας πληροφορούμε τα εξής:
Με τις διατάξεις του άρθρου 31 του ν.2937/2001 ρυθμίζονται οι υποχρεώσεις των νοσοκομείων για προμήθειες υγειονομικού υλικού, φαρμάκων, χημικών αντιδραστηρίων και ορθοπεδικού υλικού και για τιμολόγια που έχουν εκδοθεί μέχρι 30.4.01.
Παράλληλα, με τις ίδιες διατάξεις, οφειλές του Ελληνικού Δημοσίου, του ΟΓΑ και του Οίκου Ναύτη προς τα Νοσηλευτικά Ιδρύματα μέχρι 31.12.2001 παραγράφονται, ενώ οφειλές του ΙΚΑ και του ΟΑΕΕ, για το ίδιο ως άνω διάστημα, συμψηφίζονται με τα αποδιδόμενα έσοδα και τις επιχορηγήσεις που δικαιούνται από τον Κρατικό Προϋπολογισμό του 2001.
Σύμφωνα με τα στοιχεία που μας υποβλήθηκαν από τα Νοσοκομεία, οι υποχρεώσεις τους μέχρι 30.4.2000 και για τις συγκεκριμένες κατηγορίες υλικών, στο τέλος του Ιουλίου, χρόνος κατά τον οποίον ψηφίστηκε η σχετική διάταξη της ρύθμισης, ανέρχονται στο ποσό των 327,2 δις. δρχ. (σχετικός πίνακας επισυνάπτεται). Από το ποσό αυτό το χρέος το οποίο αφορά το διάστημα μέχρι31.12.2001 ανέρχεται περίπου στο ποσό των 250 δις. δρχ.
Οι απαιτήσεις των Νοσοκομείων από τα διάφορα ασφαλιστικά ταμεία για την είσπραξη των νοσηλίων και για το διάστημα μέχρι 31.12.2000 ανέρχονται στο ποσό των 170 δις. δρχ., ήτοι ποσοστό 68% των οφειλών των Νοσοκομείων.
Σας διαβιβάζουμε συνημμένα Πίνακα Ανεξόφλητων Υποχρεώσεων των Νοσηλευτικών Ιδρυμάτων προς τους προμηθευτές έως 30.4.2001.
Η Υφυπουργός
Χ. ΣΠΥΡΑΚΗ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
9. Στην με αριθμό 1392/11.9.01 ερώτηση δόθηκε με το υπ' αριθμ. 4251/18.10.01 έγγραφο από τον Υφυπουργό Υγείας Πρόνοιας η ακόλουθη απάντηση:
"Απαντώντας στην με αρ.1392/11.9.01 ερώτηση που κατατέθηκε στη Βουλή από τον Βουλευτή κ. Α.Γιαννόπουλο σχετικά με τη ρύθμιση των χρεών των Νοσοκομείων σας πληροφορούμε τα εξής:
Ο χρόνος πληρωμής των προμηθευτών επηρεάζεται ανάλογα και εμφανίζεται σχετική καθυστέρηση, διότι τα Νοσοκομεία δεν εισπράττουν εγκαίρως τις απαιτήσεις των νοσηλίων από τα Ασφαλιστικά Ταμεία, με αποτέλεσμα να δημιουργείται έλλειψη ρευστότητας.
Σημειώνεται ότι τα Νοσοκομεία καλύπτουν το μεγαλύτερο μέρος των λειτουργικών δαπανών από τα ίδια έσοδα. Εξάλλου για την εξασφάλιση της έγκαιρης είσπραξης των απαιτήσεων των νοσηλίων από τα Ασφαλιστικά Ταμεία, από 1.1.2000 ισχύει, με βάση το άρθρο 24 του ν.2789/2000, η πληρωμή του 75% αυτών εντός τριών (3) μηνών από την κατάθεση των σχετικών δικαιολογητικών από τα νοσοκομεία. Κατά συνέπεια, στα πλαίσια αυτά καταβάλλεται από τα νοσοκομεία κάθε δυνατή προσπάθεια για την εξόφληση των προμηθευτών εντός τριμήνου.
Οι υποχρεώσεις των νοσοκομείων για το διάστημα μετά την 1.5.01 προς όλους τους προμηθευτές εκτελούνται με ικανοποιητικό ρυθμό και πάντα σύμφωνα με τη ρευστότητα που διαθέτουν, χωρίς να καταγράφεται συσσωρευμένο χρέος.
Ο τρόπος εξόφλησης των προμηθευτών για προμήθειες υλικών μέχρι 30.4.2001 καθορίστηκε με τη διάταξη του άρθρου 31 του ν. 2937/2001.
Η Υφυπουργός
Χ.ΣΠΥΡΑΚΗ"
10. Στην με αριθμό 1468/18-9-01 ερώτηση δόθηκε με το υπ' αριθμ. 6388/16-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1468/18-9-2001 που κατατέθηκε στη Βουλή από την Βουλευτή κα Π. Φουντουκίδου, σχετικά με τις μετακινήσεις νοσηλευτικού προσωπικού, σας γνωρίζουμε ότι:
Η Ορθολογική διαχείριση και αξιοποίηση του ανθρώπινου δυναμικού του Εθνικού Συστήματος Υγείας ήταν από τις πρώτες προτεραιότητες της νέας πολιτικής ηγεσίας του Υπουργείου μετά τις εκλογές του Απριλίου του 2000.
Με την αρ. πρωτ. ΥΙΟβ/19637/1-6-2000 εγκύκλιο προς τους Προέδρους των Δ.Σ. όλων των Νοσηλευτικών Ιδρυμάτων σχεδόν σταμάτησε η κινητικότητα του προσωπικού εκτός από περιπτώσεις για λόγους συνυπηρέτησης συζύγων (όπως αυτή ορίζεται από τον Υπαλληλικό Κώδικα) και αμοιβαιότητας, προκειμένου να ελεγχθεί μέσω μηχανοργάνωσης η όλη διαδικασία των μεταβολών αυτών.
Λαμβάνοντας υπόψη μας τα προβλήματα υγείας, καθώς και τα κοινωνικά προβλήματα των υπαλλήλων που υπηρετούν στο Ε.Σ.Υ. το Υπουργείο μας μπόρεσε στη συνέχεια και ικανοποίησε σημαντικό βαθμό αιτημάτων δίνοντας ιδιαίτερη έμφαση στα τυχόν κοινωνικά προβλήματά τους. Σε κάθε περίπτωση λήφθηκαν υπόψη οι υπηρεσιακές ανάγκες και δεν δημιουργήθηκε σημαντικό πρόβλημα στην εύρυθμη λειτουργία των υπηρεσιών υγείας.
Σημειώνουμε τέλος ότι στο υπό δημοσίευση σχεδίου νόμου "Προμήθειες νοσοκομείων και λοιπών Μονάδων υγείας και άλλες διατάξεις" έχουν συμπεριληφθεί διατάξεις (άρθρο 13 παρ. 9, 10, 11) για θέματα αποσπάσεων και μετατάξεων υπαλλήλων του Ε.Σ.Υ. οι οποίες είναι στην κατεύθυνση της ορθολογικής αξιοποίησης του ανθρώπινου δυναμικού στα πλαίσια της μεταρρύθμισης ενισχύοντας και αναπτύσσοντας τον επιτελικό ρόλο που οφείλει να έχει ένα σύγχρονο Υπουργείο Υγείας.
Η Υφυπουργός
Χ. ΣΠΥΡΑΚΗ"
11. Στην με αριθμό 492/13-7-01 ερώτηση δόθηκε με το υπ' αριθμ. 2045/18-10-01 έγγραφο από τον Υπουργό Eργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 492/13-7-01 ερώτηση που κατατέθηκε στη Βουλή από τους Βουλευτές κυρίους Α. Τζέκη και Γ. Χουρμουζιάδη, για τα θιγόμενα σ' αυτή θέματα, σας πληροφορούμε τα εξής:
Η αρμόδια τοπική Κοινωνική Επιθεώρηση Δυτικής Μακεδονίας, καταβάλλει μεγάλες προσπάθειες για να καλύψει τις ανάγκες για ελέγχους στους χώρους εργασίας της περιοχής αρμοδιότητάς της. Στα πλαίσια αυτά και της εντατικοποίησης των ελέγχων τους οποίους διενεργεί το Σώμα Επιθεώρησης Εργασίας (Σ.ΕΠ.Ε.) στους εργασιακούς χώρους, ύστερα από εντολές της πολιτικής ηγεσίας, κατά τη διάρκεια του Α' εξαμήνου του έτους 2001, πραγματοποίησε συνολικά (11) ελέγχους σε εργολάβους που δραστηριοποιούνται στο χώρο της ΔΕΗ. Συγκεκριμένα το μήνα Ιούνιο 2001 από τους ανωτέρω ελέγχους οι δύο αφορούσαν εργολάβους στον ΑΗΣ Αγίου Δημητρίου (Κ/Ξ ΑΣΠΑΤΕ, ΤΕΚΤΩΝ ΑΤΕ, ΔΕΚΑ ΟΕ) και (Κ/Ξ ΒΙΕΡ ΑΤΕ ΓΕΝ. ΜΗΧΑΝΙΚΗ ΕΜΠΟΡΙΚΗ Α.Τ.Ε.), με σύνολο εργαζομένων 161 άτομα και δύο εργολάβους στο ΛΚΠΑ, κ. Κωνσταντίνο Φλωρίνη και ΕΡΓΟΔΟΜΗ ΑΤΕ με σύνολο εργαζομένων 19 άτομα. Από τους ελέγχους διαπιστώθηκε η μη αναγνώριση του χρόνου προϋπηρεσίας των εργαζομένων και παραβάσεις των χρονικών ορίων (πενθήμερο και μη χορήγηση διαλειμμάτων).
'Υστερα από συστάσεις και υποδείξεις των οργάνων της Υπηρεσίας ακολούθησε συμμόρφωση των εργολάβων, με εξαίρεση την Κοινοπραξία "ΒΙΕΡ ΑΤΕ ΓΕΝ. ΜΗΧΑΝΙΚΗ ΕΜΠΟΡΙΚΗ ΑΤΕ", η οποία καθιέρωσε 5η βάρδια αλλά εκκρεμεί η αναγνώριση της προϋπηρεσίας των εργαζομένων.
Επίσης στις 19-7-01 πραγματοποιήθηκαν ακόμα (6) έλεγχοι σε εργολάβους, στους οποίους δόθηκε προθεσμία μέχρι 11-8-2001 να υποβάλουν ορισμένα διευκρινιστικά στοιχεία. Σε κάθε περίπτωση μη τήρησης της Εργατικής Νομοθεσίας από τους εν λόγω εργολάβους θα επιβληθούν οι νόμιμες κυρώσεις. Η ανωτέρω τοπική Υπηρεσία θα συνεχίσει τους ελέγχους.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 25 Απριλίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο130 παρ. 2 & 3 Καν. Βουλής)
1, Η με αριθμό 581/22-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ανθόπουλου προς τον Υπουργό Γεωργίας, σχετικώς με τις παραβάσεις στη διαδικασία παράδοσης του βαμβακιού, την παραπομπή των υπαίτιων στη δικαιοσύνη κλπ.
2. Η με αριθμό 582/22-4-2002 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τους Υπουργούς Οικονομίας και Οικονομικών, Δικαιοσύνης, σχετικώς με δημοσιεύματα του Τύπου, αναφερόμενα στην πλημμελή υπεράσπιση των συμφερόντων του δημοσίου, στη διεξαγόμενη ποινική δίκη στελεχών του Οργανισμού Προγνωστικών Αγώνων Ποδοσφαίρου (ΟΠΑΠ) και της εταιρείας "ΙΝΤΡΑΛΟΤ".
3. Η με αριθμό 587/22-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Δημόσιας Τάξης, σχετικώς με την παρουσία αστυνομικών εν υπηρεσία στο κτίριο του Εργατικού Κέντρου της Αθήνας, τη διάλυση του μηχανισμού παρακολούθησης του συνδικαλιστικού κινήματος κλπ.
4. Η με αριθμό 583/22-4-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Πολιτισμού, Ανάπτυξης, σχετικώς με την αναθεώρηση της απόφασης για την κατασκευή Κέντρου Διανομής της Δημόσιας Επιχείρησης Ηλεκτρισμού, εντός της οικιστικής ζώνης του Δήμου Κορυδαλλού κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3 Καν. Βουλής)
1. Η με αριθμό 577/22-4-2002 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ευαγγελίας Σχοιναράκη-Ηλιάκη προς τον Υπουργό Εθνικής Παιδείας και Θρησκευμάτων, σχετικώς με την έκδοση του αναγκαίου προεδρικού διατάγματος που θα αφορά τη σύνταξη κανονισμού λειτουργίας των σχολείων κλπ.
2. Η με αριθμό 578/22-4-2002 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εμπορικής Ναυτιλίας, σχετικώς με την ακτοπλοϊκή σύνδεση του Πειραιά με τα νησιά Κύθηρα και Αντικύθηρα κλπ.
3. Η με αριθμό 586/22-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Ανάπτυξης, σχετικώς με την εκ νέου πώληση της χαρτοβιομηχανίας SOFTEX, τη διασφάλιση των θέσεων εργασίας κλπ.
4. Η με αριθμό 588/22-4-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας, σχετικώς με την πειραματική καλλιέργεια γενετικά τροποποιημένου ρυζιού στην περιοχή της Θεσσαλονίκης."
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 
Υπουργείου Εσωτερικών, Δημόσιας Διοίκησης και Αποκέντρωσης.
Ψήφιση στο σύνολο του σχεδίου νόμου: "Αναβάθμιση της πολιτικής προστασίας και λοιπές διατάξεις".
Το νομοσχέδιο θα ψηφισθεί στο σύνολο στη συνέχεια.
Υπουργείου Οικονομίας και Οικονομικών. 
Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: "Για την εταιρική διακυβέρνηση, θέματα μισθολογίου και άλλες διατάξεις", σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
Το νομοσχέδιο θα συζητηθεί κατά τη σημερινή συνεδρίαση.
Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης.
Ψήφιση στο σύνολο του σχεδίου νόμου: "Αναβάθμιση της πολιτικής προστασίας και λοιπές διατάξεις".
Ορίστε, κύριε Υπουργέ, αν έχετε κάποιες νομοτεχνικές διορθώσεις.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
Υπάρχουν δύο τροποποιήσεις. Στο άρθρο 5 παράγραφος 2α, στον προτελευταίο στίχο προ των λέξεων "Υπαρχηγός ΓΕΕΘΑ" τίθεται η λέξη "αρμόδιος", γιατί πλέον υπάρχουν δύο υπαρχηγοί ΓΕΕΘΑ. Ενημερωθήκαμε με έγγραφο από τον Υπουργό Εθνικής Άμυνας. Αυτό έγινε αφού είχε κατατεθεί το νομοσχέδιο και πρέπει να διορθωθεί. 
Επίσης, στο άρθρο 25 παράγραφος 8 μετά τις λέξεις "9. Άδειες παραμονής" διαγράφονται οι λέξεις "εξάμηνης διάρκειας" και η διάταξη διαμορφώνεται ως εξής: "Άδειες παραμονής των οποίων η ισχύς έληξε ή θα λήξει παρατείνονται αυτοδικαίως μέχρι 31.12.2002". Αυτό έγινε γιατί υπήρχαν κάποιες άδειες ή πράσινες κάρτες κλπ., που ήταν ετήσιας διάρκειας. 
ΠΡΟΕΔΡΟΣ (Απόστολος Κακλαμάνης): Υπάρχει κάποια παρατήρηση; Όχι. 
Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία, με τις νομοτεχνικές παρατηρήσεις του κυρίου Υπουργού.
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Αναβάθμιση της πολιτικής προστασίας και λοιπές διατάξεις" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των Πρακτικών)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
Επανερχόμεθα στο νομοσχέδιο του Υπουργείου Οικονομίας και Οικονομικών.
Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: "Για την εταιρική διακυβέρνηση, θέματα μισθολογίου και άλλες διατάξεις", σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70, παρ. 2 του Συντάγματος. Θα συζητηθεί σε μία ενιαία συνεδρίαση, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους, μαζί με τις τροπολογίες που έχουν κατατεθεί.
Η Διάσκεψη των Προέδρων αποφάσισε να διατεθεί συνολικά χρόνος πέντε ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών, εφαρμόζονται αναλόγως οι διατάξεις των άρθρων 97 και 64 του Κανονισμού, δηλαδή εναλλάξ και αφού προηγηθούν οι έξι πρώτοι στον κατάλογο.
Έχουν οριστεί ως Κοινοβουλευτικοί Εκπρόσωποι ο κ. Γεώργιος Αλογοσκούφης από τη Νέα Δημοκρατία, ο κ. Παναγιώτης Λαφαζάνης από το Συνασπισμό της Αριστεράς και της Προόδου και ο κ. 'Αγγελος Τζέκης ως ειδικός αγορητής από το Κομμουνιστικό Κόμμα Ελλάδος. 
Σε ό,τι αφορά τις τροπολογίες, έχουν κατατεθεί οι εξής τροπολογίες και θα ήθελα να συζητήσουμε επ' αυτών, το πώς θα οικονομήσουμε τη συζήτηση. Υπάρχει μία που αφορά μισθολογικές προαγωγές στρατιωτικών και είναι μέσα στις αντίστοιχες διατάξεις που έχει και το νομοσχέδιο. Υπάρχει μία τροπολογία που αφορά ένα ανθρωπιστικό κατ' εξοχήν θέμα, της νοσηλείας ενός παιδιού ασφαλισμένου του Ταμείου Προνοίας Δικηγόρων Θεσσαλονίκης. Είναι μία τροπολογία, η οποία έχει κάποιες νομοτεχνικού χαρακτήρα διορθώσεις στον Κώδικα Αναγκαστικών Απαλλοτριώσεων. Είναι μία τροπολογία, η οποία αφορά τον Οργανισμό Περίθαλψης Ασφαλισμένων του Δημοσίου, η οποία έχει ένα αντικείμενο εκτεταμένο σχετικά από πλευράς διατάξεως. Υπάρχει επίσης μία τροπολογία που αφορά θέματα του Υπουργείου Ανάπτυξης, του Οργανισμού Τουρισμού κλπ. Είναι και μία τροπολογία, που αφορά τα επιδόματα των μετατασσομένων στις Νομαρχιακές Αυτοδιοικήσεις και μία πρόβλεψη διάθεσης μετοχών στους εργαζόμενους στην ΕΤΒΑ. 
Υπάρχουν τέσσερις εμπρόθεσμες τροπολογίες Βουλευτών και επτά εκπρόθεσμες, που δεν θα συζητηθούν βεβαίως, διότι δεν έχουν κατατεθεί εντός της προβλεπομένης από το Σύνταγμα προθεσμίας των τριών ημερών προ της ενάρξεως της συζητήσεως.
Κύριε Υπουργέ, οι κυβερνητικές τροπολογίες και πολλές είναι και χρόνο θα μας πάρουν και ορισμένες δεν είναι και απολύτως σχετικές με το νομοσχέδιό σας. Ποιες θα αποσύρετε από αυτές;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, νομίζω ότι η τροπολογία που αφορά τον Οργανισμό Περίθαλψης Δημοσίων Υπαλλήλων, επειδή είναι και αρκετά μεγάλη και αναφέρεται σε οργανωτικά ζητήματα, θα μπορούσε να παραπεμφθεί σε επόμενο νομοσχέδιο, Επίσης η τροπολογία που αφορά τους τουριστικούς λιμένες, επειδή και αυτή είναι μεγάλη και περιγράφει διάφορα τεχνικά ζητήματα, θέλει συζήτηση και θα μπορούσε να πάει και αυτή σε επόμενο νομοσχέδιο. Για τις άλλες, είτε είναι αυτονοήτως θετικές και θέλω να πιστεύω και ευρύτερα αποδεκτές είτε είναι επείγουσες, θα ζητούσα, κύριε Πρόεδρε, αν δεν έχετε αντίρρηση, να συζητηθούν. 
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, από εμάς είναι δεκτό ότι αυτές οι δύο τροπολογίες που αποσύρει ο κύριος Υπουργός, έπρεπε να αποσυρθούν διότι και άσχετες είναι με το νομοσχέδιο και χρειάζονται αρκετή επεξεργασία. Συνεπώς, συμφωνούμε.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, επίσης η τροπολογία που αφορά το μισθολόγιο των Ενόπλων Δυνάμεων, Σωμάτων Ασφαλείας, Πυροσβεστικού Σώματος, Λιμενικού Σώματος, είναι και αυτή άσχετη. Αυτή είναι αρμοδιότητας των Υπουργείων Εθνικής Αμύνης και Δημόσιας Τάξης και όχι του Υπουργείου Οικονομικών που καταθέτει το νομοσχέδιο. Και επειδή εδώ υπάρχουν και προβλήματα επί της ουσίας και χρειάζεται να κληθούν και οι αρμόδιοι...
ΠΡΟΕΔΡΟΣ (Απόστολος Κακλαμάνης): Αφήστε την ουσία.
ΠΑΝΑΓΙΩΤΗΣ ΛΑΦΑΖΑΝΗΣ: Όχι, δεν μιλάω επί της ουσίας. Πρέπει να κληθούν και οι αρμόδιοι φορείς που τους αφορά άμεσα αυτή η τροπολογία για να εκφέρουν τις απόψεις τους. 
Και αυτή η τροπολογία νομίζω ότι πρέπει να αποσυρθεί και να τη φέρει ο κύριος Υπουργός μετά το Πάσχα, ώστε να γίνει πλήρης συζήτηση επί της τροπολογίας αυτής. 
ΠΡΟΕΔΡΟΣ (Απόστολος Κακλαμάνης): Λοιπόν, όλες οι τροπολογίες είναι σχετικές με το νομοσχέδιο και εν πάση περιπτώσει, είναι αρμοδιότητας του Υπουργείου, διότι και αυτή η τροπολογία που λέει ο κ. Λαφαζάνης βάση και αφετηρία έχει το Υπουργείο Οικονομικών. 
Εν πάση περιπτώσει, κύριοι συνάδελφοι, για τις άλλες τροπολογίες θα έλεγα, αφού ολοκληρωθεί η συζήτηση του νομοσχεδίου, να διατεθεί ο χρόνος μιας ώρας -αν χρειαστεί λιγότερο θα τελειώσουμε νωρίτερα- ώστε να γίνει η συζήτηση και των τροπολογιών, δεδομένου ότι οι ψηφοφορίες γίνονται για το σύνολο αφού προηγουμένως ψηφιστούν οι τροπολογίες όλες μαζί.
Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, έχω την τιμή να παρουσιάσω στο Σώμα ένα νομοσχέδιο του Υπουργείου Οικονομίας και Οικονομικών, το οποίο επιχειρεί να απαντήσει σε αρκετά ζητήματα οικονομικής πολιτικής υπό την ευρύτερη έννοια. Είναι ένα νομοσχέδιο πολυσχιδές, αλλά πιστεύω απόλυτα αναγκαίο σε όλα τα ζητήματα τα οποία επιχειρεί να αντιμετωπίσει και είμαι βέβαιος ότι μετά από διεξοδική συζήτηση η Εθνική Αντιπροσωπεία θα θελήσει να το ψηφίσει έτσι ώστε πολλά ζητήματα να μπουν σε μια διαδικασία ταχύτερη και αποτελεσματικότερη.
Θέλω να θέσω υπόψη της Εθνικής Αντιπροσωπείας ότι ως αποτέλεσμα των συζητήσεων και αρκετών παρεμβάσεων και επιχειρημάτων τα οποία υπήρξαν και ανεπτύχθησαν κατά τη συνεδρίαση της Διαρκούς Επιτροπής, υπάρχουν ορισμένες διορθώσεις και προσθήκες που έχουν γίνει και βρίσκονται στη διάθεσή σας...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, επειδή ο χρόνος αγορεύσεώς σας κατά τον Κανονισμό είναι είκοσι πέντε λεπτά, θα μιλήσετε τώρα είκοσι πέντε λεπτά, ή λιγότερο;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τα είκοσι λεπτά μου φτάνουν, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Θα χρειαστεί ίσως να απαντήσετε.
Συνεχίστε, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πιστεύω ότι με τις διορθώσεις και τις τροποποιήσεις οι οποίες έχουν επέλθει, διαμορφώνεται ένα πολύ καλύτερο πλαίσιο συζήτησης το οποίο απαντά και σε διάφορα ζητήματα που είχαν τεθεί προηγουμένως. 
Το πρώτο μεγάλο θέμα το οποίο ρυθμίζει το νομοσχέδιο αυτό είναι η εταιρική διακυβέρνηση, δηλαδή ένα σύστημα κανόνων το οποίο διέπει πλέον τις σχέσεις που έχουν οι επιχειρήσεις με τους μετόχους, ζητήματα εσωτερικού ελέγχου, ζητήματα προσοχής και εφαρμογής κανόνων δεοντολογίας από πλευράς της διοίκησης των επιχειρήσεων.
Η εταιρική διακυβέρνηση είναι ένα σύστημα κανόνων το οποίο εφαρμόζεται σε πολλές ανεπτυγμένες οικονομίες. Έλειπε από την Ελλάδα και αποτελούσε μια έλλειψη αυτό το θέμα σε ζητήματα προσαρμογής των επιχειρήσεων απέναντι σε ένα σύγχρονο διεθνές πλαίσιο. 
Με την ψήφιση αυτήν την οποία κάνουμε φέρνουμε τις ελληνικές επιχειρήσεις και το ελληνικό θεσμικό πλαίσιο κανόνων δεοντολογίας και ελέγχου των επιχειρήσεων σε επίπεδα τα οποία είναι θεσμικώς εφάμιλλα με αυτά που ισχύουν σε άλλες ανεπτυγμένες χώρες. Με τον τρόπο αυτό συμπληρώνουμε μια μεγάλη θεσμική μεταρρύθμιση που επιχειρούμε τελευταία, όπως είναι η καθιέρωση των διεθνών λογιστικών προτύπων υποχρεωτικώς για τις εισηγμένες επιχειρήσεις από 1.1.2003, όπως είναι το σύστημα των κανόνων διακυβέρνησης της κάθε επιχείρησης το οποίο υποβάλλεται σήμερα στην Εθνική Αντιπροσωπεία, αλλά επίσης και μια σειρά από σημαντικές αλλαγές που επέρχονται στο σύστημα λογιστικής εποπτείας και ελέγχου των επιχειρήσεων με τη διαμόρφωση σύγχρονων κανόνων, έτσι ώστε η λογιστική εποπτεία να γίνεται με μεγαλύτερη αποτελεσματικότητα, μεγαλύτερη αυστηρότητα και διαφάνεια, να γίνεται σε συγκεκριμένα χρονικά διαστήματα, χωρίς να δίνει αφορμές να αναπτύσσονται ιδιαίτερες σχέσεις μεταξύ λογιστών, ελεγκτών και επιχειρήσεων.
Το σύνολο των κανόνων της εταιρικής διακυβέρνησης περιγράφει κυρίως ζητήματα που αφορούν τις συμπεριφορές, τις επιλογές και τους περιορισμούς για τα μέλη του διοικητικού συμβουλίου, έτσι ώστε να διοικούν την επιχείρηση ως εντέλλονται και να μην αξιοποιούν ενδεχόμενα πλεονεκτήματα, τα οποία τους δίνει η θέση τους για να κάνουν άλλα πράγματα εν αγνοία ή πολύ περισσότερο εις βάρος των μετόχων.
Το δεύτερο ζήτημα είναι ο εσωτερικός έλεγχος, μια διαδικασία η οποία όταν εφαρμόζεται δίνει πολύ περισσότερη πληροφόρηση και στη διοίκηση και στους μετόχους της επιχείρησης για την πραγματική κατάσταση στην οποία βρίσκεται και έτσι εξαλείφεται ο κίνδυνος να ωραιοποιούνται στοιχεία, να παρουσιάζονται διαφορετικές εικόνες από την πραγματικότητα απέναντι στους μετόχους και να διαμορφώνεται έτσι μια στρεβλή εικόνα για την πορεία και τις προοπτικές της επιχείρησης.
Διατυπώνονται κανόνες, έτσι ώστε να αποφεύγεται η σύγκρουση συμφερόντων μεταξύ διοικούντων μια επιχείρηση. 
Με τον τρόπο αυτό πιστεύουμε, κυρίες και κύριοι, ότι έχουμε πλέον και στη χώρα μας ένα σύνολο κανόνων, το οποίο θα αποβεί σε όφελος τελικά του μετόχου, του επενδυτή, της επιχείρησης, θα δώσει μια πολύ μεγαλύτερη διαφάνεια και δυνατότητα πληροφόρησης του επενδυτικού κοινού και πιστεύω ότι θα συντελέσει στην καλύτερη λειτουργία των αγορών, στην καλύτερη συμπεριφορά των επιχειρήσεων, σε μια πιο ανοιχτή και διαφανή σχέση μεταξύ επιχείρησης και κοινωνίας. 
Ένα δεύτερο κεφάλαιο είναι η μισθολογική πολιτική και άλλα ζητήματα δημοσιονομικών ρυθμίσεων καθοριστικής σημασίας, τόσο για την εκτέλεση του προϋπολογισμού του 2002, όσο και για την υλοποίηση δεσμεύσεων τις οποίες έχει αναλάβει η Κυβέρνηση.
Το νομοσχέδιο περιλαμβάνει τη μισθολογική πολιτική, η οποία ιδιαιτέρως για το 2002, όσον αφορά το δημόσιο τομέα, είναι μια μισθολογική πολιτική που ανταποκρίνεται, όχι μόνο στη διατήρηση των πραγματικών μισθών και της αγοραστικής δύναμης, αλλά πηγαίνει αρκετά πέρα απ' αυτήν, ικανοποιώντας έτσι πάγια αιτήματα και θέματα, τα οποία απασχολούσαν τα στελέχη του δημοσίου.
Με τον τρόπο αυτό πιστεύουμε ότι ως αποτέλεσμα μιας σειράς διαβουλεύσεων και διαπραγματεύσεων, οι οποίες έχουν γίνει μεταξύ των συνδικαλιστικών εκπροσώπων των δημοσίων υπαλλήλων και της Κυβέρνησης, έχουμε διαμορφώσει ένα πλαίσιο, το οποίο είναι οικονομικά πιο ωφέλιμο, αλλά ταυτόχρονα και λειτουργικά πιο χρήσιμο και σύγχρονο. 
Ένα δεύτερο μεγάλο μέτρο της δημοσιονομικής πολιτικής, το οποίο εισάγεται δια του νομοσχεδίου αυτού είναι μια σημαντική απόφαση που αφορά τις φορολογικές υποχρεώσεις των μικρομεσαίων επιχειρήσεων της χώρας μας. 'Όπως γνωρίζετε εκατοντάδες, χιλιάδες μικρομεσαίες επιχειρήσεις έχουν ακόμα πολλές εκκρεμότητες φορολογικών ελέγχων με το φορολογικό σύστημα της χώρας μας. Περίπου επτακόσιες χιλιάδες μικρομεσαίες επιχειρήσεις έχουν ανέλεγκτες υποθέσεις για όλη την περίοδο 1992-1998. 
Αποτέλεσμα; Και οι μικρομεσαίες επιχειρήσεις κατατρύχονται διαρκώς με την έννοια, με τη φροντίδα, αλλά και το κόστος της διατήρησης όλων αυτών των αποδεικτικών στοιχείων εδώ και μία δεκαετία, αλλά και από την άλλη μεριά το φορολογικό σύστημα της χώρας μας καταγίνεται με τη διεκπεραίωση όλων αυτών των παλιών υποθέσεων, με αποτέλεσμα η διοίκηση του φορολογικού συστήματος να ασκείται με υψηλό κόστος, αλλά και με ταυτόχρονη παράλειψη να συγκεντρωθεί το μεγαλύτερο μέρος του φορολογικού ελέγχου στις τρέχουσες υποθέσεις, στα μεγάλα ζητήματα της τρέχουσας φορολογικής πολιτικής και της τρέχουσας επιχειρηματικής δραστηριότητας.
Διαμορφώνεται έτσι μία μεγάλη στρέβλωση στο σύστημα. Γι' αυτό θεωρούμε ότι είναι απαραίτητη μία διαδικασία, η οποία δίνει ένα τέλος σ' αυτήν την υπόθεση της παρατεταμένης φορολογικής εκκρεμότητας εκατοντάδων, χιλιάδων επιχειρήσεων. Οι μικρομεσαίες επιχειρήσεις μπορούν πλέον να κάνουν ορισμένες εκτιμήσεις και δηλώσεις για τις φορολογικές τους υποχρεώσεις και ως προς το Φόρο Προστιθέμενης Αξίας και ως προς το εισόδημα και με τον τρόπο αυτό ουσιαστικά να περαιώνεται κάθε υποχρέωση την οποία έχουν προς τις φορολογικές αρχές.
Τι επιτυγχάνουμε με τον τρόπο αυτό. Πρώτα απ' όλα πιστεύω ότι λύνουμε με τον πιο αποτελεσματικό τρόπο και με όρους απόλυτης διαφάνειας τις εκκρεμότητες τις οποίες έχουν οι μικρομεσαίες επιχειρήσεις απέναντι στο φορολογικό σύστημα.
Δεύτερον, απαλλάσσουμε το φορολογικό σύστημα από αυτήν την επισώρευση ετών φορολογικών ελέγχων, οι οποίοι ήταν άγνωστο το πότε θα τελειώσουν, ενώ εν τω μεταξύ δέσμευαν πολύτιμες δυνάμεις του φοροελεγκτικού μηχανισμού από τις τρέχουσες υποθέσεις. 
Τρίτον, εμπεδώνουμε μία πολύ αμεσότερη και διαφανέστερη σχέση μεταξύ φορολογουμένων και φορολογικού συστήματος, αφού όλη αυτή η περαίωση των παλαιών υποθέσεων γίνεται με αντικειμενικό τρόπο, με κριτήρια τα οποία είναι πέραν πάσης υποκειμενικής αμφισβήτησης.
Τέταρτον, καθιερώνουμε και στη χώρα μας τη σύντομη φορολογική μνήμη. Δεν μπορεί ένα φορολογικό σύστημα μιας χώρας να οργανώνεται με βάση το δεκαετή ή δεκαπενταετή έλεγχο. Δεν μπορεί μία μικρή επιχείρηση για πάρα πολλά χρόνια, για μία δεκαετία να συντηρεί ακόμη και το πιο μικρό αποδεικτικό στοιχείο για την τότε δραστηριότητα την οποία έχει αναπτύξει. Διότι έτσι το φορολογικό σύστημα μετατρέπεται σ΄ ένα ιστορικό αρχείο και όχι σε μία τρέχουσα δραστηριότητα οικονομικής πολιτικής.
Έτσι, λοιπόν, πιστεύουμε ότι με την περαίωση των παλαιών υποθέσεων για επτακόσιες χιλιάδες περίπου μικρομεσαίες επιχειρήσεις οι οποίες έχουν τη δυνατότητα να περατώσουν τις εκκρεμότητές τους για όλη την περίοδο 1992-1998, όπως επίσης και για την περίοδο 1998-2001 με βάση την τριετία, πιστεύω ότι κάνουμε μία τομή στο φορολογικό σύστημα της χώρας και εφεξής η φορολογική μνήμη η οποία θα απαιτείται από τις μικρομεσαίες επιχειρήσεις δεν θα χρειάζεται να είναι μεγαλύτερη της τριετίας, όπως ισχύει και σε άλλες αναπτυγμένες χώρες, απαλλάσσοντας έτσι το φορολογικό σύστημα από την υποχρέωση διατήρησης αποδεικτικών στοιχείων για πάρα πολλά χρόνια.
'Ένα τέταρτο κρίσιμο ζήτημα του νομοσχεδίου, είναι κυρίες και κύριοι μία πρωτοποριακή κοινωνική πολιτική την οποία εισάγει. Μια κοινωνική πολιτική η οποία είναι βασισμένη σε σύγχρονες ανάγκες, τις οποίες επιχειρεί να ικανοποιήσει με σύγχρονες μεθόδους. Πολλές φορές στο σχεδιασμό της κοινωνικής πολιτικής που κάνουμε ξεχνάμε ειδικές κατηγορίες, οι οποίες βρίσκονται για μία συγκεκριμένη αιτία παγιδευμένες μέσα στη φτώχεια και αποκλεισμένες από την πρόσβαση σε άλλα μέτρα πολιτικής που εφαρμόζει το κοινωνικό κράτος. 
Χρειάζεται, λοιπόν, η πολιτεία να εντοπίσει εγκαίρως αυτές τις ευαίσθητες κοινωνικές κατηγορίες και με ειδικά μέτρα πολιτικής να τις ενισχύει. Και να τις ενισχύει και για να μπορέσουν να αντιμετωπίσουν τις ανάγκες τους για όσο διάστημα έχουν αυτό το πρόβλημα, αλλά ταυτόχρονα να τις ενισχύει για να ξεπεράσουν το πρόβλημα αυτό το οποίο έχουν.
Έτσι, λοιπόν, το νομοσχέδιο αυτό εφαρμόζει για πρώτη φορά στη χώρα μας συγκεκριμένα μέτρα κατά του κοινωνικού αποκλεισμού και της φτώχειας, αρχίζοντας έτσι να θεμελιώνει μία νέα επιθετική προσέγγιση απέναντι στα προβλήματα περιθωριοποίησης και ανέχειας, τα οποία ταλανίζουν έστω και σε μικρότερο βαθμό από άλλες ευρωπαϊκές οικονομίες και τη δική μας χώρα.
Θεσπίζει έτσι για πρώτη φορά την επιδότηση του μακροχρόνια άνεργου, έτσι ώστε να συνεχίσει να ενισχύεται αυτός ο οποίος έπειτα από λίγο χρονικό διάστημα μπορεί να τεθεί εκτός της επιλεξιμότητας της χορήγησης του επιδόματος ανεργίας. Θεσπίζει την εισοδηματική ενίσχυση των φτωχών κατοίκων σε ορεινές και μειονεκτικές περιοχές. Θεσπίζει επίσης και το βοήθημα στις οικογένειες που είναι φτωχές, αλλά έχουν παιδιά που πάνε στο σχολείο και που έχουν ανάγκη μια ιδιαίτερη στήριξη για να τα βγάλουν πέρα.
Με τα τρία αυτά μέτρα, τα οποία αποτελούν μία ιδιαίτερης σημασίας επιλογή, αναδεικνύεται όχι μόνο η κοινωνική πολιτική της Κυβέρνησης, αλλά ταυτόχρονα αναδεικνύεται και η προσαρμοστικότητα της κοινωνικής πολιτικής να αντιμετωπίζει τρέχοντα κρίσιμα ζητήματα. Η καλή πορεία εκτέλεσης του προϋπολογισμού και τα οικονομικά επιτεύγματα, τα οποία έχει η ελληνική οικονομία το προηγούμενο διάστημα καθιστούν εφικτή τη χρηματοδότηση μιας σύγχρονης κοινωνικής πολιτικής με κριτήρια σύγχρονα και ταυτόχρονα επιθετικά. Πιστεύω ότι μία κοινωνική πολιτική τέτοιου είδους, η οποία εντοπίζει ιδιαίτερες κοινωνικές κατηγορίες που κινδυνεύουν από περιθωριοποίηση, αποτελεί όχι μόνο μία υποχρέωση της κοινωνίας απέναντι σε συνανθρώπους μας, αλλά και μία επένδυση για το μέλλον. Μία επένδυση για τη συνοχή της κοινωνίας και μία επένδυση έτσι ώστε να βοηθηθούν αυτοί, οι οποίοι δεν έχουν σήμερα τα μέσα, να τα δημιουργήσουνε και να πορευθούνε θετικά για το αύριο.
Kαι είμαι βέβαιος ότι ιδιαίτερα αυτό το κεφάλαιο του νομοσχεδίου θα τύχει της καθολικής αποδοχής της Εθνικής Αντιπροσωπείας. 
Κυρίες και κύριοι Βουλευτές, επίσης το νομοσχέδιο αυτό περιλαμβάνει και μια σειρά ζητήματα σε σχέση με τους Ολυμπιακούς Αγώνες και τα ολυμπιακά έργα, ζητήματα τα οποία προκάλεσαν αρκετή συζήτηση σχετικά με τον επιδιωκόμενο σκοπό. 
Θα μου επιτρέψετε, λοιπόν, σε αυτά τα ζητήματα να σταθώ ιδιαιτέρως, για να διευκρινίσω όσα ζητήματα σ' αυτό το κεφάλαιο χρήζουν διευκρίνισης και επεξηγήσεων.
Οι Ολυμπιακοί Αγώνες, οι οποίοι θα τελεστούν στη χώρα μας το 2004 αποτελούν ένα κορυφαίο γεγονός, όπως παραδέχονται όλοι. Όμως, αυτό το κορυφαίο γεγονός δεν είναι χρονικά στιγμιαίο γεγονός. Είναι ένα γεγονός το οποίο απαιτεί μια πολυετή συστηματική προετοιμασία, το οποίο έχει υψηλές προδιαγραφές συνέργιας μιας σειράς έργων, μερικών απ' αυτά ιδιαιτέρως πολύπλοκα, απαιτεί ένα συντονισμό στην αξιοποίησή τους και προπάντων, όπως έχει γίνει σε όλες τις επιτυχείς Ολυμπιάδες μέχρι σήμερα, απαιτεί έναν πολύ καλό σχεδιασμό για την μετολυμπιακή ένταξη των έργων στην αθλητική δραστηριότητα και στην εν γένει αξιοποίησή τους. 
Η Ελλάδα πολλές φορές έχει επιτελέσει έργα τα οποία απαιτούντο για ένα συγκεκριμένο γεγονός. Και πολλές φορές αυτά τα έργα και τις υποδομές μετά τα εγκατέλειψε, κάνοντας έτσι το κόστος για την ολοκλήρωσή τους να φαίνεται και να είναι πολύ μεγαλύτερο για την κοινωνία απ' αυτό το οποίο θα ήταν εάν το έργο είχε εγκαίρως σχεδιαστεί, για το πώς θα αξιοποιηθεί μετά, πώς θα ενταχθεί οργανικά και λειτουργικά στο σύνολο της εκάστοτε δραστηριότητας για την οποία προεβλέπετο. Αυτό είναι το ένα θέμα. 
Το δεύτερο θέμα είναι ότι πολύ συχνά το κράτος, όπως έχει κάνει αρκετές φορές μέχρι σήμερα και όπως προφανώς θα κάνει και στο μέλλον επίσης αρκετές φορές, όταν υπάρχει μια πλειάδα ομοειδών έργων και ομοειδών χρηματοδοτήσεων είναι εύλογο να αναζητεί τον καλύτερο τρόπο για μια αποτελεσματική χρηματοδότηση και μια πιο συντονισμένη προσπάθεια διαχείρισης. Έτσι το ελληνικό δημόσιο έχει κάνει και στο παρελθόν και τις περασμένες δεκαετίες, αλλά και τώρα, ανώνυμες εταιρείες οι οποίες διαχειρίζονται τη χρηματοδότηση κι έχουμε έτσι μία καλύτερη εποπτεία και πιο συντονισμένη προσέγγιση στην υλοποίηση των έργων. Και αυτές οι εταιρείες είτε είναι απλώς χρηματοδοτικές, συντονιστικές και εποπτικές, είτε μερικές απ' αυτές είναι και κατασκευαστικές, όπως για παράδειγμα είναι η ΔΕΠΑΝΟΜ, η ΘΕΜΙΣ ή είναι απλώς συντονιστικές, όπως είναι η ανώνυμη εταιρεία για την Κοινωνία της Πληροφορίας, που έχει στόχο τη χρηματοδότηση των έργων και τον καλύτερο συντονισμό για την υλοποίησή τους. 
Πιστεύουμε, λοιπόν, ότι τα ολυμπιακά έργα χρειάζονται μία αποτελεσματικότερη χρηματοδότηση και έναν καλύτερο συντονισμό, σχετικά με τη μεταξύ τους διασύνδεση και ένταξη στους Ολυμπιακούς Αγώνες, προπάντων όμως χρειάζονται και ένα σχεδιασμό για τη μετολυμπιακή τους αξιοποίηση. 
Έτσι τα Υπουργεία Οικονομίας και Οικονομικών, σε συνεργασία με το Υπουργείο Πολιτισμού, αποφασίσαμε να προτείνουμε στο Σώμα τη σύσταση μιας εταιρείας υπό την επωνυμία "Ολυμπιακά Ακίνητα Α.Ε."
Ποιος είναι ο στόχος της εταιρείας, τι σκοπεύει να κάνει αυτή η εταιρεία και τι δεν σκοπεύει να κάνει. Θα μου επιτρέψετε να αναφερθώ κάπως λεπτομερειακά σε αυτά τα δύο ερωτήματα. Κατ' αρχήν ο κύριος στόχος για τον οποίο συνιστάται αυτή η εταιρεία, είναι η αποτελεσματικότερη χρηματοδότηση των ολυμπιακών έργων. Μα, θα ρωτήσει κανείς: Υπάρχει πρόβλημα χρηματοδότησης; Όχι, βεβαίως. Αλλά υπάρχει διαφορετική συχνότητα της απαίτησης της χρηματοδότησης απ' αυτή την οποία προβλέπει ο προϋπολογισμός.
Τα ολυμπιακά έργα είναι γνωστό ότι απαιτούν μια πύκνωση της χρηματοδότησης στο τέλος του 2003 και στις αρχές του 2004, όταν επίκειται να τελειώσουν, διότι τότε γίνονται οι πολλές καταβολές. Ενώ αντίθετα ο προϋπολογισμός, έχοντας ως χαρακτηριστικό του την πιο εξομαλειμένη χρηματοδότηση, έχει συγκεκριμένα κονδύλια κάθε έτος. Είναι, λοιπόν, απόλυτα φυσικό, όπως γίνεται και σε πολλές άλλες περιπτώσεις και σε πολλές άλλες λειτουργούσες ανώνυμες εταιρείες έργων, η χρηματοδότηση από τον προϋπολογισμό να γίνεται σε τακτά χρονικά διαστήματα, η πληρωμή όμως απ' αυτό το σχήμα το εταιρικό προς τους φορείς υλοποίησης των έργων να γίνεται όταν κρίνεται σκόπιμο από την πρόοδο του έργου.
Αυτή, λοιπόν, η πιο αποτελεσματική οργάνωση της χρηματοδότησης είναι ένας συγκεκριμένος σκοπός για τον οποίο γίνεται αυτή η εταιρεία, όπως έχουν γίνει και σε πολλές άλλες ανάλογες περιπτώσεις.
Ένα δεύτερο ζήτημα το οποίο ανέφερα είναι ο καλύτερος συντονισμός, η πληροφόρηση και η συνέργια των ολυμπιακών έργων, έτσι ώστε να ενταχθούν πιο αποτελεσματικά κατά τη διάρκεια της διοργάνωσης των αγώνων, αλλά και κατά τη διάρκεια της μετολυμπιακής χρήσης.
Εδώ έχει ανακύψει ένα ερώτημα, το οποίο δεν έχει καμία απολύτως βάση: αν η εταιρεία αυτή κατασκευάζει, αναθέτει έργα, αν αυτή η εταιρεία θα αλλάξει το ιδιοκτησιακό καθεστώς των έργων. Και επιτρέψτε μου εδώ να είμαι απόλυτα σαφής. Κατ' αρχήν, δεν τίθεται κανένα απολύτως θέμα ανάθεσης ολυμπιακών έργων, διότι όλα τα ολυμπιακά έργα έχουν ήδη ανατεθεί σε συγκεκριμένους φορείς οι οποίοι τα κατασκευάζουν. Κατά συνέπεια, τέτοιο ζήτημα ανάθεσης ολυμπιακών έργων, δεν τίθεται.
Δεύτερον, δεν τίθεται και ούτε είναι δυνατόν να τεθεί αλλαγή του οποιουδήποτε ιδιοκτησιακού καθεστώτος ή πλαισίου σε συγκεκριμένα ολυμπιακά έργα. 'Όλα τα έργα που είναι αθλητικού χαρακτήρα, είτε έχουν ένα δεδομένο ιδιοκτησιακό καθεστώς, το οποίο μάλιστα είναι και πολύ προγενέστερο της έναρξης της ολυμπιακής προετοιμασίας, είτε έχουν ένα υπεσχημένο ιδιοκτησιακό καθεστώς, πραγματοποιούνται από συγκεκριμένους φορείς για συγκεκριμένους λόγους. Κατά συνέπεια, ούτε είναι δυνατή ή εφικτή, αλλά εν πάση περιπτώσει ούτως ή άλλως δεν επιχειρείται, η οποιαδήποτε αλλαγή οποιουδήποτε ιδιοκτησιακού καθεστώτος. Κατά συνέπεια, εφ' όσον δεν επιχειρείται καμία αλλαγή ιδιοκτησιακού καθεστώτος, δεν τίθεται και κανένα ζήτημα υποθήκευσης αθλητικών εγκαταστάσεων, που έχουν συγκεκριμένο ιδιοκτησιακό καθεστώς. 
Ακούγονται αυτές τις μέρες, όχι μόνο αυτά, αλλά και πιο εξόφθαλμα ζητήματα, όπως για παράδειγμα, ότι δήθεν αυτή η εταιρεία θα απορροφήσει αθλητικές οργανώσεις, το προσωπικό τους θα το αλλάξει κλπ. Όλα αυτά τα ζητήματα είναι πέραν της οποιασδήποτε, νομικής διατύπωσης, αλλά και πέραν του οποιουδήποτε σκεπτικού σχετικά με τη χρησιμότητα της εταιρείας αυτής. Δεν έχουν καμία σχέση ούτε με το νομοσχέδιο που βρίσκεται μπροστά σας ούτε με το σχεδιασμό που έχει γίνει για την εταιρεία αυτή. 
Τέταρτον, αναφέρθηκε ότι μέσω της αυξήσεως μετοχικού κεφαλαίου, θα επέρχεται αλλαγή του ιδιοκτησιακού καθεστώτος. Η παράγραφος 3 του άρθρου 18, ρητά ορίζει ότι τα έσοδα της εταιρείας αυτής προέρχονται από τον κρατικό προϋπολογισμό άνευ ανταλλάγματος και κατά συνέπεια, κανένα ζήτημα αυξήσεως του μετοχικού κεφαλαίου δεν τίθεται για έργα δεδομένης ιδιοκτησίας. Οι χρηματοδοτήσεις που θα δίδονται από το πρόγραμμα δημοσίων επενδύσεων, αποτελούν έσοδο της επιχείρησης, άνευ ισοδυνάμου ανταλλάγματος. 
Η εταιρεία αυτή "Ολυμπιακά Ακίνητα", εκτός από την αποτελεσματικότερη χρηματοδότηση, εκτός από τον καλύτερο συντονισμό και την εποπτεία, έχει βεβαίως και στόχο να προετοιμάσει την καλύτερη μετολυμπιακή αξιοποίηση ορισμένων εγκαταστάσεων, οι οποίες πρέπει να αξιοποιηθούν καλύτερα. Και αυτό αφορά τις εγκαταστάσεις εκείνες που δεν έχουν συγκεκριμένο και δεδομένο και δεσμευτικό ιδιοκτησιακό καθεστώς. Υπάρχουν πολλές τέτοιες: Οι επικοινωνιακές υποδομές, οι συνεδριακές υποδομές. Όλες αυτές θα πρέπει να οργανωθούν εγκαίρως, έτσι ώστε να αποδώσουν μετολυμπιακά και να διευκολυνθεί έτσι η καλύτερη αξιοποίησή τους από την ευρύτερη αθλητική δραστηριότητα, αλλά και εν γένει από την ελληνική οικονομία. 
Πιστεύω, κατά συνέπεια, κυρίες και κύριοι συνάδελφοι, ότι η σύσταση της εταιρείας "Ολυμπιακά Ακίνητα", μόνο θετικά έχει να συνεισφέρει στη μεγάλη επιδίωξη της διοργάνωσης των Ολυμπιακών Αγώνων, να διευκολύνει και να επιταχύνει τη χρηματοδότηση των έργων, να κάνει καλύτερο το συντονισμό και την εποπτεία ολοκλήρωσής τους και να αρχίσει να οργανώνει εγκαίρως και με βάση συγκεκριμένες μελέτες τις υποδομές εκείνες οι οποίες θέλουν τέτοια οργάνωση και προετοιμασία, έτσι ώστε να διευκολύνει την ένταξή τους στις μετολυμπιακές δραστηριότητες και να μην αποτελέσουν αυτές μετά εγκαταλελειμμένες υποδομές αλλά λειτουργούσες και εντεταγμένες στην ευρύτερη αθλητική δραστηριότητα της χώρας μας.
Είμαι βέβαιος, κυρίες και κύριοι, ότι μέσα σ' ένα τέτοιο πλαίσιο όλοι θα θελήσετε να δείτε τις θετικές συνέπειες και συνέργιες που θα έχει η εταιρεία "Ολυμπιακά Ακίνητα" και να υπερψηφίσετε τη διάταξη αυτή. Σας ευχαριστώ πολύ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε κάνει βελτιώσεις;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): 'Έχετε δώσει κάποιες βελτιώσεις. Θα τις πείτε; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Να τις αναγνώσω. 
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, θα παρακαλούσα προ της συνεδριάσεως να έχουν διανεμηθεί από την Κυβέρνηση τυχόν αλλαγές. 
ΠΡΟΕΔΡΟΣ (Απόστολος Κακλαμάνης): Αυτά έχουν διανεμηθεί, κύριε Υπουργέ;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): 'Εχουν κατατεθεί εδώ και ώρα στη Γραμματεία. Μήπως είναι σκόπιμο να τα διανείμουμε πρώτα;
ΠΡΟΕΔΡΟΣ (Απόστολος Κακλαμάνης): Βέβαια. Έπρεπε να διανεμηθούν για να τις ξέρουν οι ομιλητές όταν έλθει η σειρά τους να μιλήσουν.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα διανεμηθούν και μετά θα τις αναγνώσω.
ΠΡΟΕΔΡΟΣ (Απόστολος Κακλαμάνης): Παρακαλώ να κατατεθούν στα Πρακτικά. Επίσης, να κατατεθεί και να διανεμηθεί και η τροπολογία για τις αποδοχές των στρατιωτικών.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ναι, κύριε Πρόεδρε.
(Στο σημείο αυτό ο Υπουργός Εθνικής Οικονομίας και Οικονομικών κ. Ν. Χριστοδουλάκη καταθέτει για τα Πρακτικά της Βουλής τις προαναφερθείσες διορθώσεις, οι οποίες έχουν ως εξής:
(οι προαναφερθείσες διορθώσεις βρίσκονται στο τεύχος των Πρακτικών)
ΠΡΟΕΔΡΟΣ (Απόστολος Κακλαμάνης): Ο εισηγητής της Πλειοψηφίας κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, το νομοσχέδιο για την εταιρική διακυβέρνηση με θέματα μισθολογίου και άλλες διατάξεις, είναι ένα νομοσχέδιο που στα 4 κεφάλαιά του, στις τέσσερις ενότητες, περιλαμβάνει πολλά και σοβαρά ζητήματα που κατά τη γνώμη μου η νομοθέτησή τους συμβάλλει ουσιαστικά στην αντιμετώπιση αρκετών πολιτικών επιλογών οικονομικού χαρακτήρα.
Στο πρώτο κεφάλαιο, στην πρώτη ενότητα, περιλαμβάνονται διατάξεις για την εταιρική διακυβέρνηση που έχει σαν αντικείμενο την προσαρμογή της νομοθεσίας που διέπει τη διοίκηση και τη λειτουργία των ανωνύμων εταιρειών στα νέα δεδομένα που ανακύπτουν από την εισαγωγή των μετοχών ή άλλων κινητών αξιών σε οργανωμένες χρηματιστηριακές αγορές. 
Είναι γνωστό ότι οι παραδοσιακές βιομηχανίες στη χώρα μας, ήταν κυρίως οικογενειακές και δεν μπόρεσαν να ανταποκριθούν στα νέα πραγματικά δεδομένα στα οποία έπρεπε να λειτουργούν οι ανώνυμες εταιρείες. Είχαν προβλήματα και όσον αφορά τη διοίκηση και τη διαφάνεια με σοβαρές επιπτώσεις στην ανταγωνιστικότητα μεταξύ τους, αλλά και ως προς την προώθησή τους στην κεφαλαιαγορά και στο χρηματιστήριο. Όλοι γνωρίζουμε ότι στο νέο περιβάλλον της ευρωζώνης, οι επιχειρήσεις οφείλουν να βελτιώνουν πάνω απ' όλα πρώτα και κύρια την ανταγωνιστικότητά τους. Άρα, η υιοθέτηση των αρχών της εταιρικής διακυβέρνησης αποτελεί σημαντικότατο στοιχείο ανταγωνιστικότητας. Η διεθνής εμπειρία διδάσκει ότι το κόστος του κεφαλαίου μειώνεται στις εταιρείες που αποδέχονται και εφαρμόζουν τα πρότυπα της εταιρικής διακυβέρνησης. 
Τα τελευταία χρόνια έχει αρχίσει να αναπτύσσεται ένας προβληματισμός σχετικά με τη δυνατότητα και την αποτελεσματικότητα επικοινωνίας μεταξύ μετόχων και διεύθυνση των επιχειρήσεων, σχετικά με την αξιοπιστία που μπορούν να έχουν οι μέτοχοι στη διαχείριση των επιχειρήσεων με τους ελέγχους οι οποίοι ασκούνται, με ποια κίνητρα γίνονται οι έλεγχοι αυτοί και με το πώς ο μέτοχος μπορεί να βλέπει μέσα απ' αυτές τις διαδικασίες την πραγματική πορεία της επιχείρησης. 
Στην ευρωπαϊκή οικονομία έχει οξυνθεί η απαίτηση της κοινωνίας και των μετόχων, αλλά και των κυβερνήσεων να επιβληθούν νέοι κανόνες και νέα πλαίσια διαφάνειας και αξιοπιστίας στη συμπεριφορά των επιχειρήσεων. 
Έτσι, απαντάμε σ' αυτές τις ανάγκες με τρεις νομοθετικές πρωτοβουλίες που φιλοδοξούν να κάνουν τη χώρα μας να έλθει, σ' ένα επίπεδο προσαρμογής εφάμιλλο με αυτό που επικρατεί σε όλες τις οικονομικά αναπτυγμένες χώρες της Ευρωπαϊκής Ένωσης. 
Με προηγούμενο νομοσχέδιο που θεσπίσαμε πριν από δύο μήνες καθιερώνονται τα διεθνή λογιστικά πρότυπα, τα οποία είναι υποχρεωτικά για τις εισηγμένες στο χρηματιστήριο επιχειρήσεις από 1/1/2003.
Τα διεθνή λογιστικά πρότυπα επιβάλλουν μια αυστηρότερη ποιότητα στη σύνταξη των ισολογισμών, αποτυπώνουν με μεγαλύτερη σαφήνεια τις πραγματικές θέσεις των επιχειρήσεων, ανοίγουν σημαντικές ευκαιρίες στις ελληνικές επιχειρήσεις να συγκριθούν και να αναλυθούν καλύτερα και από τους διεθνείς επενδυτές και από ξένες επιχειρήσεις οι οποίες θα ήθελαν να έλθουν και να συνεργαστούν εδώ με τις αντίστοιχες δικές μας επιχειρήσεις. 
Η δεύτερη πρωτοβουλία είναι η εταιρική διακυβέρνηση που προήλθε μετά από μακρά σημαντική διαβούλευση με όλους τους ενδιαφερόμενους φορείς, όπως είναι οι αρχές του χρηματιστηρίου, της κεφαλαιαγοράς, των ομίλων εισηγμένων επιχειρήσεων και του συνδέσμου των ελληνικών βιομηχανιών.
Η τρίτη πρωτοβουλία που διαμορφώνεται τώρα και εκτιμώ ότι πολύ σύντομα θα έλθει με τη μορφή σχεδίου νόμου, είναι η αλλαγή του συστήματος των λογιστικών ελέγχων των επιχειρήσεων και τον εκσυγχρονισμό του θεσμικού πλαισίου που διέπει το Σώμα Ορκωτών Λογιστών - Ελεγκτών.
Έτσι, κύριοι συνάδελφοι, στη χώρα μας η διαδικασία της εξέλιξης των εταιρειών βρίσκεται ουσιαστικά σε φάση πρωτόγνωρη και η ανάγκη να εφαρμοστούν οι αρχές της διακυβέρνησης αλλά και τα υπόλοιπα νομοθετήματα μπορεί να θεωρηθεί επιτακτική και για τους πρόσθετους παρακάτω λόγους. Γιατί υπάρχει μια πληθώρα επιχειρήσεων που αποτελούνται από μέλη μιας οικογένειας, αλλά και από άτομα που εξαρτώνται οικονομικά από τον κύριο μέτοχο. 
Υπάρχει ανεπάρκεια εποπτικών αρχών σε επίπεδο και κρατικό και κεφαλαιαγοράς. Ο μεγάλος αριθμός των εταιρειών που πρόσφατα εισήχθησαν στο χρηματιστήριο είναι γνωστός σε όλους. Η εκτεταμένη χρήση της εσωτερικής πληροφόρησης για την απόκτηση κερδών εις βάρος των μικρομετόχων, η γενικότερη και ευρύτερη έλλειψη στελεχών στην αγορά, και η γενικότερη νοοτροπία πολλών επιχειρηματιών να λειτουργούν με τη λογική της αποκόμισης κατά περίπτωση του γρήγορου κέρδους εις βάρος της συσσώρευσης κεφαλαίων για επενδύσεις μακροχρόνιας ανταγωνιστικότητας που ουσιαστικά είναι ενάντια στα συμφέροντα συνολικά της οικονομίας είναι αντιλήψεις που θα πρέπει να καταπολεμηθούν. 
Οι εισηγμένες στο χρηματιστήριο εταιρείες είναι όλες πολυμετοχικές αλλά σίγουρα έχουν ισχυρές πλειοψηφίες μετόχων. 
Σύμφωνα με την πρόσφατη μελέτη διασποράς ιδιοκτησίας που δημοσίευσε η Επιτροπή Κεφαλαιαγοράς, το 63% της κεφαλοποίησης των εισηγμένων εταιρειών ανήκει σε μετόχους με ποσοστά άνω του 1% σε κάθε εταιρεία, ενώ το 37% ανήκει σε μικρομετόχους με κλάσμα ιδιοκτησίας μικρότερο του 1% σε κάθε εταιρεία. Ο ισχύων στην Ελλάδα σήμερα εταιρικός νόμος 2190/28 διαμορφώθηκε σε περιόδους και συγκυρίες όπου οι μετοχικές μειοψηφίες ήταν και ολιγάριθμες και ισχνές. Τώρα η ενημέρωση και συμμετοχή των μειοψηφιών σε εταιρικά δρώμενα αναδεικνύεται σε μείζον ζήτημα για τις εταιρείες και την κεφαλαιαγορά.
Για το λόγο αυτό απαιτούνται όχι μόνο νομοθετικές και κανονιστικές ρυθμίσεις αλλά και σημαντικές προσαρμογές στη συμπεριφορά διοικήσεων των εταιρειών αλλά και των μεγαλομετόχων. Με τους κανόνες αυτούς στη χώρα μας μπορεί να διαμορφωθεί ένα θεσμικό πλαίσιο ελέγχου αξιοπιστίας και διαφάνειας της επιχειρηματικής δραστηριότητας που θα συμβάλει ουσιαστικά στη βελτίωση σχέσεων διοίκησης και μετόχων και θα κάνει την εισηγμένη ελληνική επιχείρηση διαφανή και προσιτή στην ανάλυση. 
Είπα και στην αρχή ότι το συγκεκριμένο σχέδιο νόμου περιλαμβάνει τέσσερις ενότητες. Πέρα από την πρώτη ενότητα που αναφέρεται στην εταιρική διακυβέρνηση, η δεύτερη ενότητα περιλαμβάνει ζητήματα που έχουν να κάνουν με την εισοδηματική πολιτική, την πολιτική των μισθών στο δημόσιο και τις συλλογικές διαπραγματεύσεις. Ήταν πάγιο αίτημα των εργαζομένων στο δημόσιο και στα νομικά πρόσωπα δημοσίου δικαίου η δυνατότητα υπογραφής συλλογικών διαπραγματεύσεων και συμβάσεων. Με το ν. 2738/99 η Κυβέρνηση του ΠΑΣΟΚ θέσπισε για πρώτη φορά τη δυνατότητα αυτή. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Πιστεύω ότι με ωριμότητα το συνδικαλιστικό κίνημα των δημοσίων υπαλλήλων και το τριτοβάθμιο όργανο της ΑΔΕΔΥ προχώρησαν σε διαπραγματεύσεις με τις οποίες πέτυχαν να λύσουν μια σειρά οικονομικά και θεσμικά προβλήματά τους. Έτσι και με την ακολουθούμενη πολιτική μισθών, πέραν των άλλων επιδομάτων πέτυχαν με συλλογικές διαπραγματεύσεις αυξήσεις στους βασικούς μισθούς με αποτέλεσμα να επέλθει αύξηση στο σύνολο των κλιμακίων. Γιατί για πρώτη φορά η αύξηση αυτή υπολογίστηκε στο βασικό μισθολογικό κλιμάκιο, στο εισαγωγικό, πετυχαίνοντας με αυτό τον τρόπο ουσιαστικές αυξήσεις πάνω από την πληθωρισμό. 
Επίσης με το άρθρο 13 παράγραφος 3 καταβάλλεται το οικογενειακό επίδομα και στους δύο συζύγους από 1/7/2002 στα πλαίσια της απόφασης του Ανωτάτου Ειδικού Δικαστηρίου. Θα πρέπει όμως η κυβέρνηση να ξεκινήσει έναν ουσιαστικό διάλογο τόσο με την ΑΔΕΔΥ όσο και με τα δευτεροβάθμια συνδικαλιστικά όργανα των δημοσίων υπαλλήλων για ένα νέο μισθολόγιο που θα καλύπτει τις ανάγκες των εργαζομένων στο δημόσιο, θα αναγνωρίζει τις ειδικές γνώσεις, τα αυξημένα τυπικά προσόντα όπως οι μεταπτυχιακοί τίτλοι, οι ξένες γλώσσες, οι γνώσεις πληροφορικής, τα χρόνια υπηρεσίας, αλλά πάνω απ' όλα θα συνδέεται με την αύξηση της παραγωγικότητας ή της αποδοτικότητας, μιας και είμαστε στον τομέα παροχής υπηρεσιών.
Η τρίτη ενότητα είναι η σύσταση ανώνυμης εταιρείας για τη διαχείριση των ακινήτων που περιλαμβάνονται στα ολυμπιακά έργα. Βρισκόμαστε σήμερα δύο χρόνια περίπου πριν από την τέλεση των Ολυμπιακών Αγώνων στη χώρα μας, ένα γεγονός με τεράστιες αθλητικές, πολιτικές, κοινωνικές, τουριστικές, οικονομικές, εμπορικές αλλά και πολιτικές διαστάσεις για την Ελλάδα και τον απανταχού ελληνισμό. 
Την κατασκευή των ολυμπιακών έργων έχουν αναλάβει οι φορείς του δημοσίου αλλά και του ευρύτερου δημοσίου τομέα και αφορούν αθλητικές εγκαταστάσεις κύρια στο Λεκανοπέδιο αλλά και σε όλη την υπόλοιπη Ελλάδα. Τα έργα αυτά χρηματοδοτούνται από τον τακτικό προϋπολογισμό και το πρόγραμμα δημοσίων επενδύσεων και εκτελούνται κύρια από τη Γενική Γραμματεία του Υπουργείου Πολιτισμού και από τις υπηρεσίες του ΥΠΕΧΩΔΕ.
Οι Ολυμπιακοί Αγώνες δεν σημαίνουν μόνο την περίοδο προετοιμασίας στην κατασκευή των έργων. Είναι γεγονός ότι μια τέτοια μεγάλη προσπάθεια θα πρέπει να δημιουργεί προϋποθέσεις για την επόμενη των Ολυμπιακών Αγώνων. Θα πρέπει να έχει προοπτική άνθισης και μετά τους Ολυμπιακούς Αγώνες της ελληνικής οικονομίας και σίγουρα θα φέρει οφέλη στην ελληνική οικονομία και στον ελληνικό λαό. 
Ένας τρόπος για να μεγιστοποιηθούν τα οφέλη αυτά είναι να δούμε και να προγραμματίσουμε από τώρα την καλύτερη δυνατή αξιοποίηση των ολυμπιακών έργων. Η καλύτερη αξιοποίηση όλων αυτών των εγκαταστάσεων θα πρέπει να αποτελέσει από τώρα το αντικείμενο ενός φορέα που συστηματικά θα αρχίσει να εξετάζει και να οργανώνει την αξιοποίηση αυτών των σοβαρών πρωτόγνωρων στη χώρα μας αθλητικών εγκαταστάσεων.
Άρα η σύσταση της εταιρείας Ολυμπιακών Ακινήτων θα συμβάλλει και να εκτελεστούν τα έργα αλλά πολύ περισσότερο στην επίβλεψη, παρακολούθηση, συντήρηση, επέκταση, ανακαίνιση, διαχείριση και γενικότερα αξιοποίηση των ολυμπιακών αυτών εγκαταστάσεων μετά τη διεξαγωγή των Ολυμπιακών Αγώνων το 2004.
Υπήρξαν κατά τη συζήτηση στην Επιτροπή πολλά ερωτήματα και κατά τη γνώμη μου εύλογα. Ποια είναι η ανάγκη για τη σύσταση και λειτουργία αυτής της εταιρείας; Κατά τη γνώμη μου, σύμφωνα με τις ισχύουσες διατάξεις, όταν κλείνει ο ετήσιος κρατικός προϋπολογισμός δεν έχει απορροφηθεί το σύνολο των εγκεκριμένων πιστώσεων από τους φορείς εκτέλεσης των έργων λόγω της καλής εκτέλεσης των έργων και ακολούθως της εκταμίευσης των ποσών και έτσι δημιουργείται θέμα μεταφοράς των πιστώσεων στα επόμενα έτη.
Ειπώθηκαν προηγουμένως από τον αρμόδιο Υπουργό πειστικές απαντήσεις και σε αυτό το ερώτημα αλλά θα ήθελα να επαναλάβω δίνοντας έμφαση γιατί είπα ότι ήταν εύλογα τα ερωτήματα. Αυτό σημαίνει αντίστοιχη ισόποση επιβάρυνση του προϋπολογισμού για τα επόμενα έτη. 'Αρα, με τη σύσταση της εταιρείας μπορεί να μεταβιβάζονται τα ποσά αυτά στην εταιρεία που θα προβαίνει στις πληρωμές των έργων σταδιακά ανάλογα με το πότε θα πιστοποιείται η καλή εκτέλεση των έργων από τους αρμόδιους φορείς. 
Θέλω να πιστεύω πως όλοι συμφωνούμε στην κατεύθυνση αντιμετώπισης των όποιων επιμέρους διαδικαστικών προβλημάτων προκειμένου να ολοκληρωθούν τα έργα και να πάμε στη διεξαγωγή των καλύτερων Ολυμπιακών Αγώνων που έχουν γίνει μέχρι σήμερα. Επίσης, η μετολυμπιακή αξιοποίηση των υποδομών σε όλη τη χώρα, και να μη μας διαφεύγει της προσοχής ότι πολλά έργα έχουν μείνει αναξιοποίητα στο παρελθόν απ' αυτά που είχαμε, έχουν απαξιωθεί από το χρόνο γιατί δεν μπορέσαμε να τα αξιοποιήσουμε και γιατί δεν είχαμε σαν δημόσιο τη δυνατότητα της σωστής διαχείρισης. 
Είναι, λοιπόν, πασιφανές ότι δεν πρέπει να επαναληφθούν αυτές οι αδυναμίες του παρελθόντος. 'Ένα άλλο ερώτημα είναι με ποια διαδικασία γίνονται αυτές οι αναθέσεις των έργων, των υπηρεσιών, των προμηθειών κλπ. Η απάντηση είναι καθαρή και κατ' εμέ δεν επιδέχεται οιασδήποτε άλλης ερμηνείας, όπως γίνεται απ΄ όλες τις δημόσιες υπηρεσίες του στενού δημόσιου τομέα, σύμφωνα με προεδρικά διατάγματα που έχουν ενσωματώσει την κοινοτική νομοθεσία για τον τρόπο που ανατίθενται οι δημόσιες συμβάσεις. Παρεκκλίσεις δε χωρούν για οιονδήποτε που διαχειρίζεται δημόσιο χρήμα. Για παράδειγμα, προβλέπεται ότι καμία παρέκκλιση από τις διαδικασίες των αναθέσεων δεν υπάρχει. Νομίζω ότι όλες οι παρατηρήσεις που έγιναν στην κατεύθυνση της αποσαφήνισης που περιεχομένου των διατάξεων συνέβαλαν ουσιαστικά.
Για όλους αυτούς τους λόγους, αλλά και για να υπάρξει το απαιτούμενο χρονικό διάστημα για να αντεπεξέλθουμε στο σχεδιασμό και τον προγραμματισμό της διαχείρισης των πολλών μεγάλων αθλητικών εγκαταστάσεων επιβάλλεται σύσταση της ανώνυμης εταιρείας Ολυμπιακά Ακίνητα. 
Μια άλλη ενότητα περιλαμβάνει ζητήματα που έχουν να κάνουν με την κοινωνική πολιτική και μέτρα κοινωνικής πολιτικής. Μια σειρά τέτοιων μέτρων, ήταν δεσμεύσεις και εξαγγελίες της Κυβέρνησης που έγιναν μέσα από τον προϋπολογισμό που υλοποιείται στο τρέχον έτος και σήμερα γίνονται πράξη. 
'Ετσι χορηγείται κρατική ενίσχυση στους μακροχρόνια ανέργους, δίνεται ενίσχυση για τα φτωχά νοικοκυριά που έχουν παιδιά στο σχολείο, χορηγείται οικονομική ενίσχυση σε χωριά ορεινών μειονεκτικών περιοχών με ιδιαίτερα χαμηλά εισοδήματα, προκειμένου να ανταποκριθούν σε στοιχειώδεις βιοτικές ανάγκες.
Αναγνωρίζουμε, αγαπητοί συνάδελφοι, τα επιδόματα αυτά δεν είναι στο ύψος που θέλαμε, όμως για πρώτη φορά εφαρμόζεται στη χώρα μας ένα τέτοιο δίκτυο ολοκληρωμένης κοινωνικής φροντίδας για ένα σημαντικό αριθμό πολιτών οικονομικά αδυνάτων. 
Επειδή όμως ακούσαμε πολλά στην Επιτροπή που συζητήθηκε το νομοσχέδιο, σχετικά με την κοινωνική ευαισθησία και της Κυβέρνησης από την αυστηρή κριτική που άσκησε η Νέα Δημοκρατία, γι' αυτό αναφέραμε ότι όντως αυτά τα επιδόματα δεν είναι στο ύψος που θέλαμε, αλλά να δούμε κάποιους δείκτες που μπορεί να μην ικανοποιούν όλους μας, αλλά είναι όμως δείκτες που αποδεικνύουν τη σωστή τακτική σχετικά με την αντιμετώπιση των πολλών κοινωνικών προβλημάτων.
Έτσι, μέσα από το πρόσφατο δελτίο της EUROSTATAT...
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
Ένα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κύριε συνάδελφε, δεν μπορώ να σας δώσω άλλο χρόνο. Δεν είναι δυνατόν...
ΑΓΓΕΛΟΣ ΤΖΕΚΗΣ: Κύριε Πρόεδρε, δώστε στο συνάδελφο λίγο ακόμη χρόνο.
ΒΑΣΙΛΗΣ ΚΕΔΙΚΟΓΛΟΥ: Εισηγητής είναι, κύριε Πρόεδρε. Δώστε του χρόνο.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι, να μην επεμβαίνετε. Δεν θα καταργήσουμε τον Κανονισμό. Προβλέπει πρωτολογίες και δευτερολογίες. Θα κάνουμε μονολόγους εδώ; 
Σας παρακαλώ, κύριε συνάδελφε, να ολοκληρώσετε σ΄ ένα λεπτό.
ΑΝΔΡΕΑΣ ΜΑΚΡΥΠΙΔΗΣ: Σε δύο λεπτά, κύριε Πρόεδρε, εξαντλώντας το χρόνο από τη δευτερολογία.
ΠΡΟΕΔΡΕΥΩΝ (Κωνσταντίνος Γείτονας): Παρεμβαίνετε συνεχώς κύριε συνάδελφε.
ΑΓΓΕΛΟΣ ΤΖΕΚΗΣ: Όχι, κύριε Πρόεδρε.
ΑΝΔΡΕΑΣ ΜΑΚΡΥΠΙΔΗΣ: Έλεγα ότι σύμφωνα με το δελτίο τύπου της EUROSTAT, από το Δείκτη Κοινωνικής Προστασίας, το ποσοστό του Α.Ε.Π. στην Ελλάδα, σε σχέση με το μέσο όρο της Ευρωπαϊκής Ένωσης, το 1996 ήταν 22,9%, το 1999 ήταν 25,5%. Στο μέσο όρο των δεκαπέντε της Ευρωπαϊκής Ένωσης ήταν 28,9% και μειώθηκε στο 27,6%.
Ένα ακόμη στοιχείο. Ο Δείκτης Κοινωνικής Προστασίας του ΑΕΠ στις χώρες συνοχής. Στην Ελλάδα το 1996 ήταν 22,9% και το 1999 ήταν 25,5%. Στην Πορτογαλία ήταν 21,3% και πήγε στο 22,9%. Στην Ισπανία ήταν 21,9% και πήγε 20%. Στην Ιρλανδία από 17% -γιατί όλοι μιλούμε για το θαύμα της Ιρλανδίας, δεν βλέπουμε την κοινωνική διάσταση όμως- είναι 14,7%.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω με μία αναφορά σχετικά με το άρθρο 28 για την περαίωση των εκκρεμών φορολογικών υποθέσεων.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, περιμένουν και άλλοι συνάδελφοι να ομιλήσουν. Έχουμε στη Βουλή λόγο και αντίλογο. Έχετε ξεπεράσει τα είκοσι ένα λεπτά. Δεν είναι δυνατόν να σας δώσω άλλο χρόνο. Παρακαλώ κλείστε με μία φράση.
ΑΝΔΡΕΑΣ ΜΑΚΡΥΠΙΔΗΣ: Ναι, κύριε Πρόεδρε.
Σχετικά με το θέμα που αναφέρεται στο σχέδιο νόμου για την περαίωση των ανέλεγκτων φορολογικών υποθέσεων του 1993-1998, θέλω να πω τα εξής: Είναι γεγονός ότι με την περαίωση αυτών των ανέλεγκτων υποθέσεων δίνεται η δυνατότητα σε προαιρετική βάση οι μικρομεσαίοι φορολογούμενοι να κλείσουν φορολογικές εκκρεμότητες των ετών 1993-1998 με ευνοϊκό τρόπο σε σχέση με τα ισχύοντα σήμερα, χωρίς προσαυξήσεις, χωρίς επιβαρύνσεις, χωρίς πρόστιμα. Έτσι, απαλλάσσονται από ένα μεγάλο βραχνά φορολογικών υποθέσεων ένας μεγάλος αριθμός, 800.000, μικρομεσαίων επιχειρήσεων με έναν αριθμό φορολογικών εκκρεμοτήτων 4.000.000 και πλέον, ούτως ώστε και οι φορολογούμενοι αυτοί να τύχουν της ευνοϊκής αντιμετώπισης.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας ευχαριστώ.
ΑΝΔΡΕΑΣ ΜΑΚΡΥΠΙΔΗΣ: Ευχαριστώ και εγώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της Νέας Δημοκρατίας κ. Θεόδωρος Κασσίμης.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, επικαλείστε τον Κανονισμό συνέχεια. Ο Κανονισμός, όμως, μιλάει για ένα νομοσχέδιο. Εδώ έχουμε ένα "σούπερ μάρκετ" πέντε νομοσχεδίων. Σε δεκαπέντε λεπτά για ποια αρχή να μιλήσει κανείς, για ποια από τις πέντε αρχές; Και θέλω να επισημάνω και στην Ολομέλεια...
ΠΡΟΕΔΡΕΥΩΝ (Κωνσταντίνος Γείτονας): Κάντε την πολιτική σας κριτική ελεύθερα, αλλά μην βάζετε θέμα με τον Κανονισμό. 
ΘΕΟΔΩΡΟΣ ΚΑΣΣΙΜΗΣ: Ελεύθερα την κάνω.
ΠΡΟΕΔΡΕΥΩΝ (Κωνσταντίνος Γείτονας): Την πολιτική σας κριτική να την κάνετε. Μην βάζετε, όμως, ανύπαρκτο ζήτημα όσον αφορά τον Κανονισμό.
ΘΕΟΔΩΡΟΣ ΚΑΣΣΙΜΗΣ: Τα βάζω στην εφαρμογή του Κανονισμού. Και έχω δικαίωμα και από τον Κανονισμό αν έχω άλλη άποψη να την εκφράσω, κύριε Πρόεδρε.
Η Επιστημονική Επιτροπή: Θέλω να το πω και στην Ολομέλεια. Είναι ντροπή σε ένα νόμο 38 άρθρων να μας έρχεται την τελευταία στιγμή μία έκθεση της Επιστημονικής Επιτροπής της Βουλής που να αφορά τα εννέα πρώτα άρθρα και ιδιαίτερα όταν το άρθρο 34 αντισυνταγματικά είχε μπει μέσα στο νομοσχέδιο, όπως αποφάσισε και η Πλειοψηφία του Σώματος και απεσύρθη. Δεν καταλαβαίνω. Εάν η Κυβέρνηση καταθέτει αργά τα νομοσχέδια, να ελεγχθεί η Κυβέρνηση, εάν η Επιστημονική Επιτροπή δεν μπορεί να κάνει τη δουλειά της, να σταματήσει να υπάρχει.
Κύριοι συνάδελφοι, το νομοσχέδιο αυτό είναι άλλες διατάξεις και η εταιρική διακυβέρνηση.
Κατ' αρχάς αυτός ο βαρύγδουπος τίτλος "εταιρική διακυβέρνηση" δεν χρειάζεται. Εταιρική διοίκηση είναι. Μ' αυτήν την ελεύθερη ερμηνεία της αγγλικής λέξης, νομίζω ότι το παρακάνουμε πομπώδες άνευ λόγου. Δεν κυβερνώνται οι εταιρείες. Οι εταιρείες διοικούνται.
Είναι σωστό αυτό το βήμα που γίνεται για τον καλύτερο, αν θέλετε, έλεγχο διαφάνειας στις πολυμετοχικές εταιρείες. Δεν έχω να κάνω ιδιαίτερη κριτική πλην μιας πάρα πολύ σημαντικής: Ζητήσαμε στην Επιτροπή να θεσμοθετήσουμε και τον έλεγχο των κρατικών εταιρειών που είναι εισηγμένες, γιατί τα μη εκτελεστά μέλη εκεί τι θα είναι; Θα είναι από άλλη κομματική οργάνωση απ' ό,τι είναι τα εκτελεστικά μέλη; Δεν καταλαβαίνω. Ζητήσαμε, λοιπόν, να νομοθετήσουμε. Από πού θα προέρχονται τα μέλη αυτά στις κρατικές εταιρείες; Φυσικά, η Κυβέρνηση κώφευσε και όλοι γνωρίζουμε πάρα πολύ καλά γιατί.
Ένα από τα νομοσχέδια αναφέρεται στις μισθολογικές ρυθμίσεις. Είναι η νομοθέτηση της εισοδηματικής πολιτικής. Και στη συνέχεια είναι η νομοθέτηση επιδομάτων. Θέλω να πω κάτι: Ακούω αυτήν την Κυβέρνηση χρόνια να κατακεραυνώνει την επιδοματική πολιτική, την οποίαν εφαρμόζει και ανανεώνει κάθε χρόνο. Δεν διαφωνούμε με τη χορήγηση του επιδόματος των 176 ευρώ. Σ΄ ένα διαφωνούμε: Στην επιλεκτική αυτή χορήγηση. Διότι ξαφνικά οι γιατροί του ΙΚΑ δεν πρέπει να το πάρουν. Το έχουν πάρει οι νοσοκόμες, το έχουν πάρει όλοι και παρ' ό,τι ο κύριος Υφυπουργός μας είπε, ότι ο Υπουργός θα φέρει το θέμα των γιατρών του ΙΚΑ μαζί με το μισθολόγιο των Σωμάτων Ασφαλείας, αυτό δεν υπάρχει. Δεν κατάλαβα γιατί πρέπει να τιμωρείται κάποια ομάδα εργαζομένων στο δημόσιο εξαιρουμένη απ' αυτό το επίδομα.
Το ίδιο πράγμα συμβαίνει και με τη νομοθέτηση των επιδομάτων στον ΕΟΤ που είναι ένα επίδομα παραγωγικότητας, το οποίο είχαμε νομοθετήσει εμείς το 1993, καταργήθηκε το 1996 κι εσείς το ξαναδίνετε. Καλώς δίνεται. Γιατί όμως στον ΕΟΜΜΕΧ, στο ΙΓΜΕ και στον ΟΠΕ δεν δίνεται; Διότι, λέει, εκεί τα παίρνουν από την ΕΤΑ. Μα, τα έσοδα της ΕΤΑ είναι ιδιοκτησία καμιάς κυρίας ΕΤΑ; Δημόσιο έσοδο είναι. Θέμα λογιστικής εγγραφής είναι. Αυτές λοιπόν οι δικαιολογίες νομίζω ότι κάποτε πρέπει να σταματήσουν διότι κοροϊδεύουμε τους εργαζόμενους.
Μέτρα κοινωνικής πολιτικής. Εδώ είναι η μεγαλυτέρα προσβολή, η οποία μπορεί να γίνει στον 'Ελληνα πολίτη, διότι επανειλημμένα ο Πρωθυπουργός έχει διαφημίσει το δίκτυο καταπολέμησης της φτώχειας. Ο κύριος Υπουργός μας είπε προηγουμένως για τη μεγάλη κοινωνική ευαισθησία, όπου βοηθάμε τους μακροχρόνια άνεργους να αντιμετωπίσουν τα πράγματα και να ετοιμαστούν για να κατακτήσουν τη ζωή. Ποιους και πώς; Θα σας πω, κύριοι συνάδελφοι, ποιους και πώς. Σ' αυτούς που έχουν 42.500 το μήνα τους δίνουμε 50 ευρώ, δηλαδή 17.000 δραχμές. Σ' αυτούς όμως που έχουν την ατυχία να έχουν 42.900 τους δίνουμε 8.500 δραχμές το μήνα για να αντιμετωπίσουν τη ζωή τους, να ετοιμαστούν να κατακτήσουν την οικονομία και την κοινωνία, όπως μας είπε ο κ. Χριστοδουλάκης προηγουμένως.
Και θα σας πω και κάτι άλλο, κύριοι συνάδελφοι. Απ' αυτό το επίδομα, το οποίο είναι για δώδεκα μήνες γι' αυτούς που δεν δικαιούνται πλέον μετά από δώδεκα μήνες ανεργίας κανένα επίδομα, τους δίνουμε τις 8.500 ή τις 17.000 δραχμές για άλλους δώδεκα μήνες. Πιστεύει η Κυβέρνηση ότι σ' αυτούς τους δώδεκα μήνες θα κατακτήσουν πια την οικονομία. Το χειρότερο, κύριοι συνάδελφοι, είναι ότι οι νέοι μέχρι σαράντα πέντε ετών αποκλείονται από το εισόδημα αυτό.
Πιστεύω ότι η λογική της νέας οικονομίας είναι να μάθουν οι νέοι να ζουν χωρίς να τρώνε, να μάθουν οι νέοι να ζουν χωρίς εισόδημα ή να μάθουν ότι εάν είναι άνεργοι ή δύστυχοι, δεν έχουν λόγο ύπαρξης στην κοινωνία. Αυτό νομοθετούμε σήμερα. Το εξευτελιστικό αυτό εισόδημα αποτελεί αισχρή ελεημοσύνη. Εάν πάνε μία μέρα στα φανάρια, θα τις μαζέψουν τις 8.500 δραχμές και δεν χρειάζονται την ελεημοσύνη του κ. Σημίτη. Αλλά και απ' αυτό ακόμα αποκλείουμε όλους τους Έλληνες και τις Ελληνίδες μέχρι σαράντα πέντε ετών.
Αυτό είναι σκόπιμο, είναι μήνυμα σ' αυτούς. Δεν τολμούν να τους πουν "δεν έχετε λόγο ύπαρξης" και τους λένε έμμεσα "για σας δεν υπάρχει ούτε κοινωνικό κράτος". Και μετά αναρωτιόμαστε για τα ακραία φαινόμενα. Είναι η λογική της νέας οικονομίας.
Εκκρεμείς φορολογικές υποθέσεις. Είναι η τρίτη ή η τέταρτη φορά από το 1994 που πάμε να ρυθμίσουμε εκκρεμείς φορολογικές υποθέσεις. Μα, δεν έχετε καταλάβει πλέον ότι αυτό κάθε φορά είναι ανάγκη λόγω του ότι έχουμε ένα απαράδεκτο, άδικο, άνισο, πολύπλοκο και εκβιαστικό φορολογικό σύστημα; Γι' αυτό δημιουργείται ένα πολύ άσχημο κλίμα και έχουμε τρεις κατηγορίες φορολογουμένων: Μία κατηγορία είναι αυτοί οι οποίοι πράγματι λόγω του αδίκου και του εκβιαστικού συστήματος στενάζουν σε μια αγορά που πάσχει από απραξία και δεν έχουν να πληρώσουν και τους βάζετε σώνει και καλά ένα χαράτσι για να τα κλείσουν. Αυτοί είναι οι ωφελημένοι, αν θέλετε ή εκείνοι που δεν οδηγούνται στην καταστροφή. Είναι και άλλες δύο κατηγορίες: Αυτοί οι οποίοι αισθάνονται ηλίθιοι διότι όντας έντιμοι και συνεπείς κλείσανε τις διαχειριστικές τους χρήσεις και πλήρωσαν εκείνα που έπρεπε να πληρώσουν και μία άλλη κατηγορία οι αεριτζήδες, οι οποίοι τα καταφέρνουν, ουδέποτε ελέγχονται, περιμένουν τη ρύθμιση, τα κλείνουν και τα έχουν οικονομήσει. 
Δεν είναι δυνατόν να φέρνουμε ρυθμίσεις χωρίς να φέρνουμε ένα νέο φορολογικό σύστημα το οποίο θα είναι απλοποιημένο, αυτοματοποιημένο και θα βγάζει από μέσα τον εκβιασμό όλων αυτών των μικρομεσαίων, οι οποίοι πράγματι σήμερα αντιμετωπίζουν πρόβλημα επιβίωσης από τη φορολογική αλλά και τη γενικότερη οικονομική πολιτική αυτής της Κυβέρνησης.
Και τώρα ερχόμαστε στο γιατί έγινε το νομοσχέδιο: Για την εταιρεία που θα διαχειριστεί τα ολυμπιακά έργα. 
Η συζήτηση που έγινε στην Επιτροπή, κύριοι συνάδελφοι, ήταν απόλυτα αποκαλυπτική για τις προθέσεις, από τη μια μεριά και για την απελπιστική κατάσταση των δημοσίων οικονομικών από την άλλη. Διότι ακούσαμε και στην επιτροπή και εδώ τον κύριο Υπουργό να λέει -ο οποίος είναι καθηγητής και έχει διδάξει και σε πρωτοετείς και εμείς είμαστε κάτι χειρότερο από πρωτοετείς- ότι δεν μπορούμε να τα βάλουμε όλα σε μια χρήση στον προϋπολογισμό. Λεφτά έχουμε, περισσεύουν, αλλά αν τα βάλουμε φέτος τα έργα και δεν τα απορροφήσει, οι πληρωμές θα γίνουν του χρόνου. Ε, υπάρχουν πολλοί τρόποι γι' αυτό το πράγμα και δεν χρειάζεται η εταιρεία. 
Και ακόμη-ακόμη αν αληθεύει αυτό που λέει ο κύριος Υπουργός, δεν χρειάζεται να δανειστεί η εταιρεία. Αλλά η αλήθεια είναι άλλη. Επειδή υπάρχει η περίφημη μαύρη τρύπα, επειδή το δημόσιο χρέος επισήμως έχει αυξηθεί υπέρμετρα, επειδή ο πλεονασματικός, όπως μας λέει, προϋπολογισμός δεν έχει χρήματα να χρηματοδοτήσει, φτιάχνει μια εταιρεία απ' έξω για να δανειστεί, να μην το εμφανίσει στο δημόσιο χρέος, να υποθηκεύσει και άλλους στο μέλλον αυτής της κοινωνίας, τα παιδιά μας, γιατί δήθεν εμείς δεν καταλαβαίνουμε τα υψηλά οικονομικά του κ. Χριστοδουλάκη!
ΒΥΡΩΝ ΠΟΛΥΔΩΡΑΣ: Πώς θα εξυπηρετήσει αυτό το δάνειο;
ΘΕΟΔΩΡΟΣ ΚΑΣΣΙΜΗΣ: Από τον ιδρώτα του ελληνικού λαού, κύριε Πολύδωρα, αυτό είναι βέβαιο. Όπως και όλα τα άλλα αφανή χρέη τα οποία μας έχει φορτώσει αυτή η Κυβέρνηση.
Μας κατηγορεί κάθε φορά που φτιάχνει μια νέα ανώνυμη εταιρεία ότι δεν θέλουμε την αποκρατικοποίηση.
Κύριοι συνάδελφοι, αυτό δεν είναι αποκρατικοποίηση. Αυτό είναι ιδιοποίηση της περιουσίας του ελληνικού λαού από τους διαχειριστές που ερίζεται. Άλλο είναι η αποκρατικοποίηση. Διότι εδώ κάνουμε μια ανώνυμη εταιρεία για να διαχειριστεί, λέει, την περιουσία των ολυμπιακών έργων, την οποία αρνείται να μας οριοθετήσει αυτή η Κυβέρνηση. Στην Επιτροπή δε δοκίμασε να μας εξαπατήσει η Κυβέρνηση δύο φορές! Όταν την πρώτη μέρα ζήτησα να αναφέρουμε στο νόμο ποια είναι αυτά τα ολυμπιακά έργα -διότι όπως το λέει ο νόμος αφήνει ανοιχτά τα πάντα- μου απήντησαν "όσα χρησιμοποιηθούν για την εκτέλεση και λειτουργία των ολυμπιακών αγώνων". Ο κ. Πάχτας μας είπε κάποια στιγμή "μα έχουν νομοθετηθεί". Και εγώ ρώτησα: "Το ρέμα του Διακονιάρη έχει νομοθετηθεί στα ολυμπιακά έργα. Είναι και αυτό μέσα;". Αλλά έχουμε και άλλα τα οποία δεν έχουν νομοθετηθεί και τα οποία θα χρησιμοποιηθούν για την εκτέλεση.
ΓΙΑΝΝΗΣ ΚΑΨΗΣ: Το ρέμα έργο είναι;
ΘΕΟΔΩΡΟΣ ΚΑΣΣΙΜΗΣ: Και τα ρέματα μέσα είναι.
ΒΥΡΩΝ ΠΟΛΥΔΩΡΑΣ: Ολυμπιακό έργο είναι. Τα ολυμπιακά έργα είναι χαρακτηρισμένα.
ΘΕΟΔΩΡΟΣ ΚΑΣΣΙΜΗΣ: Κι εγώ διερωτώμαι γιατί δεν μας το απέκλεισαν. Από κει και πέρα έφερε ο κύριος Υφυπουργός μία κατάσταση την οποία μας έδειξε. Ζητήσαμε να κατατεθεί. Μας είπε ότι φωτοτυπείται. Τελείωσε η συνεδρίαση και την άλλη ημέρα την ξαναζητήσαμε. Μας είπε ότι δεν χρειάζεται γιατί αυτά ήταν ενδεικτικά. Και είπαμε, τα έργα ζητήσαμε. Ήλθε μετά ο κύριος Υπουργός και μας είπε, θα την καταθέσουμε. Και μας καταθέτει τρεις καταλόγους, που, όπως διαπιστώνεται μετά, δεν έχουν καμία σχέση με τα έργα τα οποία θα διαχειριστεί αυτή η εταιρεία. Είναι έργα που την παραμονή είχαν αποφασίσει στο Υπουργικό Συμβούλιο να χρηματοδοτηθούν από την εταιρεία. Αυτό που μας ενδιαφέρει είναι ποια έργα θα διαχειριστεί. Και είναι ύποπτο σήμερα να νομοθετούμε και να μη γνωρίζουμε ποια έργα θα διαχειριστεί αυτή η εταιρεία. Αλίμονο εάν δεν ξέρει από σήμερα τουλάχιστον η Κυβέρνηση ποια ολυμπιακά έργα θα φτιάξει μέχρι το 2004. 
Δέχθηκε η Κυβέρνηση να βγάλουμε κάποιες διατάξεις από τους σκοπούς, συμμετοχή σε εταιρείες, ίδρυση εταιρειών, κατασκευή έργων κλπ. Αλλά κι εκεί προσπάθησε να μας εξαπατήσει, γιατί αρνήθηκε να διορθώσει δύο από τους σκοπούς, που σημαίνουν τα ίδια. Το ένα είναι για την παραγωγή και διαχείριση. Μα η παραγωγή είναι κατασκευή έργων. Δεν ξέρω τίποτε άλλο το οποίο να παράγεται από μία τέτοια εταιρεία διαχειριστική έργων. Και το δεύτερο, δεν αναφέρει μεν ότι συμμετέχει σε εταιρείες. Αναφέρει κάτι άλλο, πάρα πολύ απλό: Να προβαίνει στην αξιοποίηση των περιουσιακών στοιχείων με την άσκηση επιχειρηματικής δραστηριότητας. Αυτό σημαίνει δημιουργία εταιρειών, σημαίνει εμπορική πράξη. 
Θα σας πω και κάτι άλλο, κύριοι συνάδελφοι. Αυτή η εταιρεία δεν έχουμε καταλάβει γιατί χρειάζεται. Υπάρχει η Κτηματική Εταιρεία του Δημοσίου, εάν κάποιο "ορφανό" έργο περισσέψει. Τα έργα αυτά ανήκουν στη διαχείριση της Γενικής Γραμματείας Αθλητισμού, του ΥΠΕΧΩΔΕ, των Οργανισμών Τοπικής Αυτοδιοίκησης. Επαναλαμβάνω, αν κάποιο περισσέψει ας το πάρει η ΚΕΔ να το διαχειριστεί, η οποία έχει και νομικό πλαίσιο. 
Εδώ θέλω να πω κάτι. Μας μοίρασε κάποιες διορθώσεις ο κύριος Υπουργός τώρα. Και αυτές είναι για εξαπάτηση. Και ξέρετε γιατί; Διότι στο περίφημο άρθρο 24, στο οποίο αναφέρονται τα προεδρικά διατάγματα που δεν ομιλούν περί διαφανείας, αλλά για διαδικαστικά θέματα, πώς θα γίνονται οι εκμισθώσεις, λέει "και σύμφωνα με τις κείμενες διατάξεις". Σαν να μην καταλαβαίνουμε ότι σε μία ανώνυμη εταιρεία οι κείμενες διατάξεις είναι αυτές που αφορούν τις Α. Ε. και όχι το ελληνικό δημόσιο. Γιατί μας το έφερε αυτό; Προσπαθεί τόσο εύκολα να μας κοροϊδέψει; Άλλο λόγο δεν είχε, διότι πιστεύετε ότι μπορεί να λειτουργεί καμία εταιρεία έξω από τις κείμενες διατάξεις; Το έφερε για να μας πει πως όλα ισχύουν. Όλα για ποιον; Για τις Α.Ε., κύριοι συνάδελφοι.
Θα πάω και στην ύποπτη σκοπιμότητα. Αν ακόμη δεχθώ ότι αυτή η εταιρεία θα έπρεπε να δανειστεί για να φτιάξει τα έργα, αν δεχθώ την προβλεπτικότητα αυτής της Κυβέρνησης να κάνει μελέτες για να τα εκμεταλλευτεί μετά τους Ολυμπιακούς Αγώνες, κάναμε μία πρόταση η οποία δεν έγινε δεκτή. Είπαμε, χωρίς να δεχόμεθα αυτήν τη δημιουργία της εταιρείας, αν έχετε την πρόθεση που λέτε, να νομοθετήσουμε δεσμεύσεις, ότι αυτή η εταιρεία μέχρι το Νοέμβριο του 2004 δεν έχει δικαίωμα να κάνει τίποτε άλλο πέραν της καταγραφής, της χρηματοδότησης των έργων και μιας μελέτης αξιοποίησης. Τίποτε άλλο.
Το αρνήθηκε η Κυβέρνηση. Ξέρετε γιατί; Διότι θέλει συν τω χρόνω, μόλις ξεχαστούμε λίγο, και τώρα που πηγαίνει και σε μία έξοδο ηρωϊκή ή παταγώδη, να προλάβει να εξασφαλίσει κάποιους διαπλεκόμενους, να εκχωρήσει από τώρα τα έργα αυτά, να κάνει συμβάσεις από τώρα για μετά το 2004. Και ακούω και το νεολογισμό, "μα, τι λέτε, η ιδιοκτησία δεν περνάει". Μα, ποιος ήθελε την ιδιοκτησία; Τριάντα ή πενήντα χρόνια είναι πάρα πολύ καλά για να πάρεις όλο τον πλούτο εκμετάλλευσης. Δεν χρειάζεται κανείς ιδιοκτησία της γης. Την επιχείρηση θέλει για να δουλέψει. Και αυτή, το υπερκείμενο, πέραν της ιδιοκτησίας, όλη η αξιοποίηση και η εκμετάλλευση περνάει στην εταιρεία, αλλά περνάει και σε όσους θα έχουν την τύχη ή τη σχέση ή τη διασύνδεση να πάρουν αυτήν την εκμετάλλευση μετά από το 2004 με συμβάσεις που ίσως γίνουν από σήμερα. Όχι ίσως αλλά θα τις κάνουν από σήμερα αφ' ής δεν θέλει να δεσμευθεί ότι δεν μπορεί να τις κάνει. 
Κύριοι συνάδελφοι, πρόκειται για ένα πολυνομοσχέδιο που πάρα πολλά πράγματα θα μπορούσαμε να πούμε. Δυστυχώς, θέλω να επαναλάβω ότι ο νέος Κανονισμός προβλέπει ότι πρέπει να έχουμε ένα νομοσχέδιο χωρίς να έχουμε πέντε νομοσχέδια. Καταλήγοντας θέλω να πω ότι αυτή η Κυβέρνηση συνεχίζει στη λογική της αδιαφάνειας, η οποία δίνει το δικαίωμα στον ελληνικό λαό να πιστεύει, ότι γίνονται πράγματα πέρα και πίσω από αυτόν και τα φορτώνουν στην πλάτη του. Είναι κρίμα με τόσες εκατοντάδες χιλιάδες ανέργους, με νέους οι οποίοι διακατέχονται από ανασφάλεια και από αγωνία, να δίνουμε τέτοια μηνύματα στον ελληνικό λαό. Είναι ντροπή τη στιγμή που υπάρχει κατακραυγή από την κοινωνία για την πραγματικότητα στην οποία ζούμε, να απαντάμε με το νέο αυτό σοσιαλιστικό ύφος. 
Κύριοι της Κυβέρνησης, να αποσύρετε το αίσχος αυτό που λέγεται "Ολυμπιακά Έργα Α.Ε.". Μην το προσθέσετε σε άλλη μία επιτυχημένη, για ποιους δεν ξέρω, ανώνυμη εταιρεία που είναι η "Ελληνικά Τουριστικά Ακίνητα Α.Ε.". Διότι μετά δεν μπορείτε να παραπονιέστε γιατί παρεμβαίνει ο εισαγγελέας. 'Όταν δεν έχετε εσείς την ευαισθησία για την περιουσία του ελληνικού λαού και όταν αυτοί τους οποίους ορίζετε προχωρούν σε παράνομες πράξεις, είναι λογικό αυτό το πράγμα να οδηγηθεί στη δικαιοσύνη. Αλλά, αλίμονο εάν νομοθετούμε με την αγωνία ότι θα παρέμβει η δικαιοσύνη γι' αυτά τα οποία θα πράξουμε. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδας κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριοι συνάδελφοι, συζητούμε πάλι σήμερα ένα πολυνομοσχέδιο της Κυβέρνησης, ένα πολυνομοσχέδιο που είναι και ουσιαστικό από πλευράς περιεχομένου, αλλά και συγχρόνως αποκαλυπτικό. Γιατί πραγματικά οι προθέσεις της Κυβέρνησης, μέσα από το συγκεκριμένο νομοσχέδιο εμφανίζονται ανάγλυφες. 
Θα ξεκινήσω από τη μισθολογική πολιτική της Κυβέρνησης για το 2002 που αφορά τους δημοσίους υπαλλήλους και συνταξιούχους. 
Ακούσαμε πριν από λίγες ημέρες τον κύριο Πρωθυπουργό, ακούσαμε και σήμερα τον κύριο Υπουργό ότι η Κυβέρνηση μεριμνά, φροντίζει για τις πραγματικές αυξήσεις των αποδοχών των δημοσίων υπαλλήλων και συνταξιούχων. Η ίδια η ζωή όμως και η πραγματικότητα είναι αυτή που διαψεύδει τον ισχυρισμό της Κυβέρνησης και βέβαια όσα επικοινωνιακά τρικ και αν χρησιμοποιήσει, δεν θα μπορέσει να κρύψει την αλήθεια. 
Έτσι λοιπόν την τελευταία δεκαετία οι εργαζόμενοι του δημοσίου και οι συνταξιούχοι έχασαν πάνω από 20%. Εξάλλου η Κυβέρνηση θα πρέπει να απαντήσει: Διορθωτικό ποσόν για το 2001 δικαιούνται οι εργαζόμενοι στο δημόσιο τομέα και στους δημόσιους οργανισμούς; Γιατί γνωρίζουμε όλοι ότι η αύξηση του 2,2% με έναν πληθωρισμό που έκλεισε στο 4%, αφήνει περιθώρια να δοθεί το διορθωτικό ποσό.
Στην ουσία πέρσι, αλλά, όπως εξελίσσεται, και φέτος θα έχουμε ακόμη μεγαλύτερη απώλεια από πλευράς εργαζομένων. Η Κυβέρνηση και στο θέμα αυτό, δηλαδή της εισοδηματικής πολιτικής, είναι συνεπής με την ιδεολογική της κατεύθυνση και ταυτότητα.
Εξάλλου, στο βωμό των στόχων της Οικονομικής και Νομισματικής Ένωσης θυσιάζονται τα δικαιώματα του εργαζόμενου λαού, είτε αυτά είναι οικονομικά είτε κοινωνικά είτε εργασιακά. Είναι αποκαλυπτική άλλωστε η εισηγητική έκθεση του Προϋπολογισμού του 2002, στη σελίδα 8, που αναφέρει ότι στην εντός Ο.Ν.Ε. εποχή οι οικονομικές συνθήκες και η διαμόρφωση της οικονομικής πολιτικής στην Ελλάδα επηρεάζονται από τις δημοσιονομικές κατευθύνσεις του Συμφώνου Σταθερότητας και Ανάπτυξης.
Είναι ξεκάθαρη, λοιπόν, η πολιτική της Κυβέρνησης. Εκείνοι που πλήρωσαν για την είσοδο της χώρας στην Ο.Ν.Ε., εκείνοι και πάλι θα πληρώσουν για την παραμονή της μέσα στην Ο.Ν.Ε., δηλαδή οι εργαζόμενοι είτε του δημόσιου είτε και του ιδιωτικού τομέα.
Παρατηρούμε, λοιπόν, ότι όλες οι παρεμβάσεις της Κυβέρνησης έχουν ένα σταθερό ταξικό προσανατολισμό. Από τη μια μεριά έχουμε μεγάλη απώλεια των εισοδημάτων των εργαζομένων του δημόσιου, αλλά και του ιδιωτικού τομέα και από την άλλη έχουμε μια πολύ μεγάλη αύξηση των κερδών των επιχειρηματιών.
Και σε αυτό το σημείο πρέπει να αναφέρουμε ότι η χώρα μας είναι πρώτη στην κερδοφορία μέσα στην Ευρωπαϊκή Ένωση. Άλλωστε, σύμφωνα με τα στοιχεία του ΚΕ.Π.Υ.Ο. για τα εισοδήματα του 2000, οι μισθωτοί και οι συνταξιούχοι είχαν δηλώσει ετήσιο εισόδημα κατά μέσο όρο 4.150.000 δραχμές, ενώ οι αναξιοπαθούντες βιομήχανοι και οι έμποροι 3.950.000 δραχμές. Άρα, η Κυβέρνηση παίρνει από τους πρώτους για να δώσει στους δεύτερους.
Κυρίες και κύριοι συνάδελφοι, ο Πρωθυπουργός τονίζει συνεχώς ότι η Κυβέρνηση έχει ως στόχο την πραγματική σύγκλιση της οικονομίας με την Ευρωπαϊκή Ένωση. Στα στοιχεία, όμως, δείχνουν ότι οι κατώτεροι μισθοί στην Ελλάδα είναι περίπου στο 60% του μέσου εισοδήματος στην Ευρωπαϊκή Ένωση. Αυτό είναι ένα άλλο στοιχείο που φαίνεται μέσα από τις επίσημες μετρήσεις της EUROSTAT, τα οποία θα καταθέσω, και που αποδεικνύει ανάγλυφα ότι μονόπλευρα πλέον η Κυβέρνηση είναι εκείνη η οποία αποφασίζει να κόβει συνέχει από τους εργαζόμενους. Τα περί σύγκλισης, λοιπόν, είναι ένα καλό πολιτικό ανέκδοτο.
Η Κυβέρνηση ενώ από την μια πλευρά δίνει αυτήν τη μικρή αύξηση στο βασικό μισθό, που είναι ήδη μικρός, την ίδια στιγμή διευκολύνει και εξακολουθεί την επιδοματική της πολιτική σε διάφορες κατηγορίες των εργαζομένων, όπως στους ασφαλιστικούς οργανισμούς και Ο.Τ.Α. Αν και στους Οργανισμούς Τοπικής Αυτοδιοίκησης και στα Νομικά Πρόσωπα Ιδιωτικού Δικαίου είναι δυνητική η χορήγηση, αφού εξαρτάται από τις δυνατότητες του προϋπολογισμού τους - άρθρο 14 παράγραφος 3 και 4. Αν δεν έχει δηλαδή ο προϋπολογισμός, δεν θα πάρουν το συγκεκριμένο επίδομα οι εργαζόμενοι στους Ο.Τ.Α. και στα Νομικά Πρόσωπα Ιδιωτικού Δικαίου.
Από την άλλη πλευρά, βέβαια, κατανοούμε τους εργαζόμενους που επιδιώκουν με τα επιδόματα αυτά να αυξήσουν τις αποδοχές τους. Δεν μπορούμε όμως να δεχθούμε τη σκόπιμη εισοδηματική πολιτική της Κυβέρνησης. Εξάλλου, αυτό είναι χαρακτηριστικό γνώρισμα όλων των μέχρι τώρα κυβερνήσεων, είτε του ΠΑ.ΣΟ.Κ. είτε της Νέας Δημοκρατίας, που έδιναν βάρος στην εισοδηματική πολιτική, αντί να αυξήσουν τους κατώτερους βασικούς μισθούς, που είναι μισθοί πείνας.
Πιστεύουμε ότι το συνδικαλιστικό κίνημα των εργαζομένων στο δημόσιο τομέα και στους δημόσιους οργανισμούς πρέπει να απαιτήσει από την Κυβέρνηση όλα τα επιδόματα να ενσωματωθούν στο βασικό μισθό και εκεί να υπολογίζονται τα χρονοεπιδόματα και τα οικογενειακά επιδόματα. Έτσι, μπορούν να έχουν και αυξημένα δώρα Χριστουγέννων και Πάσχα και το επίδομα αδείας, αλλά, το κυριότερο, να έχουν καλύτερες συντάξεις, γιατί όλοι γνωρίζουμε ότι τα επιδόματα αυτά δεν λαμβάνονται υπόψη ούτε στον υπολογισμό των συντάξεων.
Εξάλλου, με την επιδοματική πολιτική η Κυβέρνηση, κυρίες και κύριοι συνάδελφοι, επιχειρεί να διασπάσει το συνδικαλιστικό κίνημα του δημόσιου τομέα, αφού προκαλεί με τις επιδοματικές παρεμβάσεις ανισότητες μεταξύ των εργαζομένων. Έτσι, ενώ στους εργαζόμενους των ασφαλιστικών οργανισμών έδωσε το ειδικό μηναίο επίδομα, στους εργαζόμενους του Ο.Γ.Α. το δίνει κλιμακωτά, με αποτέλεσμα να έχουν απώλεια όσοι έχουν περισσότερα χρόνια προϋπηρεσίας - άρθρο 14, παράγραφος 5. Το ίδιο συμβαίνει και με τους υπαλλήλους του Ε.Ο.Τ., οι οποίοι παίρνουν το ειδικό μηναίο επίδομα κατά βαθμό και κατηγορία. Ενώ, λοιπόν, δίνει σε ορισμένες κατηγορίες του δημοσίου και των δημόσιων οργανισμών, που εποπτεύονται από τα Υπουργεία, το επίδομα των 60.000 δραχμών, σε άλλους δεν δίνεται, όπως για παράδειγμα στον Ε.Ο.Μ.Μ.Ε.Χ., στο Ι.Γ.Μ.Ε. και στον Ε.Ο.Π.Ε..
Έχουν εξάλλου καταθέσει και συγκεκριμένο υπόμνημα στην Κυβέρνηση και απαιτούν να δοθεί σε αυτούς.
Έτσι, λοιπόν, πιστεύουμε ότι με την επιδοματική πολιτική διασπά το συνδικαλιστικό κίνημα. Και σ' αυτό το σημείο να αναφέρουμε τις μεγάλες ευθύνες που έχει η πλειοψηφία της ΑΔΕΔΥ, η οποία ανέχεται και αποδέχεται αυτήν την επιδοματική πολιτική της Κυβέρνησης. Μια Κυβέρνηση που έδειχνε για χρόνια την αντεργατική της μορφή σφαγιάζοντας για χρόνια τα οικογενειακά επιδόματα των εργαζομένων στο δημόσιο και ευρύτερο δημόσιο τομέα. Και χρειάστηκαν, όπως γνωρίζουμε όλοι πολύχρονοι αγώνες, δικαστήρια και απόφαση του Ανωτάτου Ειδικού Δικαστηρίου, για να δοθεί το οικογενειακό επίδομα στους δικαιούχους και αυτό χωρίς την αναδρομικότητα γιατί το δίνει από 1-7-2002.
Η Κυβέρνηση, λοιπόν, είναι προκλητική, όταν αναφέρει στην εισηγητική έκθεση ότι αυτή η ρύθμιση συνάδει με τις αρχές της χρηστής διοίκησης και τη βούληση της πολιτείας για την ενίσχυση του θεσμού της οικογένειας. Χρειάζεται, κυρίες και κύριοι συνάδελφοι, όχι πολιτικό θάρρος αλλά πολιτικό θράσος εκ μέρους της Κυβέρνησης για να στηρίζει κάτι τέτοιο κι αυτό φαίνεται από την πολιτική της για χρόνια ολόκληρα, το πώς αντιμετώπισε αυτά τα οικογενειακά επιδόματα. Είναι ώρα, λοιπόν, να δούμε 300.000 βασικό μισθό -τον πρώτο μισθό-, 250.000 την κατώτερη σύνταξη και εκεί πάνω να υπολογίζονται όλες οι αυξήσεις.
Αποτελεί, κυρίες και κύριοι συνάδελφοι, ρεσιτάλ κοινωνικής υποκρισίας ο ισχυρισμός της Κυβέρνησης, αλλά και σήμερα του κ. Χριστοδουλάκη, ο οποίος με δύο λόγια περιέγραψε την κοινωνική πολιτική της Κυβέρνησης και μάλιστα είπε, ότι τώρα οι αναξιοπαθούντες συμπολίτες μας θα βρουν πραγματικά αυτά τα οποία έχασαν τα προηγούμενα χρόνια. Λέει ότι ενδιαφέρεται για τους μακροχρόνια άνεργους, τα φτωχά νοικοκυριά στις ορεινές και μειονεκτικές περιοχές και για τις οικογένειες με χαμηλά εισοδήματα που έχουν παιδιά σχολικής ηλικίας, προκειμένου να εμποδιστεί, όπως λέγεται, η σχολική διαρροή. Και όλο αυτό το ενδιαφέρον της Κυβέρνησης αλλά και του εισηγητή της Πλειοψηφίας το εντάσσει στο πλαίσιο του Εθνικού Σχεδίου Δράσης για την κοινωνική ενσωμάτωση. Οποία κοινωνική υποκρισία! Γιατί; Γιατί η Κυβέρνηση συνειδητά αποφεύγει να αναφερθεί στα αίτια και στους υπεύθυνους των συγκεκριμένων φαινομένων. Έτσι, λοιπόν, η Κυβέρνηση γνωρίζει πολύ καλά ότι η νεοφιλελεύθερη συντηρητική πολιτική δεν έχει να ζηλέψει τίποτε από τις κυβερνήσεις και των άλλων κρατών-μελών της Ευρωπαϊκής 'Ένωσης, είτε είναι κεντροαριστερές είτε κεντροδεξιές είτε είναι του κ. Μπλερ, του κ. Αθνάρ, του κ. Ζοσπέν, του κ. Σρέντερ και όλων των άλλων. 
Έτσι έχουμε τους πεντακόσιους χιλιάδες ανέργους. Είμαστε οι δεύτεροι μέσα στην Ευρωπαϊκή 'Ένωση. Είμαστε στο μεγαλύτερο όριο της φτώχειας, δυόμισι εκατομμύρια είναι κάτω από το όριο της φτώχειας. Εξάλλου η Κυβέρνηση, αντί να πάρει μέτρα υπέρ των ανέργων επιδοτεί την εργασία και γνωρίζουμε πολύ καλά ότι πολλά επιδόματα έχουν δοθεί μέσω του ΟΑΕΔ στους επιχειρηματίες, προκειμένου να απολύουν τους ήδη εργαζόμενους και να παίρνουν καινούριους για να αποσπούν αυτά τα χρήματα -που είναι δισεκατομμύρια- των εργαζομένων. Δεν κάνει τίποτα άλλο παρά να διαχειρίζεται την εργασία και την ανεργία και να την μοιράζονται δηλαδή και την εργασία και την ανεργία περισσότεροι άνεργοι.
Αυτή είναι λοιπόν η επιδοματική πολιτική την οποία έχετε και στο συγκεκριμένο νομοσχέδιο. Και τι λέει αυτό; 'Ότι θα πρέπει ένας μακροχρόνια άνεργος να μην έχει οικογενειακό εισόδημα ένα εκατομμύριο δραχμές. Μα, αν εργάζεται ο ένας ή ο ένας εργάζεται για λίγες ώρες, συμπληρώνει το ένα εκατομμύριο δραχμές, οπότε δεν το δικαιούται. Και είναι κοροϊδία αυτό το οποίο λέτε: σαράντα πέντε μέχρι εξήντα πέντε. Και αυτός που είναι σαράντα, σαράντα τέσσερα ή εξήντα έξι και δεν έχει ακόμη συμπληρώσει ούτε τη σύνταξή του να πάρει, τι θα κάνει; Ποια κοινωνική ευαισθησία, λοιπόν, σας διακρίνει; 
Εμείς πιστεύουμε ότι δεν σας διακρίνει αυτή η κοινωνική ευαισθησία, απεναντίας υπάρχει μια κοινωνική αναλγησία. Επαναλαμβάνω ότι τα 150 ευρώ, δηλαδή 51.000 δραχμές για επιπλέον δώδεκα μήνες είναι σκέτη κοροϊδία, είναι επίδομα ελεημοσύνης. Εδώ θα έπρεπε να υπάρχει το τριανταπεντάωρο με επτάωρο, πενθήμερο με αυξημένες αποδοχές. Γιατί δεν δέχεστε, λοιπόν, να αυξηθεί το επίδομα ανεργίας στο 80% του κατώτερου μισθού της εθνικής συλλογικής σύμβασης; Γιατί δεν επιδοτείτε τους νέους και τους άνεργους;
Αλλά και για τους κατοίκους των ορεινών και μειονεκτικών περιοχών, καθώς και των μονογονεϊκών οικογενειών πιστεύουμε ότι αυτά τα μέτρα είναι σκέτη κοροϊδία. Πρέπει να δούμε γιατί και πώς αυτές οι περιοχές έφθασαν στο σημείο εξαθλίωσης, έφθασαν στο σημείο να μην μπορούν οι οικογένειες εκεί που βρίσκονται να ζήσουν. Και φταίει η δική σας η πολιτική και η πολιτική της Ευρωπαϊκής 'Ένωσης. Μέσα από την αγροτική πολιτική, με τα πρόστιμα συνυπευθυνότητας, με τα πλαφόν που βάζει η Ευρωπαϊκή 'Ένωση κι εσείς αποδέχεστε, πλέον έχουν ξεκληρίσει τη μικρομεσαία αγροτιά που ήταν οι ουσιαστικοί κάτοικοι της υπαίθρου και αυτών των συγκεκριμένων περιοχών.
Και βέβαια το να λέτε ότι θα δώσουμε 600 ευρώ ή 300 ευρώ σ' έναν χρόνο, που σημαίνει 17.000 το μήνα και 9.000 αντίστοιχα, όταν έχει ένα εισόδημα οικογενειακό 510.000 ή 770.000 δραχμές, πιστεύουμε ότι είναι κοροϊδία. 
Πιστεύουμε ότι η πρόταση του Κομμουνιστικού Κόμματος Ελλάδας είναι πιο ουσιαστική. Να δούμε τα προβλήματα, την ανάπτυξη της υπαίθρου αυτών των περιοχών ούτως ώστε πραγματικά να υπάρχει ανάπτυξη για να καθίσουν εκεί οι πληθυσμοί με ένα εισόδημα που θα τους επιτρέπει να ζουν αυτοί και οι οικογένειές τους με αξιοπρέπεια, όχι μ' αυτήν την ελεημοσύνη.
Τελικά η Κυβέρνηση θα πρέπει να μας πει πού είναι η περίφημη διϋπουργική επιτροπή για την ύπαιθρο. Πότε συνεδρίασε; Τι έκανε; Ποια είναι τα σχέδιά της; Γι αυτό σας λέμε ότι οι εξαγγελίες σας δεν είναι τίποτε άλλο παρά μια σκέτη κοροϊδία.
Για το ζήτημα της επιδότησης για την εκπαίδευση των παιδιών των φτωχών οικογενειών προκειμένου να σπουδάσουν, ας δείτε την ουσία των πραγμάτων. Είναι η εκπαιδευτική μεταρρύθμιση η δική σας που διώχνει τα παιδιά. Δείτε επιτέλους τα στοιχεία που βγάζει η ΟΛΜΕ που λέει ότι το 23% στην περίοδο αυτή που μας πέρασε έχουν εγκαταλείψει τα σχολεία ότι είναι 50% από τότε που εφαρμόστηκε αυτή η περίφημη μεταρρύθμιση στην παιδεία.
Δείτε, δηλαδή, το ουσιαστικό πρόβλημα. Δείτε πως η λαϊκή οικογένεια θα μπορέσει μέσα από ένα δωδεκάχρονο υποχρεωτικό δημόσιο δωρεάν σχολείο να έχει πρόσβαση χωρίς λαϊκούς αποκλεισμούς. Έτσι πρέπει να δείτε το ζήτημα και όχι με αυτά τα επιδόματα τα οποία πιστεύουμε ότι είναι επιδόματα ελεημοσύνης. Πρέπει και εδώ να υπάρχει οικογενειακό εισόδημα 3000 ευρώ δηλαδή 1.000.000 και θα πάρουν 102.000 το χρόνο, δηλαδή 8.500 το μήνα. Με αυτά τα χρήματα μπορεί να βγάλει μια οικογένεια τα έξοδα για ένα παιδί το οποίο είναι στο σχολείο; Και ξέρουμε όλοι ότι η παραπαιδεία ανθεί, ότι οργιάζει. Από το γυμνάσιο τρέχουν στα φροντιστήρια. Και όλο αυτό το σύστημα βέβαια λειτουργεί δίπλα στο σύστημα το δικό σας το οποίο λέτε ότι είναι λαϊκό και εμείς λέμε ότι οδηγεί την παιδεία στο ιδιωτικό κεφάλαιο.
Για τις ανέλεγκτες χρήσεις πιστεύουμε ότι γίνεται ένας εμπαιγμός. Άλλωστε σε αυτό το σημείο θα πρέπει να πούμε ότι υπήρξαν τα αντικειμενικά κριτήρια της Νέας Δημοκρατίας το 1993. Υπήρξε η εφαρμογή των μοναδικών συντελεστών καθαρού κέρδους. Υπήρξε ο αντικειμενικός ΦΠΑ δηλαδή περί συνάφειας του νόμου 2753/1999. Τι έγινε, λοιπόν, με τους μικρομεσαίους και τους επαγγελματίες; Τότε λέγατε και εσείς και η Νέα Δημοκρατία ότι τελείωσαν πλέον τα βάσανα των μικρομεσαίων. Και αντί αυτών βλέπουμε να έρχεστε εδώ και να τους λέτε πληρώστε ακόμα έναν κεφαλικό φόρο γιατί ξέρετε αυτά τα οποία έδωσα προς το μεγάλο κεφάλαιο με διάφορες φοροαπαλλαγές και επιδοτήσεις είναι χρήμα ζεστό άρα πρέπει να το μαζέψω από αλλού. Πληρώστε εσείς μικρομεσαίοι και επαγγελματίες γι' αυτά τα οποία έχω δώσει στους μεγαλοεπιχειρηματίες. 
Να ο ταξικός σας προσανατολισμός. Να πώς δουλεύει το αναδιανεμητικό φορολογικό σύστημα υπέρ του κεφαλαίου. 
Είπατε στην επιτροπή ότι έχετε τη θετική γνώμη της ΓΕΣΕΒΕ αλλά και των ομοσπονδιών. Προχθές που έγινε το Συμβούλιο της ΓΕΣΕΕ και ήταν μέσα και οι πρόεδροι των ομοσπονδιών είπαν ότι είναι αντίθετοι με τη ρύθμιση την οποία φέρνετε εσείς με το παρόν νομοσχέδιο. Επιτέλους, μην παραπληροφορείτε τη Βουλή και διά μέσου της Βουλής και τον ελληνικό λαό.
Έρχομαι τώρα, κύριε Πρόεδρε στα ολυμπιακά έργα. Ακούστηκαν πολλά για τα ολυμπιακά έργα. Μας είπε εδώ η Κυβέρνηση ότι είναι ανάγκη να γίνει η συγκεκριμένη ρύθμιση για την ίδρυση της εταιρείας "Ολυμπιακά Ακίνητα". Για μας είναι ξεκάθαρο ότι διά μέσου αυτής της εταιρείας αρχίζει η εμπορευματοποίηση. Αυτό είναι το πρώτο βήμα. Το δεύτερο βήμα είναι η ιδιωτικοποίηση όλων των έργων που έχουν σχέση με την Ολυμπιάδα του 2004. Όχι μόνο οι ολυμπιακές εγκαταστάσεις αλλά και κάθε έργο που είναι ενταγμένο μέσα σε αυτό το πλαίσιο.
Αυτή η κατάσταση που μας δώσατε συμπεριλαμβάνει π.χ. το ΟΑΚΑ. Το ΟΑΚΑ είναι μέσα ή δεν είναι σ' αυτήν τη συγκεκριμένη εταιρεία; Εμείς λέμε ότι συμπεριλαμβάνονται τα πάντα. Επομένως αυτό το οποίο είπε προ ολίγου ο κύριος Υπουργός δεν ευσταθεί, ότι αυτά τα έργα θα μείνουν στο ιδιοκτησιακό καθεστώς το οποίο υπάρχει τώρα. Όλα αυτά τα έργα θα μεταβιβαστούν στη συγκεκριμένη εταιρεία "Ολυμπιακά Ακίνητα Α.Ε.". Και εδώ είναι το ζήτημα, ότι αυτή θα τα αξιοποιήσει είτε με την εκμίσθωση είτε με όποιο άλλο τρόπο βρίσκει αυτή πρόσφορο για να έχει κέρδος. 
Πιστεύουμε ότι είναι ξεκρέμαστοι οι εργαζόμενοι σε αυτά τα έργα που υπάρχουν και είναι νομικά πρόσωπα δημοσίου δικαίου γιατί μέσα από το άρθρο 23 παράγραφος 4 τους αναγκάζετε να κάνουν αίτηση μετάταξης και θα κρίνει λέει η ίδια η εταιρεία εάν θα τους προσλάβει ή όχι. Είναι ξεκρέμαστοι.
Θα πρέπει να λάβετε υπόψη αυτό που σας λέει το Κομμουνιστικό Κόμμα Ελλάδας, για να εξασφαλιστούν οι συγκεκριμένοι εργαζόμενοι.
Όσον αφορά το μετοχικό κεφάλαιο, αυτό που είπε ο κύριος Υπουργός δεν ευσταθεί. Το άρθρο 18 παράγραφος 2 λέει ότι με απόφαση της γενικής συνέλευσης μπορεί το μετοχικό κεφάλαιο να αυξάνει και όλοι γνωρίζουμε ποια είναι η γενική συνέλευση. Γενική συνέλευση είναι η Κυβέρνηση, είναι ο Υπουργός, είναι οι Υπουργοί, άρα, δηλαδή εσείς. Και παρακάτω λέει ότι με ίδια απόφαση θα καθορίζεται ο χρόνος και ο τρόπος της συγκεκριμένης αύξησης. Να, πώς μετοχοποιείται, λοιπόν, η συγκεκριμένη εταιρεία μέσα από την αύξηση του μετοχικού κεφαλαίου και την είσοδό της ακόμα -μη αποκλειόμενης- μέσα στο Χρηματιστήριο Αξιών. 
Όλα αυτά βέβαια είναι φανερό γιατί τα κάνετε. Εμείς πιστεύουμε ότι θα δώσετε και προμέτοχα γιατί θέλετε έσοδα. Εξάλλου το δάνειο, το οποίο θα παίρνει η εταιρεία, εκεί οδεύει: Να κλείνει και "μαύρες τρύπες" του προϋπολογισμού, γιατί εδώ ο κύριος Υπουργός μας εμφάνισε ότι η οικονομία ανθεί και ότι δεν έχει ανάγκη από δάνεια κλπ. Αλλά όλοι ξέρουμε ότι δανείζεται και ότι ο δανεισμός είναι πολύ πάνω από το 100% και όσες αλχημείες κι αν κάνετε, αυτό δεν μπορείτε να το αποκρύψετε πλέον. 
Είναι πολλά τα ζητήματα που πρέπει να δούμε, γιατί μέσα από την εκμετάλλευση πλέον της συγκεκριμένης εταιρείας όλων αυτών των έργων, θα πρέπει να πληρώνει ο ελληνικός λαός δύο και τρεις φορές. Μία γιατί μέσα από τον τακτικό προϋπολογισμό και το πρόγραμμα δημοσίων επενδύσεων αυτή η εταιρεία θα έχει και το δικαίωμα της εκτέλεσης. Αυτά βέβαια θα πρέπει να τα αφήσετε απ΄έξω. Το άρθρο 18 παράγραφος 3 και άρθρο 21 παράγραφοι 1 και 2 αναφέρουν χαρακτηριστικά ότι η χρηματοδότηση από το πρόγραμμα δημοσίων επενδύσεων έχει ως στόχο και την εκτέλεση έργων. Άρα, δημιουργείται μία πολύ μεγάλη εταιρεία, συγκεντρώνονται όλα τα έργα προκειμένου να προχωρήσουν στην εμπορευματοποίηση και ιδιωτικοποίηση των συγκεκριμένων έργων.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Πιστεύουμε, λοιπόν, ότι δεν θα πρέπει να γίνει η συγκεκριμένη εταιρεία και θα πρέπει να το αποσύρετε. Δεν θα πρέπει να συγκεντρωθεί στα χέρια της Κυβέρνησης όλος αυτός ο πλούτος που έχει παραχθεί. Πρέπει να μείνει κάτω από την ιδιοκτησία που υπάρχει και που χρειάζεται βέβαια βελτίωση. Σε καμία περίπτωση, όμως, δεν συμφωνούμε στην εμπορευματοποίηση και στην ιδιωτικοποίηση. Δεν μπορεί δηλαδή, να πληρώνει η Νομαρχιακή και η Τοπική Αυτοδιοίκηση για τη χρήση όλων αυτών των έργων, προκειμένου να κάνουν χρήση οι πολίτες. Ξέρουμε όλοι ότι η εκμίσθωση αυτών των έργων θα γίνει από αυτούς οι οποίοι έχουν ίδιον όφελος και αυτοί οι οποίοι θα δώσουν την καλύτερη προσφορά. Δεν είναι μόνο η συντήρηση, γιατί η ειδική έκθεση αναφέρει συγκεκριμένα ότι στους σκοπούς και τους όρους της συγκεκριμένης εταιρείας θα υπάρχει και η εκτέλεση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κλείνω, κύριε Πρόεδρε, λέγοντας ότι το άρθρο 35 που αφορά την εφαρμογή κρατικών ενισχύσεων, θα πρέπει να αποσυρθεί. Δεν μπορεί δηλαδή με υπουργικές αποφάσεις ένας πακτωλός χρημάτων του Γ΄ Κοινοτικού Πλαισίου Στήριξης να δίνεται ανεξέλεγκτα σε όλους τους μεγαλοεπιχειρηματίες. Εδώ είναι ένα οικονομικό πολιτικό σκάνδαλο. Θα πρέπει να υπάρχει έλεγχος πού θα πηγαίνουν αυτά τα λεφτά, για ποιο σκοπό και να υπάρχει ο έλεγχος. Εσείς με υπουργικές αποφάσεις θέλετε να αντικαταστήσετε τους πάντες και τα πάντα. Είναι ένα πολιτικό και οικονομικό σκάνδαλο. Αποσύρετέ το. 
Για το άρθρο 36, για τη φορολογία των Βουλευτών έχω να πω ότι συμφωνούμε με την πρώτη παράγραφο, αλλά δεν θα συμφωνήσουμε με τη δεύτερη και γι' αυτό δεν θα ψηφίσουμε το συγκεκριμένο άρθρο.
Δύο λόγια μόνο για το πρώτο κεφάλαιο που αναφέρεται στην εταιρική διακυβέρνηση. Και η σημερινή διόρθωση που έφερε ο Υπουργός πραγματικά δείχνει τον προσανατολισμό της Κυβέρνησης ...
ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, ολοκληρώστε.
ΑΓΓΕΛΟΣ ΤΖΕΚΗΣ: Γιατί είχε συμφωνήσει -λέει- μέσα στην επιτροπή ότι η αλλαγή των αντληθέντων κεφαλαίων από το χρηματιστήριο θα γίνεται μέσα από τη γενική συνέλευση και την έγκριση της Κεφαλαιαγοράς και έρχεται το Υπουργείο, η Κυβέρνηση και σβήνει αυτήν την έγκριση της Κεφαλαιαγοράς. Δηλαδή, έρχεστε να νομιμοποιήσετε όλη εκείνη την παρανομία η οποία έγινε τα προηγούμενα χρόνια και είναι γνωστό ότι συγκεκριμένος μεγαλοεπιχειρηματίας...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τζέκη. Δεν θα αφήσετε καθόλου για δευτερολογία. 
ΑΓΓΕΛΟΣ ΤΖΕΚΗΣ: Κύριε Πρόεδρε, με όλα αυτά λέμε ότι καταψηφίζουμε το παρόν νομοσχέδιο, το οποίο δίνει για μία ακόμα φορά μεγάλα προνόμια προς το μεγάλο κεφάλαιο. Είναι και ορισμένα σημεία, όπως η Ολυμπιακή Α.Ε. ...
ΠΡΟΕΔΡΕΥΩΝ (Παναγιώτης Σγουρίδης): Θα έχετε τρία λεπτά δευτερολογία.
ΑΓΓΕΛΟΣ ΤΖΕΚΗΣ: Είναι ένα σκάνδαλο, το οποίο πρέπει να το πάρει πίσω.
Ευχαριστώ, κύριε Πρόεδρε.
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Θα έχετε τρία λεπτά δευτερολογία, κύριε Τζέκη. 
Ο κ. Λαφαζάνης έχει το λόγο.
Θα πάρετε όλο το δεκαπεντάλεπτο, κύριε Λαφαζάνη; Θα κρατήσετε για δευτερολογία; Τι θα κάνετε; 
ΠΑΝΑΓΙΩΤΗΣ ΛΑΦΑΖΑΝΗΣ: Θα πάρω τα δεκαπέντε λεπτά που δικαιούμαι συν δύο, για να ολοκληρώσω.
ΠΡΟΕΔΡΕΥΩΝ (Παναγιώτης Σγουρίδης): Σας βάζω δεκαοκτώ λεπτά από την αρχή και θα κρατήσετε το υπόλοιπο για δευτερολογία. 
Ορίστε, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι συνάδελφοι, το παρόν νομοσχέδιο, όπως είπα και στην επιτροπή, είναι ένας αχταρμάς διατάξεων, "πλίνθοι τε και κέραμοι ατάκτως ερριμμένοι", οι οποίοι όμως έχουν μια φιλοσοφία. Μετατρέπουν τη χώρα μας σε ανώνυμη εταιρεία. Ιδιωτικοποιούνται τα πάντα με αυτό το νομοσχέδιο. Ιδιωτικοποιείται ακόμα και ο προϋπολογισμός του κράτους. Όλα στα χέρια της ιδιωτικής πρωτοβουλίας. Ακόμα και τα κοινοτικά προγράμματα περνάνε στα χέρια των ιδιωτών ανωνύμων εταιρειών, με απλή υπουργική απόφαση. Ο Υπουργός αποφασίζει και όλες οι ολυμπιακές επενδύσεις μπορούν από τη μια μέρα στην άλλη να βρεθούν στην εκμετάλλευση μεγάλων ιδιωτικών ομίλων. 
Ιδού πώς στήνεται ο επιχειρηματικός κόσμος αυτής της χώρας! Μέσα από το κράτος, διά του κράτους και μέσα από την πιο άγρια, ανελέητη, νεοφιλελεύθερη λογική.
Τα αποτελέσματα στη Γαλλία είναι γνωστά. Έχει γίνει πολλή συζήτηση. Αυτά τα αποτελέσματα, όπως και τα αποτελέσματα στην Ιταλία, όπως και τα εκλογικά αποτελέσματα στη Γερμανία, στην Ισπανία και Πορτογαλία, ξέρετε από πού προέκυψαν; Απ' αυτήν την άγρια νεοφιλελεύθερη πολιτική που ακολουθείτε, την άγρια κοινωνική λεηλασία, την οποία υποστηρίζετε και υπηρετείτε και αυτά διαμορφώνουν προϋποθέσεις διάλυσης του κοινωνικού ιστού, μέσα από την οποία διάλυση πηγάζουν εκτρωματικές καταστάσεις.
Αυτή είναι η περίφημη κεντροαριστερά σας, η οποία αποδεικνύεται με όλες τις διατάξεις, μία προς μία, του συγκεκριμένου νομοσχεδίου και επιβεβαιώνει ότι δεν έχετε πλέον δυνατότητα καμίας, έστω και κατ' ελάχιστον, κοινωνικής διαχείρισης. Η μόνη φροντίδα, ο μόνος στόχος και σκοπός είναι να υλοποιείτε το πρόγραμμα της Νέας Δημοκρατίας επακριβώς, επαυξάνοντάς το μάλιστα. Και βεβαίως, η Νέα Δημοκρατία με άνεση μπορεί να διαμαρτύρεται για κάποια πράγματα, αλλά επί της ουσίας συμφωνεί απολύτως.
Για την εταιρική διακυβέρνηση, οι αλλαγές που γίνονται είναι απολύτως οριακές. Είναι αλλαγές οι οποίες δεν αλλάζουν το χαρακτήρα, το σκοπό, τη στόχευση, την προσήλωση και τον προσανατολισμό των επιχειρήσεων.
Δεν έχω το χρόνο να αναφερθώ αναλυτικά στις διατάξεις μία προς μία. Ένα θα πω. Αυτό το οποίο κάνετε με την αύξηση του μετοχικού κεφαλαίου είναι τραγικό. Δίνετε τη δυνατότητα, εφόσον γίνεται αύξηση μετοχικού κεφαλαίου, να αλλάζει ριζικά ο προσανατολισμός της αύξησης του μετοχικού κεφαλαίου απλώς με μια απόφαση των δύο τρίτων του διοικητικού συμβουλίου και μετά να το φέρουν στη γενική συνέλευση και να ενημερώσουν, λέει, την Επιτροπή Κεφαλαιαγοράς. Δεν αλλάζει τίποτα.
Έτσι βλέπουμε να συνεχίζεται μια τακτική, όπου εταιρείες που κάνουν αυξήσεις μετοχικού κεφαλαίου να μετατρέπονται σε άλλης φύσης και χαρακτήρα εταιρείες απ' αυτόν τον προσανατολισμό που είχαν. Ακόμα βλέπουμε εταιρείες παραγωγικές να μετατρέπονται σε χρηματιστηριακές, μέσω των αυξήσεων μετοχικού κεφαλαίου. Αντί να το εμποδίσετε αυτό, έρχεσθε να το νομιμοποιήσετε. Είναι τραγική κατάσταση, γιατί έτσι δεν ενισχύετε τις επενδύσεις. Ενισχύετε την παραγωγική αποδιάρθρωση της χώρας, την άντληση κεφαλαίων που τα διοικητικά συμβούλια μπορούν να τα κατευθύνουν οπουδήποτε αλλού, παρά σε επενδύσεις συμβατές με το χαρακτήρα και τον προσανατολισμό της κάθε εταιρείας.
Όσον αφορά τη μισθολογική πολιτική, θα πω ότι η μισθολογική σας πολιτική και φέτος είναι 2,5%. Δεν είδα να αντιλέγει η Νέα Δημοκρατία. Προφανώς συμφωνεί με το 2,5%.
ΘΕΟΔΩΡΟΣ ΚΑΣΣΙΜΗΣ: Αντιπολίτευση σε μας μονίμως κάνετε; 
ΠΑΝΑΓΙΩΤΗΣ ΛΑΦΑΖΑΝΗΣ: Παντού κάνουμε.
ΘΕΟΔΩΡΟΣ ΚΑΣΣΙΜΗΣ: Πολύ καλά κάνετε.
ΠΑΝΑΓΙΩΤΗΣ ΛΑΦΑΖΑΝΗΣ: Εδώ κάνουμε και κριτική στη θέση σας, διότι υπάρχει μια συναίνεση μεταξύ Νέας Δημοκρατίας και ΠΑΣΟΚ. Η λογική και η φιλοσοφία είναι ίδια.
ΘΕΟΔΩΡΟΣ ΚΑΣΣΙΜΗΣ: Εσείς στηρίξατε τη φιλοσοφία αυτή.
ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, το ξέρω ότι διαφωνείτε, αλλά επιτρέψτε μου να έχω και εγώ την άποψή μου. Δεν άκουσα να πείτε τίποτα για το 2,5%. Θριαμβολόγησε με την πρόσφατη συνέντευξή του ο κ. Σημίτης και μας είπε "Τι αυξήσεις είναι αυτές! Είναι κατά 5% επάνω από τον πληθωρισμό. Εδώ γίνονται άλματα."
Και ερωτώ: Το 2,5% καλύπτει έστω τον πληθωρισμό, ο οποίος τρέχει με ρυθμό πάνω από 4% και έχει ξεφύγει από κάθε έλεγχο;
Δεν συζητάω για την αύξηση του Ακαθαρίστου Εθνικού Προϊόντος. 
ΑΝΔΡΕΑΣ ΜΑΚΡΥΠΙΔΗΣ: Εξήντα χιλιάδες επίδομα. 
ΠΑΝΑΓΙΩΤΗΣ ΛΑΦΑΖΑΝΗΣ: Μα, τι συζητάτε τώρα; Μισθολογική πολιτική, κύριε Μακριπίδη, 2,5%. Είναι μισθολογική πολιτική αυτή; Θα μου πείτε για τα επιδόματα; Έρχεται εκ των υστέρων να βάλει στο νόμο τις συλλογικές συμφωνίες. Τα επιδόματα των 60.000 δεν τα δίνει. Δεν δίνονται, δείτε τις διατάξεις. Με απόφαση του Υπουργού, η έκταση, το πότε, εάν, εφόσον κ.λπ. Δεν λέει ότι υλοποιούνται οι συλλογικές συμφωνίες. Για τον Ο.Γ.Α. γίνονται κάποιες αλχημείες και στην ουσία οι υπάλληλοι του Ο.Γ.Α. δεν θα πάρουν το επίδομα, γιατί γίνονται κάποιες περίεργες διαβαθμίσεις. Εξαιρούνται ο ΕΟΜΜΕΧ, ΟΠΕ, ΙΓΜΕ. Δυστυχώς. Μ' αυτήν τη λογική ο δημόσιος υπάλληλος δεν μπορεί να δουλέψει και να δίνει ελπίδα και προοπτική στη δουλειά που κάνει και πολύ περισσότερο δεν μπορεί να αναβαθμιστεί η Δημόσια Διοίκηση. Η Δημόσια Διοίκηση βουλιάζει συνεχώς μέσα απ' αυτήν τη μισθολογική, αυθαίρετη πολιτική, όπου καταργούνται και οι συλλογικές συμφωνίες και οι συλλογικές συμβάσεις. Έχουν θεσμοθετηθεί, αλλά δεν εφαρμόζονται.
Τα αμαρτωλά "Ολυμπιακά Ακίνητα Α.Ε.". Πρόκειται για ένα τέρας. Δεν μας έχετε πει και δεν πρόκειται να μας πείτε και να δεσμευθείτε ποια ολυμπιακά έργα βάζετε μέσα στα "Ολυμπιακά Ακίνητα Α.Ε.". Φτιάχνετε μια εταιρεία η οποία μπορεί κατά τα λεγόμενά σας να συμπεριλάβει τα πάντα. Όλα τα ολυμπιακά έργα. Μας δώσατε καταλόγους που μέχρι και η Αρχαία Ολυμπία είναι μέσα. Δεν μας το διευκρινίζετε. Προφανώς ο στόχος σας είναι όλα τα ολυμπιακά έργα, όποια κρίνετε εσείς, όποτε το κρίνετε, μέσα στα "Ολυμπιακά Ακίνητα Α.Ε.". Ανώνυμη εταιρεία. Έχετε βουλιάξει την Ελλάδα με τους Ολυμπιακούς Αγώνες. Την καταχρεώνετε την Ελλάδα. Στο τέλος θα πληρώνουν τους Ολυμπιακούς Αγώνες και τα εγγόνια μας. Εμείς είχαμε διαφωνήσει με τους Ολυμπιακούς Αγώνες. Σας το είχαμε πει από την πρώτη στιγμή. Όχι στους Ολυμπιακούς Αγώνες, γιατί δεν μπορεί να τους αντέξει η χώρα αυτή, διότι έχει περιφερειακά προβλήματα. Έχει μεγάλα χρέη, έχει ελλείμματα, έχει εξοπλισμούς δυσβάσταχτους. Πού πάτε με τους Ολυμπιακούς Αγώνες; Συναινετικά όλος ο χαζοχαρούμενος κόσμος της γκλαμουριάς πανηγύριζε ότι πήραν το μεγάλο εθνικό ιδεώδες και το έκαναν πραγματικότητα. Ιδού τα αποτελέσματα σήμερα. Έχουν ξεφύγει από κάθε όριο οι δαπάνες για τους Ολυμπιακούς Αγώνες.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Όχι και "χαζοχαρούμενοι"!
ΠΑΝΑΓΙΩΤΗΣ ΛΑΦΑΖΑΝΗΣ: Ωραία, το παίρνω πίσω, το ανακαλώ. Με αφέλεια, όμως. Περισσή αφέλεια. 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Τώρα το κάνατε πιο ωραίο!
ΠΑΝΑΓΙΩΤΗΣ ΛΑΦΑΖΑΝΗΣ: Χωρίς να ακούσετε άλλες φωνές, χωρίς να ακούσετε την κριτική κανενός...
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Ήταν στελέχη σας μαζί.
ΠΑΝΑΓΙΩΤΗΣ ΛΑΦΑΖΑΝΗΣ: Κοιτάξτε, αφήστε τα στελέχη και μη με διακόπτετε, γιατί δεν έχω και πολύ χρόνο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Να πούμε και τα ονόματα.
ΠΑΝΑΓΙΩΤΗΣ ΛΑΦΑΖΑΝΗΣ: Να τα πείτε όλα. Να έρθετε εδώ να τα πείτε. Εγώ σας λέω τη θέση του Συνασπισμού. Προχωρήσατε σήμερα. Καταχρεώνεται η Ελλάδα. Το γνωρίζετε αυτό; Βουλιάζει η Ελλάδα. 
ΑΝΔΡΕΑΣ ΜΑΚΡΙΠΙΔΗΣ: Κύριε Λαφαζάνη...
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ. Αφήστε τον να εκφράσει τις απόψεις του. Εσείς έχετε πάρει το λόγο, θα ξαναπάρετε το λόγο στη δευτερολογία σας. 
ΓΕΩΡΓΙΟΣ ΟΡΦΑΝΟΣ: Είναι στα πλαίσια της κεντροαριστεράς.
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε να μιλήσει και κανείς άνθρωπος εδώ. Έχετε τις απόψεις σας και θα τις πείτε.
Ερχόσαστε αυτήν τη στιγμή, προκειμένου να καλύψετε το δημοσιονομικό πρόβλημα, αλλά και να εκποιήσετε τα έργα που φτιάχνετε και να αντλήσετε χρήματα, να φτιάξετε αυτό το τέρας που λέγεται "Ολυμπιακά Ακίνητα Α.Ε.". Τι θα κάνετε με αυτό; Πρώτον, τις δαπάνες σας που θα δίνετε για τα ολυμπιακά έργα μέσα από το πρόγραμμα δημοσίων επενδύσεων, θα τις εμφανίσετε, όπως κάνετε και για μια σειρά άλλες εταιρείες, ως αυξήσεις μετοχικού κεφαλαίου των "Ολυμπιακών Ακινήτων Α.Ε." κι έτσι θα κρύβετε τα ελλείμματα. Τεράστια ελλείμματα θα κρύβονται, λες και δεν θα υπάρχουν. 
Δεύτερον, θα βάζετε την εταιρεία να δανείζεται προκειμένου να χρηματοδοτείτε τα έργα και αυτός ο δανεισμός δεν θα εγγράφεται στο δημόσιο χρέος και θα λέτε ύστερα ότι το δημόσιο χρέος πάει καλά δήθεν ενώ θα καταχρεώνεται ο ελληνικός λαός.
Τρίτον, αύριο μπορεί κάλλιστα να πείτε, μετά τους Ολυμπιακούς Αγώνες, τα "Ολυμπιακά Ακίνητα ΑΕ" μετοχοποιούνται. Και για να προεισπράξετε θα πουλάτε προμέτοχα. Το κάνετε ήδη με τα "Τουριστικά Ακίνητα ΑΕ" και θα προεισπράττετε χρήματα, χρήματα από το μέλλον, χρήματα τα οποία ανήκουν στις επόμενες γενιές.
Τέταρτον, θα μπορεί να μισθώσετε από τώρα τα έργα. Ξαφνικά έργα τεράστιας σημασίας θα βρεθούν στα χέρια ιδιωτών να τα αξιοποιούν και να τα εκμεταλλεύονται επιχειρηματικά τη στιγμή που ούτε στην πιο οργιώδη φαντασία τους δεν μπορούσαν να διανοηθούν, ότι θα ήταν στην κατοχή τους για σαράντα χρόνια μισθωμένα τέτοιου είδους έργα. Τις επενδύσεις, δηλαδή, θα τις κάνει το δημόσιο, τεράστιες επενδύσεις, την αξιοποίηση, τα κέρδη και την εμπορική και επιχειρηματική εκμετάλλευση θα την κάνουν διά της μίσθωσης ιδιώτες. Σαράντα χρόνια θα μισθώνονται, πενήντα, εξήντα, όσα θέλετε. Αυτά λέει το νομοσχέδιό σας. Όλο το πρόγραμμα δημοσίων επενδύσεων θα περνάει πλέον τα επόμενα χρόνια μέσα από τα "Ολυμπιακά Ακίνητα ΑΕ". Καταστρέφετε κάθε έννοια και αξιοπιστία προϋπολογισμού. Δεν υπάρχει προϋπολογισμός. Εμείς θα περιμένουμε τον ισολογισμό των "Ολυμπιακών Ακινήτων ΑΕ" κάθε 15 Απριλίου και αν υπάρχει, προκειμένου να καταλάβουμε τι έγινε με το πρόγραμμα δημοσίων επενδύσεων, αλλά και άλλες δαπάνες του τακτικού προϋπολογισμού. Αυτά τα πράγματα δεν μπορούν να γίνουν απλώς. Είναι αδιανόητα και όμως τα κάνετε. Τα κάνετε προκειμένου να αντιμετωπίσετε δημοσιονομικά προβλήματα και προκειμένου να αναπτύξετε τις περίφημες σχέσεις σας με τον επιχειρηματικό κόσμο, όπου του κλείνετε το μάτι και του λένε "κοιτάξτε υπάρχουν τα φιλέτα πλέον". Τα φιλέτα όλων των Ολυμπιακών Αγώνων τα οποία μπορούν να προσφερθούν, για κέρδη, για εκμεταλλεύσεις κλπ.". Οι ομοσπονδίες τι θα κάνουν; Άρση βαρών για παράδειγμα. Το σπίτι της άρσης βαρών ποιος θα το μισθώσει; Εδώ διατυμπανίζετε ότι μέχρι τώρα κάποια έργα, κάποιες αθλητικές εγκαταστάσεις θα χρησιμοποιηθούν για την αναβάθμιση αθλημάτων στην Ελλάδα, προκειμένου να έχουν μια προοπτική. Τι θα γίνει με τις περίφημες μισθώσεις; Θα πηγαίνουν μέσω των ιδιωτών οι ομοσπονδίες, τα σωματεία κλπ., για να μπορούν να έχουν πρόσβαση σε αθλητικά έργα που τα πλήρωσε πανάκριβα και μάλιστα με χρέωση και με δανεισμό ο ελληνικός λαός και θα τα αποπληρώνει δεκαετίες; Αυτή είναι η πολιτική που ακολουθείτε; 
Για τη φορολογία των μικρομεσαίων επιχειρήσεων. Έχετε αναστατώσει όλες τις μικρομεσαίες επιχειρήσεις. Ο τρόπος που κλείνετε τις ανέλεγκτες υποθέσεις είναι απαράδεκτος και θα έλεγα και αντισυνταγματικός. Εξουσιοδοτείται ο Υπουργός να κάνει τα πάντα. Εξουσιοδοτείται ο Υπουργός μέχρι και να βάλει πλαφόν στους μικρομεσαίους, ανεξαρτήτως των βιβλίων και στοιχείων που έχουν να πληρώσουμε έτσι και αλλιώς για την εξαετία. Αυτά δεν μπορείτε να κάνετε με νόμο προφανώς. Δεν έχουμε εδώ τη γνωμάτευση του Επιστημονικού Συμβουλίου να δούμε κατά πόσο το Επιστημονικό Συμβούλιο θεωρεί ότι αυτές οι διατάξεις είναι σύννομες και συνταγματικές. Πώς θα επιβάλει με απόφασή του ο Υπουργός φόρους και μάλιστα εκ των υστέρων; Πώς είναι δυνατόν να αλλάζετε το φορολογικό σύστημα μέχρι τώρα που υπήρχε για τις μικρομεσαίες επιχειρήσεις της εξαετίας που ήταν τα αντικειμενικά κριτήρια και ξαφνικά να τους λέτε ότι αναδρομικά εγώ θα σας φορολογήσω και με ένα άλλο κριτήριο, το κριτήριο της συνάφειας για την εξαετία. Αναδρομικά θα επιβάλλετε φόρους; Βλέπετε τι γίνεται με τις μικρομεσαίες επιχειρήσεις ή συζητάτε μόνο με τις κορυφές τους; Βλέπετε τι γίνεται στις γειτονιές, στις συνοικίες σε όλη την Ελλάδα; Βλέπετε τις διαμαρτυρίες των λογιστών οι οποίοι δεν μπορούν να συντάξουν καν της τριετίας το φόρο συνάφειας. Τεράστιες αναστατώσεις. Και μ' αυτόν τον τρόπο που πάτε να κλείσετε τις υποθέσεις, στην ουσία λέτε στους έντιμους επιχειρηματίες σ' αυτούς που πολύ σωστά έφτιαξαν τα βιβλία τους τα τήρησαν, κατέθεσαν τα σχετικά στοιχεία στις φορολογικές αρχές, τους λέτε εκ των υστέρων ότι όλοι είστε ανέντιμοι και σωστά να τα είχατε, όλα πολύ ωραία να τα είχατε στα βιβλία σας, εγώ έρχομαι ως κράτος εκ των υστέρων και κάθε χρόνο σας επιβάλλω ένα χαράτσι που μπορεί να φθάσει και τα δύο εκατομμύρια στην εξαετία κατ' ελάχιστον, γιατί μπορεί να υπάρξουν και πρόσθετες απαιτήσεις.
Με ποιο δικαίωμα το κάνετε αυτό χωρίς έλεγχο, χωρίς διασταύρωση στοιχείων; Πώς είναι δυνατό με νόμο και με απόφαση Υπουργού να λέτε τόσα θα πληρώσει, ανεξάρτητα τι υπάρχει στα βιβλία σου, ανεξάρτητα αν είναι σωστά, ανεξάρτητα αν έχει γίνει έλεγχος; Θα τα πληρώσεις, λοιπόν, γιατί το θέλω εγώ. Είναι αποφάσεις αυτές; 
Μιλάμε για οκτακόσιες πενήντα χιλιάδες επιχειρηματίες, οι οποίοι αυτήν τη στιγμή βρίσκονται σε μεγάλο αναβρασμό. Μπορεί εκβιαστικά κάποιοι να δέχονται τις ρυθμίσεις, αλλά είναι σε μεγάλη ανησυχία και αγωνία και μέσα τους βράζει η οργή και ο θυμός για το τι γίνεται με το φορολογικό μας σύστημα. Καταλαβαίνουν ότι είναι έρμαιοι και μετέωροι. Και αν αποδέχονται αυτούς τους εκβιασμούς, το κάνουν μόνο και μόνο για να μη μπει μέσα η φορολογική αρχή, οι εφοριακοί, γιατί ξέρουν τι συμβαίνει αν μπουν στο μαγαζί τους και στην επιχείρησή τους. Δεν γλυτώνουν. Θα βρεθούν τυπικές παραβάσεις για να αρχίσει η συναλλαγή. Έτσι και οι μεν εφοριακοί -δεν είναι όλοι, αλλά είναι σεβαστό το ποσοστό- θα πάρουν κάποια λεφτά κάτω από το τραπέζι αλλά και το δημόσιο θα πάρει κάποια χρήματα προκειμένου ο επαγγελματίας να κλείσει την υπόθεσή του και να μην έχει άλλα τραβήγματα. Αυτή είναι η πραγματικότητα. 
Για τα εθνικά και κοινοτικά προγράμματα. Αυτό που γίνεται είναι η πλήρης ιδιωτικοποίησή τους. Με απόφαση του Υπουργού, τα εθνικά και κοινοτικά προγράμματα μπορούν να ανατίθενται σε οποιαδήποτε ανώνυμη εταιρεία, σε οποιοδήποτε ιδιώτη προκειμένου να τα στηρίξει, να τα εφαρμόσει και να τα ολοκληρώσει. Πλήρης ιδιωτικοποίηση. Παίρνετε όλες τις αρμοδιότητες για την περιφέρεια, ο Υπουργός δηλαδή, δεν έχει κανένα πλέον λόγο η περιφέρεια, ο Υπουργός αποφασίζει για τα πάντα και αυτός με απόφασή του αναθέτει τα προγράμματα αυτά σε μια τράπεζα, σε μια ιδιωτική ανώνυμη εταιρεία να τα υλοποιήσει. Αυτή η τακτική είναι απολύτως απαράδεκτη και οι εθνικοί και κοινοτικοί πόροι περνούν ευθέως, όχι εμμέσως πλέον, στα ιδιωτικά χέρια. Και δεν υπάρχουν ούτε πλαίσια ούτε κριτήρια. Πώς θα τα δίδετε; Ποια θα είναι η αμοιβή της ιδιωτικής εταιρείας; Πώς θα γίνεται ο έλεγχος της υλοποίησης των προγραμμάτων; Τίποτε απ' όλα αυτά. Εν λευκώ αποφάσεις. 
Τέλος, κύριε Πρόεδρε, κλείνω με τη διάταξη που περιέχει το νομοσχέδιο για τους Βουλευτές. Είναι μια άλλη αποσπασματική ρύθμιση η οποία έρχεται για θέματα που αφορούν τους Βουλευτές. Έρχεται εντελώς επιλεκτικά, κάτι το οποίο για μας είναι απαράδεκτο ως μεθοδολογία για να αντιμετωπίζονται υπαρκτά ή ανύπαρκτα προβλήματα. Και τούτο γιατί, ενώ έχουμε το νομοσχέδιο για τη χρηματοδότηση, έχουμε το νομοσχέδιο για τις δαπάνες των Βουλευτών, επίκειται η αλλαγή της νομοθεσίας για το πόθεν έσχες, γιατί δεν φέρνετε εκεί να συζητηθεί συνολικά το θέμα, αλλά κάθε φορά μας φέρνετε κάποια διάταξη πότε για τους γραμματείς των Βουλευτών, τώρα ρύθμιση για τις φοροαπαλλαγές των Βουλευτών και αύριο δεν ξέρω τι άλλο; Είμαστε τελείως αντίθετοι με τον τρόπο με τον οποίο κινείσθε και με την ουσία των ρυθμίσεων.
ΝΙΚΟΛΑΟΣ ΦΑΡΜΑΚΗΣ: Η μη φορολόγηση των εξόδων είναι φοροαπαλλαγή; 
ΠΑΝΑΓΙΩΤΗΣ ΛΑΦΑΖΑΝΗΣ: Δεν θεωρούμε ότι μπορούν να αντιμετωπιστούν έτσι προβλήματα, κατ' άλλους υπαρκτά, για μας όχι υπαρκτά. Αλλά εν πάση περιπτώσει όσοι θεωρούν ότι υπάρχει πρόβλημα με την αποζημίωση των Βουλευτών να το θέσουν ευθέως το θέμα, αλλά όχι μέσω φοροαπαλλαγών. Μέσω φοροαπαλλαγών δεν αντιμετωπίζεται. 
ΝΙΚΟΛΑΟΣ ΦΑΡΜΑΚΗΣ: Γνωρίζετε κανέναν που να φορολογούνται τα έξοδά του; 
ΠΑΝΑΓΙΩΤΗΣ ΛΑΦΑΖΑΝΗΣ: Σας παρακαλώ! Αν μου δώσει χρόνο ο Πρόεδρος μπορώ να σας απαντήσω.
Θα μου δώσετε, κύριε Πρόεδρε, λίγο χρόνο;
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω από τη δευτερολογία σας. 
ΠΑΝΑΓΙΩΤΗΣ ΛΑΦΑΖΑΝΗΣ: Μα, διακόπτομαι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Μην απαντάτε. 
ΠΑΝΑΓΙΩΤΗΣ ΛΑΦΑΖΑΝΗΣ: Εγώ δεν απαντάω, αλλά διακόπτομαι. Έτσι χάνεται ο χρόνος. Στη δευτερολογία μου θα μπορέσω να αναπτύξω το θέμα. Θα πω όμως το εξής. Είναι δυνατό να περιέχεται στο σχετικό άρθρο διάταξη που λέει ότι με απόφαση του Υπουργού, χωρίς έγκριση της Βουλής, μπορεί να αναπροσαρμόζεται το ποσοστό έκπτωσης 25% από τα έσοδα του Βουλευτή, που θα είναι αφορολόγητο; Δηλαδή, αύριο ο Υπουργός ....
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε. Η Βουλή κυβερνάει;
ΠΑΝΑΓΙΩΤΗΣ ΛΑΦΑΖΑΝΗΣ: Δηλαδή αύριο ο Υπουργός αυτό το 25%, χωρίς να το φέρει στη Βουλή, μπορεί να το κάνει 30%, 35% και 40%; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δηλαδή μπορεί ο Υπουργός με απόφασή του να κάνει ειδικές ρυθμίσεις για τους Βουλευτές;
ΒΑΣΙΛΗΣ ΚΕΔΙΚΟΓΛΟΥ: Εφόσον αναλαμβάνει την ευθύνη, βεβαίως.
ΠΑΝΑΓΙΩΤΗΣ ΛΑΦΑΖΑΝΗΣ: Με απόφασή του; Χωρίς έγκριση της Βουλής; 
ΒΑΣΙΛΗΣ ΚΕΔΙΚΟΓΛΟΥ: Βεβαίως.
ΠΑΝΑΓΙΩΤΗΣ ΛΑΦΑΖΑΝΗΣ: Γιατί αυτή η εξουσιοδότηση;
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, τουλάχιστον αυτό πρέπει να το πάρετε πίσω. Αν χρειάζεται αναπροσαρμογή να έρθει πάλι στη Βουλή και να συζητηθεί. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Φούρας έχει το λόγο.
ΑΝΔΡΕΑΣ ΦΟΥΡΑΣ: Κύριε Πρόεδρε, θέλω κατ' αρχήν να εκφράσω τη λύπη μου γιατί το Γ΄ κεφάλαιο του νομοσχεδίου έτυχε επεξεργασίας από την Επιτροπή Οικονομικών. Αν είχε τύχει επεξεργασίας από την Επιτροπή Μορφωτικών Υποθέσεων, όπου κανονικά έπρεπε να έρθει, θα είχε γίνει μία άλλη, ουσιαστικότερη συζήτηση, γιατί εκεί υπάρχουν οι συνάδελφοι Βουλευτές που και το αντικείμενο γνωρίζουν και το υπηρετούν και μπορούν να προσανατολίσουν σωστότερα την Κυβέρνηση στη νομοθετική της πρωτοβουλία.
Όταν διεκδικούσαμε τους Ολυμπιακούς Αγώνες είχαμε υπόψη μας ότι η σχέση Ελλάδας και αθλητισμού δεν μετριέται με δεκαετίες ούτε με αιώνες. Μετριέται με χιλιετίες. Και δεν μπορούσαμε να φανταστούμε ότι κάποιοι στα κυβερνητικά έδρανα θα θεωρούσαν ότι ενδεχομένως κάποιες πλευρές σε αυτές τις σχέσεις μπορεί να έχουν τέλος με την τέλεση των Ολυμπιακών Αγώνων. Και εξηγούμαι: 
Έχουμε την εμπειρία της Βαρκελώνης και την εμπειρία των Ολυμπιακών Αγώνων στην Ατλάντα. Εκεί δεν πρόλαβε η εταιρεία που διαχειρίστηκε τους Ολυμπιακούς Αγώνες -και ομιλώ για την Ατλάντα- να οργανώσει Παραολυμπιακούς γιατί η διάθεση για κέρδη ήταν τόσο μεγάλη ώστε ξηλώθηκαν οι ολυμπιακές αθλητικές εγκαταστάσεις πριν καν τελεστούν οι Παραολυμπιακοί Αγώνες. Και δημιουργήθηκαν φαινόμενα τα οποία φιλοξένησε ο διεθνής Τύπος και που βεβαίως δεν τιμούν εκείνη την διοργανώτρια πόλη.
Εγώ κατανοώ ότι υπάρχουν δημοσιονομικοί λόγοι για τη σύσταση μιας εταιρείας. Δεν κατανοώ, όμως, γιατί δημιουργείται μία τέτοια τέλεια και απόλυτη σύγχυση στα δεδομένα του ελληνικού αθλητισμού που κανείς πλέον δεν θα ξέρει ποιος έχει την ευθύνη της διαμόρφωσης της γραμμής για τον αθλητισμό. Το οικονομικό επιτελείο ή το αθλητικό επιτελείο; Και επειδή έχω μία εμπειρία στο χώρο, το τελευταίο που απασχολεί τους Υπουργούς Οικονομικών είναι η χρηματοδότηση και η στήριξη του αθλητισμού.
Ένα μεγάλο ερώτημα πρέπει να απασχολεί όλους τους Έλληνες. Τι θα μείνει μετά τη διοργάνωση των Ολυμπιακών Αγώνων. Και όσοι υπηρετούμε τον ελληνικό αθλητισμό από διάφορες θέσεις έχουμε αυτό το ερώτημα, τι θα μείνει, δηλαδή, για τον ελληνικό αθλητισμό.
Είμαι μέλος της Ελληνικής Ολυμπιακής Επιτροπής. Είναι τρεις Έλληνες Βουλευτές μέλη αυτής της Επιτροπής. Ο κ. Σμυρλής, η κα Πετραλιά και εγώ. Και εκεί στην Ολυμπιακή Επιτροπή έχουμε να καταθέσουμε ένα ερώτημα για να απαντηθεί στην Αίθουσα της Βουλής. Αυτό το νομικό πρόσωπο δημοσίου δικαίου, που για λογαριασμό του έχουμε πάρει τους Ολυμπιακούς Αγώνες, δεν τυχαίνει ούτε της ελάχιστης αξιοπιστίας για να είναι ένας συνομιλητής σε τέτοιου τύπου κεντρικά ζητήματα που απασχολούν την ελληνική Βουλή; Είναι δυνατόν να υπάρχει "δήμευση" της περιουσίας του νομικού προσώπου που λέγεται Ελληνική Ολυμπιακή Επιτροπή; Υπάρχει "κατάσχεση" της περιουσίας της Ε.Ο.Ε.; Όλες οι εγκαταστάσεις στην Καλογρέζα είναι περιουσία της Ελληνικής Ολυμπιακής Επιτροπής. Το Παναθηναϊκό Στάδιο είναι περιουσία της Ελληνικής Ολυμπιακής Επιτροπής. Αυτές οι εγκαταστάσεις διοικούνται από διοικήσεις οι οποίες έχουν σχέση με την Ελληνική Ολυμπιακή Επιτροπή. Και για όποιον νομίζει ότι δεν έχει καμία σημασία ποιος είναι διοίκηση και τι διεξάγεται αθλητικά στο εσωτερικό, ενός αθλητικού κέντρου, θα ήθελα να πω ότι κάνει ένα σημαντικό λάθος το οποίο θα το πληρώσει ο ελληνικός αθλητισμός.
Τι θα συμβεί σε αυτές τις περιπτώσεις; Καταργούνται οι διοικήσεις; Καταργείται μέρος των αρμοδιοτήτων τους; Πως θα εξελιχθούν τα πράγματα σ' αυτές τις περιπτώσεις; Κύριε Πρόεδρε, τι θα συμβεί στο στάδιο Ειρήνης και Φιλίας; Το στάδιο Ειρήνης και Φιλίας είναι περιουσία της Γενικής Γραμματείας Αθλητισμού. Έχει μια διοίκηση. Αυτή η διοίκηση, φροντίζει, εκτός από την κρατική χρηματοδότηση, να έχει πόρους οι οποίοι προκύπτουν από την αξιοποίηση των λειτουργιών και των δραστηριοτήτων και των δυνατοτήτων εκεί. Θα έχουμε δυο εταιρείες που θα μισθώνουν τις δραστηριότητες ή που θα αξιοποιούν τις δυνατότητες που έχουν αυτοί οι αθλητικοί χώροι; Και εν πάση περιπτώσει το ερώτημα που τίθεται από την αρχή είναι το ίδιο. Τι θα γίνει μετά το 2004; Άκουσα τον Υπουργό Εθνικής Οικονομίας να λέει ότι δεν θα χρειάζεται η Ελλάδα μετά το 2004 εγκαταστάσεις για το μπέιζ μπολ, για το σοφτ μπολ, για το χόκεϊ επί χόρτου. Είναι ο αρμόδιος Υπουργός για να τα πει αυτά; Από πού προκύπτουν αυτά ότι δεν θα χρειάζεται ο ελληνικός αθλητισμός, αθλητικές εγκαταστάσεις και γι' αυτά τα αθλήματα; Τα λέει ο αρμόδιος Υφυπουργός, τα λέει η Γενική Γραμματεία Αθλητισμού; Θα ήθελα να έχουμε μια γνώση, να κατανοούμε τι ακριβώς συμβαίνει και πώς κυβερνάται ο τόπος. 
Αποξενώνεται, με τον τρόπο που έρχεται το νομοσχέδιο, από το φυσικό του χώρο ο ελληνικός αθλητισμός. Ο ελληνικός αθλητισμός για να έχει επιτυχίες, για να πηγαίνει ψηλά, για να μας κάνει περήφανους, χρειάζεται να είναι ενταγμένος σε ένα φορέα. Και αυτός ο φορέας υπάρχει, είναι η Γενική Γραμματεία Αθλητισμού η οποία έχει την εποπτεία των αθλητικών εγκαταστάσεων, διορίζει τις διοικήσεις, τις ελέγχει, ερευνά κατά πόσο αυτές οι αθλητικές εγκαταστάσεις εξυπηρετούν τον ελληνικό αθλητισμό και κατά πόσο οι διοικήσεις εξυπηρετούν το σκοπό του διορισμού τους. Και εν πάση περιπτώσει, για να υπάρχει μέσα στις αθλητικές εγκαταστάσεις αθλητισμός, πρέπει και οι στόχοι της διοίκησης να είναι αθλητικοί και όχι μόνο επιχειρηματικοί. Εδώ τώρα διαμορφώνεται ένα πλαίσιο να μην ξέρει κανείς τι γίνεται. Και υπάρχουν ερωτήματα. Τι θα γίνει στον Άγιο Κοσμά; Θα είναι όπως είχαμε οραματισθεί και όπως έχουμε δεσμευθεί και όπως το πρόγραμμα του ΠΑΣΟΚ λέει, εκεί εγκατεστημένο το εθνικό ολυμπιακό κέντρο ιστιοπλοΐας; Θα είναι στη Νίκαια το εθνικό ολυμπιακό κέντρο άρσης βαρών; Θα είναι στα Λιόσια το εθνικό ολυμπιακό κέντρο πάλης; Αν θα είναι, πώς θα διοικούνται αυτά; Εν πάση περιπτώσει, κύριε Πρόεδρε, εγώ μια δήλωση έχω να κάνω. Το έχω ζήσει το θέμα, έχω ζήσει και τις απόψεις των διαφόρων κυβερνητικών παραγόντων. Αν δεν υπάρξει διάταξη που να λέει ότι το 2005 οι εθνικές ολυμπιακές εγκαταστάσεις παραδίδονται για αθλητική χρήση στη Γενική Γραμματεία Αθλητισμού, δεν μπορώ να ψηφίσω αυτό το νομοσχέδιο. Γιατί αν το ψηφίσω, ψηφίζω μια άλλη ιδεολογία για τον αθλητισμό, μια άλλη αντίληψη για τον αθλητισμό, μια άλλη σχέση για τον αθλητισμό που δεν είναι αυτή που μας οδήγησε στη διεκδίκηση και την ανάληψη των Ολυμπιακών Αγώνων. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κα Ευαγγελία Σχοιναράκη, Βουλευτής Ηρακλείου, ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Τρία σημεία θα ήθελα να επισημάνω, τα οποία, κύριε Πρόεδρε και κυρίες και κύριοι συνάδελφοι, αποτέλεσαν σημείο τριβής και στο πλαίσιο των συζητήσεων στην αρμόδια Διαρκή Κοινοβουλευτική Επιτροπή. Αφορούν τα άρθρα 9, 16 επόμενα και 36. Ακολουθώ την αρχική αρίθμηση του σχεδίου νόμου. 
Θα επανέλθω πολύ σύντομα στο άρθρο 9, παρά το γεγονός ότι οι τροποποιήσεις που έγιναν και μας εκφράζουν και οδηγούν, εν πάση περιπτώσει, στο να επιλυθούν αρκετά από τα προηγούμενα προβλήματα. Θα επισημάνω, για μιαν ακόμη φορά, ότι η πρώτη πρόθεση της Κυβέρνησης σχετικά με το άρθρο 9 αποδεικνύει τι ήταν εκείνο το οποίο ήθελε να περάσει. Διότι σας διαβεβαιώ ότι αν δεν υπήρχαν και φωνές από το χώρο της Συμπολίτευσης, είναι πολύ πιθανό ότι η Κυβέρνηση το άρθρο 9 θα το περνούσε με την αρχική μορφή που εμφάνισε. Και νομίζω πως το σημείο αυτό δείχνει ακριβώς ποια είναι η πρόθεση της Κυβέρνησης, ειδικά με το μεγάλο ζήτημα το οποίο σχετίζεται με το χρηματιστήριο. 
Το να θες να περάσεις αρχή σύμφωνα με την οποία αλλαγές από το ενημερωτικό δελτίο είναι δυνατόν να εγκριθούν απλώς από το διοικητικό συμβούλιο μιας εταιρείας, έστω και με αυξημένη πλειοψηφία, αποδεικνύει ότι θέλεις αυτή η διάταξη να λειτουργήσει ως κολυμβήθρα του Σιλωάμ για όλες εκείνες τις μεθοδεύσεις, οι οποίες αφορούσαν την έλλειψη οιασδήποτε προστασίας προς τους επενδυτές στο χώρο του χρηματιστηρίου. 
Στιγματίζουμε, λοιπόν, την αρχική πρόθεση της Κυβέρνησης και τονίζουμε ότι εάν δεν υπήρχε αυτή η αντίδραση, δεν θα υπήρχε και αυτή η μεταβολή, η οποία όπως και να το κάνουμε είναι καλύτερη από το αρχικό σχέδιο που έφερε εδώ η Κυβέρνηση. Αλλά το δεύτερο σημείο είναι εκείνο που έχει τη μεγαλύτερη σημασία. Σημασία, η οποία σχετίζεται με το θέμα των ολυμπιακών ακινήτων, στα άρθρα 16 και επόμενα. 
Κύριοι συνάδελφοι της Πλειοψηφίας, το έχετε τονίσει και οι περισσότεροι από εσάς: Εάν δείτε τι σημαίνει αυτή η διάταξη και αντιληφθείτε για ποια διάταξη εν λευκώ σε σχέση με τη διαχείριση των κάθε είδους περιουσιακών δικαιωμάτων του δημοσίου πρόκειται, τότε από κει και πέρα δύσκολα κάποιος από σας να ψηφίσει αυτήν τη διάταξη. 
Τι λέει περίπου αυτή η διάταξη ή το σύνολο των διατάξεων του άρθρου 16 και επόμενα; Δημιουργείται ένα νέο νομικό πρόσωπο, ένα ακόμη νομικό πρόσωπο στα τόσα που υπάρχουν -προς δόξαν της πρόθεσης, αλλά και της δέσμευσης της Κυβέρνησης να μειώσει το θηριώδη δημόσιο τομέα που έχουμε- το οποίο είναι ανώνυμη βέβαια εταιρεία ιδιωτικού δικαίου που όμως δεν έχει κανέναν απολύτως περιορισμό σε ό,τι αφορά στον τρόπο με τον οποίο δρα. Δεν έχει κανέναν περιορισμό σε ό,τι αφορά στη διαφάνεια, υπερκαλύπτει την Κτηματική Εταιρεία του Δημοσίου και μπορεί να διαχειρίζεται όλα τα ακίνητα που θα βαπτισθούν ή μπορεί να βαπτισθούν ολυμπιακά ακίνητα. Και με την εξαίρεση ότι μπορεί να τα πωλεί, είναι σε θέση να διαχειρίζεται οιοδήποτε εμπράγματο δικαίωμα. Να συνάπτει ακόμα και μακροχρόνιες μισθώσεις, που όπως όλοι ξέρετε ισοδυναμούν, σχεδόν, με πραγματικές πωλήσεις. 
Το ξανατονίζω: Οιοδήποτε ακίνητο μπορεί να βαπτισθεί ολυμπιακό ακίνητο. Ενδεχομένως -το είπα και πριν το επαναλαμβάνω και τώρα- όχι το Μέγαρο Μαξίμου, αλλά οιοδήποτε άλλο θα μπορεί. Και μπορεί να γίνονται οποιεσδήποτε δικαιοπραξίες από αύριο το πρωί. Αυτή δε η εταιρεία, η οποία βαπτίζεται νομικό πρόσωπο ιδιωτικού δικαίου, ανώνυμη εταιρεία, μπορεί να προσλαμβάνει όποιους θέλει κατά παρέκκλιση, να αποσπά δε ακόμα και υπαλλήλους από το χώρο του ευρύτερου δημόσιου τομέα, οι οποίοι θα παίρνουν ή μπορεί να παίρνουν ακόμα και το διπλάσιο των ακαθάριστων αποδοχών τους. 
Θεωρείτε ότι αυτό το πράγμα είναι δυνατόν ποτέ να περάσει από τη Βουλή και να μην εξεγερθούν συνειδήσεις; Γιατί άραγε -το ξανατονίζω- η Κτηματική Εταιρεία του Δημοσίου δεν είναι αρκετή; Μου αντετάχθη από κάποιους συναδέλφους: "Μα, η Κτηματική Εταιρεία μπορεί να πωλεί". Βεβαίως να μην πωλεί. Στη συγκεκριμένη περίπτωση να πει κανείς ότι όλες οι δικαιοπραξίες που αφορούν στα ολυμπιακά ακίνητα θα γίνονται από την Κτηματική Εταιρεία του Δημοσίου και βεβαίως από κει και πέρα δεν θα επιτρέπεται η πώληση. Αλλά να το κάνει η Κτηματική Εταιρεία του Δημοσίου με τους περιορισμούς και τις δεσμεύσεις που ισχύουν για την Κτηματική Εταιρεία του Δημοσίου. Γιατί παρακάμπτεται αυτή η εταιρεία του δημοσίου; Τι περισσότερο προσφέρει η άλλη εταιρεία; Και γιατί από αύριο το πρωί και όχι βεβαίως μετά τους Ολυμπιακούς Αγώνες; Γιατί αυτού του είδους η προδέσμευση; Δέσμευση σε ό,τι αφορά οιεσδήποτε δικαιοπραξίες; Είναι φανερό γιατί δημιουργείται αυτή η εταιρεία: Πέραν του ότι θα δημιουργηθεί ένας απίστευτος κομματικός στρατός υπαλλήλων, είτε προσλαμβανομένων είτε αποσπωμένων:
Πρώτον, μπορεί να δανείζεται για να μπορέσουμε να κάνουμε τους Ολυμπιακούς Αγώνες. Χρειάζεται δάνειο και το ξέρετε εκεί που τα φτάσατε τα πράγματα από πλευράς Κυβέρνησης. Και αυτός ο δανεισμός να μην υπολογίζεται στο δημόσιο χρέος. Είναι άλλο ένα δημιούργημα της δημιουργικής λογιστικής αυτή η εταιρεία. Διότι αυτό που θα δανείζεται αυτή η ανώνυμη εταιρεία, επειδή είναι ανώνυμη, δεν υπολογίζεται στο δημόσιο χρέος. Και ξέρουμε άραγε με ποια τεχνάσματα θεωρείτε ότι μειώνετε το δημόσιο χρέος. Πέραν δε τούτου θα μπορεί από τώρα να μισθώνει οτιδήποτε και να κάνει δικαιοπραξίες και να εισπράττει οτιδήποτε. Άρα, να μειώνει δημοσιονομικά ελλείμματα τα οποία υπάρχουν. 
Είναι δυνατόν ποτέ να στρέξει κανείς σε μία τέτοια μεθόδευση; Εμείς δεν πρόκειται να δεχθούμε, όπως δεν μπορούμε να δεχθούμε και τετελεσμένα που θα δημιουργήσει αυτή η εταιρεία για το μέλλον. Σε καμία περίπτωση δεν είναι δυνατόν να αποδεχθεί η Νέα Δημοκρατία και τη δημιουργία αυτού του νομικού προσώπου και των πράξεων εκείνων, οι οποίες θα είναι εναντίον της διαφάνειας 
Τέλος, μια τρίτη διάταξη, που αφορά το άρθρο 36 για την οποία έκανε λόγο και ο κ. Πάχτας στην επιτροπή. Κύριε Πάχτα, ακόμη κι αν είναι ακριβές ότι ως σήμερα χρειαζόταν υπουργική απόφαση για το θέμα των ενισχύσεων του Γ΄ Κοινοτικού Πλαισίου Στήριξης, το ξαναλέμε: Το Γ΄ Κοινοτικό Πλαίσιο Στήριξης είναι ένα μείζον οικονομικό γεγονός για τη χώρα. Γιατί, κατά πάσα βεβαιότητα, είναι το τελευταίο κοινοτικό πλαίσιο που θα έχουμε. Άραγε, οι ενισχύσεις και η διαχείρισή τους μπορεί να γίνουν με απλή υπουργική απόφαση, έστω κι αν αυτό συνέβαινε στο παρελθόν; Ή θα πρέπει να υπάρξει διάταγμα, αν μη τι άλλο, όχι μόνο γιατί η εξουσιοδότηση είναι υπέρ άγαν ευρεία πέρα και έξω από τα όρια του άρθρου 43, παράγραφος 2, εδάφιο α΄ του Συντάγματος και επομένως δεν μπορεί να μιλήσει κανείς για ειδικότερο τεχνικό ή λεπτομερειακό θέμα;
Εν πάση περιπτώσει, δεν αντιλαμβάνεσθε ότι η εγγυητική παρέμβαση του προληπτικού ελέγχου, έστω και σε επίπεδο επεξεργασίας του Συμβουλίου της Επικρατείας, σας διευκολύνει να αποφύγετε αντισυνταγματικές ρυθμίσεις; Είναι μία εγγύηση. Καλύτερα για σας. Μου μιλάτε για ευελιξία. Πέντε με έξι ημέρες θα κάνει για να πάει στο Συμβούλιο της Επικρατείας. Δεν κάνει παραπάνω. Τι φοβάστε; Την εγγυητική παρέμβαση ενός ανωτάτου δικαστηρίου που θα σας πει τη γνώμη του και αυτή η γνώμη θα σας βοηθήσει ώστε να τροποποιήσετε ορισμένα πράγματα που αν τα εφαρμόσετε ευθέως θα είναι έκθετα σε οιαδήποτε προσβολή για το μέλλον; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Πότε έγινε; 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πάχτα, θέλετε να μην καταλάβετε; Πείτε ότι δεν έγινε. Το Γ΄ Κοινοτικό Πλαίσιο Στήριξης κατά τη γνώμη σας μοιάζει με τα δύο προηγούμενα και σε ό,τι αφορά το ύψος στο οποίο αφορά και σε ό,τι αφορά στον τρόπο διαχείρισής του;
Είναι μία άλλη πραγματικότητα τεράστιας σημασίας, μοναδικής σημασίας για τη Χώρα. Και ξαναλέω για πολλοστή φορά: Βάλτε το διάταγμα γιατί, το τονίζω, το διάταγμα συνιστά μια εγγύηση λόγω της παρέμβασης του Συμβουλίου της Επικρατείας. Εάν θεωρείτε ότι είναι πιο ευέλικτη η υπουργική απόφαση, κάνετε λάθος. Η υπουργική απόφαση το ίδιο είναι. Απλώς θα έπρεπε να στείλετε το διάταγμα και στο Συμβούλιο της Επικρατείας, το οποίο θα έκανε μια επεξεργασία που, αν τάξετε προθεσμία τεσσάρων-πέντε ημερών, θα τη σεβαστεί. Για τέσσερις-πέντε ημέρες γίνεται διαμάχη, δηλαδή, αυτήν την ώρα στη Βουλή;
Υπό τα δεδομένα αυτά επαναλαμβάνουμε ότι είναι αδιανόητο να δεχθούμε το νομοσχέδιο. Κυρίως για τις ρυθμίσεις που περιέχει στα άρθρα 16 και επόμενα, αλλά και για όλες τις άλλες αρχές, τις οποίες εξέθεσα προηγουμένως. Θεωρούμε δε ότι αυτό το νομοσχέδιο αποτελεί άλλο ένα δείγμα του πώς αντιλαμβάνεται τη μείωση του δημόσιου τομέα, την αποτελεσματικότητα και τη διαφάνεια η Κυβέρνηση.
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλόπουλε.
Ο κ. Μαγκούφης έχει το λόγο. Έχετε οκτώ λεπτά.
ΧΡΗΣΤΟΣ ΜΑΓΚΟΥΦΗΣ: Κύριε Πρόεδρε, επιθυμώ να καταθέσω κάποιες παρατηρήσεις σε σχέση με τη συζήτηση, την οποία διεξήγαμε στα πλαίσια της συζήτησης του νομοσχεδίου στην Επιτροπή Οικονομικών Υποθέσεων. 
Ξεκινώ, λοιπόν, τις παρατηρήσεις μου κατ' αρχήν με το κεφάλαιο Β΄ στο άρθρο 14, όπου συμφωνήσαμε με τον Υπουργό να αντιμετωπιστεί το θέμα του επιδόματος που αφορά στους νοσοκομειακούς που είναι διατεθειμένοι στους Βουλευτές ή στους Ευρωβουλευτές. Συγκεκριμένα η Κυβέρνηση υιοθέτησε κατά τη διάρκεια της συζήτησης την άποψη ότι αυτή η ανισότητα που ισχύει σε σχέση με τη χορήγηση των επιδομάτων πρέπει να καταργηθεί και το επίδομα των 176 ευρώ, το οποίο θα διατεθεί σε όλους τους υπαλλήλους, να διατεθεί και σ' αυτούς.
Είχα προτείνει γι' αυτούς τους συγκεκριμένους υπαλλήλους, τους νοσοκομειακούς, που είναι αποσπασμένοι υπάλληλοι σε Βουλευτές και Ευρωβουλευτές να προστεθεί στο νόμο και συγκεκριμένα στην παράγραφο 3 του άρθρου 14 η εξής διάταξη: "Το ανωτέρω επίδομα χορηγείται και στους υπαλλήλους που αναφέρονται στην παράγραφο 2 του άρθρου 32 του ν. 2190 του 1994". 
Κατά τη διάρκεια της σημερινής συζήτησης είχα μία συζήτηση με τον αρμόδιο Υφυπουργό τον κ. Φλωρίδη, ο οποίος -εφόσον αρχικά είδα ότι δεν περιλήφθηκε στο κείμενο του νόμου- μου είπε ότι αυτή η διάταξη και κατά τον ίδιον, αλλά και κατά τους νομικούς συμβούλους περιλαμβάνεται έμμεσα στην παράγραφο 4α και συγκεκριμένα με τη διατύπωση: "Οι δικαιούχοι των παροχών και το ύψος τους λαμβάνονται υπόψη για τη χορήγηση ή μη των παροχών αυτών, το συνολικό ποσό των καταβαλλομένων μηνιαίων αποδοχών και λοιπών παροχών, επιδομάτων και αποζημιώσεων από οποιαδήποτε πηγή". 
Εγώ δεν είχα το χρόνο να εξετάσω νομικά αυτό το θέμα, κύριε Πρόεδρε. Επιθυμώ, όμως, τη σαφή δέσμευση της Κυβέρνησης διά του αρμόδιου Υφυπουργού, ούτως ώστε να περάσει στα Πρακτικά και εφόσον κατά την άποψη της Κυβέρνησης διασφαλίζει το δικαίωμα κατοχύρωσης χορήγησης αυτού του επιδόματος στους νοσοκομειακούς, να περάσει μέσα στα πλαίσια αυτής της σχετικής διάταξης με αντίστοιχη κυβερνητική απόφαση.
Επ' αυτού, λοιπόν, εκτιμώ ότι ο αρμόδιος Υφυπουργός πρέπει να πάρει θέση για να ξεκαθαρίσει το συγκεκριμένο θέμα, το οποίο συζητήθηκε στην Επιτροπή Οικονομικών Υποθέσεων και υιοθετήθηκε από την Κυβέρνηση.
Ας έλθω τώρα στο θέμα το οποίο μας απασχόλησε πάρα πολύ που αφορά το τρίτο κεφάλαιο, τη σύσταση της ανώνυμης εταιρείας για τη διαχείριση των ακινήτων που περιλαμβάνονται στα ολυμπιακά έργα.
Επ' αυτών των θεμάτων θέλω κατ' αρχήν να κάνω μία τοποθέτηση. Δεν έχω εξουσιοδοτήσει κανέναν, μα απολύτως κανέναν για να μου κάνει άμεσες ή έμμεσες υποδείξεις, το πώς αντιλαμβάνομαι εγώ προσωπικά το ρόλο μου μέσα στη Βουλή. Δεν μπορώ να παίρνω μηνύματα μέσα από τα παραπολιτικά των εφημερίδων είτε από τον κ. Κοσμίδη είτε από τον κοινοβουλευτικό μας εκπρόσωπο τον κ. Σφυρίου είτε από τον αρμόδιο Υπουργό τον κ. Μανίκα. Δεν είναι δυνατόν κάποιοι να στέλνουν το μήνυμα μέσω παραπολιτικών ότι έχει η γούνα ράμματα για Βουλευτές και Υφυπουργούς. 
Θα πρέπει να ξεκαθαρίσουμε το ζήτημα ότι και ιστορία έχουμε μέσα στο ΠΑΣΟΚ και αγώνες έχουμε κάνει και στηρίζουμε την Κυβέρνηση σε μία προοπτική πολιτικής ΠΑΣΟΚ. Γράφω στα παλαιότερα των υποδημάτων μου αυτές τις μεθοδεύσεις που περνάνε μέσα από τις παραπολιτικές στήλες. Ότι έχει να πει η Κυβέρνηση οφείλει να το πει ξεκάθαρα προς τους Βουλευτές του ΠΑΣΟΚ και μέσα από συγκεκριμένες διεργασίες και αυνεννοήσεις να έχει τη στήριξη όλων των Βουλευτών του κινήματος. Και την έχει τη στήριξη η Κυβέρνηση. Και βέβαια δεν έχει τη στήριξη a priori, στα γκαβά. Έχει τη στήριξη η Κυβέρνηση μέσα από συγκεκριμένες διαδικασίες που κατοχυρώνουν τον πολιτικό λόγο και παράλληλα και το ρόλο του Βουλευτή. 
Κατά τη διάρκεια της συζήτησης στην Επιτροπή Οικονομικών Υποθέσεων κάναμε τις σχετικές μας υποδείξεις προς την Κυβέρνηση και αφαιρέσαμε από το σχέδιο νόμου το οποίο κατέθεσε η Κυβέρνηση όλες εκείνες τις διατάξεις που θα μπορούσαν να δημιουργούν σύγχυση. 
Έτσι, λοιπόν, προσφέραμε σημαντικές υπηρεσίες και προς την Κυβέρνηση και προς την παράταξη. Αφαιρέσαμε, δηλαδή, επί της ουσίας τις αδυναμίες που είχε η Κυβέρνηση σε σχέση με αυτό το νομοσχέδιο. Και με τη δική μας την παρέμβαση, κύριε Πρόεδρε, υιοθετήθηκαν οι αλλαγές από την Κυβέρνηση. Είναι προς τιμήν της Κυβέρνησης που δέχθηκε το λάθος της και υιοθέτησε τις αλλαγές.
Έτσι, λοιπόν, στο άρθρο 17, παρ. 3 διαγράφτηκε η λέξη "κυρίως" που δημιουργούσε αμφιβολίες περί των προθέσεων του συγκεκριμένου νομικού κειμένου. Διότι ετίθετο ζήτημα τι είναι το "μη κυρίως". Διαγράφοντας, λοιπόν, τη λέξη "κυρίως" ξεκαθάρισε το τοπίο ως προς αυτό. 
Στο άρθρο 17, παρ. 3 διαγράφτηκε το εδάφιο ι΄. Ξεκαθάρισαν στο άρθρο 18, παρ. 3 τα ζητήματα τα οποία αφορούν τη διασφάλιση των κατασκευών από τους αρμόδιους φορείς, στα πλαίσια της κείμενης νομοθεσίας. Ξεκαθάρισε το θέμα της διασφάλισης του ελέγχου και της διαφάνειας με την προσθήκη την οποία υιοθέτησε η Κυβέρνηση στο άρθρο 22. Συγκεκριμένα στο τέλος της παρ. 22 προστέθηκε το εδάφιο το οποίο έχει ως εξής: "Επίσης υποβάλλει ετήσια έκθεση στον Πρόεδρο της Βουλής για την πρόοδο των εργασιών της εταιρείας, σύμφωνα με το σκοπό της όπως ορίζεται στο άρθρο 17, συμπεριλαμβανομένων των αναθέσεων που διενεργεί η εταιρεία και αφορούν την αξίωση των ολυμπιακών έργων καθώς και των συμβάσεων που συνάπτει με άλλες επιχειρήσεις". 
Επίσης, διασφαλίστηκε η ισχύς του νόμου 1418 περί δημοσίων έργων καθ' ότι στο άρθρο 24 διαγράφτηκαν οι λέξεις "συγκεκριμένα κατά παρέκκλιση του νόμου 2362/1995 ΦΕΚ 247Α" και επίσης προστέθηκε στον τελευταίο στίχο η φράση "και κάθε σχετική διάταξη της κείμενης νομοθεσίας". Είναι το συγκεκριμένο εδάφιο το οποίο κατοχυρώνει την ισχύ της κείμενης ελληνικής νομοθεσίας.
Έτσι, λοιπόν, κύριε Πρόεδρε, κυρίες και κύριοι συνάδελφοι, ξεκαθάρισαν τα ζητήματα ως προς το σχέδιο νόμου. Ολοκληρώνεται πλέον ένα σχέδιο νόμου το οποίο δίνει λύσεις στα συγκεκριμένα ζητήματα που μας αφορούν.
Όσον αφορά το θέμα της σύστασης της εταιρείας, είναι αναγκαία και όπως ήδη έχει διατυπωθεί, λειτουργεί ως εταιρεία-κέλυφος στο δημόσιο τομέα σε μια κατεύθυνση αναζήτησης μεθόδων χρηματοδότησης για τα ολυμπιακά έργα, απορρόφηση των κονδυλίων και λογιστικής τακτοποίησης σε σχέση με το Γ΄ Κοινοτικό Πλαίσιο Στήριξης και το Πρόγραμμα Δημοσίων Επενδύσεων. Επίσης, έχει τη δυνατότητα της αξιοποίησης των ολυμπιακών έργων μετά τους Ολυμπιακούς Αγώνες του 2004, πράγμα το οποίο πρέπει να κάνει και είναι ένα θετικό βήμα προς αυτήν την κατεύθυνση. Επίσης ξεκαθαρίστηκε ότι αυτή η εταιρεία δεν κατασκευάζει η ίδια έργα μέχρι το 2004.
Κλείνω λέγοντας ότι έτσι πρέπει να λειτουργεί η Βουλή, αναλαμβάνοντας ο κάθε Βουλευτής το μερτικό στην ευθύνη για να προάγει το έργο το οποίο αφορά την πρόοδο των θεμάτων που αφορούν πρώτα απ' όλα την Ελλάδα και στη συνέχεια βέβαια υποστηρίζοντας την Κυβέρνηση σε πλαίσια πολιτικής που την αφορούν και την ίδια την παράταξη.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, έντεκα λεπτά θα μου δώσετε.
ΠΡΟΕΔΡΕΥΩΝ (Παναγιώτης Σγουρίδης): Έχετε οκτώ λεπτά, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Αυτά είναι κανονισμένα βάσει της δύναμης των κομμάτων και των ανεξαρτήτων. Οι ανεξάρτητοι Βουλευτές δικαιούνται έντεκα λεπτά. 
ΠΡΟΕΔΡΕΥΩΝ (Παναγιώτης Σγουρίδης): Εσείς έχετε οκτώ λεπτά. 
ΒΑΣΙΛΗΣ ΚΕΔΙΚΟΓΛΟΥ: Δικαιούμαι έντεκα λεπτά ως ανεξάρτητος Βουλευτής.
ΠΡΟΕΔΡΕΥΩΝ (Παναγιώτης Σγουρίδης): Η εγγραφή, κύριε Κεδίκογλου, είναι ελεύθερη, δεν εξαρτάται από τα κόμματα. 
ΒΑΣΙΛΗΣ ΚΕΔΙΚΟΓΛΟΥ: Υπάρχει συγκεκριμένος χρόνος που κατανέμεται με ορισμένο τρόπο.
ΠΡΟΕΔΡΕΥΩΝ (Παναγιώτης Σγουρίδης): Δεν έχει κατανεμηθεί τέτοιος χρόνος στους ανεξάρτητους Βουλευτές. 
ΒΑΣΙΛΗΣ ΚΕΔΙΚΟΓΛΟΥ: Ρωτήστε και αν υπάρχει διαφωνία θα κατέβω αμέσως, δεν θα έχω καμία αντίρρηση. 
ΠΡΟΕΔΡΕΥΩΝ (Παναγιώτης Σγουρίδης): Σας λέω, λοιπόν, ότι έχετε οκτώ λεπτά. Επίσης, θα έπρεπε να μιλήσετε από τη θέση σας. 
ΒΑΣΙΛΗΣ ΚΕΔΙΚΟΓΛΟΥ: Αγαπητοί συνάδελφοι, το νομοσχέδιο αυτό είναι πολύ μεγάλο και πολύ κρίσιμο. Είναι ένα νομοσχέδιο που από τη μια πλευρά δείχνει το άγχος του Υπουργού των Οικονομικών -το οποίο κατανοούμε, διότι έχει τεράστιο πρόβλημα με το δημόσιο χρέος, με τα ελλείμματα και με την αδυναμία να κλείσει ο εφετεινός προϋπολογισμός- και από την άλλη πλευρά δείχνει ότι το ΠΑΣΟΚ δεν υπάρχει, ύστερα μάλιστα και από την κραυγή όπως την εξέφρασε ο συνάδελφος κ. Φούρας, υπάρχει ένας νεοφιλελευθερισμός. Και από μεν την πλευρά της Νέας Δημοκρατίας που έχουν μιλήσει για φιλελεύθερη πολιτική και μάλιστα ο ιδρυτής έχει μιλήσει για ριζοσπαστικό φιλελευθερισμό, θα περίμενε κανείς να ακούσει οτιδήποτε αλλά ποτέ δεν φανταζόταν ότι θα είχε από το ΠΑΣΟΚ ένα νεοφιλελευθερισμό αυτής της τάξεως και αυτού του μεγέθους. Ιδιωτικοποιούνται ακόμη και περιουσίες που έχουν παραχωρηθεί στην Ελληνική Ολυμπιακή Επιτροπή.
Όμως, όλα αυτά, οφείλουμε να το πούμε και να το καταγγείλουμε, γίνονται κάτω από την εκμετάλλευση ή την ανοχή του συνδικαλιστικού κινήματος, στο οποίο παραχωρούνται κάποια ψιχία με τα μέτρα κοινωνικής πολιτικής και με την ανοχή του συνδικαλιστικού κινήματος περνούν αυτές οι διατάξεις γι' αυτό και ο νεοφιλελευθερισμός που εισάγεται από το λεγόμενο ΠΑΣΟΚ σήμερα, την κυβερνώσα παρεούλα, είναι σοσιαλιστικός νεοφιλελευθερισμός και ο οποίος βεβαίως βρήκε την έκφρασή του στο αποτέλεσμα των εκλογών της συμμάχου Γαλλίας και θα έχει τη συνέχειά του στις ελληνικές εκλογές.
Τι γίνεται με το νομοσχέδιο αυτό: Πρώτον, σε ό,τι αφορά το χρηματιστήριο, η Κυβέρνηση εδώ επαναλαμβάνει την αναλγησία της σε ό,τι έγινε στο χρηματιστήριο σχετικά με τη ληστεία των μικροεπενδυτών. Θα περίμενε κανείς κάποια διάταξη με την οποία θα προβλεπόταν να υπάρχει στην έκθεση των διοικητικών συμβουλίων κάποια απάντηση για το πού πήγαν τα χρήματα που αντλήθηκαν από το χρηματιστήριο. Θα περίμενε κανείς μια απάντηση πλέον των όσων προβλέπει ο κανονιστικός ν. 2190. Τίποτα απ' όλα αυτά όμως δεν έγινε. 
Έγινε μεγάλη συζήτηση για το τι θα γίνει με την απόκλιση αντληθέντων κεφαλαίων. Και προσέξτε, ήρθε μια παράγραφος που λέει "η ρύθμιση αυτή δεν αφορά αποκλίσεις που συντελέστηκαν προ της ισχύος της". Κατ' αρχήν, γραμματικώς, συντακτικώς ποιας ισχύος της; Δεν μιλήσαμε για αποκλίσεις που συντελέστηκαν. Είπαμε να μην αφορά αντλήσεις που συντελέστηκαν πριν την ισχύ της παρούσης και όχι αποκλίσεις. Δηλαδή εδώ πρόκειται περί ενός ολοκλήρου εμπαιγμού της Βουλής και της ελληνικής γλώσσας, η οποία τρώγεται. 
Συνεπώς καμία αλλαγή δεν έγινε μ' αυτήν τη διάταξη. Δίνεται η δυνατότητα, η ευχέρεια σε οποιονδήποτε άντλησε κεφάλαια να τα κάνει ό,τι θέλει.
Και όσοι παραπέμφθηκαν επαναλαμβάνω αθωώνονται. Ακούστε τι λέει: "Σημαντικές αποκλίσεις..." προσέξτε τη λέξη, "...στη χρήση των αντληθέντων κεφαλαίων". Κάθε μία απόκλιση μπορεί να ονομαστεί σημαντική ή όχι. Και επαναλαμβάνω ομιλεί για αποκλίσεις ενώ η όλη συζήτηση στην επιτροπή έγινε για τις αντλήσεις που έγιναν πριν από αυτό.
Τέλος υπάρχουν κάποια κοινωνικά μέτρα. Βεβαίως είναι ψιχία μπροστά σε εκείνα που χρειάζονται, είναι αυτό που προσπαθεί ο σοσιαλιστικός νεοφιλελευθερισμός να παρουσιάσει για να διαφοροποιηθεί από το ριζοσπαστικό νεοφιλελευθερισμό της Νέας Δημοκρατίας. Αποτυγχάνετε όμως γιατί από την πλευρά της Νέας Δημοκρατίας παρουσιάζεται ένα πρόγραμμα καλύτερης διαχείρισης και όχι μέσω κάποιων επιδομάτων ΕΚΑΣ. Και εν πάση περιπτώσει έναντι κάποιων ψιχίων που δίνετε στους εργαζομένους εξασφαλίζετε την ανοχή του συνδικαλιστικού κινήματος και το επαναλαμβάνω για να αναλάβουν τις ευθύνες τους πλέον αυτοί οι κύριοι και της ΓΕΣΕΕ και της ΑΔΕΔΥ, να νιώσουν τη δύναμη που έχουν και φάνηκε αυτό στην ιστορία του ασφαλιστικού και να καταλάβουν ότι με την υποστήριξη αυτών των συνδικαλιστών παίρνει η Κυβέρνηση τα πιο αντιλαϊκά, τα πιο σκληρά μέτρα που μπορούσε ποτέ να διανοηθεί ο οιοσδήποτε πολίτης. Εγώ δεν μπορώ να διανοηθώ ποιος οπαδός, όχι ιδρυτικό μέλος αλλά οπαδός του ΠΑΣΟΚ εφαντάζετο ποτέ ότι ένα ολυμπιακό στάδιο θα γίνει μια ανώνυμη εταιρεία και θα τη διαχειρίζονται κάποιοι. Αυτά σχετικά με το δημόσιο χρέος. 
Λέει ο Υπουργός Εθνικής Οικονομίας έχουμε αποτελεσματικότητα στη χρηματοδότηση των ολυμπιακών έργων. Σας το είπα προχθές, βρήκατε μια μέθοδο με την οποία μπορείτε να αντλείτε δανεικά κεφάλαια και να μην φαίνονται στο δείκτη του Δημοσίου χρέους. Μα εμάς μας ενδιαφέρει απολύτως το δημόσιο χρέος. Εμείς είχαμε έναν Πρόεδρο, τον Ανδρέα Παπανδρέου, που είπε "ή η χώρα θα εξαφανίσει το χρέος ή το χρέος θα εξαφανίσει το έθνος ". Εσείς τι κάνετε εδώ; Συνεχώς επαυξάνετε το δημόσιο χρέος. 
Έτσι κάνετε μια εταιρεία χωρίς ακόμα να έχετε τακτοποιήσει τα ιδιοκτησιακά ζητήματα όπως ανέπτυξε ο κ. Φούρας της Ολυμπιακής Επιτροπής και διάφορα άλλα στη βάση ενός προτύπου που υπήρξε και υπάρχει της εκχώρησης του σταδίου Καραϊσκάκη που είναι της Ολυμπιακής Επιτροπής.
Κάνετε, λοιπόν, μια εταιρεία στην οποία θα μπορείτε να στέλνετε κεφάλαια, να γίνουν τα έργα με δανεικά και μπορεί αυτή η εταιρεία με βάση τα σχέδια να προπωλεί όπως ένας κοινός κατασκευαστής πολυκατοικιών στην ελληνική αγορά σήμερα. Από τα σχέδια να προπωλεί χρήσεις, να προπωλεί διαχείριση και χίλια άλλα πράγματα. Δεν μπορώ να πιστέψω ότι υπήρχε ποτέ οπαδός του ΠΑΣΟΚ που εφαντάζετο ότι η επάλειψη του δημόσιου χρέους που τόσο σκληρά είχε επισημάνει ο Ανδρέας Παπανδρέου να εγένετο με τον τρόπο αυτό.
Για να μην μπω σε άλλα ζητήματα σ' αυτήν την εταιρεία δίνετε παρέκκλιση από όλη την ελληνική νομοθεσία και εσείς δεν γνωρίζετε ακόμα τι παρεκκλίσεις έχετε δώσει. Επιτέλους και κάποιο όριο. 
Υπάρχει εδώ ένας συνάδελφος ο οποίος από την πρώτη μέρα που ήρθε είχε το θάρρος να πει ότι είναι φιλελεύθερος. Είναι ο κ. Μάνος. Πήγε στο Υπουργείο ΠΕΧΩΔΕ και σκέφτηκε ότι καλύτερα είναι από τώρα να οργανώσει το ΜΕΤΡΟ και ίδρυσε μια ανώνυμη εταιρεία και εκχώρησε για να κάνει την όλη κατασκευή και της έδωσε την εξουσία να κάνει και εταιρεία λειτουργίας, αλλά δεν έβγαλε την κατασκευή έξω από το ν. 1418. Ο νόμος αυτός είναι ένας κανόνας εκτέλεσης δημοσίων έργων. Ο Μάνος η κατεξοχήν έκφραση του φιλελευθερισμού που ήρθε στην ελληνική Βουλή δεν είπε ποτέ να βγει αυτή η εταιρεία έξω από το ν. 1418. Και όταν έβγαλε τη ΔΕΗ από το δημόσιο τομέα δεν την έβγαλε από το ν. 1418 γιατί ήθελε κανόνες διαφάνειας. Μόνο ο εντιμότατος Πρωθυπουργός ο καθηγητής του Εμπορικού Δικαίου κ. Σημίτης μόλις πήγε στη Μόσχα και νομιμοποίησε τη σύμβαση την οποία προηγουμένως συκοφαντούσε και την έκανε χειρότερη, κατέβηκε από τη Μόσχα, έβγαλε τη ΔΕΠΑ από το δημόσιο τομέα και υποχρέωσε και την αναπληρωτή Υπουργό Δημοσίων Έργων τότε να συνυπογράψει διάταγμα και να βγει η ΔΕΠΑ και από το ν. 1418 και έτσι μ' αυτόν τον τρόπο να μπορεί να αναθέτει έργα σε μια εμπορική επιχείρηση. Και έτσι η Προμηθέας Γκας έγινε αντισυμβαλλόμενος και εκτελεί όλα τα έργα. Αυτά έγιναν μόνο από τον εντιμότατο σημερινό Πρωθυπουργό. 
(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, με αδικείται έναντι του Κανονισμού, υπακούω στις υποδείξεις σας και θα κατέβω από το Βήμα. 
Λοιπόν, αγαπητοί συνάδελφοι, είναι ένα νομοσχέδιο το οποίο κρύβει πολλά πράγματα, λίαν δυσάρεστα.
Κυρίως κύριε Υπουργέ, σας είχα πει για κάποιο σκάνδαλο που έχει διαπραχθεί στο Υπουργείο Εθνικής Οικονομίας όπου οι ανώτεροι έστειλαν στα δικαστήρια μια μικρή υπάλληλο, αθωώθηκε πανηγυρικά και οι ανώτεροι παραμένουν στις θέσεις τους. Σας δίνω τα δημοσιεύματα και θέλω να πιστεύω ότι αυτό το θέμα ηθικής τάξεως θα το τακτοποιήσετε.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου. 
Ο Πρόεδρος της Νέας Δημοκρατίας κ. Κώστας Καραμανλής έχει το λόγο. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, το νομοσχέδιο, που συζητούμε σήμερα, αποδεικνύει κυρίως τέσσερα πράγματα: 
Πρώτον, την έλλειψη σχεδίου μεθόδευσης και προγράμματος ειδικά σε ό,τι αφορά την ολυμπιακή προετοιμασία και το Γ΄ Κοινοτικό Πλαίσιο Στήριξης, αλλά και γενικότερα σε ό,τι αφορά την αναπτυξιακή διαδικασία. 
( Στο σημείο αυτό, την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
Δεύτερον, αποδεικνύει τις μεθοδεύσεις, που ακολουθεί η Κυβέρνηση, για τη συγκάλυψη της δυσμενούς πραγματικότητας και την εξαπάτηση του Κοινοβουλίου και των πολιτών. 
Τρίτον, αποδεικνύει την πλήρη αποτυχία της δημοσιονομικής πολιτικής, πράγμα που μετατρέπει το νομοσχέδιο σε προάγγελο σοβαρότατης δημοσιονομικής κρίσης. 
Και τέταρτον, αποδεικνύει απόπειρα θεσμικής -και σας το λέω, κυρίες και κύριοι συνάδελφοι, χωρίς καμία διάθεση υπερβολής- κατοχύρωσης της αδιαφάνειας και της ασυδοσίας στο δημόσιο τομέα. 
Πρόκειται, όπως άλλωστε εύστοχα επισημάνθηκε και από συναδέλφους του ΠΑ.ΣΟ.Κ. για ένα νομοσχέδιο, το οποίο παίζει με το ήθος των Βουλευτών και μεταβάλλει σε μπούμερανγκ τις θεωρητικές διαβεβαιώσεις της Κυβέρνησης Σημίτη για τάχα διαφάνεια και κοινωνική ευαισθησία. 
Δεν θα αναφερθώ στη διάταξη, με την οποία επεχειρείτο ευθεία παρέμβαση ακόμη και σε εκκρεμείς δίκες για τη συγκάλυψη του σκανδάλου του Χρηματιστηρίου. Ήταν η πίεση όλων των κομμάτων -και βεβαίως συναδέλφων της Συμπολίτευσης- στην αρμόδια Κοινοβουλευτική Επιτροπή, που ανάγκασαν την Κυβέρνηση να ανακρούσει πρύμναν. Όμως τόσο οι διατάξεις, που αφορούν στην οργάνωση και λειτουργία ανώνυμης εταιρείας για τη διαχείριση των ολυμπιακών έργων, όσο και οι διατάξεις για τη διαχείριση του Γ΄ Κοινοτικού Πλαισίου Στήριξης εγείρουν τόσα ερωτηματικά, εγείρουν τόσες υπόνοιες, που σκιαγραφούν ένα γκρίζο τοπίο. Ένα γκρίζο τοπίο, στο οποίο η Εθνική Αντιπροσωπεία υποχρεούται να αντισταθεί.
Κυρίες και κύριοι συνάδελφοι, το πρώτο στοιχείο που θέλω να επισημάνω εντοπίζεται στη συμπεριφορά των μελών της Κυβέρνησης σε ό,τι αφορά τη νομοθετική λειτουργία. Όταν εμφανίζονται εδώ οι Υπουργοί με μισόλογα, με "ήξεις αφήξεις", δυο πράγματα μπορεί να συμβαίνουν: είτε πως δεν ξέρουν ούτε οι ίδιοι τι ακριβώς πρόκειται να κάνουν είτε πως προσπαθούν να κρύψουν την αλήθεια. Τόσο απλά είναι τα πράγματα. 
Στην περίπτωση αυτή, δυστυχώς, φαίνεται ότι η Κυβέρνηση έδειξε ότι συμβαίνουν και τα δυο μαζί. Αφ' ενός δεν ξέρει τι ακριβώς μεθοδεύει και τι πάει να κάνει και αφ' ετέρου προσπαθεί να αποκρύψει την αλήθεια, επειδή τη φοβάται. Και όταν κάποιος επιχειρεί να παραπλανήσει τη Βουλή, κανείς από εμάς δεν δικαιούται να συμπράττει. Όλοι οι Βουλευτές στο κάτω-κάτω δικαιούνται να ξέρουν τι ακριβώς ψηφίζουν και πού μπορεί να βγάλει αυτό που ψηφίζουν. Είναι ζήτημα αξιοπρέπειας, είναι ζήτημα κύρους του Κοινοβουλίου, είναι ζήτημα ουσίας της δημοκρατίας. 
Δεύτερο κρίσιμο στοιχείο στο συζητούμενο νομοσχέδιο είναι οι διατάξεις για τη διοίκηση και τη στελέχωση της εταιρείας. Προβλέπεται συγκεκριμένα ότι ο Διευθύνων Σύμβουλος και το Διοικητικό Συμβούλιο της εταιρείας θα διορίζονται από το Υπουργείο Οικονομίας και ότι αυτό το διορισμένο από τον Υπουργό Διοικητικό Συμβούλιο θα αποσπά, αλλά και θα διορίζει, με μισθούς που μάλιστα μπορεί να φθάνουν στο διπλάσιο των αμοιβών του Δημοσίου, τους υπαλλήλους που θέλει. Θα έχουμε, δηλαδή, την ανάθεση μιας κρίσιμης δραστηριότητας του Δημοσίου σε μια ομάδα εκλεκτών του εκάστοτε Υπουργού, που θα συγκροτείται κατ' εξαίρεση των ισχυόντων για το Δημόσιο και με παραγκωνισμό του νόμου περί προσλήψεων. 
Και ερωτώ: ποιες εγγυήσεις αξιοκρατίας παρέχονται; Γιατί να εισάγονται ρυθμίσεις, που ανοίγουν καινούριες πόρτες πελατειακών σχέσεων, ευνοιοκρατίας και παρεοκρατίας;
Το τρίτο στοιχείο που θέλω να επισημάνω, κυρίες και κύριοι συνάδελφοι, εντοπίζεται στο γεγονός ότι αυτή η εταιρεία δεν θα υπάγεται στον έλεγχο της Βουλής, παρά μόνο θα υποβάλλει στον Πρόεδρο του Σώματος μια έκθεση κάθε χρόνο.
Και εδώ τα ερωτήματα είναι καυτά. Υπάρχει, πριν απ' όλα, κανείς, που να πιστεύει ότι μπορεί να εξασφαλίζεται έστω και στοιχειώδης έλεγχος αυτής της εταιρείας με μια έκθεση το χρόνο; Μπορούμε, σε μια εποχή που διαπιστώνεται σοβαρότατο έλλειμμα κρατικού ελέγχου, σε μια εποχή που η χώρα υφίσταται βαριές τις συνέπειες της αδιαφάνειας, της ασυδοσίας, της διαφθοράς, να περιορίζουμε τη δυνατότητα ουσιαστικού κοινοβουλευτικού ελέγχου; Μπορούμε να συμφωνήσουμε ότι μια εταιρεία, που θα διαχειρίζεται τεράστια ποσά και μεγάλο κομμάτι της περιουσίας του Δημοσίου, δεν θα υπόκειται παρά μόνο σε έναν υποτυπώδη και μάλιστα εκ των υστέρων έλεγχο;
Οι εταιρείες του Δημοσίου και εκείνοι που τις διοικούν πρέπει να δίνουν διαρκώς λόγο για τις πράξεις και τις παραλείψεις τους και όχι να διασφαλίζουν δι' εαυτούς καθεστώς ατιμωρησίας και ασυδοσίας.
Κυρίες και κύριοι συνάδελφοι, όλες και όλοι ξέρουμε πάρα πολύ καλά τι έκανε η Δ.Ε.Κ.Α. σε συμπαιγνία με την Κυβέρνηση στην περίπτωση του χρηματιστηρίου. Τα αποτελέσματα είναι τραγικά και γνωστά σε όλους: ενάμισι εκατομμύριο επενδυτές οδηγήθηκαν σε οικονομική καταστροφή χάθηκαν περισσότερο από 30 τρισεκατομμύρια δραχμές. Συντελέστηκε η μεγαλύτερη αναδιανομή πλούτου σε βάρος των πολλών. Τα στοιχεία σε βάρος της Δ.Ε.Κ.Α. είναι συγκλονιστικά. Και τι έγινε;
Όταν ήρθε η ώρα της δικαστικής έρευνας, οι υπεύθυνοι αποκάλυψαν ότι έπαιρναν εντολές από την Κυβέρνηση. Και όταν η υπόθεση έφτασε στη Βουλή, ο Πρωθυπουργός ανερυθρίαστα επέβαλε κομματική πειθαρχία, για να σταματήσει η έρευνα, για να ματαιώσει τον έλεγχο.
Και ερωτώ: αυτές τις μεθοδεύσεις σχεδιάζει να επιβάλει η Κυβέρνηση και στην περίπτωση των ολυμπιακών έργων; Αυτό το καθεστώς της ασυδοσίας και της αδιαφάνειας ονειρεύεται; Να μην υπάρχει ευθύνη για κανέναν; Κανείς να μη λογοδοτεί; Κανείς να μη λογαριάζει το Κοινοβούλιο;
Κυρίες και κύριοι συνάδελφοι, το τέταρτο στοιχείο, που χαρακτηρίζει το νομοσχέδιο, αφορά στο σκοπό της εταιρείας. Και εγείρεται, πριν απ' όλα, το ερώτημα: γιατί τώρα; Στα τέσσερα προηγούμενα χρόνια -τέσσερα χρόνια έχουν περάσει από τότε που έγινε η ανάθεση των Ολυμπιακών Αγώνων- η Κυβέρνηση ψήφισε πέντε ολυμπιακούς νόμους και κατάργησε κάθε ισχύουσα δικαιική ρύθμιση για κάθε έργο, που βαφτίζεται ολυμπιακό. Εάν είχε σχέδιο, εάν είχε πρόγραμμα, γιατί δεν ίδρυσε αυτήν την εταιρεία τόσα χρόνια; Ποια είναι η έκτακτη ανάγκη, ποιο είναι το αδιέξοδο, που προκαλεί αυτήν τη νέα ρύθμιση;
Τι ακριβώς θα κάνει αυτή η εταιρεία, κυρίες και κύριοι συνάδελφοι; Θα μπορεί, όπως αναφέρεται, να έχει στην ιδιοκτησία της όλα τα έργα, που έχουν οριστεί ως ολυμπιακά. Θα μπορεί να διαχειρίζεται το πρόγραμμα δημοσίων επενδύσεων γι' αυτά τα έργα. Θα μπορεί να τα εκμισθώνει ή να τα παραχωρεί χωρίς χρονικούς περιορισμούς. Θα μπορεί να δανείζεται από πιστωτικά ιδρύματα.
Φαίνεται, λοιπόν, ξεκάθαρα ότι η Κυβέρνηση θέλει να δημιουργήσει ένα αδιαφανές μόρφωμα, που θα της δίνει τη δυνατότητα να προεισπράττει σήμερα μελλοντικά έσοδα. Θέλει να υποθηκεύσει τα ολυμπιακά έργα και να προχωρήσει σε δάνεια για λογαριασμό του Δημοσίου με έναν τρόπο, που δεν θα καταγράφονται στο επίσημο δημόσιο χρέος. Αυτή είναι η αλήθεια! Θέλει να προεισπράττει και να δανείζεται, χωρίς να φαίνεται αυτό ούτε στον προϋπολογισμό ούτε στο δημόσιο χρέος. Θέλει να κρύψει την πλασματικότητα των προϋπολογισμών, θέλει να κρύψει τη διόγκωση του δημόσιου χρέους, θέλει να κρύψει το τεράστιο δημοσιονομικό πρόβλημα. Αυτή είναι η πραγματικότητα!
Και σ' αυτήν την περίπτωση, η Κυβέρνηση επιστρατεύει τη δημιουργική λογιστική, τη δημιουργία κρυφών χρεών και τη μετάθεσή τους στους επόμενους προϋπολογισμούς, στην ουσία δηλαδή στις επόμενες κυβερνήσεις.
Ουσιαστικά ομολογεί ότι αδυνατεί να διαχειριστεί το παρόν και κλέβει το μέλλον.
(Χειροκροτήματα από την πτέρυγα της Νέας Δημοκρατίας)
Αυτή είναι η τακτική, που εφαρμόζει τα τελευταία χρόνια η Κυβέρνηση. Και αυτή η τακτική συνιστά νάρκη στην πορεία της χώρας. 
Έως τώρα η Κυβέρνηση από τη μια -με προμέτοχα, με τιτλοποιήσεις, με προεισπράξεις- αφαιρούσε πόρους από τους προϋπολογισμούς των επόμενων χρόνων και από την άλλη -με νομοθετικές και τραπεζικές ρυθμίσεις- μετέφερε τρέχουσες υποχρεώσεις στο επόμενο διάστημα. Δημιούργησε έτσι και δημιουργεί ένα δεύτερο, ένα κρυφό, χρέος, μόνο και μόνο, για να κατασκευάζει πλασματικές εικόνες στον προϋπολογισμό και το δημόσιο χρέος. 
Θυμίζω: τις κεφαλαιοποιήσεις των τόκων από το 1995 μέχρι σήμερα, το χρέος στο Ι.Κ.Α. και τα ταμεία των εργαζομένων στη Δ.Ε.Η. και στον Ο.Τ.Ε., το χρέος των νοσοκομείων προς τους προμηθευτές τους, το χρέος των ασφαλιστικών οργανισμών προς τα νοσοκομεία, το νέο συσσωρευμένο χρέος της Ολυμπιακής, την έκδοση αγρομετόχων και προμετόχων του Ο.Τ.Ε., των ΕΛ.ΤΑ., των ΕΛ.ΠΕ., την προείσπραξη εσόδων από το Γ΄ Κοινοτικό Πλαίσιο Στήριξης με το σύστημα των τιτλοποιήσεων. Η δέσμευση μελλοντικών εσόδων από τα λαχεία, τα βάρη που μετατίθενται στα αμέσως επόμενα χρόνια με την τερατώδη επιστράτευση της λεγόμενης δημιουργικής λογιστικής, φθάνουν ή ξεπερνούν ήδη τα 5 τρισεκατομμύρια. Και τώρα προσλαμβάνουν ακόμα μεγαλύτερη διάσταση, αποκτούν εκρηκτικές διαστάσεις. 
Με τη συγκρότηση της εταιρείας για τα ολυμπιακά έργα, γίνεται προφανές ότι η Κυβέρνηση σχεδιάζει τόσο την προείσπραξη μελλοντικών εσόδων, όσο και τη μεθόδευση νέων δανείων. Και ρωτώ: γιατί αποφεύγει η κυβέρνηση να πει την αλήθεια; Γιατί προσπαθεί να παραπλανήσει τη Βουλή; Γιατί επιλέγει το δρόμο της αδιαφάνειας; Πρέπει να απαντήσετε κάποτε σε αυτό, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
Την ίδια στιγμή, με αυτό το ίδιο νομοσχέδιο, η Κυβέρνηση ομολογεί ότι έχασε όλα τα χρονοδιαγράμματα και όλους τους προϋπολογισμούς για την ολυμπιακή προετοιμασία. Θυμίζω ότι, σύμφωνα με επίσημες κυβερνητικές ανακοινώσεις, το συνολικό κόστος της προετοιμασίας υπολογιζόταν: το 1997 στα 850 δισεκατομμύρια, το 1999 στο 1.100.000.000.000 το 2000 στο 1.380.000.000.000 τον περασμένο Ιούλιο του 2001 στα 1.493.000.000.000 τον περασμένο Νοέμβριο πεταγόμαστε ξαφνικά στα 2,3 τρισεκατομμύρια και λίγο αργότερα ξανά πίσω στο 1,5 τρισεκατομμύριο. Ο ίδιος ο Κυβερνητικός Εκπρόσωπος τη μια εξηγούσε ότι ο αρχικός προϋπολογισμός ήταν εικονικός -αν είναι δυνατό να λέγεται αυτό από επίσημη κυβέρνηση- και αποκάλυπτε ότι η Κυβέρνηση θεωρεί αναπόφευκτες τις υπερβάσεις και την άλλη ξαναγύριζε στα παλιά νούμερα. Αυτή είναι η εικόνα, που δίνει η Κυβέρνηση. Και η εικόνα αυτή μόνο σύγχυση, αμφιβολίες και υπόνοιες προκαλεί.
Κυρίες και κύριοι συνάδελφοι, το νομοσχέδιο αυτό αποκαλύπτει τις μεθοδεύσεις αδιαφάνειας και νοσηρού κομματισμού, μεθοδεύσεις που αποβλέπουν στη δημιουργία νέων χρεών και στην επιβάρυνση των επόμενων γενεών. Ταυτόχρονα όμως αποδεικνύει και την αποτυχία της ακολουθούμενης οικονομικής πολιτικής και ειδικότερα τα τεράστια δημοσιονομικά αδιέξοδα. 
Ενδεικτικά θέλω να επισημάνω:
Πρώτον, προβληματικές επιχειρήσεις του Δημοσίου, με πρώτες την Ολυμπιακή και την Α.Τ.Ε., εξακολουθούν να συσσωρεύουν ελλείμματα. Μετά το φιάσκο των δήθεν εκσυγχρονιστικών προγραμμάτων και την αποτυχία στην προσπάθεια πώλησης της Ολυμπιακής, η Κυβέρνηση απλά προσπαθεί να κερδίσει χρόνο και να μετακυλίσει το πρόβλημα στις πλάτες της επόμενης κυβέρνησης. 
Δεύτερον, το δημόσιο χρέος και τα δημοσιονομικά ελλείμματα έχουν αφεθεί ανεξέλεγκτα και η λεγόμενη δημιουργική λογιστική είναι πλέον η μόνη πολιτική που εφαρμόζεται.
Τρίτον, για το Ασφαλιστικό. Η λύση που σοφίστηκε η Κυβέρνηση είναι η μη λύση. Αυτή είναι η πραγματικότητα. Σκέφθηκαν -δηλώνει ο αρμόδιος Υπουργός- να χρησιμοποιήσουν το Ασφαλιστικό, για να κερδίσει το ΠΑ.ΣΟ.Κ. τις επόμενες εκλογές. Τόση υπευθυνότητα! Και τι αποφάσισαν; Να μην επιχειρήσουν καμιά διαρθρωτική παρέμβαση, να μην αντιμετωπίσουν κανένα από τα αίτια του προβλήματος, να προχωρήσουν έτσι απλά στην έκδοση ομολόγων για τριάντα χρόνια. Να καταφύγουν και γι' αυτό το πρόβλημα στο δημόσιο δανεισμό.
Αυτές είναι τώρα οι λύσεις της Κυβέρνησης. Δάνεια με ομόλογα για το Ασφαλιστικό, δάνεια στο όνομα εταιρειών για τα ολυμπιακά έργα, δάνεια για τα νοσοκομεία, δάνεια που δεν θα φαίνονται στους επίσημους δείκτες. 
Τρίτον, οι κοινωνικές και περιφερειακές ανισότητες διευρύνονται, κυρίες και κύριοι συνάδελφοι, καθώς το Γ΄ Κοινοτικό Πλαίσιο καθυστερεί εγκληματικά. Η αναμόρφωση των αναπτυξιακών κινήτρων παραπέμφθηκε στις καλένδες και τα συστήματα Υγείας, Παιδείας, Πρόνοιας λειτουργούν τριτοκοσμικά. 
Τέταρτον, η χαμηλή ανταγωνιστικότητα, αποτέλεσμα της απουσίας διαρθρωτικών μεταρρυθμίσεων, μετατρέπεται πλέον σε χρόνιο πρόβλημα της οικονομίας. Οι μόνες κινήσεις που εξακολουθεί να υπόσχεται η Κυβέρνηση είναι κάποιες μετοχοποιήσεις, που και αυτές εξαγγέλλονται, επανεξαγγέλλονται, αλλά ποτέ δεν υλοποιούνται. 
Κυρίες και κύριοι συνάδελφοι, θέλω να υπογραμμίσω ότι η κατάσταση στην οικονομία είναι πια ανησυχητική και αυτό, πέρα από τις επισημάνσεις ανεξάρτητων παρατηρητών, προκύπτει τόσο από την καθημερινότητα που αντιμετωπίζουν τα νοικοκυριά και οι επιχειρήσεις όσο και από το αρνητικό κλίμα, που υπάρχει και στην αγορά και στο χρηματιστήριο. Η ανεργία είναι κοντά στο 11% του εργατικού δυναμικού, ενώ τα επίσημα στοιχεία αμφισβητούνται πια ανοικτά τόσο από την EUROSTAT όσο και από το Διεθνές Νομισματικό Ταμείο. Ο εναρμονισμένος πληθωρισμός έφθασε στο 4,4% και είναι σχεδόν διπλάσιος του ευρωπαϊκού μέσου όρου. Η βιομηχανική παραγωγή το Δεκέμβριο έπεσε κατά 4% σε ετήσια βάση, ενώ τον Ιανουάριο σημείωσε επιπλέον πτώση κατά 0,8%. Το έλλειμμα του ισοζυγίου τρεχουσών συναλλαγών έχει διπλασιαστεί από το 1998 και ήδη ξεπερνά το 6% του Α.Ε.Π.. Ο προϋπολογισμός βρίσκεται σαφώς σε πορεία εκτροπής. Οι δημόσιες δαπάνες αυξάνονται με ρυθμό σχεδόν τριπλάσιο του προβλεπόμενου, ενώ τα δημόσια έσοδα το πρώτο δίμηνο του 2002 παρουσιάζουν υστέρηση κατά 40%. Όπως ακριβώς είχαμε προειδοποιήσει, ένας ακόμη προϋπολογισμός αποδεικνύεται πλασματικός και όχι πλεονασματικός.
Δυστυχώς, κυβερνητική πολιτική για την οικονομία δεν υπάρχει σήμερα. Το μόνο που υπάρχει είναι μια προσπάθεια διαχείρισης των εντυπώσεων, μια προσπάθεια διαχείρισης του πολιτικού χρόνου σε βάρος της οικονομίας, σε βάρος των προοπτικών της οικονομίας.
Κυρίες και κύριοι συνάδελφοι, για όλους αυτούς τους λόγους θεωρούμε πολιτική και ηθική υποχρέωση, θεωρούμε υποχρέωσή μας προς τους πολίτες αυτής της χώρας να καλέσουμε την Κυβέρνηση να αποσύρει το νομοσχέδιο αυτό εδώ και τώρα.
(Χειροκροτήματα από την Πτέρυγα της Νέας Δημοκρατίας)
Πρέπει να δούμε την αλήθεια, να πούμε την αλήθεια και να αναλάβουμε όλοι τις ευθύνες μας. 'Έχουμε χρέος όλοι σ' αυτήν την Αίθουσα να μην επιτρέψουμε άλλη αμφισβήτηση, άλλη δυσπιστία, άλλη ισοπέδωση των θεσμών και των λειτουργιών του πολιτεύματος. Πιστεύουμε ότι κάθε προοδευτικός και δημοκρατικός πολιτικός υποχρεούται να συμβάλει, για να μπει επιτέλους φραγμός στον επικίνδυνο και ολισθηρό δρόμο, που έχει διαλέξει η ηγετική ομάδα της Κυβέρνησης. Σε κάθε περίπτωση όμως, θέλουμε να προειδοποιήσουμε ότι, αν η Κυβέρνηση επιμείνει στη δημιουργία τετελεσμένων γεγονότων και ιδίως αν επιμείνει σε αδιαφανείς διαδικασίες, οι συμβάσεις με απόκρυψη οιωνδήποτε όρων και δυσμενών οικονομικών συνεπειών, που πιθανώς θα υπογραφούν από την εταιρεία, δεν δεσμεύουν την Κυβέρνηση της Νέας Δημοκρατίας. 
( Χειροκροτήματα από την πτέρυγα της Νέας Δημοκρατίας )
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ο Υπουργός Πολιτισμού, κ. Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, ο Πρόεδρος της Νέας Δημοκρατίας κατά την προσφιλή αντικοινοβουλευτική τακτική του έκανε μια επίδειξη λεονταρισμού και έφυγε, χωρίς να περιμένει να ακούσει την απάντηση της Κυβέρνησης. Δεν πειράζει.
(Θόρυβος από την πτέρυγα της Νέας Δημοκρατίας)
Ο κ. Καραμανλής, επιχειρώντας να είναι επιγραμματικός, είπε κατά τη διάρκεια της ομιλίας του ότι η Κυβέρνηση αδυνατεί να διαχειριστεί το παρόν και κλέβει το μέλλον. Θα του απαντήσω με περισσότερο ήπιο ύφος, λέγοντάς του ότι δυστυχώς η Νέα Δημοκρατία αδυνατεί να αντιληφθεί το παρόν και άρα είναι ανίκανη να σχεδιάσει το μέλλον. Και αυτό είναι μεγάλο έλλειμμα για την Αξιωματική Αντιπολίτευση. 
(Χειροκροτήματα από την πτέρυγα του ΠΑΣΟΚ)
Γιατί όταν υπάρχει τέτοια αδυναμία σχεδιασμού από την Αξιωματική Αντιπολίτευση αυτή διολισθαίνει σε δημαγωγίες, σε κινδυνολογίες, σε σκανδαλολογίες και αναγκάζεται να διαστρέψει και να παραποιήσει την πραγματικότητα, τη νομική πραγματικότητα και την τεχνική πραγματικότητα της ολυμπιακής προετοιμασίας. 
Κυρίες και κύριοι συνάδελφοι της Νέας Δημοκρατίας πρέπει να εγκαταλείψετε την ολυμπιακή διγλωσσία...
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Γιατί αυτή η εικόνα; Δεν είναι δυνατόν με τόσο σεβασμό να ακούγεται ο Αρχηγός σας κι εσείς να μην έχετε υπομονή να ακούσετε τον αντίλογο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Μας προκαλεί ο κύριος Υπουργός. 
ΠΡΟΕΔΡΟΣ (Απόστολος Κακλαμάνης): Μα δεν είναι σοβαρά πράγματα αυτά. Κάποτε πρέπει να τα κατανοήσετε, όχι ως άτομα απλώς, ως κόμμα. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Να το κατανοήσει ο κύριος Υπουργός. 
ΠΡΟΕΔΡΟΣ (Απόστολος Κακλαμάνης): Εγώ απευθύνομαι σε ολόκληρο το Κόμμα σας..
ΘΕΟΔΩΡΟΣ ΚΑΣΣΙΜΗΣ: Τα κόμματα δεν δικάζονται, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Να σέβεσθε το Κοινοβούλιο. Δεν καταλαβαίνετε ότι αυτό σας βλάπτει; Δεν το καταλαβαίνετε; 
Ορίστε, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι της Νέας Δημοκρατίας, το κόμμα της Αξιωματικής Αντιπολίτευσης οφείλει να εγκαταλείψει την ολυμπιακή διγλωσσία. Δεν είναι δυνατόν ρητορικά η Νέα Δημοκρατία να εμφανίζεται με συναινετικό και υπεύθυνο πρόσωπο και στην πράξη να προσπαθεί με κάθε τρόπο να υπονομεύσει και να παρεμποδίσει την ολυμπιακή προετοιμασία. 
Η ολυμπιακή προετοιμασία είναι το πιο συγκροτημένο και φιλόδοξο σχέδιο πραγματικού εκσυγχρονισμού της χώρας, είναι ένα ολόκληρο μοντέλο ανάπτυξης και μια μοναδική ευκαιρία να προβάλει η χώρα τον καλύτερο, τον πιο δημιουργικό και τον πιο αισιόδοξο εαυτό της και στο εσωτερικό και στο εξωτερικό. Σ' αυτό πρέπει να συμπράξετε. Δεν πρέπει να μείνετε έξω απ' αυτήν την πολύ μεγάλη ευκαιρία. Και σας απευθύνω την πρόσκληση και την παράκληση να μην είστε δίγλωσσοι και αντιφατικοί στα θέματα αυτά. 
Το νομοσχέδιο που συζητούμε, ιδίως ως προς το κεφάλαιό του για την εταιρεία των "Ολυμπιακών Ακινήτων" έχει γίνει θύμα συστηματικών παρερμηνειών και παρεξηγήσεων. Μπορεί κάποιες απ' αυτές να οφείλονται σε μία φυσική καχυποψία, να γίνονται εξ αγαθού συνειδότος οι παρεξηγήσεις και οι παραποιήσεις που γίνονται. Αλλά πιστεύω ότι από τη μεριά του Αρχηγού της Νέας Δημοκρατίας υπάρχει μία ενσυνείδητη και συστηματική διαστρέβλωση της πραγματικότητας, διότι γνωρίζετε όλοι πολύ καλά μερικά σαφή πράγματα: 
Αυτά που ονομάζονται ολυμπιακά έργα καθορίζονται στη νομοθεσία μας. Η ισχύουσα νομοθεσία που έχει συζητηθεί και ψηφισθεί εδώ πολύ πρόσφατα καθορίζει ποια έργα ονομάζονται ολυμπιακά. Τα έργα αυτά γνωρίζετε ότι είναι, κατά βάση, τεσσάρων κατηγοριών: Αθλητικά, φιλοξενίας, οδικά και έργα επικοινωνιακά. Οι φορείς που εκτελούν τα έργα αυτά είναι κατά βάση η Κυβέρνηση, τα Υπουργεία, το Υπουργείο Περιβάλλοντος, το Υπουργείο Πολιτισμού με ειδικές υπηρεσίες εκτέλεσης δημοσίων έργων, ανώνυμες εταιρείες του δημοσίου τομέα, όπως η εταιρεία του Ολυμπιακού Χωριού, η ΕΡΓΟΣΕ ή η ΤΡΑΜ, οι περιφέρειες της χώρας, πολλές νομαρχίες και πολλοί δήμοι της χώρας. 
Ξέρετε επίσης πάρα πολύ καλά ότι το σύνολο των ολυμπιακών έργων έχει ανατεθεί, κατά τη νομοθεσία περί δημοσίων έργων, ως κλασικό δημόσιο έργο με διαγωνιστικές διαδικασίες, με απόλυτη διαφάνεια, όλες οι συμβάσεις έχουν ελεγχθεί προληπτικά από το Ελεγκτικό Συνέδριο και όποιος είχε αντίρρηση προσέφυγε ελευθέρως με τη διαδικασία των ασφαλιστικών μέτρων ή με αίτηση ακυρώσεως στο Συμβούλιο της Επικρατείας και αν το ήθελε και στην Ευρωπαϊκή Επιτροπή. 
Η Βουλή έχει συζητήσει κατ' επανάληψη για τα θέματα αυτά, ώρες συνεδριάσεων έχει δαπανήσει η Επιτροπή Μορφωτικών Υποθέσεων και η Ολομέλεια προσφάτως συζήτησε και σε επίπεδο Αρχηγών και με αφορμή επερώτηση της Νέας Δημοκρατίας.
Ποιοι είναι οι ιδιοκτήτες των ολυμπιακών έργων και ποια έργα καταλαμβάνει το νομοσχέδιο; Ποια υπάγονται στο πεδίο εφαρμογής τους; Ιδιοκτήτες των έργων είναι οι ιδιοκτήτες των οικοπέδων πάνω στα οποία βρίσκονται τα κτίρια. Αυτό μας λέει η ελληνική έννομη τάξη. Ποια έργα αφορά το νομοσχέδιο; Μόνο τα έργα κυριότητας του ελληνικού δημοσίου. Σε ποιου την κυριότητα ανήκουν τα ολυμπιακά έργα; Πολλά στην κυριότητα του ελληνικού δημοσίου. Πάρα πολλά στην κυριότητα άλλων νομικών προσώπων δημοσίου δικαίου που δεν είναι ελληνικό δημόσιο και δεν υπάγονται στο νομοσχέδιο.
Τέτοια κλασική περίπτωση είναι η Ελληνική Ολυμπιακή Επιτροπή που είναι αυτοτελές νομικό πρόσωπο δημοσίου δικαίου και έχει στην κυριότητά της ο ΟΑΚΑ -το λέει αυτό ρητά η ισχύουσα νομοθεσία, ο νόμος 1646/86- έχει στην ιδιοκτησία της το Παναθηναϊκό Στάδιο που είναι μνημείο, έχει στην ιδιοκτησία της το Καυτατζόγλειο. Αλλά θέλετε και άλλα παραδείγματα; Ο ΟΔΙΕ που είναι ανώνυμη εταιρεία του δημοσίου και δεν είναι δημόσιο και έχει στην ιδιοκτησία του το Ιπποδρόμιο και εν μέρει το Ιππικό Κέντρο, το Καυτατζόγλειο που ανήκει σε ειδικό ίδρυμα κ.ο.κ.
Υπάρχουν επίσης κρατικά νομικά πρόσωπα ιδιωτικού δικαίου όπως αυτά που σας ανέφερα με το παράδειγμα του ΟΔΙΕ. Υπάρχουν αθλητικοί σύλλογοι και ομοσπονδίες πάνω στα ακίνητα των οποίων επενδύουμε δισεκατομμύρια προκειμένου να εκσυγχρονιστούν, όπως είναι όλα τα γήπεδα που εκσυγχρονίζουμε, τα ποδοσφαιρικά ή τα καλαθοσφαιρικά, τα οποία φυσικά ανήκουν και θα ανήκουν στην κυριότητα των φορέων αυτών που δεν χάνουν απολύτως κανένα δικαίωμά τους και τα έργα αυτά δεν υπάγονται στο πεδίο εφαρμογής του νόμου το οποίο λέει ρητά ότι αφορά μόνο έργα κυριότητος του δημοσίου. 
ΒΑΣΙΛΗΣ ΚΕΔΙΚΟΓΛΟΥ: Εδόθη κατάσταση, κύριε Υπουργέ, ποια είναι. Μη λέμε τώρα ό,τι θέλουμε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ο κατάλογος που δόθηκε, είναι ο κατάλογος των νομικώς ονοματισμένων ολυμπιακών έργων που εντάσσονται στον ολυμπιακό προϋπολογισμό. Το νομοσχέδιο λέει ότι στην αρμοδιότητα της εταιρείας μπορούν να υπαχθούν από τα ολυμπιακά έργα αυτά που ανήκουν στην κυριότητα του δημοσίου και εκτελούνται από το δημόσιο. Αυτό λέει. Δύο προϋποθέσεις.
ΘΕΟΔΩΡΟΣ ΚΑΣΣΙΜΗΣ: Δεν λέει αυτό.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Διαβάστε καλά το νομοσχέδιο.
ΘΕΟΔΩΡΟΣ ΚΑΣΣΙΜΗΣ: Διαβάστε το εσείς.
ΠΡΟΕΔΡΟΣ (Απόστολος Κακλαμάνης): Παρακαλώ όχι διακοπές. Να μη γράφονται οι διακοπές. Αφήστε κάθε έναν να πει την άποψή του από του Βήματος και θα αντικρούσει κάθε ένας με τη σειρά του. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Γίνεται σαφές το ιδιοκτησιακό καθεστώς και επίσης εξίσου σαφές είναι το καθεστώς της μετά ολυμπιακής χρήσης των συντριπτικά περισσότερων αθλητικών εγκαταστάσεων. Διότι όταν η Κυβέρνηση έχει έρθει και έχει ονοματίσει τις νέες αυτές και πολυδάπανες αθλητικές εγκαταστάσεις ως έδρες μεγάλων ομοσπονδιών, κανείς δεν μπορεί να έρθει και να αφαιρέσει από τις ομοσπονδίες αυτήν την πολύ σημαντική έδρα τους, όπως είναι για παράδειγμα το παλάτι της άρσης βαρών, το παλάτι της πάλης, το παλάτι της ρυθμικής γυμναστικής και του πινγκ-πονγκ κ.ο.κ. 
Υπάρχουν όμως ορισμένα έργα σύνθετα, έργα κυρίως επικοινωνιακά, τα οποία πρέπει στο μέλλον να χρησιμοποιηθούν για εκθεσιακούς και συνεδριακούς λόγους. Υπάρχουν έργα σύνθετα τα οποία είναι πράγματι οικονομικώς εκμεταλλεύσιμα όπως ορισμένες εγκαταστάσεις του Σχοινιά ή ορισμένες εγκαταστάσεις του Αγ. Κοσμά. Εκεί έχουμε ανάγκη από ένα φορέα ο οποίος θα μελετήσει, θα συντονίσει και θα σχεδιάσει τη μετά ολυμπιακή χρήση.
Η Νέα Δημοκρατία, κυρίες και κύριοι συνάδελφοι, επί χρόνια τώρα, από τον Ιανουάριο του 1998 έρχεται εδώ και υποκριτικά λέει, "μη τυχόν και αναθέσετε ολυμπιακά έργα απ' ευθείας, μη τυχόν και εφαρμόσετε αδιαφανείς διαδικασίες, μη τυχόν, μη τυχόν.... "Και σας λέω: Όλα τα ολυμπιακά έργα έχουν ανατεθεί, έχουν κινηθεί και ολοκληρωθεί όλες οι διαδικασίες, όλες οι επιλογές των αναδόχων έγιναν με διαγωνισμό, όλες οι συμβάσεις ελέγχθηκαν από το Ελεγκτικό Συνέδριο, δεν απομένει κανένα ολυμπιακό έργο.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
΄Ηρθε κανείς να πει, συγγνώμη ήταν άδικη και εσφαλμένη η κριτική μας; Ε, αυτό το θεωρώ έλλειψη γενναιότητας και έλλειψη ουσιαστικής συναίνεσης γύρω από την ολυμπιακή προετοιμασία. Και θέλω πραγματικά μια σαφή και απερίφραστη στάση από τον Αρχηγό της Νέας Δημοκρατίας ο οποίος πρέπει να πει επιτέλους ως υπεύθυνος πολιτικός παράγοντας στον τόπο αυτό, ποια στάση επιλέγει και ποια είναι η θέση του. Διότι αναγνωρίζω στους συναδέλφους της Νέας Δημοκρατίας το δικαίωμα στην απόχρωση και στην ποικιλία του πολιτικού λόγου, αλλά δεν το αναγνωρίζω στον υπεύθυνο επικεφαλής του κόμματος της Αξιωματικής Αντιπολίτευσης.
Ποιο είναι το νομικό καθεστώς, κυρίες και κύριοι συνάδελφοι, των μελετών των έργων και των προμηθειών των εταιρειών του δημόσιου τομέα; Ό,τι θα ισχύει για την εταιρεία αυτή, ισχύει για την οργανωτική επιτροπή των Ολυμπιακών Αγώνων, που είναι ανώνυμη εταιρεία, ισχύει για την ΚΕΔ, ισχύει για την "ΕΡΓΟΣΕ", ισχύει για την "ΤΡΑΜ ΑΕ", για την "Ολυμπιακό Χωριό ΑΕ."
Ισχύουν, λοιπόν, απολύτως οι αυστηρότατες οδηγίες της Ευρωπαϊκής Ένωσης, οι οποίες έχουν ενσωματωθεί στην ελληνική έννομη τάξη. Άρα, το εθνικό και το κοινοτικό δίκαιο ταυτίζονται και κανείς δεν μπορεί να παρεκκλίνει από τις διαδικασίες αυτές, γιατί ούτως ή άλλως κάτω από την ίδια την κοινοτική νομοθεσία αυτές οι εταιρείες, που ανήκουν κατά πλειοψηφία στο ελληνικό δημόσιο, είναι δημόσιος τομέας και ιδίως όταν ένας φορέας χρηματοδοτείται με ποσοστό μεγαλύτερο του 50% από το δημόσιο, είναι δημόσιος φορέας κατά την έννοια του κοινοτικού δικαίου.
Όλα αυτά είναι αποσαφηνισμένα και ελεγμένα. Δεν υπάρχει καμία καινοτομία. Υπάρχουν εγγυήσεις διαφάνειας απόλυτες;
Οι προσλήψεις γίνονται κατά το ν. 2190. Το Ελεγκτικό Συνέδριο ελέγχει προληπτικά τις συμβάσεις, το Συμβούλιο της Επικρατείας και τα πολιτικά δικαστήρια προβαίνουν σε δικαστικό έλεγχο και η Βουλή ασκεί καθημερινά, μέσω ερωτήσεων, αναφορών, επερωτήσεων, αιτήσεων καταθέσεως εγγράφων, κοινοβουλευτικό έλεγχο διά των αρμοδίων Υπουργών, του Υπουργού Οικονομικών και του Υπουργού Πολιτισμού.
Είναι δυνατόν να έρχεται ο Αρχηγός της Αξιωματικής Αντιπολίτευσης και να λέει ότι το νομοσχέδιο περιορίζει τον κοινοβουλευτικό έλεγχο σε μια ετήσια έκθεση προς τον Πρόεδρο της Βουλής; Τον τρόπο άσκησης του κοινοβουλευτικού ελέγχου τον ορίζει το Σύνταγμα και ο Κανονισμός της Βουλής. Ο νόμος έρχεται και προσθέτει δίπλα σε όλους τους κλασικούς μηχανισμούς κοινοβουλευτικού ελέγχου και μια ετήσια έκθεση ως εκ του περισσού και όχι ως υποκατάσταση των μηχανισμών του κοινοβουλευτικού ελέγχου.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ ) 
Μη μου πείτε ότι αυτό δεν το ήξερε ο κ. Καραμανλής. Θα εκπλαγώ αν μου πει κάποιος ότι δεν το ξέρει αυτό. Σίγουρα ο κ. Παυλόπουλος θα του το είχε εξηγήσει, πριν λάβει το λόγο στη Βουλή. 
Χρηματοδότηση, τώρα, και χρηματοοικονομικός σχεδιασμός της εταιρείας: Όπως θα σας πει και ο συνάδελφός μου, ο κ. Χριστοδουλάκης, βεβαίως και χρειαζόμαστε ένα φορέα με τη μορφή ανώνυμης εταιρείας, ο οποίος να προβαίνει στο μακροπρόθεσμο και εκλογικευμένο χρηματοοικονομικό σχεδιασμό των ολυμπιακών έργων. 
Γιατί τώρα; Γιατί τώρα έχουμε αναθέσει όλα τα έργα ως δημόσια έργα, ξέρουμε την εικόνα των έργων, ξέρουμε τον τελικό προϋπολογισμό με βάση τις οριστικές μελέτες και τώρα διαμορφώνουμε ένα φορέα, που θα κάνει τη χρηματοοικονομική διαχείριση και το συστηματικό σχεδιασμό της μεταολυμπιακής χρήσης. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα μας πείτε πόση είναι η δαπάνη για να το ξέρουμε κι εμείς; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι ενάμισι τρισεκατομμύριο ο ολυμπιακός προϋπολογισμός. Το έχουμε πει αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι η τελική δαπάνη; Έχει ειπωθεί εκατό φορές.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εκατόν μία φορές τώρα.
Ο ολυμπιακός προϋπολογισμός έχει ένα ρυθμό εγγραφής του στον τακτικό προϋπολογισμό και πιο συγκεκριμένα στον προϋπολογισμό δημοσίων επενδύσεων. Ο ρυθμός αυτός είναι ετήσιος, γιατί ο κρατικός προϋπολογισμός είναι ετήσιος κατά το Σύνταγμα. Ο ολυμπιακός προϋπολογισμός έχει ένα ρυθμό λογιστικής εκταμίευσης στους φορείς που εκτελούν τα έργα και έχει και ένα ρυθμό πραγματικής εκταμίευσης. Ενώ ο ρυθμός εγγραφής στον προϋπολογισμό ακολουθεί μια αριθμητική πρόοδο κάθε χρόνο, η πραγματική εκταμίευση σωρεύεται αναγκαστικά στο τέλος, όταν ολοκληρώνεται και παραδίδεται το έργο.
Αν θέλουμε λοιπόν να αποθηκεύουμε τα κονδύλια αυτά, προκειμένου να τα χρησιμοποιήσουμε την ώρα της πραγματικής εκταμίευσης χωρίς λογιστικά και δημοσιονομικά προβλήματα, είμαστε υποχρεωμένοι να χρησιμοποιήσουμε ένα διαφανέστατο, ενδιάμεσο φορέα, ο οποίος μπορεί να προσφέρει την υπηρεσία αυτή, όπως κάναμε με πολλές άλλες εταιρείες και όπως κάνουν όλες οι χώρες του κόσμου.
ΘΕΟΔΩΡΟΣ ΚΑΣΣΙΜΗΣ: Δεν θα δανειστεί, κύριε Υπουργέ;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και αν δανειστεί, θα δανειστεί με τους όρους που δανείζονται οι εταιρείες αυτές, ενδεχομένως με την εγγύηση του ελληνικού δημοσίου. Τι νόημα είχε; Το ίδιο το ελληνικό δημόσιο δεν μπορεί να δανειστεί, αν θέλει;
ΘΕΟΔΩΡΟΣ ΚΑΣΣΙΜΗΣ: Να δανειστεί.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό λέμε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και εσείς γιατί κόπτεστε; Θέλετε η χώρα να εμφανίζεται με μεγαλύτερο δημόσιο χρέος;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το πραγματικό να παρουσιάζει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Άρα, λοιπόν, κανείς δεν είναι αφελής. Η Ευρωπαϊκή Ένωση και το Διεθνές Νομισματικό Ταμείο και η Παγκόσμια Τράπεζα και ο ΟΟΣΑ ξέρουν πολύ καλά τι σημαίνει χρέος της κεντρικής κυβέρνησης και τι σημαίνει χρέος της γενικής κυβέρνησης. Κανείς δεν συγκαλύπτει και δεν κοροϊδεύει κανέναν.
Άρα, λοιπόν, αφήστε αυτά τα υποκριτικά σχόλια σε σχέση με το δανεισμό, διότι η διαχείριση, η χρηματοδότηση, ο δανεισμός είναι απολύτως διαφανείς και αυστηρά ελεγχόμενες διαδικασίες. 
Έρχομαι τώρα στο κορυφαίο ζήτημα...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, πείτε μου πόσο χρόνο θέλετε ακόμη.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με διέκοψαν πολλές φορές.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε Υπουργέ. Σας ερωτώ, πόσο χρόνο θέλετε;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Να το συνεκτιμήσετε αυτό, σας παρακαλώ.
Το σημαντικότερο που θα προσφέρει η εταιρεία αυτή είναι ένας συνολικός σχεδιασμός της μεταολυμπιακής χρήσης, ιδίως εκείνων των ολυμπιακών εγκαταστάσεων που δεν έχουν σαφή μεταολυμπιακή χρήση. Γιατί βεβαίως το ΟΑΚΑ έχει σαφή χρήση, το Παναθηναϊκό Στάδιο έχει σαφή χρήση και ιδιοκτησία, αλλά υπάρχουν θέματα προς επίλυση. Τι θα γίνουν οι εγκαταστάσεις στο Ελληνικό; Δεν πρέπει να συνδυαστούν με το στρατηγικό σχέδιο ανάπτυξης του Ελληνικού ως μητροπολιτικού πάρκου; Τι θα γίνουν οι εγκαταστάσεις, οι οποίες έχουν εκθεσιακό...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν έπρεπε να προηγηθεί αυτό; Είναι ντροπή αυτά που κάνετε. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κινούνται παράλληλα. Το master plan είναι έτοιμο. 
Τι θα γίνουν οι εγκαταστάσεις του Κέντρου Τύπου που μπορεί να χρησιμοποιηθεί μετά ως εκθεσιακός, ως συνεδριακός χώρος; Και ούτω καθ' εξής; Είναι δυνατόν ποτέ να αμφισβητηθεί ότι οι εστίες του Πανεπιστημίου Αθηνών ή του Πολυτεχνείου που είναι ολυμπιακό έργο, θα χρησιμοποιηθούν μετά ως εστίες των φοιτητών; Όχι. Είναι δυνατόν να αμφισβητηθεί ότι το ολυμπιακό χωριό θα δοθεί στους δικαιούχους του Οργανισμού Εργατικής Κατοικίας; Όχι, γιατί αυτός είναι ο σκοπός της εταιρείας που το χτίζει. Υπάρχει όμως περιθώριο συζήτησης για άλλα έργα που δεν έχουν ονοματισμένη και δεδομένη αθλητική ή κοινωνική χρήση και η χρήση αυτή πρέπει να σχεδιαστεί με τον καλύτερο αναπτυξιακά, οικονομικά και κοινωνικά τρόπο, με έναν τρόπο λογικό και υπεύθυνο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, με συγχωρείτε. Αφαιρείται από εδώ και πέρα χρόνος από τον κ. Χριστοδουλάκη. Οφείλω να σας προειδοποιήσω. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μην είστε τόσο αυστηρή. Το εκτιμώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε ήδη πάρει δύο λεπτά, τα οποία δεν τα υπολογίζουμε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, λυπάμαι πράγματι, γιατί τόσο απλά και αυτονόητα πράγματα που απορρέουν από το κείμενο του νομοσχεδίου δεν έχουν αρκέσει ως τώρα για να δώσουν μια πειστική απάντηση σε όσους εξέφρασαν καλόπιστες, αλλά ορισμένοι και κακόπιστες επιφυλάξεις και καχυποψίες. 
Σας δίνω λοιπόν και εγώ και ο συνάδελφός μου κ. Χριστοδουλάκης αυτές τις απολύτως προφανείς εξηγήσεις και διευκρινίσεις, για να σας καλέσω -και τελειώνω με αυτό- να επιδείξουμε και να αποδείξουμε για μια ακόμα φορά την υπευθυνότητά μας και τη συναίνεσή μας, όταν χειριζόμαστε το μεγάλο και ανεπανάληπτο ζήτημα των Ολυμπιακών Αγώνων. Το χρωστάμε στους Έλληνες πολίτες, στους απόδημους Έλληνες, στους νέους Έλληνες. Ευχαριστώ πολύ.
(Χειροκροτήματα από την πτέρυγα του ΠΑΣΟΚ).
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, ήταν εξαιρετικά ατυχής η παρέμβαση και του Υπουργού Πολιτισμού, διότι ενώ μέχρι τώρα είχαμε μία τριφωνία, αναφορά με το περιεχόμενο του νομοσχεδίου, τώρα η τριφωνία αυτή έγινε τετραφωνία. Έχουμε τέσσερις διαφορετικές απόψεις από την πλευρά της Κυβέρνησης για το τι επιχειρείται να γίνει με αυτό το νομοσχέδιο. 
Και το αναφέρω αυτό γιατί μίλησε προηγουμένως και για διγλωσσία ο Υπουργός Πολιτισμού. Η διγλωσσία της Αξιωματικής Αντιπολίτευσης, αν υπάρχει -που δεν υπάρχει βεβαίως- για την Κυβέρνηση είναι τετραγλωσσία. Ευτυχώς που δεν υπάρχει και πέμπτος Υπουργός να μιλήσει, γιατί τότε θα είχαμε πέντε διαφορετικές απόψεις για το συγκεκριμένο νομοσχέδιο, για τις συγκεκριμένες αυτές διατάξεις, οι οποίες είναι τόσο ασαφείς που επιδέχονται τέσσερις κυβερνητικές ερμηνείες και πολλές άλλες ερμηνείες από την πλευρά Βουλευτών της Πλειοψηφίας.
Τι ισχύει τέλος πάντων; Και βέβαια επί της ουσίας δεν απαντήθηκε κανένα από τα βασικά ερωτήματα και καμία από τις καταγγελίες που έκανε η Νέα Δημοκρατία με τον Αρχηγό της -καταπέλτης οι καταγγελίες που έγιναν και απαντήσεις δεν δόθηκαν- και με όλους όσους μίλησαν από την πλευρά μας. 
Διότι, κυρίες και κύριοι συνάδελφοι, πρέπει όλοι να καταλάβουμε ότι οι Ολυμπιακοί Αγώνες δεν είναι η κολυμβήθρα του Σιλωάμ. Δεν επιτρέπεται με πρόσχημα τους Ολυμπιακούς Αγώνες να νομιμοποιήσουμε παρεκκλίσεις από κάθε τι που συνιστά χρηστή διαχείριση. Αυτό που γίνεται με αυτές τις εταιρείες έρχεται να προστεθεί σε σειρά άλλων παρεκκλίσεων από τη χρηστή διαχείριση, που έκανε μόλις τις τελευταίες εβδομάδες η Κυβέρνηση.
Και επειδή μας προκάλεσε ο Υπουργός Πολιτισμού θα του αναφέρω ότι πριν από μερικές εβδομάδες η Κυβέρνηση διά της Υπουργού ΠΕΧΩΔΕ χωροθέτησε κατά παρέκκλιση κάθε πολεοδομικής διάταξης εκατό επιπλέον στρέμματα στο Μαρούσι για το ολυμπιακό χωριό Τύπου, αλλάζοντας τον ίδιο τον νόμο που πριν μερικούςς μήνες είχε ψηφίσει η Κυβέρνηση.
Πάλι κατά παρέκκλιση ήταν εκείνος ο νόμος. Κατά παρέκκλιση εκείνος ο νόμος, κατά παρέκκλιση τα εκατό επιπλέον στρέμματα για το ολυμπιακό χωριό τύπου που έγινε εκτός κάθε διαδικασίας διαφάνειας. Και επειδή μας προκαλέσατε, ορίστε το τελευταίο παράδειγμα, και κατά παρέκκλιση δημιουργείται μετά μια ανώνυμη εταιρεία με αποκλειστικό μέτοχο το δημόσιο. Με διοικητικό συμβούλιο που θα ορίσουν οι Υπουργοί και που θα ελέγχουν οι Υπουργοί. Θα παίρνει εντολές από τους Υπουργούς για να χειριστεί δημόσια περιουσία, τη στιγμή που έχουμε στην έννομη τάξη την ελληνική συγκεκριμένες διαδικασίες για τη διαχείριση της δημόσιας περιουσίας. Κατά παρέκκλιση και αυτό, με πρόσχημα πάλι τους Ολυμπιακούς Αγώνες, την κολυμβήθρα του Σιλωάμ, αυτή που θα εξαγνίσει τους πάντες. Είναι δυνατό να δεχόμαστε αυτούς τους εκβιασμούς εδώ, ως Βουλή των Ελλήνων, ότι επειδή καθυστέρησε η Κυβέρνηση τόσα χρόνια να προχωρήσει την ολυμπιακή προετοιμασία, τώρα θα έρθει και θα γίνουν οι Ολυμπιακοί Αγώνες; Μια ακόμη κολυμβήθρα του Σιλωάμ; Το ίδιο άλλωστε δεν είχε γίνει με την ΟΝΕ που ήταν ένας εθνικός στόχος και όλοι τον δεχόμαστε; Τον θυμάμαι, γιατί τότε ο κ. Χριστοδουλάκης ως αρμόδιος Υπουργός είχε φέρει το νόμο και δημιούργησε τη ΔΕΚΑ. Τι μας έλεγε τότε; Ότι η ΔΕΚΑ θα διαχειρίζεται τη δημόσια περιουσία. Τι έκανε η ΔΕΚΑ; Έκρυβε το χρέος του δημοσίου και στην προεκλογική περίοδο έκανε ανεπίτρεπτες παρεμβάσεις στο Χρηματιστήριο. Διακόσια πενήντα δισεκατομμύρια ξοδεύτηκαν εκείνη την εποχή για να στηρίξει πολιτικά την παραπαίουσα Κυβέρνηση. Αυτός ήταν ο ρόλος της και αυτός φοβάμαι ότι όλα όσα λέγονται και όλα όσα υποστηρίζονται εδώ από τους Υπουργούς θα είναι και ο ρόλος αυτής της εταιρείας Ολυμπιακών Ακινήτων, να κάνει αδιαφανή διαχείριση. Ένα ακόμη κομματικό παραμάγαζο, διότι εδώ δεν μιλάμε για ιδιωτικοποίηση, όπως έλεγε και ο Υπουργός Οικονομίας και Οικονομικών στην ομιλία του στην αρχή της σημερινής συνεδρίασης. Δεν μιλάμε για καμιά ιδιωτικοποίηση. Κρατική εταιρεία δημιουργείται. Απλώς έξω από το συνήθη έλεγχο των κρατικών πρωτοβουλιών. Κομματικοποιούμε το κράτος μ' αυτές τις εταιρείες. Δεν αποκρατικοποιούμε τίποτα. Απλώς κομματικοποιούμε το κράτος. Εκχωρούμε αρμοδιότητες του κράτους σε ανώνυμες εταιρείες ώστε να αποφεύγουμε τον έλεγχο. Αυτό προσπαθεί να κάνει η Κυβέρνηση και τώρα που έρχονται τα πράγματα και δυσκολεύουν εν όψει των επόμενων εκλογών που γνωρίζει η Κυβέρνηση πολύ καλά ποιο θα είναι το αποτέλεσμά τους, έρχεται η Κυβέρνηση και προσπαθεί να διαχειριστεί ό,τι μπορεί, όσο νωρίτερα μπορεί και όσο πιο αδιαφανώς μπορεί. Αυτά είναι που χρειάζεται να απαντηθούν. 
Δεν ήρθε πριν από λίγο καιρό η Υπουργός ΠΕΧΩΔΕ και έφερε διάταξη στο νόμο για τα υδατορέματα με την οποία πάλι κατά παρέκκλιση μπορεί να χωροθετεί για τους σταθμούς στάθμευσης και μετεπιβίβασης για το μετρό, όπου αντί να γίνουν γκαράζ, θα μπορούν να γίνουν ουρανοξύστες με κάθε άλλη χρήση εκτός από γκαράζ, ή το γκαράζ θα αποτελεί ένα πολύ μικρό ποσοστό; Είναι αυτό διαφάνεια, είναι αυτό σωστές διαδικασίες;
ΧΡΗΣΤΟΣ ΜΑΓΚΟΥΦΗΣ: Τέσσερις χιλιάδες θέσεις προβλέπονται, κύριε συνάδελφε, δεν είναι καθόλου μικρός ο αριθμός.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν ήρθε σήμερα να αλλάξει τις διαδικασίες -ενώ ψηφίζαμε νόμο για τη διαχείριση του Κοινοτικού Πλαισίου Στήριξης- της διαχείρισης του Κοινοτικού Πλαισίου Στήριξης και να γίνονται όλα με υπουργικές αποφάσεις; Η Κυβέρνηση δεν κάνει τίποτε άλλο παρά να λύνει τα χέρια της για να μπορεί να κινηθεί ελεύθερα μέχρι τις επόμενες εκλογές. Όλα αυτά είναι εργαλεία προεκλογικής διαχείρισης και την προεκλογική αυτή διαχείριση θα την κάνει το στενό επιτελείο το οποίο σήμερα ελέγχει την Κυβέρνηση. Δεν την κάνει ο ελληνικός λαός και είναι μακριά από τη Βουλή, μακριά από τον έλεγχο όλα αυτά τα οποία δημιουργούνται. Έχουμε δυστυχώς παραδείγματα. Έχουμε τον Οργανισμό Διαχείρισης Δημοσίου Χρέους ο οποίος λειτουργεί αδιαφανώς, έχουμε τη ΔΕΚΑ η οποία λειτουργεί αδιαφανώς πάλι με τη μορφή της ανώνυμης εταιρείας και τώρα θα έχουμε και τα Ολυμπιακά Ακίνητα και κολυμβήθρα του Σιλωάμ πάλι θα είναι οι Ολυμπιακοί Αγώνες. Μα, δεν θέλετε -λέει- τους Ολυμπιακούς Αγώνες. Αυτό είναι το ζητούμενο; Βεβαίως και θέλουμε τους ολυμπιακούς Αγώνες. Αυτό που δεν θέλουμε είναι να χρησιμοποιηθούν οι Ολυμπιακοί Αγώνες ως πρόσχημα για να γίνει κακή διαχείριση, για να γίνει μικροκομματική εκμετάλλευση των αγώνων, για να διαχειριστούν άνθρωποι που είναι μακριά από τον πολιτικό έλεγχο τεράστια ποσά, όπως έγινε με τη ΔΕΚΑ. Γι' αυτό είμαστε εναντίον αυτού του νομοσχεδίου και γι' αυτό σας καλούμε για μια ακόμα φορά να το αποσύρετε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κυρία Πρόεδρε, και θα παρακαλούσα πριν μπω στο νομοσχέδιο και στα όσα είπε ο Κοινοβουλευτικός Εκπρόσωπος της Νέας Δημοκρατίας, να επαναλάβω μια πρόταση που είχα κάνει στην επιτροπή, την οποία θεωρώ πάρα πολύ ουσιαστική για το νομοσχέδιο και για τα οικονομικά θέματα του κράτους και όχι γι' αυτά που η Νέα Δημοκρατία και ο Αρχηγός της σήμερα έφεραν ως τόσο τεράστια θέματα για την ελληνική κοινωνία. Είπα και στην επιτροπή, κυρία Πρόεδρε, ότι σε κάθε νομοσχέδιο έχουμε μια εισήγηση της Επιστημονικής Υπηρεσίας της Βουλής που αφορά τη συνταγματικότητα ή νομικές πτυχές των νομοσχεδίων και που μας είναι όλων μας πάρα πολύ χρήσιμη. 
Πρότεινα λοιπόν και θα ήθελα να καλέσω και τα άλλα κόμματα επ' αυτού να συμφωνήσουν, ότι ειδικά για την Επιτροπή Οικονομικών όπου νομοθετούμε τελικά εκεί, επειδή πάρα πολλές ρυθμίσεις προέρχονται κυρίως από το Υπουργείο Οικονομίας και Οικονομικών, αφορούν προσαρμογή στο κοινοτικό κεκτημένο, θέματα που πολλές φορές πάρα πολλοί συνάδελφοι, δεν γνωρίζουν επακριβώς να συνοδεύεται υποχρεωτικά με διάταξη του Κανονισμού που ο κύριος Πρόεδρος, με την ευαισθησία που έχει, μπορεί να ρυθμίσει. Να συνοδεύεται από μια αντίστοιχη της Επιστημονικής Υπηρεσίας της Βουλής υπηρεσία, δηλαδή από μια ομάδα κάποιων οικονομολόγων που θα εξηγούν σε όλη τη Βουλή περί τίνος ακριβώς πράγματος προσαρμογής στην κοινοτική νομοθεσία ή κάτι άλλο πρόκειται, ώστε όταν νομοθετούμε στην επιτροπή μη συμβεί εν αγνοία μας να ωφελούμε κάποιους χωρίς να ξέρει κάθε Βουλευτής εκείνη τη στιγμή τι ακριβώς συμβαίνει. Θα παρακαλούσα να επαναφέρετε αυτό το αίτημα στον κύριο Πρόεδρο της Βουλής. Νομίζω ότι θα ήταν χρήσιμο για όλους μας.
Έρχομαι τώρα στην ουσία του νομοσχεδίου. Κύριε Πρόεδρε, νομίζω ότι η Κυβέρνηση έχει μια ατυχία αυτές τις μέρες. Παρασύρθηκε και ένα τόσο σημαντικό νομοσχέδιο με πράγματι πολλές πτυχές, με θετικές ρυθμίσεις, ιδίως για συμπολίτες μας με χρηματοδοτήσεις ή και με ποσά που διαθέτει πολλών δισεκατομμυρίων δραχμών, για τους άνεργους, για τις ορεινές και προβληματικές περιοχές, για πολίτες που έχουν νέα παιδιά σχολικής ηλικίας που χρηματοδοτούνται, δίνονται χρήματα δηλαδή από το ελληνικό κράτος, αυτά όλα να θεωρούνται παρονυχίδα, να θεωρούνται τίποτε και η Κυβέρνηση να φθάσει στο σημείο να εμφανίζεται περίπου απολογούμενη για ένα μόνο θέμα. Και αυτό το θέμα είναι ότι δήθεν υπάρχει αδιαφάνεια, αυτό που η Νέα Δημοκρατία μονίμως συστηματικά για κάθε νομοσχέδιο επιχειρεί να το δημιουργήσει και να εμφανίζεται η Κυβέρνηση ότι προσπαθεί να πει ότι υπάρχει διαφάνεια. Να αποδείξει δηλαδή, επιτρέψτε μου την κοινώς λεγόμενη έκφραση ότι δεν είναι ελέφαντας. Χάσατε, κύριοι της Κυβέρνησης, και πρέπει να φροντίσετε με άλλον τρόπο τα αυτονόητα, τη διάθεσή σας, την πρόθεσή σας, τις νομοθετήσεις που φέρνετε να τις κάνετε πιο σωστά με τέτοιον τρόπο, ώστε να μη δίνεται το δικαίωμα να λέγονται πράγματα που βεβαίως δεν στέκουν. Και είχε την ευκαιρία σήμερα και ο Υπουργός Οικονομίας και Οικονομικών και ο Υπουργός Πολιτισμού να αποδείξουν τα αυτονόητα. Αλλά ήδη στον Τύπο, στην τηλεόραση, το ντόρο και τη ζημιά που μπορούσαν να κάνουν, την έκαναν και το όποιο πολιτικό όφελος για τη Νέα Δημοκρατία, δυστυχώς βγήκε υπέρ της Νέας Δημοκρατίας. Οφείλεται λοιπόν να το δείτε πάρα πολύ σοβαρά για επόμενες ρυθμίσεις. 
Θα ήθελα, κυρία Πρόεδρε, να μείνω σε δυο-τρία σημεία, έστω και γι' αυτό το θέμα, το θέμα της δήθεν ύπαρξης αδιαφάνειας. Πώς το στοιχειοθέτησε αυτό ο Κοινοβουλευτικός Εκπρόσωπος της Νέας Δημοκρατίας ότι υπάρχει αδιαφάνεια; Είπε ότι αλλάξαμε τους όρους λειτουργίας χρηματοδότησης του Γ΄ Κοινοτικού Πλαισίου Στήριξης. Είπε ότι πριν από λίγες μέρες το ΥΠΕΧΩΔΕ έφερε εδώ διατάξεις πράγματι κατά παρέκκλιση δημιουργίας του ολυμπιακού κέντρου Τύπου.
ΑΔΑΜ ΡΕΓΚΟΥΖΑΣ: Ψέματα είναι...
ΦΛΩΡΟΣ ΚΩΝΣΤΑΝΤΙΝΟΥ: Όχι, κύριε συνάδελφε, καθόλου ψέματα δεν είναι. Έτσι είναι. Αλλά είναι αδιαφάνεια όταν φέρνουμε νόμο στη Βουλή και δίνεται η δυνατότητα καθ' όλα όσα ισχύουν στο κοινοβουλευτικό μας δημοκρατικό σύστημα, να γίνουν γνωστά από τον καθέναν; Αυτό εννοείτε αδιαφάνεια; Εγώ νομίζω ότι εννοούσατε αυτό που λέγατε δημοσίως. Και αυτό που κάνετε δημοσίως είναι να προκαταγγέλλετε την Κυβέρνηση μην τυχόν και κάνει αναθέσεις για τα ολυμπιακά έργα και ότι θα τα κάναμε κρυφά. Και όταν αυτά έγιναν σύννομα με δυνατότητες προσφυγών, όλα όσα ο νόμος και η δημοκρατία απαιτεί, τότε θυμηθήκατε να μας πείτε να μη γίνουν οι Ολυμπιακοί Αγώνες, είπε ο Κοινοβουλευτικός σας Εκπρόσωπος, αφορμή ώστε να μην υπάρξει μη χρηστή διαχείριση. Και η μη χρηστή διαχείριση είναι ότι φέρνουμε νόμο στη Βουλή; Υπάρχει δηλαδή άλλος τρόπος; Προτείνατε μήπως εσείς κάτι διαφορετικό;
Κύριοι συνάδελφοι, ποιοι πρότειναν στην επιτροπή ότι πέραν όλων των άλλων κοινοβουλευτικών κανόνων ελέγχου της Κυβέρνησης που υπάρχουν και είναι σεβαστές κατά το Σύνταγμα και τον Κανονισμό της Βουλής, τα "Ολυμπιακά Ακίνητα ΑΕ" να κάνουν έκθεση στον Πρόεδρο της Βουλής με κάθε της δραστηριότητα, ώστε να ελέγχονται και από την κοινοβουλευτική διαδικασία; Ποιος το έκανε αυτό; Δεν το κάναμε εμείς οι Βουλευτές του ΠΑΣΟΚ; Τι κάνατε εσείς για να προάγετε τον έλεγχο της Κυβέρνησης για την πάταξη της δήθεν ανύπαρκτης αδιαφάνειας; Πείτε μας κάτι που προτείνατε.
Πέρα των γενικών καταγγελιών που ο Αρχηγός σας εδώ έκανε πείτε μου μια πρόταση που να έχει γίνει από τη Νέα Δημοκρατία. Τίποτα απ' αυτά δεν υπάρχει. Αυτό όμως που μονίμως υπάρχει είναι η επωδός της αδιαφάνειας και της διαπλοκής. Για κάθε προσπάθεια της Κυβέρνησης, για όλα τα νομοσχέδια που φέρνει, εντέχνως γίνεται από τη Νέα Δημοκρατία και την ηγετική της ομάδα προσπάθεια να στραφεί και να καταλήξει ότι υπάρχει αδιαφάνεια, ότι υπάρχει διαπλοκή.
Κυρία Πρόεδρε, θα ήθελα να προσθέσω τελειώνοντας μόνο το εξής: Όταν το κόμμα της Αξιωματικής Αντιπολίτευσης, αυτός ο θεσμικός παράγων του κράτους, δεν κάνει άλλη δουλειά, δεν έχει άλλη πρόταση, δεν έχει υπευθυνότητα να μπορεί να διεγείρει τον κόσμο ή να ελέγξει την Κυβέρνηση, να προτείνει δηλαδή τρόπους τέτοιους ώστε η Κυβέρνηση να πάει πιο καλά μπροστά, ενδεχομένως και από αυτά που προτείνει η ίδια, και δεν έχει άλλον τρόπο παρά να περιορίζεται σε καταγγελίες και μάλιστα τέτοιου είδους, τότε πιστεύω ότι κάτι δεν πάει καλά, κάτι δεν λειτουργεί αποτελεσματικά τουλάχιστον για το δημοκρατικό μας σύστημα. 
Φοβούμαι ότι το παράδειγμα της Γαλλίας, της επιτυχίας του φασισμού διά του Λεπέν πρέπει να προβληματίσει όλους. Αλλά κατά τη γνώμη μου ιδιαίτερα να προβληματίσει το μονότονα καταγγελτικό λόγο της Νέας Δημοκρατίας. Και δεν θέλω ούτε υποδείξεις να κάνω ούτε το μάντη να κάνω. Αλλά τέτοιου είδους πρακτική στην πολιτική φοβούμαι ότι δεν θα έχει καλό αποτέλεσμα όχι για τη χώρα, όχι για τη δημοκρατία, όχι για την Κυβέρνηση αλλά για τη Νέα Δημοκρατία. Ευχαριστώ.
(Χειροκροτήματα από την πτέρυγα του ΠΑΣΟΚ)
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Παρακαλώ, κυρία Πρόεδρε, το λόγο θα ήθελα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, δεν έχουν πρωτολογήσει ακόμα ορισμένοι Βουλευτές. Θέλετε τώρα να δευτερολογήσετε;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δύο λέξεις μόνο θα πω, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριοι συνάδελφοι, στην ομιλία του ο Αρχηγός της Αξιωματικής Αντιπολίτευσης έδειξε να κατατρύχεται από ένα μόνιμο σύνδρομο της Νέας Δημοκρατίας. Δεν μπορεί να ξεχάσει η Νέα Δημοκρατία ως παράταξη, ασχέτως των ατομικών περιπτώσεων, την καταστροφική οικονομική πολιτική των αρχών της δεκαετίας του '90. Και επίσης εξαιτίας αυτού του λόγου, της αδυναμίας να διαμορφώσει οποιαδήποτε πρόταση συγκεκριμένη και αποδείξιμη για την οικονομική πολιτική.
Για να καλυφθεί αυτό το κενό, για να καλυφθεί η ανάγκη απολογίας για το παρελθόν, επιτίθεται μονίμως στην ελληνική οικονομία, αναφέροντας δήθεν αδιέξοδα, δήθεν διογκωμένα προβλήματα, δήθεν επικείμενες καταστροφικές καταστάσεις οι οποίες παραμονεύουν την ελληνική οικονομία.
Γνωρίζει ο ελληνικός λαός και κάθε Έλληνας πολίτης ότι όλη αυτή η ρητορική δεν έχει κανένα απολύτως πραγματικό περιεχόμενο και δεν είναι τίποτε άλλο παρά μία καταστροφολογία χωρίς επιχειρήματα, χωρίς βάση, χωρίς προοπτική. Την ακούγαμε άλλωστε όλα αυτά τα χρόνια. Την ακούγαμε όλα αυτά τα χρόνια της συστηματικής πορείας ένταξης στην Ο.Ν.Ε., η οποία τελικώς επετεύχθη στο σωστό χρόνο και με πολύ καλά αποτελέσματα μετά την ένταξη της χώρας μας στη ζώνη του ευρώ. 
Ακούσαμε σήμερα, κυρίες και κύριοι Βουλευτές, πράγματα τα οποία συγκρούονται μετωπικά με τη στοιχειώδη πραγματικότητα. Και θα μου επιτρέψετε ορισμένα απ' αυτά να τα αναφέρω. Αντιμετωπίζει -ακούσαμε να λέγεται- τεράστιο δημοσιονομικό πρόβλημα η χώρα. 
Η χώρα μας το 2001, κυρίες και κύριοι Βουλευτές, είχε ένα πλεόνασμα για πρώτη φορά στη δημοσιονομική της ιστορία εδώ και πολλά χρόνια, την ίδια στιγμή που η Ευρωπαϊκή Ένωση κατά μέσο όρο είχε έλλειμμα στον προϋπολογισμό της κατά 0,6%, μια διαμετρικά αντίθετη συμπεριφορά μέσα στην Ευρωπαϊκή Ένωση είχε η χώρα μας επί το καλύτερον.
Η ελληνική οικονομία αναπτύσσεται φέτος για όγδοη συνεχή χρονιά ολοένα και καλύτερα. Δεν υπάρχει άλλη ευρωπαϊκή χώρα η οποία να έχει τέτοιο σερί διαρκούς βελτίωσης της οικονομικής ανάπτυξης. Και όχι μόνο έχει ένα καλό σερί η ελληνική οικονομία, αλλά αναπτύσσεται με ρυθμό ο οποίος είναι δυόμισι φορές παραπάνω από το μέσο κοινοτικό όρο. Δεν υπάρχει άλλη χώρα στην Ευρωπαϊκή Ένωση που να έχει τόσα συσσωρευμένα οικονομικά πλεονεκτήματα, ιδίως μάλιστα σε μία δύσκολη διεθνή συγκυρία. Και πιστεύω ότι, ανεξάρτητα από τις οπτικές που μπορεί να έχει κανείς, ανεξάρτητα από το τι μπορεί να θεωρεί σημαντικό ή λιγότερο σημαντικό σε έναν τομέα, δεν μπορεί κανείς να παραγνωρίσει τα συσσωρευμένα επιτεύγματα και τις θετικές προοπτικές της ελληνικής οικονομίας. 
Κρίσιμος παράγων για την πρόοδο είναι οι διαρθρωτικές αλλαγές στη χώρα μας, οι οποίες μπορούν και μόνο αυτές να προσδώσουν το απαραίτητο οξυγόνο της οικονομικής ανάπτυξης και σε συνδυασμό με το Γ΄ Κοινοτικό Πλαίσιο Στήριξης να αποτελέσουν την ατμομηχανή προόδου τα επόμενα χρόνια. Και στα δύο αυτά ζητήματα οι αναφορές του Αρχηγού της Αξιωματικής Αντιπολίτευσης ήταν ατυχείς και έξω από κάθε πραγματικότητα. 
Ανέφερε για παράδειγμα την έλλειψη προετοιμασίας για το Γ΄ Κοινοτικό Πλαίσιο Στήριξης. Γνωρίζουμε όλοι όμως και γνωρίζει ο ελληνικός λαός ότι ήδη έχουν ανατεθεί χίλια διακόσια έργα από το Γ Κοινοτικό Πλαίσιο Στήριξης συνολικού προϋπολογισμού 4.000.000.000 δραχμών, δηλαδή το 30% του συνολικού εξαετούς προγράμματος. Αυτό είναι έλλειψη προετοιμασίας ή είναι η καλύτερη θεμελίωση της σωστής πορείας του Γ΄ Κοινοτικού Πλαισίου Στήριξης;
Ανέφερε επίσης για τις διαρθρωτικές αλλαγές. Σας ενημερώνω ότι μόνο το πρώτο τρίμηνο του 2002 έχουν πραγματοποιηθεί διαρθρωτικές αλλαγές με έσοδα αποκρατικοποιήσεων, οι οποίες πλησιάζουν το 1%, το 0,9% για την ακρίβεια του Α.Ε.Π., ποσό το οποίο σε καμία άλλη χώρα της Ευρωπαϊκής Ένωσης δεν παρατηρήθηκε σε τέτοια επίπεδα. Κι αν συνεχίσουμε με τους ίδιους ρυθμούς και τους επόμενους μήνες θα έχουμε τις καλύτερες επιδόσεις στον τομέα διαρθρωτικών αλλαγών από οποιαδήποτε άλλη ευρωπαϊκή χώρα, διότι εμείς εμμένουμε στις διαρθρωτικές αλλαγές, στις αποκρατικοποιήσεις, στην απελευθέρωση αγορών, αλλά βεβαίως με όρους, οι οποίοι αφορούν τους εργαζόμενους, αφορούν τη βελτίωση της ικανοποίησης του καταναλωτή (Δ.Ε.Η., ΕΤΒΑ και πολλά άλλα) και μια σειρά από άλλες κρίσιμες παραμέτρους τις οποίες ούτε στοχάζεται ούτε περιλαμβάνει στις θέσεις της η Νέα Δημοκρατία, ανεξαρτήτως των κατά καιρούς λεγομένων από διάφορα στελέχη της.
Και μέσα σε ένα τέτοιο πλαίσιο οικονομικής ανάπτυξης είμαστε και σε θέση να διαμορφώνουμε τις διαρθρωτικές εκείνες αλλαγές που αφορούν το σύνολο της κοινωνίας. Όπως για παράδειγμα η ασφαλιστική μεταρρύθμιση η οποία και αποκαθιστά χρόνιες αδικίες και κάνει τις απαραίτητες διαρθρωτικές προσαρμογές αλλά ταυτόχρονα λύνει με έναν αναντίρρητο τρόπο τη δυνατότητα χρηματοδότησης του συστήματος για τις επόμενες τρεις δεκαετίες, διαμορφώνοντας για πρώτη φορά στην ασφαλιστική ιστορία, δεδομένα αξιοπιστίας και βεβαιότητος στο σημερινό εργαζόμενο ότι θα πάρει τη σύνταξή του χωρίς ανησυχία και χωρίς αβεβαιότητα. Σας ευχαριστώ πολύ.
ΑΔΑΜ ΡΕΓΚΟΥΖΑΣ: Με μαθηματικούς τύπους όλα αυτά!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Βαλυράκης.
ΣΗΦΗΣ ΒΑΛΥΡΑΚΗΣ: Κυρία Πρόεδρε, κύριοι συνάδελφοι, θα ήθελα να ξεκινήσω με δύο παρατηρήσεις και στη συνέχεια να τοποθετηθώ στο νομοσχέδιο.
Αισθάνομαι σαν εντύπωση ότι όπως έρχονται τα νομοσχέδια στο νέο καθεστώς, έρχονται χωρίς, θα έλεγα, πλήρη πολιτική ωριμότητα ενδεχομένως και νομοτεχνική πληρότητα. Τι κάναμε; Επιταχύναμε το ρυθμό με τον οποίο νομοθετεί το ελληνικό Κοινοβούλιο θα έλεγα περίπου επί τρία αν δεν το κάναμε περισσότερο, με την έννοια ότι απασχολούμε την Ολομέλεια κατά κανόνα κατά μια συνεδρίαση σε ένα μέσο όρο τριών συνεδριάσεων στο προηγούμενο καθεστώς, άρα το βάρος πρέπει να πέσει στην προετοιμασία σε ό,τι αφορά τις Διαρκείς Επιτροπές, όπου θα πρέπει να έχουν τουλάχιστον τη δυνατότητα Βουλευτές να συμμετέχουν και να εκφράζουν τις απόψεις τους και να προσφέρουν στη νομοθετική, την κοινοβουλευτική διαδικασία. 
Εδώ θα σας πω ότι σαν μέλος της Διαρκούς Επιτροπής Μορφωτικών Υποθέσεων που έχει τα θέματα αθλητισμού, εγώ προσωπικά αισθάνομαι ότι η επιτροπή στο σύνολό της δεν είχε τη δυνατότητα να συνεισφέρει εδώ και ενδεχομένως υπάρχει στο κλίμα που διαμορφώνεται και στη συζήτηση εδώ σήμερα. Και δεν μπορούσε, διότι έχουμε ταυτόχρονες συνεδριάσεις, και είχαμε όλο αυτό το διάστημα και της Επιτροπής Οικονομικών Υποθέσεων που επεξεργάστηκε το νομοσχέδιο αυτό και της Επιτροπής Μορφωτικών Υποθέσεων που είχε άλλα θέματα. Προκύπτει λοιπόν ένα ζήτημα Κανονισμού και θα ήθελα -αυτό αφορά βεβαίως το Κοινοβούλιο και αφορά το Προεδρείο- μετά το Πάσχα να κάνουμε μια αποτίμηση των πεπραγμένων με στόχο την ποιότητα της κοινοβουλευτικής διαδικασίας και θα ήθελα κυρίως να επισημάνω τον επίμέρους ρόλο του Βουλευτή στη δυνατότητα συμβολής του στη νομοθετική εργασία. Και βεβαίως υπάρχει ένα ζήτημα υποχρεωτικότητας στο νόμο για τον πολίτη, άρα οφείλουμε να δώσουμε τη δυνατότητα σε μια αντιπροσωπευτική κοινοβουλευτική δημοκρατία, τη δυνατότητα στον αντιπρόσωπό του, συμμετοχής. 
Τώρα το είπε ο κ. Παυλόπουλος, το επανέλαβε και ο Πρόεδρος της Νέας Δημοκρατίας. Μίλησε για Συμπολίτευση και Αντιπολίτευση. Εδώ το Εθνικό Κοινοβούλιο βεβαίως συνιστάται από κόμματα και η κομματική λειτουργία είναι στοιχείο της δημοκρατίας, είναι θεσμικό στοιχείο με την έννοια της επίτευξης συνολικών στόχων. Αλλά, η κομματική πειθαρχία, το ενιαίο της ψήφου και δεν ξέρω τι άλλο, δεν μπορεί να αφαιρεί από τον εθνικό ρόλο και την εθνική ευθύνη του Έλληνα Βουλευτή. Και εκεί παρακαλώ ένσταση. Εδώ λοιπόν το Εθνικό Κοινοβούλιο θα πρέπει να λειτουργεί κατά τρόπο υπεύθυνο και, εν πάση περιπτώσει, με τη δυνατότητα του κάθε Βουλευτή ξεχωριστά, για να εκπληρώσει το καθήκον του. 
Για την οικονομική προσέγγιση του θέματος, εγώ διαφωνώ πλήρως με τη Νέα Δημοκρατία διότι έχει λάθος. Και θα ασκήσω κριτική στην Κυβέρνηση διότι άργησε. 
Βεβαίως, ένας φορέας είναι υποχρεωτικό να υπάρχει και να υπάρχει έγκαιρα για να διαχειριστεί το χάος των αμέτρητων εγκαταστάσεων -αθλητικών και μη- που θα έχουμε αμέσως μετά τους Αγώνες. Κάποιες και πριν τους Αγώνες. Άρα, υπάρχει ένα γενικότερο ζήτημα των ολυμπιακών έργων.
Εκεί, όμως, θα ήθελα να διαχωρίσω το θέμα των αθλητικών εγκαταστάσεων. Και εγώ θα σας παρακαλούσα εδώ, τα μέλη της Κυβέρνησης...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τα έχουμε ξεκαθαρίσει.
ΣΗΦΗΣ ΒΑΛΥΡΑΚΗΣ: Ξεκαθαρίσατε ορισμένα. Θα ήθελα λίγο ακόμα. Την αναφορά στον 1646 -όπως γνωρίζετε είμαι ο εισηγητής του νόμου- καλώς την κάνατε. Και βεβαίως, ως θέμα μηνύματος πολιτικού και ουσίας. 
Υπάρχει ένα ζήτημα τεράστιου κόστους λειτουργίας των αθλητικών εγκαταστάσεων. Η συντήρησή τους, η υπηρέτησή τους. Και αυτό είναι κατανοητό. 
Επίσης, υπάρχει και ένα θέμα ελεύθερου χρόνου, αξιοποίησης δηλαδή του ελεύθερου χρόνου των αθλητικών εγκαταστάσεων. Και εκεί συμφωνώ μαζί σας. Αλλά μέχρι εκεί. 
Εγώ θα ήθελα να γίνει πολύ σαφές και πάντως ζητώ τη ρητή αναφορά. Πρώτον, ότι η κυριότητα των πάσης φύσεως αθλητικών εγκαταστάσεων πρέπει να παραμείνει στο δημόσιο, δηλαδή τη Γενική Γραμματεία Αθλητισμού. Ευτυχώς ακούει πρώην συνάδελφος στο Υπουργείο Αθλητισμού, ο οποίος καταλαβαίνει καλύτερα. Όχι ότι οι άλλοι δεν αντιλαμβάνονται. Βεβαίως και ο κύριος Υπουργός, αλλά απευθύνομαι σε εσάς, κύριε συνάδελφε. Η Γενική Γραμματεία Αθλητισμού μπορεί να έχει αμεσότητα επαφής με το ζήτημα της εφαρμογής των αθλητικών προγραμμάτων, των ομοσπονδιών και των αθλητικών δραστηριοτήτων των όποιων άλλων φορέων και βεβαίως του τεράστιου ζητήματος της υποδομής. Και αυτό έχει να κάνει με το αθλητικό κέρδος της χώρας στην πορεία και μετά τους Ολυμπιακούς Αγώνες. Παρακαλώ αυτό να περιφρουρηθεί κατά τη σοβαρότητα του θέματος.
Πρώτον, λοιπόν, ρητή αναφορά για την κυριότητα των αθλητικών εγκαταστάσεων μετά την αποπεράτωσή τους και βεβαίως ρητή αναφορά ότι η λειτουργία τους θα υπηρετεί κατά κύριο λόγο, κατά προτεραιότητα, με τη νομική διατύπωση του γράμματος, τη στήριξη αθλητικών προγραμμάτων. 
Υπάρχει ατελείωτος, θα έλεγα, ελεύθερος χρόνος για οικονομική αξιοποίηση, η οποία πράγματι οφείλει να γίνει σε μία λογική εξοικονόμησης πόρων, σε μία λογική και άλλων σκοπών και άλλων δραστηριοτήτων, πολλαπλών δηλαδή αξιοποιήσεων των αθλητικών εγκαταστάσεων.
Ευχαριστώ πάρα πολύ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρία Πρόεδρε, μπορώ να έχω το λόγο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θα δευτερολογήσετε και θα απαντήσετε. Περιμένουν οι συνάδελφοι.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μία πρόταση μόνο, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα ήθελα να ενημερώσω τον προλαλήσαντα ότι όλες αυτές τις διατυπώσεις τις περιείχε η πρωινή μου ομιλία.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Ρεγκούζας.
ΑΔΑΜ ΡΕΓΚΟΥΖΑΣ: Κυρία Πρόεδρε, κυρίες και κύριοι συνάδελφοι, νομίζω ότι και από τη σημερινή συζήτηση κατεφάνη ότι έπεσε πλέον η λεοντή. Η Κυβέρνηση μπροστά στην πολιτική σκοπιμότητα, μπροστά στην υιοθέτηση της αδιαφάνειας, μπροστά στην ανάγκη να παραπλανήσει τον ελληνικό λαό, αλλά και τους διεθνείς οικονομικούς οργανισμούς, δεν έχει φραγμούς. Μοιραία η συζήτηση η σημερινή επικεντρώνεται στα ολυμπιακά ακίνητα. Και παρά το γεγονός ότι μέσα σε αυτό το νομοσχέδιο υπάρχουν και άλλα ζητήματα που θα μπορούσε κανείς να πει πάρα πολλά πράγματα, δυστυχώς επικεντρωνόμαστε όλοι εκεί.
Δημιουργήθηκαν, όμως, ορισμένα πολιτικά ζητήματα που χρειάζονται απάντηση. Δεν μπορεί, παραδείγματος χάρη, η Κυβέρνηση να μιλάει για σύνδρομα της Νέας Δημοκρατίας. Η Νέα Δημοκρατία δεν έχει κανένα απολύτως σύνδρομο. Έχει, όμως, μία αγωνία που δεν τη συμμερίζεται δυστυχώς η Κυβέρνηση. Τα συμφέροντα του ελληνικού λαού, την πορεία της χώρας και τελικά το αύριο των νέων ανθρώπων, των παιδιών μας.
Δεν μπορεί, παραδείγματος χάρη, η Κυβέρνηση για την ομαλή εκτέλεση των Ολυμπιακών Αγώνων να βάζει εκβιαστικά διλήμματα και να μιλάει για διγλωσσία σε μία προσπάθεια να δικαιολογήσει την αδιαφάνεια και την παραπλάνηση του ελληνικού λαού με αυτό το νομοσχέδιο. 
Δεν είναι δυνατόν η Κυβέρνηση να ζητάει να συμπράξει η Νέα Δημοκρατία στα ανομήματα που κατασκευάζει εκ των προτέρων αυτή η Κυβέρνηση. Πραγματικά, κύριοι συνάδελφοι, μου θυμίζει τη λαϊκή παροιμία αυτό το νομοσχέδιο, ότι η Κυβέρνηση προσπαθεί να κάνει μνημόσυνο με ξένα κόλλυβα και ταυτόχρονα πριν καταλήξει ο ασθενής που είναι η ελληνική οικονομία.
Επειδή ο κύριος Υπουργός Οικονομίας επιχείρησε για μία ακόμα φορά να ωραιοποιήσει την κατάσταση της ελληνικής οικονομίας, θα του πούμε ότι η κατάσταση της ελληνικής οικονομίας αποκαλύπτεται από την ίδια την Κυβέρνηση. Όταν παραδείγματος χάρη μιλούσαμε εμείς για την ανάγκη πραγματικής σύγκλισης και η Κυβέρνηση επιχειρούσε ονομαστική σύγκληση, τότε μας εγκαλούσε. Στη συνέχεια έρχεται ο ίδιος ο Πρωθυπουργός και μιλάει για την ανάγκη πραγματικής σύγκλισης. Όταν, παραδείγματος χάρη, εγκαλούμε συνεχώς την Κυβέρνηση ότι προσπαθεί να αποκρύψει την πραγματική κατάσταση της οικονομίας, όχι μόνο από τον ελληνικό λαό αλλά και από τους διεθνείς οικονομικούς οργανισμούς, μας εγκαλεί εν ονόματι της ανάγκης να εμφανιστεί η Κυβέρνηση προς τα έξω ότι έχει βελτιώσει την οικονομία, ότι πρέπει να αποδεχθούμε λύσεις δανεισμών, παραδείγματος χάρη, έξω από τις διαδικασίες της διαμόρφωσης του δημοσίου χρέους, έξω από τη νομιμότητα που διέπει ακόμα και τον οργανισμό δημοσίου χρέους, ανεξάρτητα εάν αυτός λειτουργεί με την αδιαφάνεια που λειτουργεί, ανεξάρτητα αν δεν τηρεί αυτά που προβλέπει ο ιδρυτικός νόμος για τη δημοσίευση καταστάσεων, για την κοινοποίηση προγράμματος δανεισμών κλπ., για τις προτεραιότητες που ασκούνται μέσα στον οργανισμό δημοσίου χρέους. 
Επιχειρεί, λοιπόν, η Κυβέρνηση με αυτό το νομοσχέδιο να κρύψει το δανεισμό που φαίνεται αν τον κάνει απευθείας μέσω του Οργανισμού Δημοσίου Χρέους, γιατί θα αυξάνει το δημόσιο χρέος και επομένως θα στερήσει στην Κυβέρνηση την ευκαιρία να εμφανίζεται ότι μειώνει το δημόσιο χρέος και ταυτόχρονα να καταρρίψει αυτό που είπε από το βήμα πριν από λίγο ο κ. Χριστοδουλάκης, ότι έχουμε, λέει, πλεόνασμα. Ποιον κοροϊδεύετε, κύριε Υπουργέ της Οικονομίας; Σας έχουν πάρει είδηση όλοι οι Έλληνες πλέον. Δεν είναι μόνο οι διεθνείς οικονομικοί οργανισμοί και η Ευρωπαϊκή Ένωση. Η Ευρωπαϊκή Ένωση σας συνιστά να σταματήσετε τη δημιουργική λογιστική. Έως πότε θα παραπλανάτε το ελληνικό Κοινοβούλιο.
Κάποιοι επιχείρησαν να συνδυάσουν τα ανομήματα που επιχειρούν με αυτό το νομοσχέδιο και την αδιαφάνεια που προσπαθούν να στήσουν με το "λεπενισμό". Έ, λοιπόν, σας πληροφορούμε ότι εμείς από την πρώτη στιγμή είπαμε ότι ο "λεπενισμός" δεν μπορεί να συμψηφίζεται με την ελληνική πραγματικότητα. Τα άκρα και οι ακρότητες της πολιτικής και η αδιαφάνεια, να προσθέσω εγώ, δεν έχουν θέση στην ελληνική πραγματικότητα. Και αν πράγματι προσπαθείτε να συμψηφίσετε ή να ακυρώσετε τις όποιες ευθύνες σας με αυτόν τον τρόπο έχετε μείνει πολύ πίσω στον παλαιοκομματισμό, αυτόν τον παλαιοκομματισμό που έχει απορρίψει πλέον η ελληνική κοινωνία. Και αυτό εσείς δεν μπορείτε να το κατανοήσετε ακόμη. 
Θα ήθελα ακόμα να πω ότι η Κυβέρνηση με γιατροσόφια προσπαθεί να εμφανίσει ότι δεν υπάρχει δημοσιονομικό πρόβλημα. Ο Πρόεδρος της Νέας Δημοκρατίας σήμερα ανέφερε τη βασική πηγή του αδιαφανούς δημοσίου χρέους. Γιατί στα αλήθεια προβαίνετε σε τέτοια τερτίπια για να δικαιολογήσετε ενέργειες που δεν θέλατε, ενέργειες που δεν θέλατε να εμφανίσετε; Γιατί αυτή η αδιαφάνεια στη λειτουργία αυτής της εταιρείας που θέλετε να κάνετε; Πρώτον, για να μην υπάρχει δημοσιονομικός έλεγχος. Δεύτερον, για να ταυτίζεται ο Υπουργός Εθνικής Οικονομίας που διορίζει το διοικητικό συμβούλιο αυτής της εταιρείας με τις αποφάσεις και την επικύρωση αυτών των αποφάσεων από τον ίδιο. Στα δημοσιονομικά αυτό είναι ταύτιση του υπολόγου και του διατάκτη. Τα είπαμε και στην επιτροπή αυτά. 
Γιατί δεν θεσμοθετείτε μέσα από αυτήν την εταιρεία έστω με τη μορφή της ανώνυμης εταιρείας, διαδικασίες τέτοιες που να οδηγούν στον ουσιαστικό έλεγχο και στη διαφάνεια των όποιων αποφάσεων πάρει αυτή η εταιρεία; Τι είναι αυτό που φοβάστε;
Και, τέλος, να πούμε και κάτι ακόμη. Ποιοι βρίσκονται σε αναμονή πίσω απ' όλο αυτό το στήσιμο αυτής της ιστορίας για να αναλάβουν τα "φιλέτα", όπως λέμε, αυτής της εξέλιξης; 
Βεβαίως, δεν μπορώ να αποδεχθώ ότι η Νέα Δημοκρατία κάνει την κριτική της, επισημαίνει και αν θέλετε, τηρεί αυτό που επιτάσσει το Σύνταγμα, αναδεικνύει δηλαδή προβλήματα και αδυναμίες, για να κερδίσει πολιτικά οφέλη. Τα πολιτικά οφέλη μας τα έχετε χαρίσει εσείς με την απραξία και με το κατάντημα της πολιτικής σας σήμερα. Δεν σας έχουμε απορρίψει μόνο εμείς. Σας απορρίπτει το σύνολο πλέον της ελληνικής κοινωνίας. 
Και ξέρετε, δεν μας είναι καθόλου ευχάριστο να μας σπρώχνει ένα διαμορφούμενο κλίμα, ρεύμα στην κοινωνία επειδή ακριβώς εσείς κάνετε αυτά που κάνετε, επειδή με τις πολιτικές σας πράξεις ζημιώνετε τη χώρα. 
Εμείς θέλουμε να μας βλέπει ο ελληνικός λαός με τις προγραμματικές θέσεις. Αυτές τις θέσεις που δεν θέλετε να τις εννοήσετε εσείς ή δεν θέλετε να τις αναγνώσετε λέγοντας μονίμως ότι η Νέα Δημοκρατία δεν έχει θέσεις. Και βεβαίως η Κυβέρνηση, που υποτίθεται έχει όλες τις νομοθετικές πρωτοβουλίες, όταν αναγκάζεται να κάνει κάτι τέτοιο μας λέει άλλο.
Θα ήθελα, όμως, να πω και δύο κουβέντες για τη φορολογική μεταρρύθμιση και για τη διάταξη που επικυρώνει ουσιαστικά την απόφαση γι' αυτήν την περίφημη συνάφεια. 
Δεν λαμβάνετε τα μηνύματα της κοινωνίας, τις καταλήψεις των εφοριών των ημερών αυτών που γίνονται εν' όψει ακριβώς της λήξης αυτής της περιοριστικής προθεσμίας που έχετε βάλει; Είναι κατανοητό από τη μια πλευρά το άγχος σας για την υστέρηση των εσόδων. Είναι κατανοητό ότι βιάζεστε να υποβληθούν αυτά τα σημειώματα εσωτερικού ελέγχου, όπως τα έχετε ονομάσει, για τη συνάφεια. Αγνοείτε όμως ότι οι προθεσμίες αυτές είναι ασφυκτικές; Αγνοείτε ότι οι μικρομεσαίες επιχειρήσεις στενάζουν; 
Επαίρεστε για τους ελεγκτικούς μηχανισμούς και αναγκάζεστε να μεταφέρετε ελεγκτικό προσωπικό από το ένα μέρος στο άλλο για να προφτάσετε τις παραγραφές, που απειλούν ακριβώς την απώλεια δημοσίων εσόδων. Γιατί δεν αναγνωρίζετε έστω και την ανάγκη παράτασης αυτής της παραγραφής; Τι είναι αυτό που σας πιέζει; Γιατί δεν ομολογείτε στον ελληνικό λαό τη χρεοκοπία σας; Ό,τι και να κάνετε, όσο και αν προσπαθήσετε να κρύψετε αυτή την αλήθεια, όσο και να φυγομαχείτε από την πραγματικότητα, όσο και να αποφεύγετε να δείτε την αλήθεια στα μάτια, ο ελληνικός λαός είναι βέβαιο με μαθηματική ακρίβεια και με το ρεύμα, αν θέλετε, που δημιουργείται από την ανικανότητα της πολιτικής σας, ότι θα καταδικάσει αυτήν την πολιτική. 
Και ευτυχώς για μας και για την πατρίδα που υπάρχει και η εναλλακτική πρόταση εξουσίας, που είναι η Νέα Δημοκρατία και που είναι αποφασισμένη να επιβάλει και τη διαφάνεια και την απεξάρτηση από τα συμφέροντα που καταδυναστεύουν τη δημόσια ζωή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Λέγκας.
ΝΙΚΟΛΑΟΣ ΛΕΓΚΑΣ: Κύριοι συνάδελφοι, για μία ακόμη φορά τον τελευταίο καιρό η Κυβέρνηση προσπαθεί να πρωτοτυπήσει νομοθετικά φέρνοντας ένα νομοσχέδιο που τα έχει όλα και συμφέρει. Στα ράφια του νομοθετικού πολυκαταστήματος βρίσκει κανείς διατάξεις που ξεκινούν από τις ρυθμίσεις στα θέματα διοίκησης των εισηγμένων χρηματιστηριακών εταιρειών, στη μισθολογική πολιτική του 2002, στα επιδόματα των εργαζομένων του ΕΟΤ και φθάνουν στην υπό σύσταση διαχείριση των ολυμπιακών έργων, στα μέτρα κοινωνικής πολιτικής, στις ρυθμίσεις για τις εκκρεμείς φορολογικές υποθέσεις. 
Γενικά θα λέγαμε ότι είναι ένα νομοσχέδιο χωρίς αρχές ή αν θέλετε και για να συμφωνήσουμε, ένα νομοσχέδιο με πάρα πολλές αρχές. Υπ' αυτήν την έννοια και με δεδομένο το χρόνο που μου αναλογεί, εκτιμώ ότι θα ήταν αποτυχημένη ακόμη και η απλή αναφορά στο σύνολο των ρυθμίσεων που φέρνει αυτό το νομοσχέδιο. Θα τοποθετηθώ αναγκαστικά σε μία από τις αρχές του νομοσχεδίου στην οποία αναφέρεται και εδράζεται η ίδρυση της ανώνυμης εταιρείας που θα διαχειρίζεται τα ολυμπιακά ακίνητα.
Ειπώθηκε στην αρμόδια επιτροπή από τους κύριους Υπουργούς ότι χρειαζόμαστε μια εταιρεία ευέλικτη, που να κερδίζει χρόνο, που να συντομεύει τις διαδικασίες. Το ερώτημα βεβαίως είναι το εξής: Γιατί αυτή η βιασύνη όταν η διαχείριση των έργων, όπως ισχυρίζεστε μάλιστα, αφορά στην επόμενη μέρα των Ολυμπιακών Αγώνων, όταν δεν προκύπτει η βιασύνη που παρουσιάζεται δυστυχώς σήμερα για τα ολυμπιακά έργα, όταν η βιασύνη αυτή είτε με τις κόκκινες κάρτες είτε με τις ανελαστικές προθεσμίες, την πληρώνουμε σήμερα όσο κι όσο;
Υποστηρίχθηκε ακόμη ότι η εταιρεία αυτή δεν θα εμπλέκεται στην κατασκευή των ολυμπιακών έργων, αλλά θα ασχολείται μόνο με τη χρηματοδότησή τους. Άλλωστε ρητά αναφέρεται και στην εισηγητική έκθεση ότι η εταιρεία συνίσταται για την ομαλή χρηματοδότηση του έργου. Τώρα βεβαίως με τι χρήματα, από πού και πως, μόνο εσείς το γνωρίζετε. Ίσως με την πρακτική που είδαμε προσφάτως να εφαρμόζεται για τους σταθμούς μετεπιβίβασης του μετρό και της διαπραγμάτευσης μαύρων συντελεστών δόμησης, όπως έγινε στο ολυμπιακό χωριό Τύπου στο Μαρούσι. Ίσως με την χωρίς μέτρο και θεσμικό πλαίσιο αυτοχρηματοδότηση μέσω μακροχρόνιων μισθώσεων για να καλύπτετε τις υπερβάσεις σας. Ίσως με πρωτοφανείς ενέργειες που αναδεικνύουν συμπεριφορές τοκογλυφίας, που αναζητάς στην ανάγκη ρευστό πληρώνοντας όσο-όσο για να προεισπράξετε και να υποθηκεύσετε το μέλλον των επόμενων γενιών.
Υποστηρίχθηκε ακόμη ότι η εταιρεία αυτή δεν θα ασχολείται με τις κατασκευές ότι θα ασχολείται μόνο με την ανάθεση μελετών και έργων που αφορούν στην επισκευές, συντηρήσεις και στις αναγκαίες εργασίες για την αξιοποίηση των ακινήτων, όπως αναφέρει σχετικά το σχετικό άρθρο. Αξιοποίηση ωστόσο ενός ολυμπιακού ακινήτου μπορεί να είναι η επέκταση, μπορεί να είναι η προσθήκη, μπορεί να είναι και η κατασκευή συμπληρωματικών έργων που παραλήφθηκαν, όταν μάλιστα γνωρίζουμε ότι πολλές προσθήκες μαζί, πολλές επεκτάσεις μαζί φθάνουν και ενίοτε ξεπερνούν ένα ολοκληρωμένο έργο. Άλλωστε με επιμονή αρνηθήκατε να απαλείψετε τη λέξη "παραγωγή" από τους σκοπούς της εταιρείας. Άλλωστε με επιμονή αρνηθήκατε το κατασκευαστικό δικαίωμα της εταιρείας να αρχίζει από την επόμενη ημέρα των Ολυμπιακών Αγώνων.
Είπατε ακόμη ότι συστήνετε αυτήν την εταιρεία για λόγους πρόσθετης διαφάνειας. Ευθέως ρωτάμε αν αποτελεί πρόσθετη διαφάνεια η παράκαμψη του δημόσιου λογιστικού, αν παραδείγματος χάρη η κτηματική εταιρεία του δημοσίου ακολουθεί σήμερα μειωμένης διαφάνειας διαδικασίες. Και εδώ μοιραία τίθεται το ερώτημα: Η κτηματική εταιρεία του δημοσίου είναι ανίκανη να διαχειριστή μεταολυμπιακές χρήσεις; Και αν είναι ανίκανη, γιατί είναι ικανή να διαχειρίζεται τα άλλα ακίνητα του δημοσίου; Και βεβαίως αν είναι ικανή να διαχειρίζεται τα ακίνητα του δημοσίου, γιατί είναι ανίκανη να διαχειρίζεται τις μεταολυμπιακές χρήσεις;
Φθάσατε επίσης να υποστηρίξετε ότι με την ίδρυση της ανώνυμης εταιρείας προχωράτε τις ιδιωτικοποιήσεις. Αλλά δυστυχώς αυτό είναι για σας ιδιωτικοποίηση, η ίδρυση απλά μιας ανώνυμης εταιρείας. Μιας ανώνυμης εταιρείας που να μπορεί να δανείζεται χωρίς να εμφανίζονται τα ποσά στο δημόσιο χρέος, που να μπορεί να υποθηκεύει τις αθλητικές αλλά και τις άλλες εγκαταστάσεις με μακροχρόνιες μισθώσεις για να διευκολύνει τις δημοσιονομικές μαύρες τρύπες. Και αν αυτό τουλάχιστον δεν θεωρείται κακό για την Κυβέρνησή σας, είναι τουλάχιστον προκλητικό για τον ελληνικό λαό όταν κατ' επανάληψη ομιλείτε για πλεονασματικούς προϋπολογισμούς, παραβλέποντας τις υποθήκες που βάλατε στις επόμενες γενιές, στις επόμενες κυβερνήσεις.
Ειπώθηκε ακόμη, κύριοι συνάδελφοι, ότι από την ευαισθησία της Κυβέρνησης ήρθαν στη Βουλή οι λεπτομέρειες που αφορούν στους σκοπούς και στη λειτουργία της ανώνυμης εταιρείας. Μάλιστα ισχυριστήκατε ότι όλα αυτά θα μπορούσαν να ρυθμιστούν ερήμην της Βουλής με μια απλή εξουσιοδότηση του νόμου, με ένα προεδρικό διάταγμα. Αφελείς δεν είστε. Αλλά δεν είμαστε και εμείς. Απλά γνωρίζατε ότι αν θα πήγαινε στο Συμβούλιο της Επικρατείας ένα τέτοιο διάταγμα με τόσες παρεκκλίσεις και με τέτοιες εξουσιοδοτήσεις, θα γύριζε πίσω. Γι' αυτό λοιπόν επιλέξατε την οδό της κυβερνητικής Πλειοψηφίας, την οδό της κομματικής πειθαρχίας. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Τέλος, είναι τραγικό να έρχεται για μία ακόμη φορά η σύσταση μίας ανώνυμης εταιρείας για να διαχειριστεί όπως λέει τα ολυμπιακά ακίνητα και όπως είδαμε στον κατάλογο των έργων που κατατέθηκε στη Βουλή δεν έχει μείνει τίποτα απ' έξω. Ακόμα και η Ελληνική Αστυνομία απέκτησε μεταολυμπιακή χρήση. Είναι τραγικό να μην έχετε παραδειγματιστεί από τη λειτουργία των τουριστικών ακινήτων, από τη λειτουργία της "Κτηματολόγιο Α.Ε." για την οποία σήμερα αποφασίζετε να επιστρέψετε τις αρμοδιότητες τις οποίες είχατε δώσει στο ΟΚΧΕ. Βεβαίως από τη λειτουργία της "ΔΕΚΑ Α.Ε.", από τη λειτουργία της "ΘΕΜΙΣ Α.Ε." , από τη λειτουργία της "ΕΡΓΟΣΕ", όλες αυτές, αν μη τι άλλο είναι πονεμένες εταιρείες και θυμίζουν πονεμένες ιστορίες. 
Είναι τραγικό επίσης να μην κάνουμε αυτό που ζητάμε σήμερα και από την πιο μικρή επιχείρηση, την εκπόνηση ενός στρατηγικού και επιχειρησιακού σχεδίου και να καλούμαστε σήμερα να δώσουμε την έγκρισή μας, να παρέχουμε μια τόσο ευρεία εξουσιοδότηση χωρίς εγγυήσεις. Γιατί τότε αλήθεια να ζητάμε από τις δημοτικές και διαδημοτικές επιχειρήσεις να χρειάζονται για τη σύστασή τους τέτοιου είδους μελέτες βιωσιμότητας και οικονομοτεχνικές μελέτες. Η ένταξη ακόμα και μιας μικρομεσαίας επιχείρησης στον αναπτυξιακό νόμο να απαιτεί την έγκριση τέτοιων μελετών; Είναι σίγουρο ότι αυτές οι μελέτες και εδώ θα συμφωνήσω δεν είναι πανάκεια, είναι χρήσιμες όμως, γιατί προβληματίζουν και προϋπολογίζουν και αποκαλύπτουν προθέσεις και στόχους. Οι στόχοι σας δυστυχώς αποκαλύφθηκαν και είναι απογοητευτικοί, όχι όμως και οι προθέσεις σας τις οποίες καταγγέλλουμε και αμφισβητούμε ευθέως. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πραγματικά με αυτόν τον τρόπο η Κυβέρνηση και με αποσπασματικές διατάξεις θέλοντας να ρυθμίσει κάποια δευτερεύοντα προβλήματα όπως έχει κάνει και σε άλλα νομοσχέδια έρχεται και προσθέτει διατάξεις που πραγματικά συγκλονίζουν και διασπούν αυτήν τη στιγμή το πλαίσιο λειτουργίας, τους θεσμούς του κράτους. Από τη μία στιγμή στην άλλη φθάνουμε για θέματα τα οποία χειρίζονται τα καθ' ύλην αρμόδια Υπουργεία για τα οποία είναι υπεύθυνα και έχουν συγκροτήσει τα όργανά τους και είχαν διαμορφώσει τη φιλοσοφία τους, τις αρχές τους και αναφέρομαι π.χ. στο πώς θα διαχειρίζεται τα θέματα του πολιτισμού και του αθλητισμού και τις εγκαταστάσεις αυτών το Υπουργείο Πολιτισμού και πως τα είχε εντάξει μέσα στο γενικότερο θεσμικό πλαίσιο και τη διεξαγωγή των Ολυμπιακών Αγώνων του 2004. 
Το να λέμε μόνο ότι τα έργα τα οποία καθυστερούν θα εκτελεστούν μέσα από το ισχύον θεσμικό πλαίσιο π.χ.του ν. 1418 και από την άλλη τα πάντα να τα αναθέτουμε στις ανώνυμες εταιρείες του δημοσίου και σιγά-σιγά να μεταθέτουμε τη διαχείριση αυτών των πραγμάτων από τον κρατικό τομέα και να το αναθέτουμε σε ιδιώτες δεν κάνουμε τίποτε άλλο παρά έχουμε ξηλώσει πλήρως το νήμα και κρατούμε μόνο κάποιες αρχές. Αλλά τελικά έχουμε μεταφέρει τα πάντα, τη χρήση των πάντων και έργων ακόμη που δεν έχουν ολοκληρωθεί τα μεταφέρουμε στην ιδιωτική πρωτοβουλία. Αν αυτό γινόταν από μία Κυβέρνηση που είχε άλλη φιλοσοφία και ο δικός μας κοινοβουλευτικός έλεγχος αλλά και ο κοινωνικός έλεγχος θα ήταν διαφορετικός. Αυτήν τη στιγμή όλα αυτά, δηλαδή μία πλήρης αναδιάρθρωση του δημόσιου τομέα, διάλυση θα έλεγα του δημόσιου τομέα έρχεται αποσπασματικά από κάποια νομοσχέδια για το οποία δεν έχει ετοιμαστεί σε τίποτα η κοινή γνώμη, για να διαμορφώσει και άποψη.
Είναι δυνατόν δηλαδή να φτάσουμε στη διαχείριση από την ιδιωτική πρωτοβουλία για δράσεις και για έργα τα οποία και με το πρόγραμμα των Ολυμπιακών Αγώνων θα έρθουν και στην περιφέρεια και στο κέντρο να συμπληρώσουν και βασικές υποδομές στις μεταφορές, τις βασικές υποδομές από τον πολιτισμό, τις βασικές υποδομές στον αθλητισμό που τις έχει ανάγκη η χώρα μας και που τις έχει υποχρέωση το ελληνικό κράτος να τις διαχειρίζεται για το καλό του κοινωνικού συνόλου. Είναι δυνατόν αυτό εδώ το πρόγραμμα για το οποίο έτσι πείσατε τον ελληνικό λαό ότι χρειάζονται οι Ολυμπιακοί Αγώνες και ανάπτυξη θα δημιουργήσουν και όλα αυτά τα πράγματα θα γίνουν με διαφάνεια με επάρκεια και στο χρόνο που πρέπει. Είναι δυνατόν όλα αυτά τώρα να αποτελούν αυτήν τη στιγμή μια πρόκληση για τη μεταολυμπιακή χρήση, μια πρόκληση για τους ιδιώτες ούτως ώστε το κράτος στο τέλος να τα διαχειριστεί εν λευκώ και να τα δώσει να τα διαχειριστούν ιδιώτες, για να αποκομίσει τι από αυτήν τη διαχείριση; Θα μπορέσει έτσι να καθορίσει αυτό τις βασικές του αρχές τα βασικά του προγράμματα για τον πολιτισμό για τον αθλητισμό για την ανάπτυξη της χώρας; 
Εμείς δεν συμφωνούμε με αυτήν τη ρύθμιση και από την άλλη πλευρά νομίζω ότι τελικά αυτή η ρύθμιση δεν θα αποδώσει κιόλας. Θα δημιουργήσει αυτήν τη στιγμή μια σύγχυση στην όλη διαχείριση των ήδη καθυστερημένων έργων των Ολυμπιακών Αγώνων και δεν νομίζω ότι είναι μια ρύθμιση η οποία θα συμμαζέψει τα πράγματα και θα δώσει το επιδιωκόμενο αποτέλεσμα να εξευρεθούν οι πόροι και να υπάρξει ένας συντονισμός δράσεων, ούτως ώστε να ολοκληρωθούν τα έργα των Ολυμπιακών Αγώνων.
Εκείνο όμως το οποίο είναι εξίσου σημαντικό και θα έλεγα είναι μία ακόμη χαριστική βολή προς την περιφερειακή ανάπτυξη του τόπου είναι το άρθρο 36. Το άρθρο 36 έρχεται να παραβιάσει την ίδια τη διαδικασία του Γ΄ Κοινοτικού Προγράμματος Στήριξης, διαδικασία η οποία για πολλούς και διαφόρους λόγους δικαιολογήσατε ότι πρέπει να είναι συγκεντρωτική, οι διαχειριστικές αρχές θα πρέπει να είναι κυρίαρχες και από την άλλη πλευρά κυρίαρχος να είναι και ο Γενικός Γραμματέας της Περιφέρειας αν έχει διαφορετική άποψη και στην κεντρική διαχειριστική αρχή ο Γενικός Γραμματέας ή ο Υπουργός αν έχει διαφορετική άποψη από όλα αυτά τα όργανα του "δημοκρατικού" προγραμματισμού που ο ίδιος ο νόμος έχει θέσει για να συνθέσουν και να διαχειριστούν το Γ΄ Κοινοτικό Πλαίσιο Στήριξης.
Ερχόμαστε λοιπόν τώρα και λέμε για κάποιες δράσεις και κάποιες ενισχύσεις οι οποίες αφορούν π.χ. μικρομεσαίες επιχειρήσεις να αποφασίσει ο Υπουργός. Ανακαλύπτουμε δηλαδή κάθε φορά τον όρο των μικρομεσαίων επιχειρήσεων, αλλά πολιτική για τις μικρομεσαίες επιχειρήσεις και μάλιστα στην περιφέρεια δεν έχουμε μέχρι τώρα. Αυτήν τη στιγμή η διαδικασία προγραμματισμού και υλοποίησης του Γ΄ ΚΠΣ διακρίνεται κυρίως από το ότι δεν υπάρχει μια καλή αξιολόγηση του Β΄ Κοινοτικού Πλαισίου Στήριξης, ούτως ώστε να βρεθούν εκείνες οι προτάσεις και εκείνες οι δράσεις οι οποίες πραγματικά στην περιφέρεια θα δημιουργήσουν απασχόληση θα δημιουργήσουν ανάπτυξη θα ενισχύσουν επιχειρήσεις οι οποίες έχουν σωστά προγράμματα και οι οποίες επιχειρήσεις δεν θα καρπωθούν μόνο τους πόρους αλλά θα μπορέσουν αυτούς τους πόρους που θα πάρουν και στη δική τους συγχρηματοδότηση να τους αξιοποιήσουν σε αυτήν την κατεύθυνση. Διακρίνονται αυτήν τη στιγμή με μεγάλη καθυστέρηση γενικά τα επιχειρησιακά προγράμματα του Γ΄ Κοινοτικού Πλαισίου Στήριξης και με τεράστια καθυστέρηση όσον αφορά αυτού του τύπου τις δράσεις. 
Εδώ είναι χαρακτηριστική η καθυστέρηση και είναι πολύ μεγάλος ο προβληματισμός και στις περιφέρειες και στο περιφερειακό συμβούλιο και στη διαχειριστική αρχή της κάθε περιφέρειας εάν θα μπορέσουν αυτά τα έργα που έχουν συγχρηματοδότηση και από τον ιδιωτικό τομέα αυτές οι δράσεις να αποτελέσουν τελικά για τη χώρα μας δράσεις οι οποίες θα δημιουργήσουν περιφερειακή ανάπτυξη τόνωση της απασχόλησης κοινωνική συνοχή κ.ο.κ.
Αυτή, λοιπόν, την αδυναμία που διαπιστώνεται για σήμερα το Γ΄ Κοινοτικό Πλαίσιο Στήριξης, αυτήν την ουσιαστική αδυναμία και καθυστέρηση έρχεστε να την λύσετε με μια ενέργεια η οποία είναι άκρως συγκεντρωτική και χωρίς διαφάνεια και από την άλλη πλευρά δεν ακουμπάει σε κανένα πρόγραμμα, σε κανένα προγραμματισμό, είτε είναι περιφερειακός προγραμματισμός είτε είναι προγραμματισμός του κάθε επιχειρησιακού προγράμματος του κάθε Υπουργείου για τις δράσεις αυτές και δεν ακουμπάει βέβαια σε καμία περίπτωση σε κανέναν κοινωνικό και δημοκρατικό έλεγχο.
Μια υπουργική απόφαση, η οποία εκτός του ν. 2601, ο οποίος θέτει κάποιες αρχές για το πώς χρηματοδοτούνται αυτές οι επιχειρήσεις, θα καθορίζει χωρίς αρχές και τα κριτήρια και θα καταλήγει, είτε για τις δράσεις του κάθε Υπουργείου είτε για τις δράσεις της κάθε περιφέρειας, η υπουργική απόφαση αυτή με έναν εντελώς συγκεντρωτικό τρόπο πώς αυτή θα αξιοποιήσει και θα κάνει αυτές τις ενισχύσεις.
Πού είναι η διαφάνεια, πού είναι η συμμετοχή και πώς ευελπιστείτε έτσι να έχετε απόδοση με αυτού του τύπου τις ενέργειες τις οποίες πάτε να κάνετε; Το μόνο που θα μπορέσετε να πετύχετε με αυτό είναι να απορροφήσετε άρον-άρον τους πόρους, να λέτε ότι έχετε απορρόφηση, αλλά -λυπάμαι πάρα πολύ- να τους απορροφήσετε τελικά δίνοντάς τους με αδιαφάνεια στους "ημέτερους" χωρίς να επιτυγχάνεται τελικά κανένας από τους στόχους του Γ΄ Κοινοτικού Πλαισίου Στήριξης.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης, Ανάπτυξης, Γεωργίας, Μεταφορών και Επικοινωνιών και Εμπορικής Ναυτιλίας κατέθεσαν σχέδια νόμου: "Κύρωση του Πρωτοκόλλου του Κιότο στη Σύμβαση-Πλαίσιο των Ηνωμένων Εθνών για την αλλαγή του κλίματος".
Παραπέμπεται στην αρμόδια Διαρκή Επιτροπή.
Και μετά θα πάει στις Ηνωμένες Πολιτείες να το εγκρίνουν και εκεί, έτσι δεν είναι, κύριε Τζέκη;
ΑΓΓΕΛΟΣ ΤΖΕΚΗΣ: Δεν έχουν ανάγκη αυτοί, κύριε Πρόεδρε. Εγκρίνουν ό,τι θέλουν.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχει ζητήσει το λόγο ο κ. Σπυριούνης για τρία λεπτά. Εάν δεν διαφωνεί το Σώμα και επειδή υπάρχει ένα περιθώριο τριών λεπτών από τους προηγούμενους ομιλητές και για τελευταία φορά, να δώσουμε στο στρατηγό το λόγο;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Σπυριούνη, έχετε το λόγο για τρία λεπτά.
ΚΥΡΙΑΚΟΣ ΣΠΥΡΙΟΥΝΗΣ: Θα ευχαριστήσω, κύριε Πρόεδρε, και θα δηλώσω ότι απουσίαζα και δεν ήμουν εδώ λόγω ευθύνης παρουσίας στη Διαρκή Επιτροπή Άμυνας και Εξωτερικών Υποθέσεων στο Υπουργείο Εθνικής Άμυνας. Ήρθα όμως κάθιδρος για να συμμετάσχω και ευχαριστώ πολύ που μου δώσατε το λόγο.
Θέλω να πω ότι εάν σε αυτήν την Αίθουσα από όλους μας πραγματοποιηθεί η υπέρβαση της κομματικής οπτικής γωνίας, μέσα από την οποία αντικρίζονται, εντοπίζονται και αξιολογούνται οι σχετικές λεπτομερειακές διατάξεις, είναι σίγουρο, κύριε Πρόεδρε, ότι το νομοθετικό έργο της Βουλής θα πραγματώνει δύο χαρακτηριστικές προϋποθέσεις.
Η μια θα βελτιώνει σημαντικά, με συνθετικές διαλεκτικές διαδικασίες, τις διατάξεις του κάθε νομοσχεδίου. Και το δεύτερο στοιχείο θα αντανακλάται ένα πρόσωπο ευρύτερης ευθύνης και κύρους προς την κοινωνία, που είναι σημαντικός παράγοντας όχι μόνο για την αξιοπιστία του πολιτικού κόσμου αλλά και για τη δημοκρατία.
Το επισημαίνω αυτό, διότι από την εμπειρία μου στο Κοινοβούλιο γνωρίζω ότι η κάθε πλευρά τραβά το δικό της χορό, το δικό της τραγούδι.
Πιστεύω ότι με την ανατολή του νέου αιώνα θα πρέπει -είναι καιρός- από εθνικό καθήκον, στην ουσία των πραγμάτων, να αναζητούμε περισσότερο και να επαινούμε τα στοιχεία που μας ενώνουν. Εδώ μέσα κυνηγούμε σαν λαθροκυνηγοί να βρούμε κάτι από τα αρνητικά και μένουμε σ' αυτό. Κύριοι συνάδελφοι όλων των κομμάτων και δεν μιλώ μόνο για την Αντιπολίτευση, αλλά και κυρίως για το κόμμα μου που εξυμνούμε και ωραιοποιούμε τα πάντα -χθες άκουγα συνάδελφο να ανεβαίνει στο Βήμα και να μιλά για τον Πρόεδρο της Κυβέρνησης, να λέει "και ο κύριος Πρόεδρος της Κυβέρνησης" ωσάν να ήταν..., και αναγκάστηκα και έφυγα, δεν μπορούσα να τον ακούσω- υπερβαίνοντας το "μηδέν άγαν", το οφειλόμενο για τη δημοκρατία "μηδέν άγαν". Πολλές φορές δεν ακούγεστε, δεν τηρείται. Αναφέρεστε μόνο στα αρνητικά. Δεν ακούγεστε. Μου θυμίζετε κάτι στρατηγούς της παλιάς σχολής που έρχονταν και αναζητούσαν από τα εκατό καλά να βρουν και ένα άσχημο και έμεναν μόνο σ' αυτό. Είναι η μεμψίμοιρη πλευρά των πραγμάτων. 
Να πω ότι το νομοσχέδιο έχει διατάξεις καλές, εναρμονισμένες, με προοπτική και με διαφάνεια και με ευθύνη. Βεβαίως θα μπορούσε να είναι ακόμη καλύτερο αν βοηθούσαμε όλοι με την έννοια της διαλεκτικής συγκρότησης των νομοσχεδίων με συνθετικές διαδικασίες, με φωνές αντιπαραθετικές πλην αναζητούσες τη σύνθεση, την ενότητα, ώστε να εξυμνούνται τα σημεία που συμφωνούμε και να μη φοβόμαστε ότι χάνουμε αντιπαραθετικά.
Η αντιπολίτευση της Νέας Δημοκρατίας προετοιμάζεται και για την άσκηση της εξουσίας αύριο. Εγώ σας το εύχομαι ολόψυχα αν ο λαός σας επιλέξει. Και προσωπικά το πιστεύω...
ΧΡΗΣΤΟΣ ΜΑΡΚΟΓΙΑΝΝΑΚΗΣ: Άρα το πιστεύετε...
ΠΡΟΕΔΡΕΥΩΝ (Κωνσταντίνος Βρεττός): Υπό αίρεση το λέει, είπε το "αν".
ΚΥΡΙΑΚΟΣ ΣΠΥΡΙΟΥΝΗΣ: Όχι, δεν με παραπλανεί κανένας, κύριε Πρόεδρε. Εγώ ό,τι έχω να πω τα λέω χωρίς να υπολογίζω τίποτα.
Προσωπικά πιστεύω ότι αν συνεχίσουμε, κύριε Υπουργέ και κύριε Πρόεδρε, που ξέρετε την εκτίμηση που έχω στο πρόσωπό σας, αν συνεχίσουν να πράττονται όσα πράττονται, είναι σίγουρο ότι η Νέα Δημοκρατία θα είναι κυβέρνηση αύριο. Αν όμως συντονίσετε την προσπάθειά σας με εκείνον τον έντονο δημοκρατικό ρυθμό, όπως κάνετε μερικοί -και ψηφίζω το νομοσχέδιο γιατί το κάνετε, η ομάδα του Υπουργείου Οικονομίας και Οικονομικών- τότε η Νέα Δημοκρατία θα γίνει αρχαία στην Αντιπολίτευση. Το εύχομαι και αυτό, με την αγάπη που σας οφείλω.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ολοκλήρωσε, όπως καταλαβαίνετε τη σκέψη του, για να μην έχει και προβλήματα.
Ο κ. Κασσίμης έχει το λόγο για τέσσερα λεπτά.
ΘΕΟΔΩΡΟΣ ΚΑΣΣΙΜΗΣ: Έχω οκτώ. Το μισό του χρόνου λέει ο Κανονισμός. Μην το πετσοκόψουμε.
ΠΡΟΕΔΡΕΥΩΝ (Κωνσταντίνος Βρεττός): Οκτώ έχετε; Η κα Μπενάκη μου τα έδωσε.
ΘΕΟΔΩΡΟΣ ΚΑΣΣΙΜΗΣ: Έτσι κι αλλιώς δεν θα τα χρησιμοποιήσω. 
Θέλω να πω ότι ήρθε εδώ ο Υπουργός Πολιτισμού -βαρύ πυροβολικό της Κυβέρνησης- για να μας περιπαίξει, για να μας εξαπατήσει. Και το λέω αυτό γιατί ακούσαμε από τον κ. Βενιζέλο ότι ο Πρόεδρος της Νέας Δημοκρατίας διαστρέφει τα πράγματα. Για να μας πει ο ίδιος ότι...
ΚΥΡΙΑΚΟΣ ΣΠΥΡΙΟΥΝΗΣ: ...(Δεν ακούστηκε)
ΘΕΟΔΩΡΟΣ ΚΑΣΣΙΜΗΣ: Τι είναι αυτά που κατηγορούμε στρατηγέ, που μας είπε ο Υπουργός σας; Μας είπε: "Μα, είναι νομοθετημένα τα ολυμπιακά έργα". Γιατί μιλάμε για θολό τοπίο; Κι εγώ λέω, κύριοι της Κυβέρνησης και στρατηγέ Σπυριούνη, να το νομοθετήσουμε αυτό που είπε. Διότι άλλα λέει το νομοσχέδιο. Δεν λέει για τα νομοθετημένα ολυμπιακά έργα. Το νομοσχέδιον το θολό, που θα ψηφίσετε, λέει: "τα περιουσιακά στοιχεία που προκύπτουν από την εκτέλεση και λειτουργία ολυμπιακών έργων". Και στην κορφή κανέλα, δηλαδή! Διότι ποια προκύπτουν; Και ένα μαγαζάκι στην παραλία θα το πάρουν -λέει- για να λειτουργήσουν οι Ολυμπιακοί Αγώνες. Και αυτά προκύπτουν. Δεν μιλά για νομοθετημένα ολυμπιακά έργα. Τώρα, στα νομοθετημένα είναι και το ρέμα του Διακονιάρη. Και δεν έμαθα, το ρέμα του Διακονιάρη θα διαχειριστεί αυτή η εταιρεία ή όχι; Να ξέρουμε δηλαδή τι ακριβώς κάνουμε.
Τώρα αυτό το "όσα δεν είναι του ελληνικού δημοσίου δεν υπάγονται" το καταλαβαίνω. Αλλά η πλειοψηφία είναι του ελληνικού δημοσίου. Και δεν μιλάμε για την ιδιοκτησία. Αυτή δεν φεύγει. Η διαχείριση φεύγει και δεν υπάρχει λόγος να φύγει.
Και για ένα έργο στην παραλία στο Ελληνικό που μας είπε ο κύριος Υπουργός έχουμε να πούμε ότι αν είναι να μείνει για ναυταθλητικές ασχολίες ας το πάρει η Γενική Γραμματεία Αθλητισμού ή η Ομοσπονδία, όποιος είναι αρμόδιος. Γιατί πρέπει να υπάρχει ενδιάμεσος επιβήτορας για οποιαδήποτε διαχείριση; Και αν τυχόν περισσεύει κάτι και δεν μπορεί κανείς να το πάρει, υπάρχουν διαδικασίες υπάρχουν νομοθετημένα όργανα. Γιατί πρέπει να γίνει αυτό; Και σίγουρα πρέπει να πάψει η Κυβέρνηση να παραπλανά.
Και θα κάνω και μια παρατήρηση γιατί ο συνάδελφος του ΠΑΣΟΚ ο κ. Μαγκούφης με την πολύ καλή του διάθεση μας είπε ότι, έφυγαν τα ύποπτα. Ε, δεν έφυγαν διότι έφυγαν τα χοντροκομμένα ύποπτα. Τα πονηρά ύποπτα αρνείται να τα βγάλει. Τις επιχειρηματικές δραστηριότητες αρνείται να τις αφαιρέσει από το νομοσχέδιο που σημαίνει κατ' επέκταση και δημιουργία εταιρειών και συνεταιρισμών με ιδιώτες, με συμφωνία κατ' ιδίαν πώς θα γίνει η διανομή και οτιδήποτε άλλο. Επίσης στην παραγωγή έργων αρνείται να την βγάλει και αυτή. Έβγαλε την εκτέλεση, την έκανε καθ' υποχώρηση, εκτέλεση από τους αρμοδίους φορείς, αλλά την παραγωγή την αφήνει μέσα. Και όταν είπαμε, τι είναι η παραγωγή; Παράγει μήλα, πορτοκάλια, έργα διαχειρίζεται, κτίρια, άρα τα παράγει και αυτό το αρνείται. ΄Αρα ακόμη και αν δεχθούμε ότι η πρόθεσή της είναι αυτή που λέει, που δεν είναι από ό,τι φαίνεται, όλες οι διατάξεις που παραμένουν μέσα αφήνουν ένα θολό τοπίο, δεν ξεκαθαρίζονται ποια θα είναι αυτά, δεν ξεκαθαρίζονται ποια δεν θα είναι αυτά και ό,τι ανήκει στο δημόσιο μπορεί να περάσει.
Μας είπε ο κ. Βενιζέλος: μα πιστεύετε ότι δεν ξέρουν οι διεθνείς οργανισμοί για το χρέος αυτό, αυτό που δεν περνάει στο δημόσιο χρέος; Δεν με απασχολεί τόσο τι ξέρει το Διεθνές Νομισματικό Ταμείο αλλά με απασχολεί τι ξέρει ο Έλληνας φορολογούμενος. Και με το 1,5 τρισεκατομμύριο το οποίο θα δανειστεί αυτή η εταιρεία και στο τέλος του χρόνου δεν θα υπάρχει μέσα στον προϋπολογισμό θα κοροϊδεύουμε τον Έλληνα φορολογούμενο. Θα λέμε στο κάθε Ελληνόπουλο που έχει γεννηθεί τώρα ότι χρωστάει 1,5 εκατομμύριο λιγότερο από όσα χρωστάει γιατί αυτός ο δανεισμός θα φορτώσει στην πλάτη του κάθε Έλληνα μεγάλου ή μικρού άλλο 1,5 εκατομμύριο πάνω σε εκείνα που χρωστάει. Αυτό, επαναλαμβάνω θα το κρύβουμε από τον Έλληνα πολίτη. 
Αν λοιπόν θέλουμε να είμαστε ειλικρινείς και αυτά να περάσουν από το δημόσιο χρέος να το πούμε στον Έλληνα πολίτη να ξέρουμε που πάμε. Εδώ ερχόμαστε την ανικανότητα την αδυναμία και τις μεθοδεύσεις να τα ονομάσουμε πατριωτισμό. Και εμείς οι οποίοι είμαστε επιφυλακτικοί και θέλουμε διαφάνεια, θέλουμε πραγματική εκτέλεση έργου να μας εμφανίζουν ως υπονομευτές. 
Είπα και την προηγούμενη φορά το εξής: Πριν από ενάμιση χρόνο φέρατε εδώ ένα νομοσχέδιο το οποίο ψηφίστηκε και αφορούσε το περίφημο ολυμπιακό χωριό. Ήρθε λοιπόν προ μηνός Υπουργός ΠΕΧΩΔΕ να μας πει ότι κατά παρέκκλιση χρειάζονται άλλα εκατό στρέμματα, να το κάνουμε... Όταν λοιπόν λέμε γιατί; Μας απαντά και μας λέει, με αυτό που κάναμε πέρυσι δεν μπορούμε να κτίσουμε χωριό. Κι εγώ έρχομαι λοιπόν και ρωτάω, ποιος υπονομεύει την πορεία προς τους Ολυμπιακούς Αγώνες; Εμείς που θέλουμε διαφάνεια ή οι κυβερνητικοί οι οποίοι φέρνουν εδώ νομοσχέδια με τα οποία μετά από ένα χρόνο ή δύο χρόνια προ των Ολυμπιακών Αγώνων φαίνεται ότι ήταν αδύνατον να προχωρήσει η ιστορία. 
Ή λοιπόν είναι ανίκανη η μισή Κυβέρνηση ή υπονομεύει την πορεία της άλλης μισής. Ένα πράγμα δεν πρέπει να κάνετε: Δεν πρέπει να υπονομεύετε το μέλλον αυτού του λαού!
Ευχαριστώ.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Άκουσα, κύριε Πρόεδρε, όλο το βαρύ πυροβολικό της Νέας Δημοκρατίας, για να χρησιμοποιήσω την ορολογία που χρησιμοποίησε ο προηγούμενος συνάδελφος, από τον Προέδρο της Νέας Δημοκρατίας, τον εισηγητή, τον Κοινοβουλευτικό Εκπρόσωπο και όλους τους Βουλευτές. Συμπέρασμα: Η Νέα Δημοκρατία ούτε το ρόλο που της ανέθεσε ο ελληνικός λαός στις τελευταίες εκλογές μπορεί να ασκήσει. Ούτε έλεγχο ούτε εποικοδομητική πρόταση μπορεί να κάνει για όσα παρατηρεί. Έχει μείνει σε μια καταγγελιολογία, σε ένα μηδενισμό, σε μια καταστροφολογία, σε μια απραξία και θέλει να παρασύρει και την Κυβέρνηση σε απραξία.
Ε, όχι, κύριοι συνάδελφοι. Έχετε κάνει επιλογή σας να αποκομίσετε πολιτικό όφελος από το να μην έχετε άποψη για το τι συμβαίνει σ' αυτήν τη χώρα έχετε επιλέξει, τη λογική του ώριμου φρούτου το ΠΑΣΟΚ και η Κυβέρνησή μας έχουμε κάνει μια άλλη επιλογή, να έχουμε άποψη, θέση, να έχουμε σχεδιασμό, να προβαίνουμε σε λύσεις προβλημάτων που απασχολούν την ελληνική κοινωνία τον ελληνικό λαό και πάνω εκεί κρινόμαστε. Και μας έχει κρίνει χρόνια όλους ο ελληνικός λαός. 
Στο συγκεκριμένο θέμα. Αγαπητοί συνάδελφοι, είπατε κατ' επανάληψη στην επιτροπή και εδώ, ένα μεγάλο νομοσχέδιο με πολλές ενότητες, τέσσερις, πέντε, έξι. Δυστυχώς, έχετε επικεντρωθεί σε μια ενότητα, "Ολυμπιακά Ακίνητα Α.Ε." που σημαίνει για την πρώτη ενότητα συμφωνείτε ναι, ή όχι; Προφανώς συμφωνείτε, να το πείτε. Και αν όχι, ποια είναι η θέση σας για την εταιρική διακυβέρνηση; Ένα μεγάλο θέμα, που έρχεται να ολοκληρώσει το θεσμικό πλαίσιο και για την κεφαλαιαγορά και για τις επιχειρήσεις και για την αγορά. Και όμως η Κυβέρνηση του ΠΑΣΟΚ είναι αυτή που έρχεται να ολοκληρώνει να εκσυγχρονίζει το νομικό και θεσμικό πλαίσιο. 
Δεύτερον, σχετικά με τα μέτρα κοινωνικής πολιτικής. Είναι το ΠΑΣΟΚ και η Κυβέρνηση αυτή που για πρώτη φορά θέσπισε ένα δίκτυο αντιμετώπισης της φτώχειας. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, παρακαλώ!
ΑΝΔΡΕΑΣ ΜΑΚΡΥΠΙΔΗΣ: Άκουσα έναν ατελείωτο λαϊκισμό, και μια επιχειρηματολογία ότι είναι λίγα τα λεφτά. Πόσα θέλετε; Προτείνετε πόσα και από πού.
ΑΔΑΜ ΡΕΓΚΟΥΖΑΣ: Τα είπαμε στην επιτροπή αυτά.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Παρακαλώ!
Δεν καταγράφονται οι διακοπές των συναδέλφων.
ΑΝΔΡΕΑΣ ΜΑΚΡΥΠΙΔΗΣ: Σχετικά με το θέμα πολιτικής μισθών άκουσα για 2,5%. Μπορείτε να μου πείτε πόσο ήταν η δραχμική αύξηση για τους εργαζόμενους στο δημόσιο και Ν.Π.Δ.Δ. τον προηγούμενο χρόνο και το τρέχον έτος; Πέρα από την αύξηση του 2,5%, το επίδομα των 60.000 δραχμών και το οικογενειακό επίδομα, δραχμική αύξηση τέτοια που δεν μπορούσατε ούτε σεις να φανταστείτε ούτε οι εργαζόμενοι να το πιστέψουν.
Μόλις άκουσα τον κ. Κασσίμη να μιλάει πάλι ότι υποθηκεύουμε το μέλλον της χώρας, το μέλλον των νέων ανθρώπων, σχετικά με το δημόσιο χρέος. Ποια είναι η άποψη της Νέας Δημοκρατίας; Να παρουσιάζεται ηυξημένο το δημόσιο χρέος, ναι ή όχι; Αυτό θέλετε; Όμως, η πολιτική μας ...
ΘΕΟΔΩΡΟΣ ΚΑΣΣΙΜΗΣ: ....
ΑΝΔΡΕΑΣ ΜΑΚΡΥΠΙΔΗΣ: Ελεγχόμαστε, κύριε Κασσίμη, από τους διεθνείς οργανισμούς σχετικά με την πορεία του δημοσίου χρέους και των άλλων οικονομικών μεγεθών..
Και κλείνω με το ότι και σήμερα και μια σειρά άλλες εταιρίες του δημοσίου όπως η "ΜΕΤΡΟ Α.Ε." και "ΤΡΑΜ Α.Ε." λειτουργούν και μπορούν και κατασκευάζουν έργα επ΄ ωφελεία του ελληνικού λαού. Και αν χρειάζεται, δανείζονται προκειμένου, να αντεπεξέλθουν σε ανάγκες πέρα από την όποια χρηματοδότηση από το πρόγραμμα δημοσίων επενδύσεων. Άρα, η Νέα Δημοκρατία αυτό θέλει; Να παρουσιάζεται αυξημένο δημόσιος χρέος; Όμως αυτό δεν θα γίνει. Και γι' αυτό και για μια σειρά άλλα επιτεύματα έχουμε κριθεί και θα κριθούμε πάλι. Γιατί ο ελληνικός λαός έχει και μνήμη και κρίση και αποφαίνεται την κατάλληλη στιγμή. Και θα αποφανθεί, όταν θα έρθει η ώρα. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, έχουμε ακούσει σήμερα και την Κυβέρνηση και την Αξιωματική Αντιπολίτευση και μάλιστα τον Αρχηγό της Αξιωματικής Αντιπολίτευσης κ. Καραμανή. Αναφέρθηκε σε πολλά ουσιαστικά θετικά ζητήματα ιδίως για τα "Ολυμπιακά Ακίνητα Α.Ε." Αλλά στην ουσία του συγκεκριμένου νομοσχεδίου και της συγκεκριμένης διάταξης δεν ακούσαμε την επίσημη θέση της Νέας Δημοκρατίας.
Συμφωνεί δηλαδή με την εταιρεία, τη συγκεκριμένη, αν γίνει μετά τους Ολυμπιακούς Αγώνες για την εμπορευματοποίηση και κατ' επέκταση το δεύτερο βήμα ιδιωτικοποίηση όλων αυτών των έργων και των υποδομών;
(Θόρυβος από την πτέρυγα της Νέας Δημοκρατίας)
ΑΔΑΜ ΡΕΓΚΟΥΖΑΣ: ...
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: ...
ΑΓΓΕΛΟΣ ΤΖΕΚΗΣ: Ησυχάστε, κύριοι συνάδελφοι. Μιλάμε εμείς τώρα. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι. Αφήστε το συνάδελφο να μιλήσει. Να μην καταγράφονται οι διακοπές. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): ...
ΠΡΟΕΔΡΕΥΩΝ (Κωνσταντίνος Βρεττός): Καμία διακοπή δεν καταγράφεται. Ούτε του κυρίου Υφυπουργού καταγράφεται η διακοπή. 
Συνεχίστε, κύριε Τζέκη.
ΑΓΓΕΛΟΣ ΤΖΕΚΗΣ: Κύριε Πρόεδρε, να μου κρατάτε το χρόνο, όταν θα με διακόπτουν οι συνάδελφοι της Νέας Δημοκρατίας.
Παρατηρούμε, λοιπόν, ότι και η Νέα Δημοκρατία κάνει ένα καλό παιχνίδι. Όταν μέσα στη φιλοσοφία της είναι να δοθούν τα πάντα και μάλιστα εγκαλεί την Κυβέρνηση ότι δεν προχωρά με πιο γρήγορα βήματα στην ιδιωτικοποίηση των πάντων, άρα μέσα στην πολιτική και ιδεολογική φιλοσοφία της Νέας Δημοκρατίας είναι και η παραχώρηση των συγκεκριμένων έργων και υποδομών των ολυμπιακών έργων. 
Δεύτερο ζήτημα. Συμφωνεί και λέει η Νέα Δημοκρατία πλέον ότι χρησιμοποιεί η Κυβέρνηση δημιουργική λογιστική. Ήξερε, ναι ή όχι, η Νέα Δημοκρατία όλα αυτά τα χρόνια ότι η Κυβέρνηση χρησιμοποιούσε τη δημιουργική λογιστική προκειμένου να σκεπάσει τα πάντα; Αυτό ειπώθηκε μέσα στην Αίθουσα πολλές φορές. Το γνώριζε η Νέα Δημοκρατία. Δηλαδή και οι δύο εμπαίζανε τον ελληνικό λαό για τα επιτεύγματα της οικονομίας από την Κυβέρνηση του ΠΑΣΟΚ. 
Βέβαια μιλάμε για περιφερειακή ανισότητα και γι' αυτό είπα ότι αναφέρθηκε σε πολύ σημαντικά ζητήματα ο Πρόεδρος της Νέας Δημοκρατίας, όμως ξέχασε να πει το εξής: Τη διαχείριση του Α΄ Κοινοτικού Πλαισίου Στήριξης την είχε η Νέα Δημοκρατία. Τα στοιχεία τα επίσημα της Ευρωπαϊκής ΄Ενωσης μιλάνε για διεύρυνση της περιφερειακής ανισότητας, όπως έγινε και κατά το Β΄ Κοινοτικό Πλαίσιο Στήριξης, όπως γίνεται και κατά το Γ΄ Κοινοτικό Πλαίσιο Στήριξης. Επομένως, όταν γίνεται κριτική δεν πρέπει να γίνεται στα επί μέρους, αλλά στην ουσία. Εμείς πιστεύουμε ότι επί της ουσίας η Νέα Δημοκρατία δεν έχει καμία διαφωνία.
Βέβαια ο εισηγητής της Νέας Δημοκρατίας είναι αλήθεια ότι στην Επιτροπή διαφοροποιήθηκε στο μισθολογικό και στην κοινωνική πολιτική. Όμως, πρόταση της Νέας Δημοκρατίας, πώς βλέπει την κοινωνική πολιτική, δεν υπάρχει. Δεν κάνει και συγκεκριμένη πρόταση για την εισοδηματική πολιτική. Απέναντι στο 2,5% τι προτείνει; Προτείνει 5%, 10%; Προτείνει 300.000 βασικό μισθό, όπως λέει το Κομμουνιστικό Κόμμα Ελλάδας και 250.000 σύνταξη στους δημόσιους υπαλλήλους; Τι προτείνει; Πρέπει να ακουστεί μέσα σε αυτήν την Αίθουσα, εκτός από την κριτική και η πολιτική πρόταση, για να βγάζει και ο λαός που μας ακούει συμπεράσματα. Ο κ. Βενιζέλος είπε ότι δεν συμπεριλαμβάνει τα ολυμπιακά ακίνητα η συγκεκριμένη κατάσταση που μας έδωσε ο κύριος Υπουργός και εγώ ρωτάω ευθέως την Κυβέρνηση: Το ΟΑΚΑ Ολυμπιακό Στάδιο, το Στάδιο Ειρήνης και Φιλίας, συμπεριλαμβάνονται σ' αυτήν τη συγκεκριμένη εταιρεία, ναι ή όχι; Εμείς γνωρίζουμε ότι αυτά συμπεριλαμβάνονται. Επομένως ο κ. Βενιζέλος αποκρύπτει την αλήθεια από τον ελληνικό λαό.
Εδώ θα πρέπει να ξεκαθαρίσουμε ότι αυτή η εταιρεία -είναι κοινό μυστικό και στους Βουλευτές της Πλειοψηφίας- έρχεται μέσα από διάφορα σχέδια λογιστικά, εξωλογιστικά, να σκεπάσει το μαύρο δημόσιο έλλειμμα. Αυτό συζητείται έντονα και από Βουλευτές της Πλειοψηφίας. Είναι κοινό μυστικό. Το χρέος το οποίο θα αναλάβει να καλύψει και αυτή η εταιρεία, είναι όπως αυτό που και άλλες εταιρείες έχουν καλύψει. 
Ο κ. Βενιζέλος επικαλείται την πολιτική φερεγγυότητα. Αυτά που σας λέμε -λέει- πρέπει να γίνουν πιστευτά. Τι να πρωτοπιστέψεις και πού να γίνει πιστευτή η Κυβέρνηση; Όταν έλεγε ότι δεν πρόκειται οι ΔΕΚΟ να ξεπουληθούν πάνω από το 25% ή 35% και που με νόμο εδώ νομοθετούσαμε; Αλλά ερχόταν μία τροποποίηση και έλεγε ότι τώρα πρέπει να πάμε πάνω από το 51%. Τώρα έρχεται και λέει ότι όλα πρέπει να δοθούν. 
Επιτέλους η πολιτική φερεγγυότητα δεν είναι μόνο στα λόγια. Είναι και στα έργα και στην πράξη. Εμείς πιστεύουμε ότι η νεοφιλελεύθερη συντηρητική πολιτική είτε από την πλευρά της Νέας Δημοκρατίας είτε και του ΠΑΣΟΚ, δεν μπορεί να γίνει αποδεκτή από τον ελληνικό λαό. Δεν πρόκειται να γίνει εδώ της Γαλλίας!
ΠΡΟΕΔΡΕΥΩΝ (Κωνσταντίνος Βρεττός): Ο κ. Αλογοσκούφης έχει ζητήσει το λόγο για πέντε λεπτά.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, υπάρχει και άλλο κόμμα.
ΠΡΟΕΔΡΕΥΩΝ (Κωνσταντίνος Βρεττός): Έχει ζητήσει το λόγο ο κ. Αλογοσκούφης. Τι να κάνουμε; Προηγείται. 
ΠΑΝΑΓΙΩΤΗΣ ΛΑΦΑΖΑΝΗΣ: Δηλαδή δεν θα μιλήσουν οι εισηγητές;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Ας μιλήσει. Δεν έχω αντίρρηση να μιλήσει ο κ. Λαφαζάνης.
ΠΡΟΕΔΡΕΥΩΝ (Κωνσταντίνος Βρεττός): Έχω αντίρρηση εγώ. 
Ορίστε, κύριε Αλογοσκούφη. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ θα ήθελα να ξεκαθαρίσω δυο - τρία πράγματα. Δεν θα πω πολλά. Επειδή από την κυβερνητική πλευρά ακούστηκαν τα μύρια όσα, που είναι και αντιφατικά πολλές φορές μεταξύ τους, εμείς διαφωνούμε με την αρχή της δημιουργίας αυτής της ανώνυμης εταιρείας, γιατί το να δημιουργούμε ανώνυμες εταιρείες, όπου αποκλειστικός μέτοχος είναι το δημόσιο και όπου ελέγχων και ελεγχόμενος είναι ο ίδιος ο Υπουργός, θεωρούμε ότι δεν προσθέτει τίποτα στη χρηστή διαχείριση και στην καλή διαχείριση. 
Τα παραδείγματα που φέραμε, είναι παραδείγματα συγκεκριμένα, από το παρελθόν της εν λόγω Κυβέρνησης, που έχει δημιουργήσει αυτή τη βιομηχανία των ανωνύμων εταιρειών του δημοσίου, οι οποίες όλες κατέληξαν να είναι εκτροφεία σκανδάλων. Πριν από μερικούς μήνες μας απασχόλησε ένα τέτοιο σκάνδαλο εδώ στη Βουλή, όπου μετά από εισαγγελική έρευνα και εισαγγελικό έγγραφο, που ήρθε στη Βουλή, συζητήσαμε εκτενώς τις δραστηριότητες της διαβόητης ΔΕΚΑ.
Τότε φάνηκε ξεκάθαρα ότι δεν επρόκειτο για ανώνυμες εταιρείες, αλλά για πολιτικά εργαλεία της Kυβέρνησης, διότι ο διοικητής της ΔΕΚΑ ήταν και είναι Γενικός Γραμματέας του Υπουργείου Οικονομικών και όταν είδε τα σκούρα, επεστράτευσε κάποιες εντολές που είχε από τον νυν Υπουργό Οικονομικών, ήρθε εδώ στη Βουλή και του είπε ο εισαγγελέας βεβαίως ότι εδώ υπάρχει ευθύνη Υπουργών και ότι πρέπει να το δει η Βουλή. Αναγκάστηκαν οι Βουλευτές της πλειοψηφίας να λειτουργήσουν ως πλυντήρια, δηλαδή να ξεπλύνουν τον Υπουργό. 
Δεν μπορεί να γίνει το ίδιο εδώ με τα ολυμπιακά έργα. Το είπα και πριν, δεν είναι κολυμβήθρα του Σιλωάμ οι Ολυμπιακοί Αγώνες. Δεν μπορούμε να δημιουργούμε πάλι "Σινικά Τείχη", αδιαφανείς διαδικασίες, προκειμένου να γίνεται πίσω από τα τείχη ό,τι θέλει η Κυβέρνηση και κανείς να μην μπορεί να ελέγξει. Γι' αυτό και διαφωνούμε με την αρχή.
Δεν είναι το ζήτημα εδώ να σας πούμε πώς θα βελτιώσετε τις διατάξεις. Η θέση μας είναι ξεκάθαρη. Τις διατάξεις πρέπει να τις αποσύρετε, διότι η διαχείριση της δημόσιας περιουσίας πρέπει να γίνεται σύμφωνα με τους κανόνες, που όλοι έχουμε συμφωνήσει και που έχουν να κάνουν με το πώς οι δημόσιοι λειτουργοί είναι υπόλογοι και στην Κυβέρνηση και στη Βουλή. 
Αλλά εδώ, με αυτήν την ανώνυμη εταιρεία, δεν είναι υπόλογοι πουθενά, παρά μόνο στον Υπουργό που τους διορίζει. Και ο δε Υπουργός που τους διορίζει, θα έρθει στη Βουλή και αν κοιτάξει οποιοδήποτε ζήτημα κακής διαχείρισης, θα πει "εγώ έδωσα την εντολή και τώρα να με απαλλάξει η πλειοψηφία". Σας τόνισα και στην Επιτροπή πως δεν είναι καθόλου βέβαιο ότι η πλειοψηφία μέχρι τότε, που θα κληθεί να απολογηθεί αυτή η εταιρεία, δεν θα έχει αλλάξει. Θα είμαστε σε πάρα πολύ δύσκολη θέση τότε να απαλλάξουμε πρώην Υπουργούς. 
Είχα κάνει την προειδοποίηση και στην Επιτροπή, διότι λέμε από τώρα "προστατεύστε τους εαυτούς σας και όχι μόνο τους εαυτούς σας, αλλά και την τιμή του πολιτικού κόσμου", γιατί με αυτό που κάνετε, βάζετε τους εαυτούς σας και τον πολιτικό κόσμο ολόκληρο σε αδύναμη θέση. Είναι σαν να έχουμε να κρύψουμε κάτι. Εμείς δεν έχουμε να κρύψουμε τίποτε και θα έλεγα να μην κάνετε την εταιρεία. 
Υπάρχουν διαδικασίες στο δημόσιο που μας επιτρέπουν να κάνουμε την μεταολυμπιακή χρήση των ακινήτων. Τίποτε δεν μας εμποδίζει. Μπορούμε να τα κάνουμε όλα με διαφάνεια και με τους κανόνες που ήδη ισχύουν. Δεν χρειάζεται να γίνει ειδική εταιρεία. 
Θέλετε να κρύψετε το δημόσιο χρέος; Το είπαμε. Δεύτερον, η ίδια η Ευρωπαϊκή Επιτροπή και η ΕUROSTAT έχουν κείμενα για την Ελλάδα, στα οποία λέει ότι τα μετατρέψιμα ομόλογα, τα οποία κατά κόρον εκδίδει η σημερινή Κυβέρνηση, είναι ομόλογα, είναι χρέος. 
Έχει ξεκινήσει μια διαδικασία διερεύνησης, που αφορά μόνο την Ελλάδα και καμία άλλη χώρα, γιατί αμφισβητεί το γεγονός ότι η Κυβέρνηση δεν γράφει τα μετατρέψιμα ομόλογα, τα προμέτοχα, τα προέσοδα κλπ. στο δημόσιο χρέος. Ισχυρίζονται ότι δεν το ξέρουν και ότι δεν μπορούν να φανταστούν ότι μια κυβέρνηση μπορεί να λειτουργεί με αυτόν τον τρόπο. Το κατάλαβαν τώρα που έχουν ξεκινήσει τις διαδικασίες, όπως έχουν ξεκινήσει και τις διαδικασίες με την Ολυμπιακή. Θέλετε τώρα να κρύψετε το δημόσιο χρέος που θα δημιουργηθεί από τους Ολυμπιακούς Αγώνες και να το παρουσιάσετε σαν χρέος αυτής της εταιρείας.
Δεν είναι δυνατόν να γίνει αυτό. Δεν κοροϊδεύετε κανέναν. Άρα, ούτε αυτός ο λόγος υπάρχει για να δημιουργηθεί αυτή η εταιρεία. Πολύ σύντομα φοβάμαι, από τις πληροφορίες που έχουμε, ότι θα έρθει η EUROSTAT και θα σας ζητήσει να συμπεριλάβετε στο δημόσιο χρέος όλα αυτά τα χρέη, τα οποία έχετε αφήσει εκτός επίσημου χρέους. Τι παριστάνετε; Ποιoν νομίζετε ότι κοροϊδεύετε εδώ; Γι' αυτούς τους λόγους εμείς είμαστε κάθετα αντίθετοι.
Τώρα, όσον αφορά κάποιες απόψεις που ακούστηκαν από την Αριστερά, θα πω τα εξής: 
Κύριοι συνάδελφοι της Αριστεράς, εμείς σεβόμαστε τις απόψεις σας. Να σέβεστε και εσείς τις δικές μας και να μην τις διαστρέφετε. Δεν έχω να πω τίποτε άλλο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο εισηγητής του Συνασπισμού της Αριστεράς και της Προόδου κ. Λαφαζάνης έχει το λόγο για να δευτερολογήσει.
ΠΑΝΑΓΙΩΤΗΣ ΛΑΦΑΖΑΝΗΣ: Η απόφαση να διεκδικήσει η Ελλάδα τους Ολυμπιακούς Αγώνες ήταν συναινετική, αν θυμάστε. Ήταν συναπόφαση του ΠΑΣΟΚ και της Νέας Δημοκρατίας και άλλων παραγόντων βέβαια, εξωπολιτικών, της δημόσιας ζωής. Τότε εμείς είχαμε αντιταχθεί και είχαμε πει ότι οι Ολυμπιακοί Αγώνες θα βλάψουν τον τόπο, θα τον χρεώσουν, διότι το κόστος των Ολυμπιακών Αγώνων θα το πληρώσουν οι επόμενες γενιές. Είχαμε πει επίσης ότι οι Ολυμπιακοί Αγώνες θα λειτουργήσουν σε βάρος της περιφέρειας της Ελλάδος, όταν υπάρχουν σοβαρότατα περιφερειακά προβλήματα και περιφερειακές ανισότητες σ' αυτήν τη χώρα. Δεν ακουστήκαμε.
Το συμπέρασμα που βγαίνει απ' όλη αυτήν τη συζήτηση, τόσο στις Επιτροπές όσο και στην Ολομέλεια σήμερα, είναι ότι οι Ολυμπιακοί Αγώνες βουλιάζουν και καταχρεώνουν αυτήν τη χώρα. 
Και έρχεται τώρα η Κυβέρνηση και φτιάχνει την περίφημη, αμαρτωλή εγώ θα έλεγα, εταιρεία, "Ολυμπιακά Ακίνητα ΑΕ", για να καλύψει τα ακάλυπτα, για να κρύψει την επιβάρυνση του ελληνικού λαού και να αποφασίσει μέσα από αυτήν την εταιρεία "Ολυμπιακά Ακίνητα ΑΕ" να προχωρήσει, είτε σε άμεση είτε σε έμμεση ιδιωτικοποίηση όλων των ολυμπιακών έργων, ή τουλάχιστον ενός μεγάλου μέρους τους. Είναι απίστευτο ότι φθάσαμε στο τέλος της συζήτησης και ουδείς σ' αυτήν την Αίθουσα μπορεί να πει, ποια ολυμπιακά έργα θα ανήκουν στην εταιρεία "Ολυμπιακά Ακίνητα ΑΕ". Άλλα ελέχθησαν και άλλα λέγονται μέχρι την τελευταία στιγμή. Μπορείτε να μας ξεκαθαρίσετε, έστω και στο τέλος της συζήτησης, ποια έργα θα πάνε στην εταιρεία "Ολυμπιακά Ακίνητα ΑΕ"; Αν δεν μπορείτε να το κάνετε αυτό, μπορείτε να μας πείτε τουλάχιστον ποια έργα δεν θα πάνε; Τουλάχιστον να ξέρουμε αυτά που δεν θα πάνε. 
Μπορείτε να μας πείτε, κύριε Υπουργέ, που κάνετε όλα αυτά τα μεγαλεπήβολα σχέδια και παντού μέσα στο μυαλό σας ανακαλύπτετε ανώνυμες εταιρείες, η Γενική Γραμματεία Αθλητισμού ποια έργα θα διαχειριστεί -τουλάχιστον αυτή- μετά το 2004 και δεν θα πάνε στην εταιρεία "Ολυμπιακά Ακίνητα ΑΕ"; Μπορούμε να το γνωρίζουμε αυτό και να δεσμευτείτε με το νομοσχέδιο; Δεν το πράξατε. Αφήνετε ανοικτό το δρόμο. 
Τι θα κάνετε με την εταιρεία "Ολυμπιακά Ακίνητα ΑΕ"; Θα καλύψετε τα ελλείμματα που θα προκύψουν. Τις δαπάνες που θα δίνετε για τη χρηματοδότηση των ολυμπιακών έργων θα τις εμφανίζετε ως αυξήσεις μετοχικού κεφαλαίου στην εταιρεία "Ολυμπιακά Ακίνητα ΑΕ", προκειμένου να κρύψετε από τον ελληνικό λαό την πραγματική κατάσταση των ελλειμμάτων, λες και άμα την κρύψετε δεν είναι υπαρκτή αυτή η κατάσταση και δεν επιβαρύνει. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Δεύτερον, μέσω της εταιρείας "Ολυμπιακά Ακίνητα ΑΕ", θα κάνετε δανειοδοτήσεις, έτσι ώστε να μην τις εμφανίζετε στο δημόσιο χρέος αυτές τις δανειοδοτήσεις, οι οποίες θα είναι και άκρως επιβαρυντικές για τον ελληνικό λαό, διότι δεν ξέρουμε και τους όρους αυτού του δανεισμού μιας ανώνυμης εταιρείας, η οποία θα έχει προφανώς υποθήκη, όπως λέτε, μέσα στο νομοσχέδιο τα ολυμπιακά έργα για να δανείζεται. 
Πιστεύετε ότι έτσι συγκαλύπτετε την εικόνα του δημοσίου χρέους; Συγκαλύπτετε το γεγονός ότι οι Ολυμπιακοί Αγώνες καταχρεώνουν τον ελληνικό λαό και επιβαρύνουν τις επόμενες γενιές; 
Επίσης αφήνετε ανοιχτό το θέμα να ιδιωτικοποιηθεί αυτή η εταιρεία είτε άμεσα είτε στο μέλλον. Είτε να ιδιωτικοποιηθεί σαν σύνολο είτε μέσω ανωνύμων εταιρειών να οδηγηθεί στην ιδιωτικοποίηση μέσω ανώνυμων θυγατρικών εταιρειών, οι οποίες θα λαμβάνουν συγκεκριμένα αθλητικά έργα. Και το χειρότερο είναι ότι επιτρέπετε τη μίσθωση άνευ όρων και περιορισμών από ιδιώτες είτε ολυμπιακών αθλητικών εγκαταστάσεων είτε ολυμπιακών έργων. Η μίσθωση αυτή αν είναι τριάντα-σαράντα χρόνια -και σας είπαμε ότι δεν μιλάτε καθόλου γι' αυτό, δεν ξέρω γιατί, το θεωρείτε περιττό- σημαίνει ιδιωτικοποίηση και μάλιστα κάτω από τους χειρότερους όρους. Διότι αυτός που θα μισθώσει μια ολυμπιακή εγκατάσταση δεν θα έχει καταβάλει τίποτα για επένδυση, την οποία θα την έχει κάνει το δημόσιο. Θα κάνει κερδοσκοπική εκμετάλλευση της αθλητικής εγκατάστασης ή του οποιουδήποτε άλλου ολυμπιακού έργου, χωρίς να έχει βάλει μία δραχμή και με όρους που δεν ξέρουμε ποιοι θα είναι αυτοί για το δημόσιο και κατά πόσο θα είναι και επωφελείς.
Για όλους αυτούς τους λόγους σας λέμε ότι με αυτήν την εταιρεία και με τη λογική και φιλοσοφία που ακολουθείτε, κάνετε ένα μεγάλο έγκλημα. Συνάπτετε μαζί με αυτό το ότι πήραμε τους Ολυμπιακούς Αγώνες. Αντί να διορθώσετε τα πράγματα ή να τα βελτιώσετε τα χειροτερεύετε, τα επιδεινώνετε, όπως άκρως επιβαρυντική και απαράδεκτη είναι η λογική μέσα από την οποία ιδιωτικοποιείτε και τα κοινοτικά προγράμματα. Με τις διατάξεις του άρθρου 28 πετάτε στο περιθώριο την περιφέρεια και τα περιφερειακά συμβούλια. Ο Υπουργός με απόφασή του μπορεί να ρυθμίζει τα κοινοτικά προγράμματα, πλέον των περιφερειών. Ερήμην κάθε συμμετοχικής διαδικασίας. Και, δεύτερον, μπορεί να αναθέτει την εκτέλεση αυτών των προγραμμάτων σε οποιοδήποτε ιδιώτη αυτός κρίνει χωρίς να μας λέει ούτε καν τα πλαίσια της ανάθεσης αυτών των υπηρεσιών σε ιδιωτικούς ομίλους. Ιδιωτικοποιείτε κατ' αυτόν τον τρόπο όλα τα ολυμπιακά ακίνητα, ιδιωτικοποιείτε τα κοινοτικά προγράμματα, ιδιωτικοποιείτε εμμέσως το πρόγραμμα δημοσίων επενδύσεων των επόμενων χρόνων, ένα είναι το συμπέρασμα: Ελλάς ΑΕ. Αυτή είναι η πολιτική σας. Έτσι καταντήσατε αυτήν τη χώρα, Ελλάς ΑΕ! 
ΑΝΔΡΕΑΣ ΦΟΥΡΑΣ: Το λόγο, παρακαλώ, για να δευτερολογήσω. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φούρα, έχετε το λόγο.
ΑΝΔΡΕΑΣ ΦΟΥΡΑΣ: Κύριε Πρόεδρε, τόσο από την ομιλία του κ. Χριστοδουλάκη, όσο και από την αγόρευση του Υπουργού Πολιτισμού του κ. Βενιζέλου, καθώς και από την ευκαιρία που είχα να έχω κάποιες διευκρινίσεις σε προσωπικό επίπεδο από τον κ. Χριστοδουλάκη έχω καταλήξει στο εξής συμπέρασμα, σχετικά με αυτά που αναφέρονται στη δική μου αγόρευση κατά την πρωτολογία. 
Δεν αλλάζει το ιδιοκτησιακό καθεστώς. Υπάρχει κατηγορηματική διαβεβαίωση. 
Δεύτερον, δεν αλλάζουν οι διοικήσεις των αθλητικών κέντρων ούτε αποστερούνται από τις αρμοδιότητες που έχουν, δηλαδή Άγιος Κοσμάς, Στάδιο Ειρήνης και Φιλίας.
Τρίτον, δεν θίγονται οι εργασιακές σχέσεις των εργαζομένων σε αυτά τα αθλητικά κέντρα. Τα λέω συστηματικά επειδή υπάρχει παρεξήγηση με αυτό το νομοσχέδιο και νομίζω ότι οφείλεται στον τρόπο που συντάχθηκαν οι διατάξεις. Δεν αλλάζει ο σκοπός ίδρυσης και λειτουργίας των αθλητικών κέντρων και τα αθλητικά κέντρα είναι προορισμένα να καλλιεργούν και να υπηρετούν τον αθλητισμό και αυτό θα συμβαίνει εφεξής. Επειδή, όμως, πρέπει όχι μόνο να είμαστε καλόπιστοι στις αγορεύσεις και στις προσωπικές διαβεβαιώσεις θα πρότεινα στον κύριο Υπουργό να αποδεχθεί την προσθήκη μιας φράσης για να λύσει όλη την παρεξήγηση, η οποία υπάρχει γύρω από αυτό το νομοσχέδιο.
Κύριε Υπουργέ, στην παράγραφο 5 του άρθρου 17 λέτε: "Η ανάθεση της διοίκησης διαχείρισης και αξιοποίησης κάποιων περιουσιακών στοιχείων στην εταιρεία σύμφωνα με τα προβλεπόμενα στην προηγούμενη παράγραφο δεν παρεμποδίζει τη λειτουργία, εξέλιξη και ολοκλήρωση των συμβάσεων ανάθεσης μελετών, έργων ή προμηθειών, που έχουν ως αντικείμενο την κατασκευή ή διαμόρφωση περιουσιακών στοιχείων.
Αν προσθέσετε εκείνη τη φράση "ούτε την αθλητική χρήση των αθλητικών εγκαταστάσεων", δεν θα υπάρχει η παρεξήγηση, τουλάχιστον, όσον αφορά εμένα. Βάλτε τη φράση προκειμένου να υπάρχει μία ασφάλεια στον αθλητικό χώρο και σε όσους ασχολούνται με τον αθλητισμό, ότι οι αθλητικές εγκαταστάσεις που είναι προορισμένες για αθλητική χρήση θα είναι και στο διηνεκές προορισμένες για την αθλητική χρήση. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, θέλω κατ' αρχήν να επαναλάβω για πολλοστή φορά ορισμένες διευκρινίσεις και ορισμένες επιλογές σχετικά με την ίδρυση ή λειτουργία και σκοπιμότητα της εταιρείας "Ολυμπιακά Ακίνητα Α.Ε.", διευκρινίσεις οι οποίες νομίζω ότι θα δώσουν ένα τέλος σε αρκετές παρανοήσεις είτε εύλογες είτε άλλων προθέσεων. Διότι πιστεύω ότι η ελληνική Κυβέρνηση, το ελληνικό δημόσιο συνολικά όχι μόνο δύναται, αλλά οφείλει σε κάθε επικείμενο μεγάλο σχεδιασμό, σε κάθε υλοποίηση ενός μεγάλου έργου να αξιοποιεί όλες τις δυνατότητες τις οποίες έχει έτσι ώστε να διασφαλίζει δύο πράγματα. Να διασφαλίζει πρώτα την έγκαιρη υλοποίηση των έργων και να διασφαλίζει με τον πιο οικονομικό τρόπο τη χρηματοδότησή τους. Διότι όλα τα χρήματα τα οποία αφορούν ολυμπιακά έργα είναι χρήματα του έλληνα φορολογούμενου. Ο τρόπος με τον οποίο θα χρηματοδοτηθούν τα ολυμπιακά έργα επηρεάζει τον ελληνικό προϋπολογισμό, τα δημοσιονομικά μεγέθη, τη θέση της ελληνικής οικονομίας. Και γι' αυτό θέλω να δηλώσω απερίφραστα και κατηγορηματικά ότι θα αξιοποιήσουμε κάθε δυνατή ευκαιρία, κάθε μέσο και κάθε εργαλείο, έτσι ώστε να πετύχουμε το διπλό αυτό σκοπό. Και να γίνουν τα ολυμπιακά έργα στην ώρα τους και να χρηματοδοτηθούν με τον πιο αποτελεσματικό από δημοσιονομικής απόψεως τρόπο και να αξιοποιηθούν το καλύτερο δυνατόν έτσι ώστε να μείνουν διαρκής παρακαταθήκη στην αθλητική δραστηριότητα του τόπου.
Αυτά όλα θέλουμε να τα πετύχουμε και θα αξιοποιήσουμε κάθε δυνατότητα, είτε μας απειλεί η Αξιωματική Αντιπολίτευση είτε δεν μας απειλεί. Διότι εμείς την πολιτική της δημοσιονομικής σταθερότητας, της ανάπτυξης και ταυτόχρονα της ολοκλήρωσης των μεγάλων σχεδίων της Ελλάδος τα επόμενα χρόνια, θα την φέρουμε σε πέρας. Και θα κριθούμε εκ του αποτελέσματος και δεν θα κριθούμε ούτε από εκφοβισμούς ούτε από υπεκφυγές ούτε από υπαινιγμούς ούτε από απειλές. Θα κριθούμε αποκλειστικά και μόνο από το έργο μας. Και καθοριστικός παράγων στο έργο μας είναι η απόλυτη διαφάνεια της διαχείρισης οσοδήποτε μικρής και οσοδήποτε μεγάλης.
΄Εχουμε χρησιμοποιήσει και θα χρησιμοποιήσουμε και άλλες φορές την πρακτική των ανωνύμων εταιρειών, διότι πιστεύουμε ότι σε πολλές περιπτώσεις επιταχύνουμε την αποτελεσματικότητα, διευκολύνουμε τη χρηματοδότηση, προπάντων όμως αυξάνουμε τη διαφάνεια. Διότι τις ανώνυμες εταιρείες οποιοσδήποτε μπορεί να τις ελέγξει, όχι μόνο ελέγχονται από τη Δημόσια Διοίκηση, όχι μόνο ελέγχονται από τη Βουλή ανά πάσα στιγμή, ιδιαίτερα οι ανώνυμες εταιρείες, οι οποίες είναι 100% ιδιοκτησία του ελληνικού δημοσίου, όχι μόνο μπορεί να κριθούν ανά πάσα στιγμή από οποιαδήποτε κοινοβουλευτική επιτροπή, αλλά υπόκειται συστηματικά και αδιαλείπτως σε κάθε είδους λογιστικό έλεγχο. Και πιστεύω ότι έτσι μπορούν να έχουν μία πολύ καλή, διαφανή και αποτελεσματική συνάμα διαχείριση. 
Αναφέρθηκε: Μα θα πάτε να κρύψετε το χρέος, να το κάνετε αλλιώς; Εγώ ήμουν σαφής και κατηγορηματικός. Υπάρχει μία ιδιομορφία με τα Ολυμπιακά Έργα όπως και με ορισμένα άλλα έργα, ιδιομορφία η οποία συνίσταται στο εξής απλό χαρακτηριστικό. Συνήθως απαιτούν, το είπαμε πάρα πολλές φορές αυτό, μια συγκεκριμένη χρηματοδότηση περί το τέλος του έτους. Αυτό σημαίνει ότι η ανάγκη ολοκλήρωσης των έργων θα απαιτήσει μία ισχυρή χρηματοδότηση στο τέλος του 2003 και του 2004. 
Ο προϋπολογισμός όμως θα πρέπει να έχει μια πολύ πιο ομαλή ροή κονδυλίων, διότι έχει προγραμματίσει τα ελλείμματα, τις χρηματοδοτήσεις, τους δημοσιονομικούς στόχους κλπ. 
Κατά συνέπεια χρειαζόμαστε ένα εργαλείο, το οποίο να μπορεί να φέρει εις πέρας με τον οικονομικότερο τρόπο και με τήρηση των σαφών δημοσιονομικών κανόνων και προδιαγραφών που υπάρχουν στην Ευρωπαϊκή Ένωση και που ανελλιπώς εφαρμόζει η χώρα μας, έτσι ώστε αυτά τα έργα να γίνουν, αλλά ταυτόχρονα να λειτουργήσει αποτελεσματικά και το δημοσιονομικό σύστημα. Αυτά όσον αφορά τη σκοπιμότητα των έργων.
Βεβαίως ένα άλλο θέμα είναι το ζήτημα της αξιοποίησης. Νομίζω ότι το ζήτημα της αξιοποίησης και της μεταολυμπιακής χρήσης είναι ένα κρίσιμο ζήτημα. Κανείς δεν θέλει να έχουμε εγκαταλελειμμένες εγκαταστάσεις, όπως πολλές φορές έχει γίνει στο παρελθόν, όταν τελειώνει μια διοργάνωση να παραλύουν μετά σιγά-σιγά οι υποδομές αυτές επειδή μένουν αχρησιμοποίητες ή ασυντήρητες. 
Όλη όμως η δραστηριότητα, κύριοι συνάδελφοι, όλος ο σκοπός της εταιρείας είναι ένας και μοναδικός. Να υποβοηθήσει την αθλητική δραστηριότητα και μετά το 2004. Σε αυτήν την προοπτική είναι απολύτως φυσικό όχι μόνο να μη θέλει να αλλάξει ιδιοκτησιακά καθεστώτα, αλλά αντίθετα να ενισχύσει τη μεγαλύτερη συμμετοχή των φορέων που κάνουν τα έργα, να κάνουν έναν προγραμματισμό μακροχρόνιο, έτσι ώστε η αθλητική απόδοση του αθλητικού έργου να μεγιστοποιηθεί.
Θέλω για άλλη μια φορά να δηλώσω, όπως έχω κατ' επανάληψη δηλώσει και στη Διαρκή Επιτροπή, όπως επίσης έκανε και ο Υπουργός Πολιτισμού, ορισμένα ζητήματα τα οποία είναι ξεκάθαρα μεν, αλλά μπορεί να χρειάζονται επανάληψη.
Πρώτα απ' όλα τα αθλητικά έργα ούτε πρέπει ούτε μπορούν ούτε πρόκειται να αλλάξουν καθεστώς ιδιοκτησίας. Και κατά συνέπεια εφόσον δεν αλλάζουν με κανένα τρόπο καθεστώς ιδιοκτησίας δεν μπορούν να τεθούν και σε υποθήκευση καθ' οιονδήποτε τρόπο. Δεν υπάρχει ούτε νομική δυνατότητα, πολύ περισσότερο πρόθεση να επηρεαστεί το ιδιοκτησιακό καθεστώς των αθλητικών έργων ούτε πριν ούτε κατά την τέλεση ούτε μετά τους Ολυμπιακούς Αγώνες. 
Δεύτερον, δεν υπάρχει καμιά δυνατότητα ούτε νομική ούτε πρόθεση να αλλάξουν, να ενσωματωθούν, να απορροφηθούν ή να αποκατασταθούν οι διοικήσεις των πάσης φύσεως αθλητικών έργων και υποδομών.
Η ανώνυμη εταιρεία είναι ένα νομικό πρόσωπο ιδιωτικού δικαίου. Είναι δυνατόν αυτή να αποκαταστήσει γενικές γραμματείες ή νομικά πρόσωπα δημοσίου δικαίου ή άλλους οργανισμούς; Ούτε γίνεται αυτό ούτε περιγράφεται στο νομοσχέδιο ούτε υπάρχει πρόθεση στο σχεδιασμό της εταιρείας. Και νομίζω ότι και αυτό το οποίο ελέχθη από τον τελευταίο ομιλητή ότι η αθλητική χρήση των αθλητικών εγκαταστάσεων θα παραμείνει αμετάβλητη, εγώ το θεωρώ προφανές, αλλά πολύ ευχαρίστως να το διευκρινίσω, έτσι ώστε να μην παραμείνει η παραμικρή αμφιβολία. 
Ο μοναδικός σκοπός της εταιρείας είναι να βοηθήσει και να επιταχύνει την εκτέλεση των έργων με οικονομικό τρόπο και έγκαιρα, έτσι ώστε να είμαστε έτοιμοι όχι μόνο να τελέσουμε τους Ολυμπιακούς Αγώνες με ακρίβεια σύμφωνα με τις δεσμεύσεις μας, αλλά να αφήσουμε και μια ισχυρή αθλητική παρακαταθήκη για τις επόμενες γενιές. Ευχαριστώ. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, για την μίσθωση δεν μας είπατε τίποτα.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός κ. Φλωρίδης έχει το λόγο.
ΓΙΩΡΓΟΣ ΑΛΟΓΟΣΚΟΥΦΗΣ: Κύριε Πρόεδρε, οι άλλοι πότε θα μιλήσουν; Να υπάρχει και λίγη αυτοσυγκράτηση. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δόξα τω Θεώ σας ακούσαμε σε πάρα πολλές συνεδριάσεις, ενώ εμείς μιλήσαμε πολύ λιγότερο σε σχέση με τους ομιλητές και έτσι έπρεπε και δεν νομίζω ότι διαμαρτυρηθήκαμε γιατί στο νομοσχέδιο αυτό μίλησαν τόσοι πολλοί Βουλευτές. Αντίθετα θεωρούμε ότι η μεγάλη συμμετοχή των Βουλευτών σε αυτήν τη διαδικασία διευκόλυνε πάρα πολύ το να διευκρινιστούν πολλά πράγματα και κυρίως να αποκαλυφθούν προθέσεις, μια και μας κατηγορείτε για προθέσεις...
ΠΡΟΕΔΡΕΥΩΝ (Παναγιώτης Σγουρίδης): Αυτό, κύριε Φλωρίδη, να θεωρήσουμε ότι είναι αναβάθμιση του Κοινοβουλίου. Ότι δηλαδή έγινε σοβαρότατη συζήτηση και στην επιτροπή και εδώ. Παρακαλώ συνεχίστε, κύριε Υπουργέ.
ΓΙΩΡΓΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, θα μιλήσω πολύ συγκεκριμένα για δυο πράγματα.
Επειδή από την προηγούμενη θέση μου συμμετείχα σε όλες τις συζητήσεις που γινόταν για τα νομοσχέδια, τα οποία μέσω της Βουλής προετοίμαζαν το καθεστώς της ολυμπιακής προετοιμασίας, θέλω να υπενθυμίσω στη Νέα Δημοκρατία -γιατί συνδέεται με τη σημερινή συζήτηση- ότι σε όλες εκείνες τις συζητήσεις η Νέα Δημοκρατία επεχείρησε να μας καταστήσει προκαταβολικά "ύποπτους" για αδιαφανή και σκοτεινή διαχείριση στη δημοπράτηση ή στην ανάθεση όλων των ολυμπιακών έργων που είναι εκατοντάδες δισεκατομμύρια δραχμές. Και σας είπε ο κ. Βενιζέλος σήμερα ότι όλα τα έργα ανατέθηκαν με δημόσιο διεθνή διαγωνισμό, όλες οι συμβάσεις ελέγχθηκαν από το Ελεγκτικό Συνέδριο και όλα τα έργα σήμερα εκτελούνται από συγκεκριμένες εταιρείες με εγκεκριμένους προϋπολογισμούς. Και σήμερα με αφορμή τη συζήτηση για την εταιρεία των ολυμπιακών ακινήτων ξέρετε τι έρχεστε και μας λέτε; Μας λέτε ότι από τη στιγμή που αναθέσαμε τα έργα με δημόσιους διεθνείς διαγωνισμούς, από την ώρα που υπάρχουν συμβόλαια που αποτυπώνουν προϋπολογισμούς και δεν υπήρξε καμία μα καμία παρατήρηση επ' αυτών των διαδικασιών που αφορούν εκατοντάδες δισεκατομμύρια δραχμές, η εταιρεία που θα αναλάβει να χρηματοδοτήσει ό,τι διαφανώς έγινε μέχρι τώρα, είναι ύποπτη. 
Αυτό, αγαπητοί συνάδελφοι, θα μπορούσατε να μας το πείτε ...
ΑΔΑΜ ΡΕΓΚΟΥΖΑΣ: Δεν είναι μόνο αυτά τα έργα.
ΘΕΟΔΩΡΟΣ ΚΑΣΣΙΜΗΣ: Μα, τώρα παίζετε; 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Πραγματικά παίζετε κύριε Κασσίμη, αν το θέτετε έτσι. Διότι αυτήν τη στιγμή το καθεστώς και το πακέτο της χρηματοδότησης είναι απολύτως συγκεκριμένο, είναι συμβολαιοποιημένο, είναι ελεγμένο από το Ελεγκτικό Συνέδριο. Η εταιρεία, λοιπόν, έχει να κάνει μόνο δημοσιονομικές προσαρμογές. Δεν έχει να ασχοληθεί με τον τρόπο, με τους προϋπολογισμούς, με το ποιος θα πάρει το έργο, με το αν θα δώσει κάτω από το τραπέζι ή πάνω από το τραπέζι, όπως μας κατηγορούσατε, χρήματα. Δεν υπάρχουν αυτά. Αυτά δόθηκαν με δημόσιους διεθνείς διαγωνισμούς.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Η προεπιλογή είναι δημόσιος διεθνής διαγωνισμός; 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ξέρετε καμία τέτοια διαδικασία; Εγώ ένα έχω να σας απαντήσω ότι από άποψη εθνικού και κοινοτικού δικαίου όλες οι αναθέσεις των ολυμπιακών έργων έχουν ολοκληρωθεί και από το Ελεγκτικό Συνέδριο και από το Συμβούλιο της Επικρατείας και από την Ευρωπαϊκή Επιτροπή. Δεν υπάρχει καμία εκκρεμότητα εθνικού και ευρωπαϊκού δικαίου γι' αυτά. 
Άρα, λοιπόν, κάποια στιγμή γι' αυτό το εθνικό έργο θα χρειαζόταν επιτέλους και μια συγγνώμη για ό,τι επιχειρήσατε να μας κάνετε πριν από δυο χρόνια, όταν εμείς γίναμε προκαταβολικά "ύποπτοι" στον ελληνικό λαό ότι εδώ θα κάναμε μια αδιαφανή διαχείριση εκατοντάδων δισεκατομμυρίων δραχμών. Δεν έγινε, λοιπόν, έτσι. Και ένα χρηματοδοτικό εργαλείο που θα υλοποιήσει τις συμβάσεις δεν μπορεί να είναι ύποπτο: διότι αυτήν τη στιγμή θα κληθεί να υλοποιήσει συμβάσεις, οι οποίες έχουν υπάρξει και όχι θα υπάρξουν.
ΓΕΩΡΓΙΟΣ ΑΛΟΓΟΣΚΟΥΦΗΣ: Εμείς θυμόμαστε τη ΔΕΚΑ. Τη θυμόμαστε πολύ καλά. 
ΓΙΩΡΓΟΣ ΦΛΩΡΙΔΗΣ (Υφυπουργός Οικονομικών): Σ' αυτά σας έχουμε απαντήσει. 
Θα τελειώσω, κύριε Πρόεδρε, γιατί έχω μια υποχρέωση απέναντι στην επιτροπή, απαντώντας σε μια παρατήρηση του κ. Μαγκούφη, η οποία χρειάζεται διευκρίνιση.
Είχε τεθεί από κάποιους συναδέλφους, σε σχέση με τη μισθολογική πολιτική και τα επιδόματα ότι οι υπάλληλοι που προέρχονται από τα νοσηλευτικά ιδρύματα της χώρας και είναι αποσπασμένοι στα βουλευτικά γραφεία δεν λαμβάνουν ένα επίδομα ειδικών συνθηκών. Και θα ήταν άδικο να μη λάβουν αυτό το καινούριο επίδομα δεδομένου ότι δεν συνδέεται με εκείνο. Είναι, λοιπόν, ρητή η δέσμευση της Κυβέρνησης, με βάση την εξουσιοδοτική διάταξη του νομοσχεδίου που λέγει ότι οι δικαιούχοι θα καθορισθούν με κοινές υπουργικές αποφάσεις ότι αυτοί οι υπάλληλοι που είναι αποσπασμένοι στα βουλευτικά γραφεία και προέρχονται από τα νοσηλευτικά ιδρύματα θα λάβουν αυτό το επίδομα που νομοθετούμε τώρα. Ευχαριστώ πολύ.
ΚΥΡΙΑΚΟΣ ΣΠΥΡΙΟΥΝΗΣ: Και οι αστυνομικοί, κύριε Υπουργέ. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη. Βρήκαμε τώρα παπά και θα θάψουμε πέντε, δέκα; 
Το λόγο έχει ο Υφυπουργός Εθνικής Οικονομίας κ. Πάχτας.
ΧΡΗΣΤΟΣ ΠΑΧΤΑΣ (Υφυπουργός Οικονομίας): Θα ήθελα να κάνω την παρέμβασή μου σχετικά με το άρθρο 35, που αφορά την εφαρμογή των κρατικών ενισχύσεων. Σε αυτό αναφέρθηκαν και οι συνάδελφοι του Συνασπισμού και οι συνάδελφοι της Νέας Δημοκρατίας. 
Κατ' αρχάς να απαντήσω λέγοντας ότι δεν επηρεάζουμε με τη διάταξη αυτή και δεν παρεμβαίνουμε με κανέναν τρόπο στο πλαίσιο των ενισχύσεων που ισχύουν σήμερα. Δεν ερχόμαστε ούτε να καταργήσουμε ούτε να τροποποιήσουμε υφιστάμενες διατάξεις. Δεν καταργούμε καμία υφιστάμενη νομοθεσία. 
Κάνουμε τρία πράγματα. Κατ' αρχάς με υπουργική απόφαση καθορίζεται το σύστημα διάθεσης των πιστώσεων. 
Δεύτερον, πάλι με υπουργική απόφαση καθορίζονται τα είδη, τα ποσοστά και όλες οι διαδικασίες για τη διάθεση αυτών των πιστώσεων.
Τρίτον, με προεδρικό διάταγμα για όλα τα παραπάνω μπορούμε να υποστηριζόμαστε από εξωτερικούς φορείς ή ενδιάμεσους φορείς ή σύστημα τραπεζικό, αλλά τώρα μετά από διαγωνισμό και με βάση προεδρικό διάταγμα το οποίο ενσωματώνει την κοινοτική οδηγία.
Αυτά που ακούστηκαν από τους αγαπητούς συναδέλφους της Νέας Δημοκρατίας και προχθές και σήμερα, αποτελούν χαρακτηριστικό παράδειγμα της προχειρότητας με την οποία αντιμετωπίζονται αυτές οι διατάξεις, αλλά δυστυχώς και της συστηματικής παραπλάνησης που γίνεται από πλευράς της Νέας Δημοκρατίας. 
Κύριοι συνάδελφοι, δεν έχετε δίκιο. ΄Ο,τι γινόταν πριν με προεδρικό διάταγμα, γίνεται και σήμερα με προεδρικό διάταγμα και ό,τι γινόταν πριν με υπουργική απόφαση, γίνεται και πάλι σήμερα με υπουργική απόφαση. Ποια είναι η διαφορά; Μας λέτε γιατί με υπουργική απόφαση ρυθμίζεται το περιεχόμενο των κρατικών ενισχύσεων. Έτσι γινόταν πάντα, έτσι γίνεται και τώρα. Η διαφορά είναι ότι τότε γινόταν με αοριστία, χωρίς συγκεκριμένο περιεχόμενο, μετά από εισήγηση, ακούστε, ακούστε, του ιδιώτη -το άκρον άωτον της διαφάνειας- και βεβαίως μετά από πρόβλεψη για ευρείες αποκλίσεις από όλες τις διατάξεις για τις αναθέσεις κρατικών προμηθειών, μελετών και δημοσίων έργων. 
Διαβάζω το νόμο του 1991. Άρθρο 4, παράγραφος 1. "Με προεδρικά διατάγματα ρυθμίζονται θέματα σχετικά με την ανάθεση σε ενδιάμεσους φορείς κατά παρέκκλιση των διατάξεων του δημοσίου λογιστικού, των κρατικών προμηθειών, των δημοσίων επενδύσεων, της ανάθεσης μελετών και κάθε άλλης σχετικής, ειδικής ή γενικής διάταξης." 
Τι κάνουμε, λοιπόν, σήμερα; Διότι πάλι ειπώθηκε σήμερα και από τον Κοινοβουλευτικό Εκπρόσωπο της Νέας Δημοκρατίας "γιατί αυτά με υπουργικές αποφάσεις". Θέλω να απαντήσω για να γίνουμε κατανοητοί μεταξύ μας.
ΠΡΟΚΟΠΗΣ ΠΑΥΛΟΠΟΥΛΟΣ: Το διάταγμα. Ξέρετε τι σήμαινε.
ΧΡΗΣΤΟΣ ΠΑΧΤΑΣ (Υφυπουργός Οικονομίας): Πρόκειται για μεμονωμένες προκηρύξεις του Γ΄ Κοινοτικού Πλαισίου Στήριξης, που θα έχουμε πάρα πολλές προκηρύξεις για ενίσχυση των μικρομεσαίων επιχειρήσεων κατά την περίοδο λειτουργίας του Γ΄ Κοινοτικού Πλαισίου Στήριξης. Δεν θα έχουμε μία μόνο. Θα έχουμε πάρα πολλές αντίστοιχες προκηρύξεις. Άλλωστε, από νομικής άποψης τόσο η υπουργική απόφαση όσο και το προεδρικό διάταγμα είναι ισότιμα. Δεν είναι υποδεέστερα το ένα του άλλου. Έχουν την ίδια τυπική ισχύ. Είναι η τήρηση δηλαδή του περιεχομένου. Επιφέρει, αν θέλετε, τις ίδιες συνέπειες. Εκτός και αν δεν θέλετε να υλοποιηθεί, να νομιμοποιηθεί το Γ΄ Κοινοτικό Πλαίσιο Στήριξης. Τότε να μιλάτε για δήθεν καθυστερήσεις και δήθεν απώλειες πόρων, όπως κάνετε από την αρχή του Γ΄ Κοινοτικού Πλαισίου Στήριξης. 
Μας ζητάτε δηλαδή για κάθε προκήρυξη που κάνουμε για ενίσχυση των μικρομεσαίων επιχειρήσεων είτε πρόκειται για τους νέους αγρότες είτε πρόκειται για ενίσχυση των τουριστικών καταλυμάτων είτε πρόκειται για ενίσχυση των μικρομεσαίων επιχειρήσεων ευρύτερα είτε πρόκειται για την τυποποίηση δασικών ή γεωργικών προϊόντων να πηγαίνουμε στο Συμβούλιο Επικρατείας, να χάνουμε άλλο ένα χρόνο, να παίρνουμε ένα προεδρικό διάταγμα για να ερχόμαστε να υλοποιούμε το Γ΄ Κοινοτικό Πλαίσιο Στήριξης. Αυτό μας ζητάτε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο;
ΧΡΗΣΤΟΣ ΠΑΧΤΑΣ (Υφυπουργός Οικονομίας): Όσον αφορά το προεδρικό διάταγμα, θέλω να πω το εξής: Βεβαίως με το 114 προεδρικό διάταγμα ρυθμίζονταν αυτές οι αναθέσεις στους ενδιάμεσους φορείς, αλλά κατά παρέκκλιση, όπως ανέφερα προηγουμένως και χωρίς κανένα απολύτως προληπτικό έλεγχο. Εμείς δεν κάναμε χρήση αυτών των διαταγμάτων. Κατ' αρχήν προσφεύγουμε στις διαδικασίες του διαγωνισμού, όπως αυτές προβλέπονται από τα προεδρικά διατάγματα για να υποστηριχθεί το ελληνικό δημόσιο στη διαδικασία χορήγησης των κρατικών ενισχύσεων προς τους δικαιούχους πολίτες, χωρίς παρεκκλίσεις ακολουθώντας την εθνική και κοινοτική νομοθεσία. 
Έτσι υπηρετούμε εμείς και τη διαφάνεια και την ποιότητα και την αποτελεσματικότητα των δράσεων του Γ΄ Κοινοτικού Πλαισίου Στήριξης. Αδιαφανείς ήταν οι παρεκκλίσεις που εσείς είχατε θεσμοθετήσει με το προεδρικό σας διάταγμα.
Κλείνω, αγαπητοί συνάδελφοι, λέγοντας τα εξής: Εμείς σαν ΠΑΣΟΚ τι θέλουμε να κάνουμε; Για όσες διαδικασίες το κράτος θέλει την υποστήριξη από τον ιδιωτικό τομέα, θέλουμε να προσφεύγουμε σε τέτοιες υπηρεσίες τηρώντας τα προεδρικά διατάγματα που έχουν ενσωματώσει τις κοινοτικές οδηγίες. Δεν κάναμε καμία απολύτως απόκλιση και δεν επιτρέπουμε στον εαυτό μας καμία παρέκκλιση. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Και κλείνω με ένα σημείο, αν μου επιτρέπετε, κύριε Πρόεδρε. Αναφέρθηκε τόσο η Νέα Δημοκρατία όσο και ο Συνασπισμός περί δήθεν λευκή επιταγή για τη διανομή των κοινοτικών πόρων ή περί συναίνεσης και συμμετοχής της κοινωνίας. Θέλω να τονίσω το εξής πάρα πολύ απλό: Κανένας Υπουργός δεν μπορεί να αυθαιρετήσει με το νέο θεσμικό πλαίσιο που διέπει το Γ΄ Κοινοτικό Πλαίσιο Στήριξης.
Το περιεχόμενο των κρατικών ενισχύσεων περιγράφεται τόσο στα επιχειρησιακά προγράμματα όσο και στα συμπληρώματα προγραμματισμού που έχουν -ακούστε- εγκριθεί ομόφωνα από τις επιτροπές παρακολούθησης του κοινοτικού πλαισίου στήριξης όλων των προγραμμάτων. Πάνω από χίλια στελέχη των οικονομικών και κοινωνικών εταίρων, των μη κυβερνητικών οργανώσεων, των Οργανισμών Τοπικής Αυτοδιοίκησης Α΄ και Β΄ βαθμού συμμετείχαν και ομόφωνα αποφάσισαν για το περιεχόμενο των κρατικών ενισχύσεων. Άρα δεν πρόκειται περί λευκής επιταγής.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κύριε Πρόεδρε.
"Χωρίς εγγυήσεις διαφάνειας η Νέα Δημοκρατία δεν υπογράφει", είχε πει ο κ. Αλογοσκούφης στην ομιλία του. Κάνατε μεγάλο λάθος, αγαπητοί συνάδελφοι. Να σας θυμίσω τις αποκλίσεις που σας ανέφερα προηγουμένως. Και βεβαίως μιλήσατε για αυθαιρεσία. Κοιτάτε όμως την πραγματικότητα ανεστραμμένη. Η συστηματική διαστρέβλωση, παραποίηση και κατασυκοφάντηση έχει γίνει πλέον το ευαγγέλιό σας. Τι άλλο να σας πούμε;
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, διερωτάται κανείς αν καταλαβαίνετε για τι μιλάμε. ΄Η δεν καταλαβαίνετε ή αν καταλαβαίνετε αυτά που λέμε, γιατί διαστρέφετε την πραγματικότητα;
Διαστροφή πρώτη: Τι σας είπαμε στο άρθρο 36; Εκεί που λέτε για κοινή υπουργική απόφαση, η οποία ρυθμίζει θέματα όπως οι υπαγόμενες κατηγορίες, οι δικαιούχοι των ενισχύσεων κλπ, σας είπαμε να βάλετε διάταγμα. Διότι ούτως ή άλλως η εξουσιοδότηση είναι υπέρ άγαν ευρεία, υπερβαίνει τα όρια του άρθρου 43, παράγραφος 2, εδάφιο β'. Δεν είναι ούτε ειδικότερο ούτε τεχνικό ούτε λεπτομερειακό θέμα. Και κάτω απ' αυτές τις προϋποθέσεις θα κηρυχθεί αντισυνταγματική. Κι εσείς μου λέτε "να πηγαίνουμε για κάθε συγκεκριμένο θέμα στο Συμβούλιο της Επικρατείας"; Εγώ σας μίλησα για την κοινή υπουργική απόφαση και να την αντικαταστήσετε με διάταγμα.
Δεύτερον: Είπατε "να πάμε στο Συμβούλιο της Επικρατείας και να καθυστερούμε κανένα χρόνο". Αυτά σας λένε οι σύμβουλοί σας; Δεν σας είπε κανείς από τους συναδέλφους σας, απ' αυτούς τους κυρίους που κάθονται πίσω, ότι όταν στέλνετε ένα διάταγμα για επεξεργασία στο Συμβούλιο της Επικρατείας και του πείτε "σε πέντε ημέρες θέλω απάντηση", τότε το Συμβούλιο της Επικρατείας τηρεί την προθεσμία; Πέντε ημέρες κάνει π.χ. η επεξεργασία στο Συμβούλιο της Επικρατείας.
Τρίτον: Αναφέρατε τη Νέα Δημοκρατία και είπατε για παρεκκλίσεις της Νέας Δημοκρατίας. Η Νέα Δημοκρατία προέκρινε το διάταγμα, που πήγαινε στο Συμβούλιο της Επικρατείας. Και αυτό ήλεγχε προληπτικά εάν οι παρεκκλίσεις είναι συνταγματικές ή όχι. Γιατί εμείς μιλάγαμε για παρεκκλίσεις, αλλά υπήρχε ο προληπτικός έλεγχος του Συμβουλίου της Επικρατείας, τον οποίον εσείς αυτήν τη στιγμή παρακάμπτετε.
Και για να σας πω ποιο είναι το πολιτικό ήθος της Κυβέρνησής σας: Ούτε κυβέρνηση τύπου "μπανανίας" -το λέω- δεν έχει διάταξη, όπως το άρθρο 4 του νόμου 2522/1997 για τα έργα και τις προμήθειες. Διάταξη που λέει ότι και αν συνάψετε παρανόμως μία σύμβαση έργου ή προμήθειας με οιονδήποτε και ακυρωθεί με απόφαση π.χ. του Συμβουλίου της Επικρατείας, αυτός που παρανόμως αντισυμβάλλεται συνεχίζει και αυτός που δικαιώνεται μπορεί να πάρει και την αποζημίωσή του!
Βρείτε μου μια διάταξη σε ολόκληρο τον κόσμο που να περιέχει τέτοιου είδους ρύθμιση, για να είστε υπερήφανοι γι' αυτά που λέτε. Και μετά μας ρωτάτε για ποιο λόγο εμείς ανησυχούμε γι' αυτά που περιλαμβάνονται μέσα σ' αυτά τα νομοσχέδια; Ε, λοιπόν, όχι μόνον ανησυχούμε, αλλά καταγγέλλουμε ευθέως ότι διαστρέφετε την πραγματικότητα. Γιατί αν έχετε αυτήν τη γνώμη για το Συμβούλιο της Επικρατείας και τον προληπτικό έλεγχο που κάνει στην επεξεργασία των διαταγμάτων, τον θεωρείτε τρόπο κωλυσιεργίας, τότε από κει και πέρα σας διαβεβαιώ ότι μάλλον αγνοείτε την πραγματικότητα ή θέλετε να την αγνοείτε. 
ΠΡΟΕΔΡΕΥΩΝ (Παναγιώτης Σγουρίδης): Καλώς.
Το νομοσχέδιο θέλετε να ψηφίσουμε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Οικονομίας): Μπορώ να απαντήσω, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Να απαντήσετε. Έχει τέλος αυτό;
ΧΡΗΣΤΟΣ ΠΑΧΤΑΣ (Υφυπουργός Οικονομίας): Ένα λεπτό. Δεν θα ήθελα παραπάνω.
Δύο θέματα έθιξε ο κ. Παυλόπουλος: Το θέμα των κρατικών ενισχύσεων, του περιεχομένου, του είδους, των ποσοστών, των επιλέξιμων δαπανών, αν πρέπει να βγαίνουν ή όχι με υπουργικές αποφάσεις ή προεδρικά διατάγματα. Σας είπα πάρα πολύ ειλικρινά, κύριε Παυλόπουλε ότι και στο Α΄ και στο Β΄ Κοινοτικό Πλαίσιο Στήριξης εξουσιοδοτήθηκαν με κοινές υπουργικές αποφάσεις οι Υπουργοί να προσδιορίζουν πριν από κάθε προκήρυξη το περιεχόμενο αυτής της προκήρυξης, που αφορά στα είδη των ενισχύσεων, στις κατηγορίες των ενισχύσεων, στα ποσά και στα ποσοστά, διότι ανά περιφέρεια αυτά αλλάζουν, διότι ανά είδος αυτά αλλάζουν. Άλλη επιχορήγηση θα δώσουμε στα τουριστικά καταλύματα, άλλη επιχορήγηση θα δώσουμε στους νέους αγρότες, άλλη επιχορήγηση θα δώσουμε στον εξοπλισμό των μικρομεσαίων επιχειρήσεων, άλλη επιχορήγηση θα δώσουμε για τις δράσεις της κοινωνίας της πληροφορίας. Αυτά δεν προσδιορίζονται άπαξ για να πάμε στο Συμβούλιο της Επικρατείας και προεδρικό διάταγμα. Είναι μία συνεχής διαδικασία από το Γ΄ Κοινοτικό Πλαίσιο Στήριξης. Θα έχουμε πάρα πολλές αντίστοιχες προκηρύξεις.
Αν, λοιπόν, εσείς εκτιμάτε ότι πρέπει για κάθε τέτοια προκήρυξη, αυτό που κάνουμε συστηματικά κατά τη διάρκεια του Α΄ και του Β΄ Κοινοτικού Πλαισίου Στήριξης, να αλλάξουμε τώρα πλώρη και να κάνουμε προεδρικά διατάγματα, τότε δημιουργούμε όπως καταλαβαίνετε σαφέστατα έναν εκτροχιασμό του προγραμματισμού μας. Δημιουργείτε ένας εκτροχιασμός στο πρόγραμμά μας.
Πιστεύουμε ότι κανείς δεν το θέλει αυτό. ΄Ομως, είναι κοινές υπουργικές αποφάσεις που προσδιορίζονται μέσα από νομοθεσία τόσο στο πρώτο όσο και στο δεύτερο. 
Κλείνω, κύριε Πρόεδρε, με αυτό που είπε ο κ. Παυλόπουλος για το θέμα των ενδιάμεσων φορέων, γιατί εκεί έχουμε προεδρικά διατάγματα. Τα προεδρικά διατάγματα προσδιορίζουν πώς θα πάμε στους ενδιάμεσους φορείς. Και λέμε εμείς ότι θα πάμε τώρα στο τραπεζικό σύστημα, στους ενδιάμεσους φορείς οποιασδήποτε μορφής μετά από διαγωνισμό, όχι με απευθείας αναθέσεις και σύμφωνα με το περιεχόμενο των προεδρικών διαταγμάτων εκείνων που ενσωματώνουν πλήρως την κοινοτική νομοθεσία όπως έχει τροποποιηθεί.
(Θόρυβος από την πτέρυγα της Νέας Δημοκρατίας)
Εσείς είχατε ζητήσει εξουσιοδότηση για παρέκκλιση. Εμείς δεν θέλουμε παρεκκλίσεις. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υφυπουργέ.
ΧΡΗΣΤΟΣ ΠΑΧΤΑΣ (Υφυπουργός Οικονομίας): Κλείνω, κύριε Πρόεδρε, με μια φράση: Όλα τα περιεχόμενα αυτών των ενισχύσεων επαναλαμβάνω -και θέλω να το καταλάβετε αυτό- έχουν ομόφωνα αποφασιστεί στις επιτροπές παρακολούθησης των δεκατριών περιφερειακών προγραμμάτων και εκείνων των τομεακών προγραμμάτων, που έχουν να κάνουν με ενισχύσεις σε ιδιώτες, όπως αυτό της ανταγωνιστικότητας, της κοινωνίας της πληροφορίας, του γεωργικού τομέα και της αλιείας. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των τροπολογιών.
Υπάρχουν τέσσερις υπουργικές τροπολογίες, τέσσερις εμπρόθεσμες τροπολογίες Βουλευτών και επτά εκπρόθεσμες. Θα αρχίσουμε από τις εκπρόθεσμες τροπολογίες των Βουλευτών.
Κύριε Υπουργέ, υπάρχει περίπτωση να κάνετε καμιά αποδεκτή;
ΓΙΩΡΓΟΣ ΦΛΩΡΙΔΗΣ (Υφυπουργός Οικονομικών): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): ΄Αρα δεν πρόκειται να συζητηθούν. 
Οι τέσσερις υπουργικές τροπολογίες και οι τέσσερις εμπρόθεσμες τροπολογίες Βουλευτών θα συζητηθούν σε μια ώρα, όπως είπε στην αρχή της συζήτησης ο Πρόεδρος, ανοίγοντας τη συνεδρίαση αυτή. 
Κύριοι συνάδελφοι, θέλετε να συζητήσουμε τις υπουργικές τροπολογίες από κοινού;
ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των τροπολογιών.
Θα συζητηθούν οι παρακάτω τροπολογίες: Η τροπολογία με γενικό αριθμό 888 και ειδικό αριθμό 50, η τροπολογία με γενικό αριθμό 889 και ειδικό αριθμό 51, η τροπολογία με γενικό αριθμό 890 και ειδικό αριθμό 52 και η τροπολογία με γενικό αριθμό 893 και ειδικό αριθμό 55. 
Κύριε Υπουργέ, έχετε το λόγο επ' αυτών των τροπολογιών.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, υπάρχει ένας αριθμός τροπολογιών οι οποίες είναι νομίζω απολύτως εύλογες και είμαι βέβαιος ότι θα τύχουν καθολικής υποστήριξης.
Κατ' αρχήν υπάρχει μια τροπολογία, η οποία έχει εμπλουτιστεί ακόμη περισσότερο από το αρχικό κείμενο με ένα κείμενο το οποίο σας διενεμήθη σήμερα το πρωί και αφορά μια σειρά ευνοϊκών μισθολογικών ρυθμίσεων για τα Σώματα Ασφαλείας, την Αστυνομία, την Πυροσβεστική, το Λιμενικό και τις Ένοπλες Δυνάμεις. 
Είμαι βέβαιος ότι, μέσα στα πλαίσια των δυνατοτήτων του προϋπολογισμού, αυτό είναι μια θετική κίνηση σαν ένδειξη αναγνώρισης του σημαντικού μάχιμου έργου, το οποίο κάνουν τα Σώματα Ασφαλείας και οι Ένοπλες Δυνάμεις και είμαι βέβαιος ότι αυτό θα τύχει καθολικής υποστήριξης.
Υπάρχει μια τροπολογία, κυρίες και κύριοι, που επίσης είμαι βέβαιος ότι θα τύχει της καθολικής σας υποστήριξης, έτσι ώστε να δοθεί η δυνατότητα σε έναν ασφαλισμένο, ο οποίος χρειάζεται μια επείγουσα, υψηλών προδιαγραφών και κόστους, επέμβαση να πάει στη Νέα Υόρκη. Νομίζω ότι όλοι θα συμφωνήσουμε για την αναγκαιότητα αυτής της νομοθετικής ρύθμισης.
Υπάρχει επίσης μια τρίτη τροπολογία, η οποία ρυθμίζει ορισμένα μισθολογικά ζητήματα τα οποία κανονικά θα έπρεπε να είχαν προβλεφθεί στις μισθολογικές διατάξεις του νομοσχεδίου, αλλά έρχονται τώρα για να διευκολύνουν την εφαρμογή ορισμένων τέτοιων διατάξεων. 
Επίσης, προβλέπεται η δωρεάν διανομή ενός συγκεκριμένου, μικρού αριθμού μετοχών στους εργαζομένους της ΕΤΒΑ η οποία ιδιωτικοποιήθηκε πλήρως και η ιδιωτικοποίησή της αυτή, άκρως επιτυχής, ολοκληρώθηκε πρόσφατα.
Επειδή πρέπει οι εργαζόμενοι στις αποκρατικοποιούμενες επιχειρήσεις να έχουν κίνητρα συμμετοχής, πιστεύουμε ότι η ενέργεια αυτή είναι σωστή. Μπορεί να δημιουργεί μια μικρή απώλεια εσόδων για το ελληνικό δημόσιο, αυτό το οποίο προέχει όμως είναι η αίσθηση ότι ανήκουν σε αυτόν τον οργανισμό, ότι θα εξακολουθήσουν να εργάζονται, θα εξακολουθήσουν να προσφέρουν, να δημιουργούν μέσα στην επιχείρηση και μετά την αποκρατικοποίησή της.
Κυρίες και κύριοι συνάδελφοι, πιστεύω ότι όλες αυτές οι τροπολογίες -και ελπίζω να μην έχω παραλείψει κάτι- είναι θετικές και θα τύχουν της υπερψήφισής σας. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Για το θέμα της ειδικής περιπτώσεως του νεαρού ο οποίος πήγε στη Νέα Υόρκη, δεν έχουμε καμία αντίρρηση.
Όσον αφορά την τροπολογία που αναφέρει ότι εξακολουθεί να επιβαρύνει ένα συγκεκριμένο επίδομα τους ειδικούς λογαριασμούς, και εδώ επίσης δεν έχουμε αντίρρηση. 
Αλλά στο θέμα του να διανέμονται μετοχές από την αποκρατικοποιηθείσα ΕΤΒΑ στους υπαλλήλους, δεν καταλαβαίνω καθόλου το λόγο. Ξαφνικά σε ποιον κάνουμε σέρβις όταν αποφασίζουμε να κάνουμε αυτήν τη διανομή μετοχών αφ' ης έχει γίνει η αποκρατικοποίηση της ΕΤΒΑ; Εκτός και αν από το κομμάτι των μετοχών που κρατάει το κράτος τις δίνει τώρα στους υπαλλήλους για να μειωθούν. Με τη λογική αυτή είμαστε τελείως αντίθετοι. 
Όσον αφορά τα μισθολογικά των Σωμάτων Ασφαλείας, θα ήθελα να πω το εξής: Καταφέρατε τόσα χρόνια και κρατούσατε μια διαφορά μεταξύ Ενόπλων Δυνάμεων και Σωμάτων Ασφαλείας, Πυροσβεστικού και Λιμενικού Σώματος. Τώρα φέρνετε μια ρύθμιση, η οποία είναι σωστή για τους αστυνομικούς, είναι σωστή και για τους αξιωματικούς, οι οποίοι προέρχονται όχι από παραγωγικές σχολές, αλλά συνεχίζει να δημιουργεί μια μεγάλη ανισότητα μεταξύ των αξιωματικών των παραγωγικών σχολών. 
Ξέρετε, κύριοι της Κυβέρνησης, ότι σήμερα διοικητής αστυνομικού τμήματος με βαθμό αντίστοιχο συνταγματάρχου παίρνει λιγότερα χρήματα απ' όσα παίρνει ο αστυφύλακας καφετζής του Τμήματος; Ξέρετε ότι αν ένας αστυνομικός διευθυντής αποστρατευθεί, λόγω μη επιλογής μετά από είκοσι οκτώ χρόνια υπηρεσίας, θα πάρει 130.000 δραχμές σύνταξη λιγότερη από έναν απλό αστυφύλακα, ο οποίος θα κάνει πλήρως τον κύκλο του στην Αστυνομία; 
Μ' αυτό εδώ που νομοθετείτε, αφήνοντας απέξω τους αξιωματικούς των παραγωγικών σχολών, δημιουργείτε όχι απλά μια μισθολογική ανισότητα, αλλά διαχωρίζετε, κόβετε στα δύο τους απλούς αστυνομικούς, τους υπαξιωματικούς με τους αξιωματικούς της Αστυνομίας. Δημιουργείτε, αν θέλετε, και ψυχικό διχασμό στα Σώματα Ασφαλείας. Το δε κόστος για να νομοθετήσετε παράλληλα και για τις αποδοχές των αξιωματικών των παραγωγικών σχολών είναι αστείο μπροστά στο σύνολο του κόστους με το οποίο επιβαρύνεται ο προϋπολογισμός.
Έχετε βρει διαφόρους τρόπους τώρα είκοσι χρόνια να χωρίζετε τα Σώματα Ασφαλείας. Σας κάνουμε έκκληση να μη δημιουργήσετε ένα νέο διχασμό, μια διάσταση μεταξύ αξιωματικών, υπαξιωματικών και αστυνομικών στα Σώματα Ασφαλείας και να μην κάνετε να αισθάνονται αυτοί, οι οποίοι επί τόσα χρόνια διοικούν αστυνομικές δυνάμεις, που είναι αυτοί που εγκαλούμε για ευθύνες, ότι η πολιτεία τους έχει γυρίσει τη πλάτη. 
Σας κάνω έκκληση να διορθώσετε αυτήΝ την τροπολογία και να συμπεριλάβετε μέσα και τους αξιωματικούς των Σωμάτων Ασφαλείας, του Πυροσβεστικού και του Λιμενικού Σώματος.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, όσον αφορά την τροπολογία για τον μικρό τον Γκιγκιλίνη, δεν έχουμε βέβαια καμία διαφωνία. Είναι κάτι που έπρεπε να είχε γίνει σε πιο σύντομο χρόνο. Θα έπρεπε βέβαια και η πολιτεία να είχε πάρε πιο γρήγορα τα απαραίτητα μέτρα εφόσον εκεί η αρμόδια υγειονομική επιτροπή εξέδιδε αντικρουόμενες αποφάσεις.
Για το ζήτημα των αναγκαστικών απαλλοτριώσεων, παρ' όλο ότι είναι μια νομοτεχνική διόρθωση, δεν δίνουμε θετική ψήφο, γιατί είχε συζητηθεί τότε το σχετικό νομοσχέδιο που σήμερα είναι νόμος και είχαμε ουσιαστικές διαφωνίες. 
Για το ζήτημα των εργαζομένων που μετατάχθηκαν στις νομαρχιακές αυτοδιοικήσεις συμφωνούμε. 
Δεν μπορούμε όμως να συμφωνήσουμε στη συνολική τροπολογία, γιατί τη δεύτερη παράγραφο, που αφορά την ΕΤΒΑ και τη συμβολή των εργαζομένων, διαθέτοντας δωρεάν μετοχές σ' αυτούς. Πιστεύουμε ότι η Κυβέρνηση κινείται στα γνωστά πλαίσια που κινήθηκε και σε άλλους οργανισμούς, προκειμένου να αποσπάσει τη θετική γνώμη των εργαζομένων για την πλήρη ιδιωτικοποίηση οργανισμών του δημοσίου. Έτσι γίνεται κι εδώ με την ΕΤΒΑ, γι' αυτό δεν συμφωνούμε για την ιδιωτικοποίησή της. Δεν μπορούμε, λοιπόν, να δώσουμε συνολικά τη θετική ψήφο για την τροπολογία, παρ' όλο που συμφωνούμε στην παράγραφο 1. 
Όσον αφορά το μισθολόγιο, παρ' όλο ότι είναι θετικό, υπάρχει και ένα υπόμνημα που είχαν δώσει οι παραγωγικές σχολές. Οι συγκεκριμένοι μας έδωσαν τροπολογία που επιθυμούν να συμπεριληφθεί και βλέπουμε ότι δεν την κάνει αποδεκτή η Κυβέρνηση. Αναρωτιώμαστε γιατί; Υπάρχει ένα ουσιαστικό πρόβλημα με τις παραγωγικές σχολές και αυτό πρέπει να εξεταστεί και να ξεπεραστεί. Είναι στο χέρι της Κυβέρνησης και απορούμε γιατί δεν το προωθεί.
Πρέπει όμως η Κυβέρνηση να μας δώσει και κάποιες εξηγήσεις, πόση είναι η αύξηση σε σχέση με τα προηγούμενα και πόσους αφορά. Θα πρέπει να δούμε εάν αυτές οι συνεχείς τροποποιήσεις ευνοούν ή δημιουργούν προβλήματα. 
Τελικά η πρόταση του Κομμουνιστικού Κόμματος Ελλάδας είναι ότι χρειάζεται ένα ειδικό μισθολόγιο για την Ελληνική Αστυνομία, το Λιμενικό και για το Πυροσβεστικό Σώμα που δεν θα είναι σε καμία περίπτωση μαζί με τις Ένοπλες Δυνάμεις. Θα πρέπει να δούμε και την υπαγωγή τους πλέον σε ένα Υπουργείο που θα δίνει και τον πολιτικό χαρακτήρα αυτών των Σωμάτων. Δεν μπορεί να έχουν τη στρατιωτική δομή και γι' αυτό μιλάμε για ειδικό μισθολόγιο, όπου θα ληφθούν υπόψη οι συγκεκριμένες προτάσεις που κάνουν τα σωματεία των εργαζομένων στα Σώματα Ασφαλείας. Δεν καταλαβαίνουμε γιατί η Κυβέρνηση δεν τα λαμβάνει υπόψη και πρέπει να δώσει κάποιες εξηγήσεις ο κύριος Υπουργός.
Παρ' όλα αυτά δίνουμε θετική ψήφο στη συγκεκριμένη τροπολογία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Θα ξεκινήσω με την τροπολογία που κατατίθεται, όσον αφορά τα μισθολογικά των αξιωματικών των Ενόπλων Δυνάμεων του Πυροσβεστικού, του Λιμενικού και των Σωμάτων Ασφαλείας. 
Εδώ, κύριε Υπουργέ, διαπιστώνουμε μία ανισότητα και μια αδικία σε βάρος των υπαλλήλων της ΕΛ.ΑΣ. και του Πυροσβεστικού Σώματος, που προέρχονται από παραγωγικές σχολές υπαξιωματικών.
Ενώ στις Ένοπλες Δυνάμεις και στο Λιμενικό Σώμα οι προερχόμενοι από παραγωγικές σχολές υπαξιωματικών εξελίσσονται βαθμολογικά ως το βαθμό του αντισυνταγματάρχη σαν καταληκτικό βαθμό, στην Ελληνική Αστυνομία και στο Πυροσβεστικό Σώμα οι προερχόμενοι από παραγωγικές σχολές υπαξιωματικών εξελίσσονται βαθμολογικά ως το βαθμό του ανθυπασπιστή. Με βάση ότι οι μισθολογικές προαγωγές χορηγούνται στον κατεχόμενο βαθμό, οι παραπάνω υπάλληλοι και της ΕΛ.ΑΣ. και του Πυροσβεστικού Σώματος υπολείπονται μισθολογικά και με την τροπολογία που κατατέθηκε έναντι αυτών των Ενόπλων Δυνάμεων και του Λιμενικού Σώματος. Αυτό το θεωρούμε απαράδεκτη ανισότητα και αδικία. Υπάρχουν τροπολογίες και είναι σε γνώση σας, που πρέπει, πιστεύουμε, να τις κάνετε δεκτές, για να αντιμετωπισθεί αυτό το υπαρκτό πρόβλημα. Έχουν δοθεί διαβεβαιώσεις σε αυτούς τους ανθρώπους ότι θα αντιμετωπίσετε θετικά την αδικία και την ανισότητα που υπάρχει και θα την άρετε επιτέλους.
Θα ψηφίσουμε αυτήν την τροπολογία, διατηρούμε όμως διαφωνία και επιφύλαξη για την αδικία και την ανισότητα που σας προανέφερα και την οποία ελπίζω στη δευτερολογία σας να την αντιμετωπίσετε με θετικό τρόπο, ώστε να την υπερβούμε. 
Όσον αφορά την τροπολογία που αφορά τους μετατασσόμενους στις νομαρχιακές αυτοδιοικήσεις, συμφωνούμε. Υπάρχει, όμως, ένα πρόβλημα σοβαρό θα έλεγα με το ότι έρχεστε εκ των υστέρων, μετά την απαράδεκτη ιδιωτικοποίηση της ΕΤΒΑ, η οποία έγινε και με όρους τους οποίους ακόμα ουδείς γνωρίζει σε αυτήν τη χώρα και αφού η ΕΤΒΑ ιδιωτικοποιήθηκε στο μειοδότη, στην Τράπεζα Πειραιώς, ενώ ξέρετε ότι πλειοδότης ήταν η Αγροτική Τράπεζα, η ΕΤΒΑ πήγε στην Τράπεζα Πειραιώς κατά περίεργο τρόπο και ερχόσαστε τώρα εκ των υστέρων εφόσον έχει ιδιωτικοποιηθεί η ΕΤΒΑ και έχει παραχωρηθεί στην Τράπεζα Πειραιώς, να πείτε ότι διανέμουμε μετοχές στους εργαζόμενους. Δεν το είχατε σκεφθεί αυτό, όταν ιδιωτικοποιούσατε την ΕΤΒΑ; Αλλά εν πάση περιπτώσει δεν μας λέτε όμως και πόσες μετοχές θα δώσετε στους εργαζόμενους. Λέτε ότι εσείς θα το αποφασίσετε και στην ομιλία σας άκουσα ότι θα είναι ένα μικρό ποσό μετοχών. Τι πάει να πει μικρό ποσό μετοχών; Πόσες μετοχές σκοπεύετε να δώσετε; Σε τι ποσοστό συνολικά θα ανέρχονται; 
Εδώ διαβάζω και την έκθεση του Γενικού Λογιστηρίου του Κράτους και βλέπω ότι δεν υπάρχει συγκεκριμένο ποσό, λέει αδιευκρίνιστο το ποσό. Δεν ξέρω γιατί εκ των υστέρων έρχεστε να κάνετε αυτήν την πράξη, να δώσετε μετοχές. Ένα είναι βέβαιο, όμως, ότι στην ΕΤΒΑ έχουν γίνει πάρα πολλά πράγματα. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τόση εχθρότητα με τους εργαζόμενους;
ΠΑΝΑΓΙΩΤΗΣ ΛΑΦΑΖΑΝΗΣ: Εχθρότητα είναι; 
Κύριε Χριστοδουλάκη, μην παίζουμε με τις λέξεις. Αν θέλατε να αυξήσετε τους μισθούς στους εργαζόμενους είχατε όλο το χρόνο να το κάνετε. Αν θέλατε να βελτιώσετε τις απολαβές τους, να βελτιώσετε τη θέση τους στην οικονομική, την κοινωνική κλπ., είχατε όλο το χρόνο να το κάνετε. Δεν κάνατε τίποτα από όλα αυτά. Αφού πουλήσατε μία τράπεζα κρατική και την πουλήσατε όπως σας είπα σε μειοδότη με όρους τους οποίους ακόμα δεν ξέρουμε, με εκκρεμότητες σκανδάλων, που δεν ξέρουμε αν θα πάρει και τι θα πάρει τελικά το δημόσιο από αυτήν την πώληση, όταν εκκρεμούν τόσα πράγματα γύρω από την ΕΤΒΑ, από τα κέντρα που έχει, τα ΔΗΠΕ, μέχρι τα ναυπηγεία Σκαραμαγκά, ενώ υπάρχει αυτή η τρέλα γύρω από αυτήν την υπόθεση ερχόσαστε να μας πείτε ότι λέμε εκ των υστέρων να σας δώσουμε μετοχές. Και σας ρωτάω: Πόσες μετοχές θέλετε να δώσετε; Μπορείτε να το προσδιορίσετε; Μπορεί να λέτε σε ένα νομοσχέδιο ότι το δημόσιο θα μοιράσει μετοχές στους εργαζόμενους και ούτε καν υποψία δεν μας δίνετε για το ποσοστό αυτών των μετοχών; Μία μετοχή θα είναι; Δύο; Το 5%; Το 10%; Το μικρό ποσοστό δεν δίνει κανένα πλαφόν, κανένα όριο.
Κάνετε, λοιπόν, το φιλεργατικό εκ των υστέρων.
ΠΡΟΕΔΡΕΥΩΝ (Παναγιώτης Σγουρίδης): Να μοίραζε λεφτά το καταλαβαίνω. Μετοχές δίνει τώρα!
ΠΑΝΑΓΙΩΤΗΣ ΛΑΦΑΖΑΝΗΣ: Μετοχές που μπορεί να μην έχουν και αύριο αξία. 
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, παρήλθε ο χρόνος.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Τα λεφτά που χάθηκαν από το δημόσιο με την πώληση λόγω σκανδάλου, αυτά τα λεφτά άμα μπορούσατε να τα δώσετε στους εργαζόμενους θα ήταν σήμερα σε άλλη θέση και άλλη μοίρα. 
Όσον αφορά την τροπολογία για το παιδί που πρέπει να πληρωθούν τα έξοδά του για να νοσηλευθεί στις Ηνωμένες Πολιτείες συμφωνούμε. Αλλά εγώ θέλω να τονίσω κάτι εδώ πέρα: Ξέρετε πόσες ανάλογες τέτοιες περιπτώσεις συμβαίνουν καθημερινά; Θα αντιμετωπίζουμε θετικά και τις υπόλοιπες; Εγώ λέω ναι στην τροπολογία, αλλά δεν είναι μόνο αυτή η περίπτωση. 
Όσον αφορά την τροπολογία για τις αναγκαστικές απαλλοτριώσεις και την επίταξη, είμαστε αντίθετοι λόγω του ότι έχουμε αντίθεση στο νόμο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαρκογιαννάκη, έχετε το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, θα αναφερθώ μόνο στην τροπολογία τη σχετική με τα μισθολογικά των αστυνομικών και των αξιωματικών και λοιπών των Ενόπλων Δυνάμεων. 
Κύριε Πρόεδρε, μου δίνετε δύο λεπτά για όλες τις τροπολογίες;
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος αυτό μου είπε. Μάλιστα, ζήτησε ένα λεπτό, ενώ εγώ σας δίνω δύο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Όχι, κύριε Πρόεδρε, δώστε μας το χρόνο που δικαιούμαστε. Θα μιλήσουμε τρεις Βουλευτές όλοι κι όλοι από τη Νέα Δημοκρατία για όλες αυτές τις τροπολογίες, αλλά όχι μόνο δύο λεπτά! Το θέμα είναι σοβαρό, έχουν προηγηθεί κάποια πράγματα, τα οποία πρέπει να αναφέρουμε.
ΠΡΟΕΔΡΕΥΩΝ (Παναγιώτης Σγουρίδης): Θα σας πω κάτι. Εγώ 17.10΄ λήγω τη συνεδρίαση.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, αν είναι να μη...
ΠΡΟΕΔΡΕΥΩΝ (Παναγιώτης Σγουρίδης): Εγώ, κύριε συνάδελφε, θα τη λήξω τη συνεδρίαση και ας υπάρχουν τροπολογίες, οι οποίες πρέπει να συζητηθούν. Σας το ξεκαθαρίζω.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, ο Βουλευτής...
ΠΡΟΕΔΡΕΥΩΝ (Παναγιώτης Σγουρίδης): Ορίστε, πάρτε πέντε λεπτά. Θέλετε μήπως περισσότερο απ' ό,τι θέλουν οι Κοινοβουλευτικοί Εκπρόσωποι; Δεν νομίζω.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, θέλω κατ' αρχάς να πω ότι αυτήν την τροπολογία την ψηφίζουμε, αλλά θα πρέπει να επισημάνουμε ότι η κατάθεσή της, η τροποποίηση που ήρθε την τελευταία στιγμή και οι ρυθμίσεις οι οποίες πραγματοποιούνται, αλλά και τα όσα προηγήθησαν αυτής της τροπολογίας, καταδεικνύουν ότι η Κυβέρνηση νομοθετεί κατά τρόπο λίαν επιπόλαιο και πρόχειρο.
Και εξηγούμαι αμέσως. Τι έχει γίνει εδώ; Με το ν.2838/2000, με τον οποίο ρυθμίστηκε το μισθολόγιο των Ενόπλων Δυνάμεων, των Αστυνομικών και των Λιμενικών, ήταν φανερό ότι δημιουργήθηκαν σημαντικές ανισότητες και προβλήματα.
Άρχισαν, λοιπόν, οι διαμαρτυρίες οι οποίες εν τέλει κατέληξαν στο εξής: συνεστήθη μία διυπουργική επιτροπή, η οποία μετά από μακρές εργασίες κατέληξε σε κάποιο πόρισμα, ομόφωνο πόρισμα, ένα πόρισμα το οποίο έλαβε τη μορφή τροπολογίας, υπεγράφη από τον Υπουργό Εθνικής Άμυνας, τον Υπουργό Δημοσίας Τάξεως και τον Υπουργό Εμπορικής Ναυτιλίας. Απέμενε να υπογραφεί από τον κ. Χριστοδουλάκη. Αυτό έγινε σχετικά πρόσφατα. Ο κ. Χριστοδουλάκης αρνήθηκε να την υπογράψει. Τέτοια ασυνεννοησία στην Κυβέρνηση! Τι να υποθέσω; Να υπογράφουν τρεις Υπουργοί και ο τέταρτος, ο έχων και το χρήμα, να αρνείται να υπογράψει.
Μετά ταύτα άρχισαν διαμαρτυρίες και έγιναν σκηνές απείρου κάλλους. Είχαμε συγκέντρωση έξω από το Καλλιμάρμαρο της ΠΟΑΣΥ, η οποία κατέληξε μετά από πορεία στο Υπουργείο Εθνικής Οικονομίας, όπου έγιναν και κάποια έκτροπα -την ημέρα εκείνη συζητούσαμε εδώ μία επερώτηση- διαμαρτυρίες των αξιωματικών της Αστυνομίας και μία ανακοίνωση, κύριοι συνάδελφοι, που πιο σκληρό κείμενο ένστολων εγώ δεν έχω διαβάσει. Απειλούσαν οι αξιωματικοί της Ελληνικής Αστυνομίας ότι θα επιστρέψουν τα ξίφη στον Πρόεδρο της Δημοκρατίας και θα καταθέσουν τα πηλίκιά τους. Εκεί φτάσαμε για να υποχρεωθεί να υποχωρήσει η Κυβέρνηση και να αρχίσει πλέον το αλισβερίσι, οι υποσχέσεις και με το σταγονόμετρο να γίνονται κάποιες ρυθμίσεις.
Φτάσαμε, λοιπόν, να κατατεθεί η τροπολογία την οποία συζητάμε σήμερα με την οποίαν απέμεναν απέξω οι αξιωματικοί των παραγωγικών σχολών της Ελληνικής Αστυνομίας. Αποτέλεσμα αυτής της συμπεριφοράς της Κυβέρνησης ήταν να έχουμε προαναγγελία πανελληνίου συνεδρίου πριν από μία βδομάδα, το οποίο κατόπιν υποσχέσεων του αρμοδίου Υπουργού Οικονομικών, ανεβλήθη για σήμερα. Και μόλις χθες το βράδυ υπήρξε η υπόσχεση, η οποία επανελήφθη σήμερα το πρωί στο συνέδριο από τον Υπουργό Δημόσιας Τάξης, ότι επιτέλους κατάφερε και έπεισε τον κ. Χριστοδουλάκη και εν μέρει ικανοποίησε κάποια αιτήματα.
Η τροπολογία που έχει κατατεθεί ως προς τους αξιωματικούς, αλλά και ως προς τους κατωτέρους καμία σχέση δεν έχει με εκείνη την τροπολογία, η οποία αρχικώς συνετάγη και η οποία υπεγράφη από τους τρεις συναρμόδιους Υπουργούς που προανέφερα.
Εμείς, ως Νέα Δημοκρατία, εκείνη την τροπολογία την καταθέσαμε. Δεν ψηφίστηκε, απορρίφθηκε. Οι θέσεις μας είναι αυτά τα οποία αναφέρονται σε εκείνη την τροπολογία. Διότι με τη σημερινή τροπολογία, κύριε Πρόεδρε, οι ανισότητες σε πάρα πολλούς απ' αυτούς οι οποίοι υπηρετούν στα Σώματα Ασφαλείας παραμένουν. Και έχουμε κατακλυσθεί από παράπονα ότι υπάρχουν ανισότητες ακόμα. Για παράδειγμα, δείτε τι συμβαίνει με τους ανθυπασπιστές, τους ανθυπαστυνόμους τους προερχόμενους από μη παραγωγικές σχολές της Ελληνικής Αστυνομίας, που πράγματι οδηγούνται οι άνθρωποι στο να παίρνουν λιγότερα απ' ό,τι έπαιρναν μέχρι σήμερα.
Εδώ θέλω να ξεκαθαρίσουμε τα πράγματα. Πρώτα απ' όλα, επειδή με την τροποποίηση η οποία κατετέθη την τελευταία στιγμή δεν φαίνεται καθαρά εάν τελικά εκείνα τα οποία λέει ότι συμφώνησε με την ΠΟΑΞΙΑ ο κύριος Υπουργός πράγματι τα τηρεί. Διότι μου κάνει εντύπωση ότι εδώ που αναφέρονται κάποιοι βαθμοί του στρατού στην αρχική τροπολογία και υπάρχουν και οι λέξεις "και αντιστοίχους", αφαιρούνται από την τροποποίηση. Αυτό είναι για μένα λίαν πονηρό και ύποπτο.
Θα πρέπει, λοιπόν, ο παριστάμενος Υφυπουργός Οικονομικών να ξεκαθαρίσει και να μας πει αν όντως εκείνα τα οποία συνεφώνησε ο κ. Χρυσοχοΐδης χθες το βράδυ με την ΠΟΑΞΙΑ τακτοποιούνται και ρυθμίζονται. Διότι το άψυχο χαρτί που μας ήρθε το οποίο είναι ένα μπάλωμα -δεν ξέρουμε τι λέει σε τελευταία ανάλυση, ήρθε την τελευταία στιγμή- δεν μας πείθει. Να το ξεκαθαρίσει αυτό το πράγμα.
Και εν τέλει να πούμε το εξής: Για μας όλα αυτά τα οποία γίνονται στο θέμα των αποδοχών των υπηρετούντων στα Σώματα Ασφαλείας ή στο Στρατό είναι, κύριε Πρόεδρε, μπαλώματα. Θα πρέπει να υπάρξει ένα νέο μισθολόγιο, το οποίο θα πιάσει το θέμα από την αρχή και θα έχουμε σοβαρές ρυθμίσεις και όχι αυτά τα οποία βλέπουμε, είπα ξείπα και οι παλινωδίες της Κυβέρνησης.
Τώρα έρχομαι και σε ένα άλλο θέμα, κύριε Πρόεδρε. Γιατί, κύριε Υπουργέ, μετατίθεται ο χρόνος έναρξης ισχύος του νομοσχεδίου κατά δύο μήνες; Στην τροπολογία την οποία έχουμε η ισχύς είναι από 1-7-2002.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Μαρκογιαννάκη, σας παρακαλώ ολοκληρώστε.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, σε μισό λεπτό τελειώνω...
ΠΡΟΕΔΡΕΥΩΝ (Παναγιώτης Σγουρίδης): Πήρατε χρόνο πολύ περισσότερο και μιλήσατε μόνο για μία τροπολογία που αν έβαζα τις τροπολογίες μία -μία θα είχατε δύο λεπτά.
ΧΡΗΣΤΟΣ ΜΑΡΚΟΓΙΑΝΝΑΚΗΣ:...Θα είχα τελειώσει.
Επαναλαμβάνω, λοιπόν, γιατί μεταθέτετε κατά δύο μήνες την έναρξη ισχύος του νομοσχεδίου και δεύτερον, τι θα γίνει με τους συνταξιούχους; Έχουμε δύο ταχυτήτων συνταξιούχους, τώρα δημιουργείται και τρίτη ταχύτητα συνταξιούχων. Πού θα πάει αυτό; Διαμαρτύρονται οι άνθρωποι και παραπονούνται.
ΠΡΟΕΔΡΕΥΩΝ (Παναγιώτης Σγουρίδης): Καλώς.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω τους κυρίους συναδέλφους και την κυρία συνάδελφο, αν θέλετε να μιλήσετε για τη μία τροπολογία να το πείτε, για να σας δώσω το χρόνο για τη μία τροπολογία. Όχι να πάρετε το χρόνο για τις τέσσερις τροπολογίες και να μιλήσετε μόνο για τη μία στο χρόνο αυτό.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Θα μιλήσω, κύριε Πρόεδρε, μόνο για τη μία τροπολογία, που αφορά τις μισθολογικές προαγωγές.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Παπακώστα, έχετε το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κύριοι συνάδελφοι, σε σχέση με την τροπολογία περί μισθολογικών προαγωγών των εν ενεργεία στρατιωτικών των Ενόπλων Δυνάμεων και των αντιστοίχων της Ελληνικής Αστυνομίας, του Λιμενικού και του Πυροσβεστικού Σώματος η πρώτη αποσαφήνιση που πρέπει να δοθεί από τους Υπουργούς είναι αν αφορά όλους, όπως είπε προηγουμένως ο κ. Μαρκογιαννάκης, διότι εμείς στα χέρια μας πρέπει να σας πούμε ότι δεν έχουμε το προοίμιο το οποίο έχουν οι αξιωματικοί και μας το ανέφεραν και επομένως δεν μπορούμε να βγάλουμε συμπέρασμα αν όντως τους περιλαμβάνει όλους ή όχι.
Το δεύτερο θέμα που θέλω να θίξω είναι το εξής: Όσον αφορά το βαθμό του ανθυπολοχαγού, βλέπουμε ότι 650 ευρώ ορίζεται ότι θα είναι ο βασικός του μισθός. Δεν θεωρείτε ότι είναι όνειδος ο βασικός μισθός του ανθυπολοχαγού να είναι 220.000-222.000 δραχμές; 
Ένα τρίτο βασικό θέμα στον περιορισμένο χρόνο τον οποίο έχω, κύριε Πρόεδρε, είναι το εξής: Κύριοι συνάδελφοι, πράγματι ο ν. 2838/2000 εμπεριέχει ανισότητες τέτοιες οι οποίες δεν λύνονται και με την παρούσα τροπολογία την οποία φέρατε. Εξηγούμαι. Η εφαρμογή του παραπάνω νόμου δεν περιείχε τις ίδιες οικονομικές αποδοχές στο χαμηλόβαθμο προσωπικό που μας ενδιαφέρει της Ελληνικής Αστυνομίας και του Πυροσβεστικού Σώματος, σε σχέση και με τις Ένοπλες Δυνάμεις και με το Λιμενικό Σώμα. Αποτέλεσμα να μένουν εκτός αυτής της ρύθμισης οι άνθρωποι εκείνοι, δηλαδή οι Έλληνες αστυνομικοί και οι πυροσβέστες που σε εικοσιτετράωρη βάση θέτουν τη ζωή τους σε κίνδυνο για να προασπίσουν και την περιουσία, αλλά και την ασφάλειά μας από κάθε μορφή απειλής είτε είναι εγκληματική ενέργεια είτε είναι φυσικές είτε είναι τεχνολογικές καταστροφές. 
Έχει κατατεθεί υπόψη του Υπουργείου σας πρόταση τροποποίησης της προτεινόμενης τροπολογίας νόμου, η οποία τροποποιεί το ν. 2838/2000 που λύνει αυτά τα ζητήματα και η οποία, όπως φαίνεται, στη συγκεκριμένη τροπολογία-προσθήκη που μας φέρατε και με τη διόρθωση που προσετέθη στη συνέχεια δεν συμπεριλαμβάνεται. Εμείς τηρούμε επιφύλαξη ως προς το θέμα αυτό. Σε γενικές γραμμές πρέπει να σας πούμε ότι, όπως τοποθετηθήκαμε, μετά από πολλές παλινωδίες, υπαναχωρήσεις και υποχωρήσεις φέρατε το συγκεκριμένο θέμα υπό πίεση, μοιράσατε τους αστυνομικούς, μοιράσατε τους πυροσβέστες, μοιράσατε τους λιμενικούς, μοιράσατε τους αξιωματικούς, εφαρμόσατε το διαίρει και βασίλευε και τώρα ήρθατε να τους πείτε: ορίστε, σας φέραμε το θέμα αυτό της τροπολογίας.
Σας παρακαλώ πολύ αυτά τα θέματα να τα δείτε. Τηρούμε επιφύλαξη ως προς τις ανισότητες, οι οποίες υπάρχουν ακόμη και ως προς την παραπλάνηση για το θέμα της χρονολογικής εφαρμογής, όπως ανέφερε προηγουμένως και ο κ. Μαρκογιαννάκης, διότι μετατίθεται για την 1-7-2002.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπηλιωτόπουλε.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, θα μιλήσω για δύο τροπολογίες. Δώστε μου το χρόνο παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, εφόσον η Κυβέρνηση έχει τη βούληση πραγματικά να αυξήσει τις αποδοχές και των αξιωματικών και υπαξιωματικών που προέρχονται είτε από παραγωγικές είτε μη παραγωγικές σχολές των Ενόπλων Δυνάμεων και των Σωμάτων Ασφαλείας, θα πρέπει, κύριε Υπουργέ, εδώ να μας βεβαιώσετε ότι οποιαδήποτε ατέλεια, -γιατί το νομοσχέδιο είναι πολύ περίπλοκο με παραπομπές επί παραπομπών- είτε κακή διατύπωση από πλευράς νομοτεχνικής είτε οποιαδήποτε άλλη ατέλεια είναι εις βάρος του προσωπικού, θα τη ρυθμίσετε επ' ωφελεία τους.
Κύριε Υπουργέ, υπάρχει ήδη ένα λάθος στο νομοσχέδιο, θα υπάρχουν και άλλα λάθη και θα πρέπει να τα δείτε αυτά τα πράγματα. 
Στην παράγραφο 3 ιβ΄ μιλάτε ότι συνταγματάρχες και αντίστοιχοι θα παίρνουν τα δύο τρίτα της διαφοράς του βασικού μισθού του ταξιάρχου και αγνοείτε ότι υπάρχουν ήδη συνταγματάρχες που παίρνουν ολόκληρο το βασικό μισθό του ταξιάρχου. Δηλαδή αυτοί που παίρνουν ολόκληρο το μισθό, τώρα θα πάρουν τα δύο τρίτα του μισθού του ταξιάρχου; Έχει ατέλειες ο νόμος. Παραλείπει κάποιες ειδικότητες και κάποιες κατηγορίες. Και παρακαλώ πολύ, πρέπει οπωσδήποτε να δηλώσετε ότι όποιες παραλείψεις ή αστοχίες τέλος πάντων υπάρχουν, θα τις ρυθμίσετε υπέρ των ενδιαφερομένων. Ένα βασικό θέμα είναι αυτό με την ημερομηνία ισχύος της τροπολογίας, την οποία ψηφίζουμε. Κανονικά θα έπρεπε, για λόγους καθαρά δικαιοσύνης, να ισχύσει από την ψήφιση του νόμου και να συμπεριλάβει όλους εκείνους που έχουν αποστρατευθεί με τις τακτικές κρίσεις του Μαρτίου και ακόμη υπηρετούν και θα αποστρατευτούν από Μάιο μέχρι και τον Ιούλιο. Και εσείς όχι μόνο δεν περιλαμβάνετε αυτούς, αλλά παρ΄ ότι η τροπολογία προβλέπει ότι θα ισχύσει από την 1η Ιουλίου, με τροπολογία επί της τροπολογίας φέρνετε μία αλλαγή, η οποία αδικεί κατάφωρα αυτούς που πρόκειται να αποστρατευτούν μετά την 1η Ιουλίου και τους πάτε στην 1η Σεπτεμβρίου. 
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Αποσπάτε την προσοχή του Υπουργού και δεν μπορεί να ακούσει το συνάδελφό σας. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Νομίζω, κύριε Πρόεδρε, ότι μιλάμε σε ώτα μη ακουόντων. Εδώ θα έπρεπε να είναι ο κ. Χριστοδουλάκης, διότι αυτός έχει την ευθύνη να μας απαντήσει σε αυτό. Η ημερομηνία που αλλάζει είναι κατάφωρα άδικη, κατά του προσωπικού των Ενόπλων Δυνάμεων και των Σωμάτων Ασφαλείας, το οποίο ακόμη υπηρετεί και έχει κριθεί αποστρατευτέο. 
Αυτό, κύριε Υπουργέ, πρέπει το αλλάξετε και να πάτε όχι 1η Ιουνίου που είχατε, αλλά από την ημερομηνία ψήφισης της τροπολογίας του νομοσχεδίου. Εάν δεν μπορεί να δοθεί αναδρομικότητα από την 1η Ιανουαρίου, τουλάχιστον να δοθεί από την ημερομηνία ψήφισης. Υπάρχουν σήμερα αξιωματικοί που είναι αποστρατευτέοι και υπηρετούν ακόμη και θα αποστρατευτούν από το Μάιο μέχρι και τον Ιούλιο. Σας παρακαλούμε πολύ να καλύψετε αυτήν την αδικία. 
Τέλος, δημιουργήσατε και με την τροπολογία αυτή τρεις κατηγορίες αποστράτων. Πρέπει επιτέλους να λήξει αυτή η υπόθεση. Δεν μπορούμε να έχουμε τρεις κατηγορίες αποστράτων και να αδικούνται ακόμα και συμμαθητές που διαφέρουν μεταξύ τους μόνο κατά μία θέση. Στην ίδια τάξη αξιωματικοί είναι κατάφωρα άδικο, ένας που αποστρατεύτηκε πριν από την 1-7-2000 (πριν από το ν. 2838/2000) ή την 1-7-02 με το σημερινό νομοσχέδιο, να έχει πολύ λιγότερη σύνταξη και ο άλλος που αποστρατεύτηκε την επομένη, να έχει περισσότερη. Η λύση είναι μία, σας την έχουμε πει πολλές φορές. Έχετε φέρει από το 1996 μέχρι σήμερα τέσσερα-πέντε μισθολόγια και δεν ξέρω πόσες τροπολογίες. Πρέπει να γίνει νέο μισθολόγιο με τα εξής βασικά χαρακτηριστικά που τα επαναλαμβάνω, κύριε Υπουργέ: Πρώτον, αύξηση του μισθού βάσεως, κατ' ελάχιστο 250.000 δρχ. (σήμερα είναι 221.400 δρχ.). Το έχετε συζητήσει με τις ενώσεις αποστράτων αυτό. Δεύτερον εκλογίκευση των συντελεστών και τρίτον, περιορισμό των επιδομάτων. Είναι αδιανόητο ο Αρχηγός ΓΕΕΘΑ μόλις αποστρατευθεί, να παίρνει ίδια σύνταξη με το μισθό του εν ενεργεία λοχαγού. Και ο αντισυνταγματάρχης αποστρατευόμενος να παίρνει σύνταξη όσο μισθό παίρνει ο εν εν ενεργεία δεκανέας. Πώς να τον σεβαστεί ο εν ενεργεία δεκανέας τον απόστρατο συνταγματάρχη; 
ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
Θα αναφερθώ μόνο στην τροπολογία που αφορά στις μισθολογικές προαγωγές των Ενόπλων Δυνάμεων, ΕΛΑΣ, Λιμενικού και Πυροσβεστικού.
Πρώτα από όλα θα ήθελα να πω ότι είναι ένα καλό βήμα, δεν είναι όμως το ζητούμενο αυτό. Είναι ένα καλό βήμα, όχι αυτό που πρέπει να γίνει. Θα ήθελα και εγώ να θίξω το θέμα που έθιξε ο κ. Κασσίμης και να πω ότι θα πρέπει να υπάρξει πρόβλεψη και για τους αξιωματικούς της Ελληνικής Αστυνομίας, του Λιμενικού και Πυροσβεστικού Σώματος, οι οποίοι προέρχονται από παραγωγικές σχολές. Δεν υπάρχει πρόβλεψη γι' αυτούς. 
Μία γενική παρατήρηση. Το μισθολόγιο, κύριε Υπουργέ, γενικά των αξιωματικών των Ενόπλων Δυνάμεων και των Σωμάτων Ασφαλείας δεν είναι αυτό που πρέπει. Υπάρχουν πάρα πολλές ασάφειες. Έχει γίνει -θα μου επιτρέψετε να χρησιμοποιήσω τη λέξη -"μπάχαλο". Κανείς δεν ξέρει τι γίνεται. Όλα αυτά σας παρακαλώ πάρα πολύ, φροντίστε να τα μαζέψετε όλα να τα ρίξετε στον κάλαθο των αχρήστων και να δημιουργήσετε ένα καινούριο μισθολόγιο, ένα μισθολόγιο το οποίο θα λύνει όλες τις αδικίες και το οποίο θα είναι ικανοποιητικό για τους αξιωματικούς οι οποίοι υπηρετούν στις Ένοπλες Δυνάμεις και στα Σώματα Ασφαλείας.
Τέλος, θέλω να θίξω και το θέμα που έθιξε ο κ. Σπηλιωτόπουλος, ότι είναι μεγάλη αδικία να ορίζουμε ως χρόνο έναρξης του παρόντος νομοσχεδίου την 1.7.2002. Υπάρχουν άνθρωποι οι οποίοι υπηρετούν ακόμη και οι οποίοι στις 30.6 αποστρατεύονται και οι οποίοι για μια μέρα θα χάσουν αυτό το δικαίωμα. Θα πρέπει η έναρξη του παρόντος νομοσχεδίου να είναι από την 1.1. 2002 ή στη χειρότερη περίπτωση από την 1.3.2002. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, θα μιλήσετε για μια τροπολογία;
ΚΥΡΙΑΚΟΣ ΣΠΥΡΙΟΥΝΗΣ: Και για τους τέσσερις, κύριε Πρόεδρε, από ένα λεπτό για την κάθε μία. 
ΠΡΟΕΔΡΕΥΩΝ (Παναγιώτης Σγουρίδης): Καλώς. Το μετράω όμως, κύριε συνάδελφε, για να τελειώσουμε κάποια στιγμή. 
Ορίστε, κύριε Σπυριούνη, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριοι συνάδελφοι της Νέας Δημοκρατίας, που σας εκτιμώ με ιδιαίτερη ευαισθησία και το γνωρίζετε, είχατε τριάμιση χρόνια το μισθολόγιο των στρατιωτικών στα συρτάρια σας...
ΣΠΗΛΙΟΣ ΣΠΗΛΙΩΤΟΠΟΥΛΟΣ: Το ενιαίο μισθολόγιο...
ΚΥΡΙΑΚΟΣ ΣΠΥΡΙΟΥΝΗΣ: Το ενιαίο μισθολόγιο δεν το κάνατε για τους στρατιωτικούς. Να βγάλουμε κάποια συμπεράσματα.
Το δεύτερο, έγιναν τρία ενιαία μισθολόγια. Και τα τρία...
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κάντε το εσείς.
ΣΑΒΒΑΣ ΤΣΙΤΟΥΡΙΔΗΣ: Εμείς χάσαμε, κάντε το εσείς.
ΚΥΡΙΑΚΟΣ ΣΠΥΡΙΟΥΝΗΣ: Αν έχετε την καλοσύνη, σας παρακαλώ αφήστε με να μιλήσω. 
Και τα τρία, λοιπόν, κατά σύμπτωση ερεθίζουσα, έγιναν από το ΠΑΣΟΚ. 
Τρίτον δεν έχει λυθεί το μισθολόγιο των στρατιωτικών συλλήβδην συμπεριλαμβανομένων και των Σωμάτων Ασφαλείας κλπ. Κύριε Υπουργέ, νομίζω ότι πρέπει να συγκροτηθεί μια επιτροπή που θα μελετήσει σε βάθος την ιστορία, ώστε να αρθούν και οι ανισότητες που τω όντι υπάρχουν. Εν δε δικαιοσύνη συλλήβδην πάσα αρετή εστί. Πρέπει, λοιπόν, το μισθολόγιο να είναι και δίκαιο προς πάσα κατεύθυνση.
Τέταρτο σημείο: Κύριε Υπουργέ, ο σημερινός συνταγματάρχης αποστρατευόμενος παίρνει 100.000 δραχμές περισσότερη σύνταξη από εμένα που έκανα δύο χρόνια αντιστράτηγος διοικητής σώματος στρατού και αύριο-μεθαύριο ο συνταξιούχος λοχαγός θα παίρνει περισσότερα από τον αντιστράτηγο. Είναι δίκαιο το σύστημα; Σαφώς όχι. Πρέπει, λοιπόν, να σταματήσουν οι κατηγορίες. Αντιλαμβάνομαι την οικονομική πλευρά του θέματος, που είναι και ο προσδιοριστικός παράγοντας. Τι να κάνεις αν δεν υπάρχουν τα λεφτά; Νομίζω όμως χωρίς ιδιαίτερη επιβάρυνση ότι μπορούν να λυθούν προβληματάκια με συνεννόηση, προβληματάκια που ερεθίζουν τους αξιωματικούς μας, τους οπλίτες μας στην κατεύθυνση ότι το σύστημα είναι άδικο. 
Με τη συγκρότηση μιας τέτοιας επιτροπής ο κύριος Υπουργός Οικονομικών και Οικονομίας που είναι παιδί αξιωματικού και έχει υποστεί όλη την ταλαιπωρία του επαγγέλματος του πατρός του, τιμημένου μάλιστα και με ειδικά παράσημα ανδρείας, βλέποντας τις οικονομικές δυνατότητες να συγκροτήσει ένα νέο μισθολόγιο που να άρει τις μικροαδικίες που έχουν εμφιλοχωρήσει. 
Και δεύτερον, το λέω πάλι και το επαναλαμβάνω, ο σημερινός συνταγματάρχης αποστρατευόμενος...
ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, για πείτε μας για τις άλλες τροπολογίες πότε θα μιλήσετε;
ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Είπατε ότι θα μιλήσετε και για τις τέσσερις τροπολογίες. Για τις άλλες πότε θα μιλήσετε; 
ΚΥΡΙΑΚΟΣ ΣΠΥΡΙΟΥΝΗΣ: Για τις υπόλοιπες τροπολογίες συμφωνώ...
ΠΡΟΕΔΡΕΥΩΝ (Παναγιώτης Σγουρίδης): Όλοι γνωριζόμαστε σε αυτήν την Αίθουσα, κύριε Σπυριούνη, και ξέρουμε καλά ο καθένας πώς ερμηνεύει τον Κανονισμό!
ΚΥΡΙΑΚΟΣ ΣΠΥΡΙΟΥΝΗΣ: Και για τις μετοχές της ΕΤΒΑ, των εργαζομένων συμφωνώ απολύτως, και με το να σταλεί το πάσχον παιδί στην Αμερική και με τους μετατασσόμενους στην Τοπική Αυτοδιοίκηση. Περιέχουν και οι τέσσερις τροπολογίες πνεύμα κοινωνικής πρόνοιας και κοινωνικής προστασίας και τις ψηφίζω.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, την τροπολογία αυτήν την ψηφίζουμε. Τονίζοντας όμως ότι έχει πολλά κενά και ελλείψεις.
Την ψηφίζουμε -τονίζω- αλλά σας επισημαίνω τα εξής. Το μήνα Μάιο -και τα Πρακτικά είναι εδώ- στην θέση που βρισκόσαστε βρισκόταν ο τότε Υπουργός Εθνικής Άμυνας, ο κ. Άκης Τσοχατζόπουλος. Συζητάγαμε πάλι για μισθολογικά θέματα των Ενόπλων Δυνάμεων. Του είχα επισημάνει αυτό που μόλις τώρα επεσήμανε και ο κ. Σπυριούνης. Τι θα γίνει με όλες αυτές τις ταχύτητες των συντάξεων, τις τεράστιες αποστάσεις που υπάρχουν ανάμεσα στους εν ενεργεία και τους συνταξιούχους και στις Ένοπλες Δυνάμεις και στα Σώματα Ασφαλείας; Δεσμεύτηκε ο κ. Τσοχατζόπουλος ότι το θέμα αυτό, προς την κατεύθυνση μάλιστα που τότε και η Νέα Δημοκρατία του είχε προτείνει, δηλαδή η απόσταση να σμικρυνθεί στο 80%, θα το έφερνε και μάλιστα μέσα στο καλοκαίρι. Πλησιάζουμε στο άλλο καλοκαίρι και αντί απαντήσεως, τι; Μία τροπολογία την οποία, όπως είπα, την ψηφίζουμε, αλλά η οποία είναι ατελέστατη. 
Άκουσα να λέγεται -το είπε ο κ. Σπυριούνης- ότι ξέρουμε, χρήματα δεν υπάρχουν και "δει δη χρημάτων", κοιτάξτε τι θα κάνετε. Χρήματα υπάρχουν για να κάνουμε εταιρείες που οι αποσπώμενοι μπορούν να παίρνουν μέχρι και το διπλάσιο του βασικού τους μισθού. Χρήματα υπάρχουν για να μπορεί, παραδείγματος χάρη, σε εκείνον ο οποίος είναι επικεφαλής των ΕΛΤΑ ή πρόσφατα με το θέμα του Ταμείου Παρακαταθηκών και Δανείων, να διπλασιάζονται και να τριπλασιάζονται οι μισθοί. Δεν έχουμε χρήματα όμως, για να μπορέσουμε να δώσουμε στον αξιωματικό, τον άνθρωπο που προέρχεται από τις Ένοπλες Δυνάμεις τη δυνατότητα να περάσει αξιοπρεπώς την ζωή του μόλις φεύγει. Δεν είναι λαϊκισμός αυτό. Μη νομίζετε ότι προσπαθώ να κερδίσω εντυπώσεις. Είναι υποκρισία από την πλευρά της Κυβέρνησης να μην έχει κάνει τίποτα και να επικαλείται δημοσιονομικά προβλήματα, αλλά να μην τα επικαλείται για άλλους, οι οποίοι είναι προνομιούχοι.
Επί της συγκεκριμένης τροπολογίας τώρα, έχω να κάνω τρεις παρατηρήσεις.
Πρώτον, σας είπε ο κ. Σπηλιωτόπουλος ένα πρόβλημα διατύπωσης, το οποίο είναι σημαντικότατο. Και είναι ανάγκη να το δείτε γιατί είναι λάθος και παρακαλώ πολύ να απαντήσετε αμέσως γι' αυτό. 
Δεύτερον, υπάρχει η τροπολογία που είχαμε καταθέσει και εμείς και που είχατε υπογράψει αρχικά εσείς. Kαι που δεν τη δεχθήκατε και δεν καταλαβαίνω γιατί υπαναχωρήσατε. H τροπολογία αυτή που δεν περιείχε τις ατέλειες, τις οποίες περιέχει αυτή ακριβώς η τροπολογία η οποία, όπως σας τονίστηκε απ' όλες τις πλευρές, δημιουργεί προβλήματα παραπόνων -και δικαίων- ακόμα δε και θέμα συνταγματικότητας. Διότι επιφέρει άνιση μεταχείριση ουσιωδώς όμοιων καταστάσεων: Ορισμένοι ωφελούνται, άλλοι όχι. Αφήνει εκτός τους προερχόμενους από παραγωγικές σχολές, υπαξιωματικούς της Ελληνικής Αστυνομίας και του Πυροσβεστικού Σώματος. Για ποιο λόγο αυτή η διάκριση;
Τέλος, κύριε Υπουργέ, υπάρχει και κάτι άλλο. Δεν καταλαβαίνουμε γιατί στην παράγραφο 8 λέτε ότι οι διατάξεις του παρόντος άρθρου ισχύουν από 1.9.2002. Θέλουμε μία απάντηση. 
Πρώτα απ' όλα πρέπει να πείτε από 1.1.2002, να είναι από την αρχή του χρόνου. Γιατί από 1.9.2002; Αλλά εν πάση περιπτώσει, ξέρετε ότι έγιναν κρίσεις το Μάρτιο. Δεν τις περιλαμβάνουν αυτές. Είναι λάθος. Εγώ θέλω να ελπίζω ότι είναι απλώς λάθος και θα το διορθώσετε. Γιατί αν μου πείτε ότι το ξέρετε και ότι το αφήνετε έτσι, εδώ υπάρχει μία πρόθεση. Η πρόθεση να μείνουν εκτός άνθρωποι.
Τελειώνω, λοιπόν, λέγοντάς σας ότι αυτήν την τροπολογία την ψηφίζουμε. 
Αλλά την ψηφίζουμε αφού σας θυμίσουμε και τις δεσμεύσεις σας, αλλά και τις αδικίες που δημιουργούνται. Πρώτον, για το σύνολο των συνταξιούχων των Ενόπλων Δυνάμεων και των Σωμάτων Ασφαλείας λόγω της τεράστιας απόστασης που υπάρχει. Έχετε δεσμευτεί να την μειώσετε, πρέπει να το κάνετε. Αλλιώς τους εμπαίζετε. Εμείς έχουμε δεσμευθεί ότι αμέσως, ως Κυβέρνηση, αυτό θα το μειώσουμε στο 80%. Δεύτερον, θα πρέπει να διορθώσετε αυτό που είπε ο κ. Σπηλιωτόπουλος. Τρίτον, θα πρέπει να επαναφέρετε το ζήτημα, το οποίο σχετίζεται με τους υπαξιωματικούς των παραγωγικών σχολών της Ελληνικής Αστυνομίας και του Πυροσβεστικού Σώματος. Και τέλος, να μας πείτε για την ημερομηνία, γιατί όχι 1.1.2002 ή τουλάχιστον 1.3.2002, αλλά 1.9.2002; 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επί όλων αυτών των παρατηρήσεων που έχουν ακουστεί, αν έχετε να πείτε κάτι, σας δίνω το λόγο για δύο λεπτά, για να κλείσουμε την ενότητα των τροπολογιών. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Ναι, κύριε Πρόεδρε, το λόγο, παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Κύριε Πρόεδρε, θέλω να αναφερθώ και στα ζητήματα τα οποία αφορούν την ΕΤΒΑ, διότι εκεί έγινε η συζήτηση και σε ορισμένες διατάξεις που αφορούν τα Σώματα Ασφαλείας και τις Ένοπλες Δυνάμεις.
Η ΕΤΒΑ, κυρίες και κύριοι συνάδελφοι, υπήρξε μία από τις επιτυχέστερες και πιο δύσκολες ιδιωτικοποιήσεις τις οποίες επιτέλεσε πρόσφατα η Κυβέρνηση διότι η ΕΤΒΑ είχε ξεκινήσει με άλλο σχεδιασμό, με άλλη προοπτική σε μία εποχή που πρόσφερε πάρα πολλά για τη βιομηχανική ανασυγκρότηση της χώρας, πλην όμως στη σημερινή τραπεζική πραγματικότητα ο προσανατολισμός της, οι δυνατότητές της, οι υπηρεσίες τις οποίες έπρεπε να προσφέρει, έχουν αλλάξει.
Πιστεύω ότι με την πλήρη ιδιωτικοποίηση της τράπεζας πετύχαμε να διασφαλίσουμε και σ' αυτήν ως οργανισμό, αλλά προπαντός στους εργαζόμενους, μια σταθερή πορεία στο σύγχρονο τραπεζικό σύστημα. Όλες οι διαδικασίες οι οποίες υπήρξαν για την ιδιωτικοποίηση της τράπεζας, ήταν απολύτως διαφανείς και πιστεύω ότι με τον τρόπο αυτό επιτελέστηκε άλλη μια σημαντική διαρθρωτική αλλαγή, παρά το γεγονός βεβαίως ότι όλη η διαδικασία αναγκάστηκε να αντιμετωπίσει και μια πολύ δυσάρεστη πλευρά, την ανακάλυψη ενός σκανδάλου ύψους περίπου 11 δισεκατομμυρίων δραχμών, μια ενέργεια για την οποία παραπέμπονται πλέον από την τακτική δικαιοσύνη πάρα πολλά άτομα, για να τους ελέγξουν και να τους αποδοθούν ευθύνες, εάν έχουν, γύρω από αυτήν την απίστευτη ενέργεια υπονόμευσης της τράπεζας, η οποία τους απασχολούσε ως υπαλλήλους. 
Αυτό οφείλεται στην πρωτοβουλία της Κυβέρνησης για απόλυτη διαφάνεια σε όλα τα επίπεδα. Γι' αυτό ακριβώς ολοκληρώθηκαν γρήγορα οι διαδικασίες και παραπέμφθηκαν οι ένοχοι στην τακτική δικαιοσύνη. Όλη αυτή η ιδιωτικοποίηση της ΕΤΒΑ είναι ένα παράδειγμα για το πώς οι διαρθρωτικές αλλαγές οδηγούν σε μια μεγαλύτερη διαφάνεια και αποτελεσματικότητα. 
Όσον αφορά τώρα το θέμα των μισθολογικών ρυθμίσεων για τα Σώματα Ασφαλείας και τις Ένοπλες Δυνάμεις, πιστεύω ότι όλοι αναγνωρίζουμε την αναγκαιότητα των ρυθμίσεων αυτών. Δεν νομίζω ότι υπάρχει καμία διαφωνία. Βεβαίως όλοι έχουν μια ευκολία να λένε ότι θα ήταν καλύτερο κάτι περισσότερο. Αυτό είναι μια ταυτολογία, η οποία μπορεί να λέγεται οποιαδήποτε στιγμή. 
Να μην ξεχνάμε όμως ότι ήταν η Kυβέρνηση του ΠΑΣΟΚ, η οποία ξεκίνησε να θεσπίζει, με όποιες δυσκολίες υπήρχαν στην αρχή και με τις βελτιώσεις που έγιναν στη συνέχεια, σύγχρονα μισθολόγια για το σύνολο των Ενόπλων Δυνάμεων και των Σωμάτων Ασφαλείας, αποκαθιστώντας την ενότητα των Σωμάτων Ασφαλείας με τις Ένοπλες Δυνάμεις, η οποία πλειστάκις στο παρελθόν είχε διασαλευτεί από ετερόκλητες, διαφορετικές και ασύμμετρες ρυθμίσεις, οι οποίες υπήρχαν. 
Στο ίδιο πλαίσιο και στην ίδια λογική, αλλά φυσικά και μέσα στις δυνατότητες που έχει ο προϋπολογισμός, έρχονται σήμερα αυτές οι ρυθμίσεις. Πρέπει δε να σας πω ότι αργότερα δεν έχουμε αποκλείσει, αλλά αντιθέτως, την εξέταση μιας συνολικότερης μισθολογικής ρύθμισης, η οποία θα λάβαινε υπόψη της σύγχρονα δεδομένα και πραγματικότητες, οι οποίες ενδεχομένως δεν είχαν ληφθεί υπόψη στα παλαιότερα μισθολόγια. 
ΓΕΩΡΓΙΟΣ ΓΑΡΟΥΦΑΛΙΑΣ: Ημερομηνία, κύριε Υπουργέ. Πότε θα ισχύσει;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πιστεύω ότι επειδή η ρύθμιση αυτή γίνεται εν τω μέσω του δημοσιονομικού έτους, δεν είναι καθόλου σκόπιμο να υπάρξουν αναδρομικές ρυθμίσεις. Θα συμφωνήσω όμως -και πιστεύω ότι αυτό μπορούμε να το κάνουμε όλοι και να συμφωνήσουμε- να αρχίσουν οι εφαρμογές των ρυθμίσεων αυτών από 1.7, έτσι ώστε και να καλυφθούν περισσότεροι, αλλά και να μπορέσει να υπάρξει ο κατάλληλος δημοσιονομικός προγραμματισμός.
ΓΕΩΡΓΙΟΣ ΓΑΡΟΥΦΑΛΙΑΣ: Είναι και οι κρίσεις του Μαρτίου.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί των τροπολογιών με αριθμούς 888/50, 889/51, 890/52, 893/55 και εντάσσονται στο νομοσχέδιο ως ίδια άρθρα. 
Εισερχόμαστε στη συζήτηση των τεσσάρων εμπροθέσμων βουλευτικών τροπολογιών.
Κύριε Υπουργέ, από τις τέσσερις εμπρόθεσμες τροπολογίες Βουλευτών, θα κάνετε κάποια δεκτή;
ΓΙΩΡΓΙΟΣ ΦΛΩΡΙΔΗΣ (Υφυπουργός Οικονομικών): Όχι, κύριε Πρόεδρε.
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, μισό λεπτό. Αν με αφήσετε, θα δείτε ότι θα μπορέσουμε, εντός του χρόνου που δικαιούμεθα, να πούμε αυτά που πρέπει να πούμε για τις τροπολογίες που έχετε καταθέσει. Ο χρόνος που δικαιούμεθα είναι μέχρι τις 17.10΄. 
Ποιοι εκ των συναδέλφων θέλουν να πάρουν το λόγο και για ποια τροπολογία για ένα λεπτό;
ΑΔΑΜ ΡΕΓΚΟΥΖΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Ρεγκούζα, έχετε υπογράψει την πρώτη τροπολογία με γενικό αριθμό 884 και ειδικό 46 και τη δεύτερη τροπολογία με γενικό αριθμό 894 και ειδικό 56. 
Ορίστε κύριε Ρεγκούζα, σας δίνω ένα λεπτό και για τις δύο τροπολογίες.
ΑΔΑΜ ΡΕΓΚΟΥΖΑΣ: Η πρώτη τροπολογία αποκαθιστά μια αδικία που γίνεται εις βάρος των συνταξιούχων του δημοσίου, αυτών των ανθρώπων δηλαδή που έχουν δεύτερη εργασία, που αρχίζει η παρακράτηση του μισθού τους από το μηδέν, ενώ για τους συνταξιούχους του ιδιωτικού τομέα από τις 250.000. Είναι μια αποκατάσταση μιας αδικίας. 
Η δεύτερη ουσιαστικά επαναφέρει, αναβιώνει μια παράταση μιας προθεσμίας της μεταβατικής προθεσμίας για υποβολή αιτήσεων για δικαίωμα που απώλεσαν για εξαγορά δημοσίου κτήματος. Αυτή δε δημιουργεί δημοσιονομικό κόστος, απλά να αναβιώνει την προθεσμία και δίνει τη δυνατότητα σ' αυτούς που κατέχουν αυτή τη δυνατότητα να προχωρήσουν στην εξαγορά όπως ήταν με παλιότερη εφαρμογή του νόμου. 
ΠΡΟΕΔΡΕΥΩΝ (Παναγιώτης Σγουρίδης): Επί των τροπολογιών του κ. Ρεγκούζα υπάρχει κανείς άλλος που θα ήθελε να πάρει το λόγο; Κανείς. 
Η κα Ξηροτύρη, ο κ. Ορφανός και ο κ. Κούβελας έχουν καταθέσει μια τροπολογία με γενικό αριθμό 895 και ειδικό 57. Η κα Ξηροτύρη έχει υπογράψει πρώτη.
Ορίστε κα Ξηροτύρη έχετε το λόγο για ένα λεπτό και θα δώσω και στον κ. Ορφανό επίσης το λόγο για ένα λεπτό. 
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Βέβαια αυτή η ρύθμιση έπρεπε να είχε γίνει όταν ψηφιζόταν ο νόμος για την "ΕΥΑΘ Α.Ε.", όπως παρόμοια ρύθμιση έχει γίνει και για τον Οργανισμό Λιμένα Πειραιώς και για τον Οργανισμό Λιμένα Θεσσαλονίκης και για τον Οργανισμό Σχολικών Κτηρίων Α.Ε. Δηλαδή, με τους νόμους 2166 και 2439 θεσμοθετήθηκαν κρατήσεις από τα εκτελούμενα δημόσια έργα , και τα ποσά αυτών των κρατήσεων κατατίθενται σε ειδικούς λογαριασμούς και δίδονται στους διπλωματούχους μηχανικούς του δημοσίου των νομικών προσώπων δημοσίου δικαίου και των ΟΤΑ. Μέχρι το διάστημα που ο Οργανισμός Αποχέτευσης Θεσσαλονίκης και ο Οργανισμός Ύδρευσης Θεσσαλονίκης ήταν νομικά πρόσωπα δημοσίου δικαίου, οι μηχανικοί, τριάντα πέντε τον αριθμό εισέπρατταν αυτό το ποσό από τους ειδικούς αυτούς λογαριασμούς. 
Δεν προβλέπει η ρύθμιση να το εισπράττουν και τώρα, όπως ήδη έχει προβλεφθεί για όλους τους άλλους οργανισμούς που έγιναν ανώνυμες εταιρείες. Δεν επιβαρύνεται ο κρατικός προύπολογισμός -το τονίζω αυτό- απλώς αυξάνεται ο αριθμός των δικαιούχων μηχανικών κατά τριάντα πέντε από τους μέχρι τώρα εννέα χιλιάδες που παίρνουν αυτό το λογαριασμό. 
Η ένωσή τους δε, δηλαδή, η Ένωση Δημοσίων Υπαλλήλων Μηχανικών, προωθεί αυτήν τη ρύθμιση και δεν έχει καμια αντίρρηση να προστεθούν αυτοί οι τριάντα πέντε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο για ένα λεπτό.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, θα ήθελα και εγώ να θέσω από τη δική μου πλευρά τρία συγκεκριμένα σημεία για την τροπολογία.
Το πρώτο είναι ότι αυτά τα χρήματα τα εισέπρατταν, άρα, λοιπόν, δεν τους κάνουμε δώρο.
Το δεύτερο σημείο είναι ότι οι μηχανικοί στις επιχειρήσεις οι οποίες έγιναν ανώνυμες εταιρείες, με τις τροποποιήσεις που έγιναν στους δικούς τους νόμους που συνεστήθησαν, το εισπράττουν.
Το τρίτο κύριο στοιχείο είναι ότι ο δημόσιο κορβανάς δεν χάνει ούτε μια δραχμή. Απλώς τριάντα πέντε επιπλέον μηχανικοί θα εισπράττουν ένα ποσό στο οποίο θα γίνεται κατανομή. Έχουμε και τη συγκεκριμένη θετική θέση της ΕΜΔΥΔΑΣ που σημαίνει ότι γενικότερα οι μηχανικοί δεν διαμαρτύρονται γι' αυτήν τη συμμετοχή των συναδέλφων τους. Άρα, λοιπόν δεν καταλαβαίνω γιατί η Kυβέρνηση θα αρνηθεί κάτι που δεν την επιβαρύνει. 
ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας αυτής ποιος άλλος θέλει το λόγο;
ΑΔΑΜ ΡΕΓΚΟΥΖΑΣ: Εγώ κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ρεγκούζα, έχετε το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, νομίζω ότι είναι πασιφανές πλέον ότι πρόκειται για μια αδικία και η αποκατάσταση αυτής της αδικίας δεν δημιουργεί δημοσιονομικό κόστος ούτε διαμαρτυρίες απ' αυτούς που είναι συνδιαχειριστές του συγκεκριμένου λογαριασμού.
Παρακαλώ και εγώ την Κυβέρνηση να κάνει αποδεκτή αυτήν τη τροπολογία μια και αυτή η ρύθμιση αφορά μόνο τριάντα πέντε ανθρώπους. Ευχαριστώ.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Παναγιώτης Σγουρίδης): Ορίστε Στρατηγέ λαλίστατε, έχετε το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Να προσθέσω και τελειώνω με αυτό κι εγώ, κύριε Πρόεδρε, τη δική μου παράκληση. Είναι θέμα δικαιοσύνης η αποδοχή αυτού του αιτήματος. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ναι, κύριε Πρόεδρε, για τη συγκεκριμένη τροπολογία των συναδέλφων συμφωνούμε κι εμείς ότι πρέπει να γίνει αποδεκτή, εφόσον και ο προϋπολογισμός δεν επιβαρύνεται. Πρέπει να γίνει αποδεκτή γιατί έτσι αποκαθιστά και μία ανισότητα που υπάρχει αυτήν τη στιγμή μεταξύ της συγκεκριμένης εταιρείας όπου δεν παίρνουν οι μηχανικοί αυτό το επίδομα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τζέκη.
Να προσθέσω κι εγώ τη δική μου παράκληση. Είναι γεγονός ότι δεν επιβαρύνεται ο κρατικός προϋπολογισμός. Είναι τριάντα πέντε μηχανικοί, που θα μοιράζονταν κι αυτοί από το 6 τοις χιλίοις του Γενικού Ταμείου των Μηχανικών. Δεν νομίζω ότι επιβαρύνει τίποτε, αλλά είναι πάγια πρακτική σας. Θα το δείτε σε κάποιο άλλο νομοσχέδιο. 
Ο κύριος Υπουργός έχει το λόγο.
ΓΙΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, το γεγονός ότι δεν γίνονται δεκτές οι τροπολογίες, δεν σημαίνει ότι η Κυβέρνηση δεν θα τις εξετάσει στην ουσία. Υπάρχει ένα θέμα. Για τη διάταξη για την οποία και σεις συνηγορήσατε, πρέπει να σας πω ότι ουσιαστικά για μία συνεννόηση ήρθε το ζήτημα χθες αργά το βράδυ, με αποτέλεσμα να μην υπάρξει η κατάλληλη προετοιμασία από τη δική μας πλευρά. Αυτό όμως που θέλω να δηλώσω είναι, επειδή το θέμα είναι υπαρκτό, ότι εμείς προτιθέμεθα να αντιμετωπίσουμε το ζήτημα αυτό σε ένα από τα αμέσως επόμενα νομοσχέδια -πάντως πριν το καλοκαίρι- αλλά επιτρέψτε μας να το δούμε λίγο καλύτερα. 
Για τις δύο τροπολογίες του κ. Ρεγκούζα: Για τη μία, που αφορά την παρακράτηση από τη σύνταξη των συνταξιούχων του δημοσίου όταν αυτοί εργάζονται στη συνέχεια και η παρακράτηση αυτή υπολογίζεται επί του συνόλου της συντάξεως και όχι για το ποσό που είναι πάνω από τις 250.000, όπως είναι για τον ιδιωτικό τομέα, έχω να πω το εξής: Το λογικό θα είναι να μη δίδουμε κίνητρα στους συνταξιούχους του δημοσίου να εργάζονται και στον ιδιωτικό τομέα, καταλαμβάνοντας θέση, που θα μπορούσαν να την καταλάβουν άλλοι.
Επίσης η τυχόν αποδοχή αυτής της πρότασης θα σήμαινε ένα πολύ μεγάλο δημοσιονομικό κόστος και ένα κίνητρο τελικά προς τους συνταξιούχους του δημοσίου να αναζητούν και άλλη εργασία. Επομένως γι' αυτό το λόγο δεν μπορεί να γίνει δεκτή. 
Για τη δεύτερη τροπολογία, η οποία αφορά την παράταση του χρόνου εξαγοράς των ανταλλαξίμων ακινήτων, έχω να κάνω τη δήλωση ότι αυτή η ρύθμιση θα αντιμετωπισθεί με νομοσχέδιο του Υπουργείου Οικονομικών, το οποίο αφορά θέματα ανταλλαξίμων κτημάτων, το οποίο έρχεται στη Βουλή και θα κατατεθεί από την Κυβέρνηση το μήνα Μάιο, δηλαδή τον επόμενο μήνα. Επομένως, θα την αντιμετωπίσουμε εκεί όπως ακριβώς την αναφέρετε εδώ.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Υπάρχει ακόμη η τροπολογία των συναδέλφων κυρίων Τζέκη και Σκυλλάκου, η με γενικό αριθμό 896 και ειδικό 58.
Ορίστε, κύριε Τζέκη, έχετε το λόγο επ' αυτής της τροπολογίας.
ΑΓΓΕΛΟΣ ΤΖΕΚΗΣ: Κύριε Πρόεδρε, γνωρίζουμε όλοι ότι μετά τη λήξη του Εμφυλίου Πολέμου πολλοί αγωνιστές του ΕΛΑΣ κατέφυγαν στις Ανατολικές χώρες, αλλά και πολύ αγωνιστές παρέμειναν μέσα στη χώρα και είναι γνωστό ότι σε συνθήκες παρανομίας, πολιτικών διώξεων πολλοί απ' αυτούς είτε φυλακίστηκαν είτε εξορίστηκαν, αλλά και εκτελέστηκαν και πέθαναν από τα βασανιστήρια.
Η Κυβέρνηση τότε με τον ν. 1540/85 για τη ρύθμιση περιουσιών πολιτικών προσφύγων και άλλες διατάξεις επεχείρησε να άρει την παραπάνω και σε βάρος των πολιτικών προσφύγων αδικία. Ποια αδικία; Ότι η περιουσία τους είτε δημεύτηκε από το κράτος είτε καταπατήθηκε από τους ιδιώτες. Μέσα απ' αυτόν το νόμο όμως αφήνουν πολλές περιπτώσεις, που δεν μπόρεσαν να βρουν προσφυγή σε αυτόν το νόμο και να δικαιωθούν. 
Πιστεύουμε ότι με την τροπολογία την οποία καταθέτουμε πραγματικά τέτοιες αδικίες αίρονται και πολλές περιπτώσεις θα βρουν τη δίκαιη λύση τους, που άλλωστε δικαιούνται. Πιστεύουμε ότι η Κυβέρνηση θα πρέπει να πάρει υπόψη αυτήν την τροπολογία και αν δεν την κάνει αποδεκτή σήμερα η Κυβέρνηση -ο κύριος Υφυπουργός που είναι εδώ- μπορεί κάλλιστα να δεσμευτεί να το δει, να το εξετάσει και να το φέρει σε ένα προσεχές νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο, αν έχει να πει κάτι επ' αυτού.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Κι εγώ είπα, σιγήσατε τελευταία.
Ορίστε, κύριε Λαφαζάνη, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Θεωρώ ότι η τροπολογία είναι πολύ σωστή, αντιμετωπίζει ένα υπαρκτό πρόβλημα και έρχεται να αποκαταστήσει στις σημερινές συνθήκες τραύματα της εμφυλιοπολεμικής εποχής, τα οποία παραμένουν ακόμη ανοικτά. 
Ίσως να είναι μια από τις τελευταίες πράξεις οριστικού ενταφιασμού του κλίματος και των συνεπειών του Εμφυλίου Πολέμου και νομίζω ότι πρέπει να γίνει δεκτή απ' όλες τις παρατάξεις.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε να προσθέσετε κάτι;
ΓIΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, από τη στιγμή που ένα κόμμα ή δύο κόμματα θέτουν ένα ζήτημα, εμείς βέβαια σήμερα δεν μπορούμε να αποδεχθούμε την τροπολογία αυτή, αλλά από την ώρα που τίθεται θα εξεταστεί.
ΠΡΟΕΔΡΕΥΩΝ (Παναγιώτης Σγουρίδης): Έχει βέβαια οικονομικό κόστος και βάσει του Συντάγματος δεν εγκρίνεται.
Κύριοι συνάδελφοι, είδατε όταν συμφωνούμε ακριβώς τον χρόνο; Είναι 17.10΄.
Κηρύσσεται περαιωμένη η συζήτηση ενιαία επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: "Για την εταιρική διακυβέρνηση, θέματα μισθολογίου και άλλες διατάξεις", σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
Έχει υποβληθεί αίτηση ονομαστικής ψηφοφορίας από τους συναδέλφους Βουλευτές της Νέας Δημοκρατίας επί του νομοσχεδίου, της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Ζητούμε ονομαστική ψηφοφορία για το νομοσχέδιο "Περί εταιρικής διακυβέρνησης".
Οι αιτούντες Βουλευτές
Θ. Κασσίμης 
Γ. Αλογοσκούφης
Α. Ρεγκούζας
Πρ. Παυλόπουλος
Θ. Σκρέκας
Ν. Λέγκας
Γ. Γαρουφαλιάς
Γ. Δεικτάκης
Αντ. Μπέζας
Στ. Καλογιάννης
Αθ. Μπούρας
Α. Παπακώστα
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολής της.
Ο κ. Θ. Κασσίμης. Παρών.
Ο κ. Γ. Αλογοσκούφης. Παρών.
Ο κ. Α. Ρεγκούζας. Παρών.
Ο κ. Π. Παυλόπουλος. Παρών.
Ο κ. Θ. Σκρέκας. Παρών.
Ο κ. Ν. Λέγκας. Παρών.
Ο κ. Γ. Γαρουφαλιάς. Παρών.
Ο κ. Γ. Δεικτάκης. Παρών.
Ο κ. Α. Μπέζας. Παρών.
Ο κ. Σ. Καλογιάννης. Παρών.
Ο κ. Α. Μπούρας. Παρών.
Η κ. Α . Παπακώστα. Παρούσα.
Ο κ. Ε. Χαϊτίδης. Παρών.
Ο κ. Α. Βαρίνος. Παρών.
Ο κ. Σ. Τσιτουρίδης. Παρών.
Ο κ. Χ. Μαρκογιαννάκης. Παρών.
Ο κ. Σ. Σπηλιωτόπουλος. Παρών.
Ο κ. Λ. Λυμπερακίδης. Παρών.
Ο κ. Α. Φλωρίνης. Παρών.
Ο κ. Σ. Δαϊλάκης. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
ΔΙΑΚΟΠΗ
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Το Προεδρείο εκτιμώντας τις ανάγκες του νομοθετικού έργου, διακόπτει τη συνεδρίαση για αύριο Πέμπτη 25 Απριλίου 2002 και ώρα 11.00΄ για τη διεξαγωγή της ονομαστικής ψηφοφορίας.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
(Πέμπτη 25 Απριλίου 2002)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η διακοπείσα συνεδρίαση.
Θα γίνει ονομαστική ψηφοφορία επί του νομοσχεδίου του Υπουργείου Οικονομίας και Οικονομικών: "Για την εταιρική διακυβέρνηση, θέματα μισθολογίου και άλλες διατάξεις". 
Οι αποδεχόμενοι το νομοσχέδιο λέγουν "ΝΑΙ".
Οι μη αποδεχόμενοι το νομοσχέδιο λέγουν "ΟΧΙ".
Οι αρνούμενοι την ψήφο λέγουν "ΠΑΡΩΝ".
Στο Προεδρείο έχουν έρθει επίσης σύμφωνα με το άρθρο 70Α΄ του Κανονισμού της Βουλής επιστολές συναδέλφων οι οποίοι γνωστοποιούν την ψήφο τους για το νομοσχέδιο. Οι ψήφοι αυτές θα συνυπολογιστούν στην καταμέτρηση που θα ακολουθήσει.
Καλούνται επί του καταλόγου ο κ. Λεωνίδας Τζανής από το ΠΑ.ΣΟ.Κ. και ο κ. Χρήστος Ζώης από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος ο οποίος δεν άκουσε το όνομά του; 
Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 274 Βουλευτές.
Υπέρ του νομοσχεδίου, δηλαδή "ΝΑΙ" ψήφισαν 141 Βουλευτές.
Κατά του νομοσχεδίου, δηλαδή "ΟΧΙ", ψήφισαν 132 Βουλευτές.
Ένας Βουλευτής ψήφισε "ΠΑΡΩΝ", σύμφωνα με το παρακάτω πρωτόκολλο ονομαστικής ψηφοφορίας:

N Ο
ΕΠΙΚΡΑΤΕΙΑΣ 
Αυγερινός Παρασκευάς + 
Λαΐου Αγγελική 
Χριστοδουλάκης Νίκος + 
Σπυράκη Χριστίνα + 
Βούγιας Σπυρίδων + 
Τσουκάτος Θεόδωρος + 
'Εβερτ Μιλτιάδης +
Βαρβιτσιώτης Ιωάννης +
Μολυβιάτης Πέτρος +
Παπαθανασίου Ιωάννης +
Σπηλιωτόπουλος Αριστόβουλος ('Αρης) +
Ψαχαρόπουλος Γεώργιος +
Α' ΑΘΗΝΩΝ 
Παπανδρέου Γεώργιος + 
Γεννηματά Φωτεινή (Φώφη) + 
Σκανδαλίδης Κων/νος + 
Παπαντωνίου Ιωάννης (Γιάννος) + 
Παπουτσής Χρήστος 
Αλευράς Αθανάσιος (Νάσος) + 
Αρσένης Γεράσιμος + 
Μανίκας Στέφανος + 
Μπακογιάννη Θεοδώρα (Ντόρα) +
Αλογοσκούφης Γεώργιος +
Παυλόπουλος Προκόπιος +
Μάνος Στέφανος +
Βουλγαράκης Γεώργιος +
Λυκουρέζος Αλέξανδρος - Λέων +
Γιαννάκου-Κουτσίκου Μαριέττα -
Κακλαμάνης Νικήτας +
Μπενάκη - Ψαρούδα 'Αννα +
Κανέλλη Γαρυφαλλιά (Λιάνα) 
Κωνσταντόπουλος Νικόλαος +
Β' ΑΘΗΝΩΝ 
Παπανδρέου Βασιλική (Βάσω) + 
Κακλαμάνης Απόστολος + 
Λοβέρδος Ανδρέας 
Κούρκουλα Ελένη + 
Γείτονας Κων/νος + 
Πρωτόππαπας Χρήστος + 
Παπαϊωάννου Μιλτιάδης + 
Κουλούρης Κίμων 
Μαντέλης Αναστάσιος (Τάσος) + 
Δασκαλάκης Γεώργιος + 
Ασκητής Αθανάσιος (Νάσος) + 
Κοντογιαννόπουλος Βασίλειος + 
Κατσέλη Ελεωνόρα (Νόρα) 
Ανωμερίτης Γεώργιος + 
Χυτήρης Τηλέμαχος + 
Γιαννόπουλος Ευάγγελος 
Kατσανέβας Θεόδωρος 
Χαραλαμπόπουλος Ιωάννης 
Μητσοτάκης Κων/νος +
Τζαννετάκης Τζαννής +
Παναγιωτόπουλος Παναγιώτης (Πάνος) +
Μεϊμαράκης Ευάγγελος - Βασίλειος +
Πολύδωρας Βύρων +
Λιάπης Μιχαήλ - Γεώργιος +
Βαρβιτσιώτης Μιλτιάδης +
Πετραλιά-Πάλλη Φάνη +
Καμμένος Παναγιώτης (Πάνος) +
Καρατζαφέρης Γεώργιος +
Κασσίμης Θεόδωρος +
Γιακουμάτος Γεράσιμος +
Παπακώστα - Σιδηροπούλου Κατερίνα +
Ανδρεουλάκος Απόστολος +
Καρράς Κώστας +
Παπαρήγα Αλεξάνδρα +
Κολοζώφ Ορέστης +
Σκυλλάκος Αντώνιος +
Δαμανάκη Μαρία +
Κουβέλης Φώτιος - Φανούριος +
ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ 
Μακρυπίδης Ανδρέας + 
Βερελής Χρήστος + 
Κουρουμπλής Παναγιώτης + 
Σμυρλής - Λιακατάς Χρήστος + 
Βαϊνάς Ιωάννης + 
Σαλμάς Μάριος +
Αγγελόπουλος Νικόλαος +
Στριφτάρης Σπυρίδων 
ΝΟΜΟΣ ΑΡΓΟΛΙΔΟΣ 
Θωμόπουλος Ιωάννης + 
Τσούρνος Γεώργιος +
Παπαδημητρίου Ελισάβετ ('Ελσα) +
ΝΟΜΟΣ ΑΡΚΑΔΙΑΣ 
Ρέππας Δημήτριος + 
Σπυρόπουλος Ροβέρτος + 
Τατούλης Πέτρος +
Κωστόπουλος Δημήτριος +
ΝΟΜΟΣ ΑΡΤΗΣ 
Κολιοπάνος Θεόδωρος + 
Κοσσυβάκης Δημήτριος + 
Καραμπίνας Κων/νος +
ΠΕΡΙΦΕΡΕΙΑ ΝΟΜΟΥ ΑΤΤΙΚΗΣ 
Πάγκαλος Θεόδωρος + 
Βρεττός Κων/νος + 
Γιαννάκης Ιωάννης + 
Παπαηλίας Ηλίας + 
Βλάχος Γεώργιος +
Κατσίκης Θεόδωρος +
Κατσιγιάννης Αθανάσιος +
Μπούρας Αθανάσιος +
Αμπατζόγλου Γεώργιος +
ΝΟΜΟΣ ΑΧΑΪΑΣ 
Φούρας Ανδρέας 
Χρυσανθακόπουλος Αλέξανδρος + 
Θωμά Μαρία + 
Θωμάς Γεώργιος + 
Σπηλιόπουλος Κων/νος + 
Σπηλιωτόπουλος Σπήλιος +
Νικολόπουλος Νικόλαος +
Βασιλείου Θεόφιλος +
Κοσιώνης Παναγιώτης +
ΝΟΜΟΣ ΒΟΙΩΤΙΑΣ 
Αποστολίδης Λουκάς + 
Ακριβάκης Αλέξανδρος + 
Μπασιάκος Ευάγγελος +
Τσιπλάκος Αριστείδης +
ΝΟΜΟΣ ΓΡΕΒΕΝΩΝ 
Τζιόλας Ελευθέριος + 
ΝΟΜΟΣ ΔΡΑΜΑΣ 
Κωνσταντίνου Φλώρος + 
Παπαδόπουλος Σταύρος +
Δαϊλάκης Σταύρος +
ΝΟΜΟΣ ΔΩΔΕΚΑΝΗΣΟΥ 
Κρεμαστινός Δημήτριος + 
Σφυρίου Κοσμάς + 
Παπανικόλας Βασίλειος + 
Παυλίδης Αριστοτέλης +
ΝΟΜΟΣ ΕΒΡΟΥ 
Φωτιάδης Απόστολος + 
Ζαμπουνίδης Νικόλαος + 
Δημοσχάκης Θεοφάνης +
Λυμπερακίδης Λεωνίδας +
ΝΟΜΟΣ ΕΥΒΟΙΑΣ 
Θεοδώρου Χρήστος + 
Παπαγεωργίου Γεώργιος + 
Πιπεργιάς Δημήτριος + 
Κεδίκογλου Βασίλειος +
Λιάσκος Αναστάσιος +
Παπαγεωργόπουλος Ελευθέριος +
ΝΟΜΟΣ ΕΥΡΥΤΑΝΙΑΣ 
Τσίπρας Βασίλης +
ΝΟΜΟΣ ΖΑΚΥΝΘΟΥ 
Γκούσκος Διονύσιος + 
ΝΟΜΟΣ ΗΛΕΙΑΣ 
Ζαφειρόπουλος Ιωάννης + 
Γεωργακόπουλος Δημήτριος + 
Αντωνακόπουλος Παναγιώτης + 
Σκουλαρίκης Ιωάννης + 
Αδρακτάς Παναγιώτης +
Κορκολόπουλος Βασίλης +
ΝΟΜΟΣ ΗΜΑΘΙΑΣ 
Χρυσοχοίδης Μιχαήλ + 
Γικόνογλου Μόσχος 
Χαλκίδης Μιχαήλ +
Φωτιάδης Ηλίας +
ΝΟΜΟΣ ΗΡΑΚΛΕΙΟΥ 
Αποστολάκης Δημήτριος + 
Ματζαπετάκης Στυλιανός + 
Κουράκης Ιωάννης + 
Σχοιναράκη - Ηλιάκη Ευαγγελία + 
Στρατάκης Εμμανουήλ + 
Βρέντζος Σταύρος + 
Κεφαλογιάννης Εμμανουήλ +
Δεικτάκης Γέωργιος 
ΝΟΜΟΣ ΘΕΣΠΡΩΤΙΑΣ 
Παπαδόπουλος Αλέξανδρος + 
Μπέζας Αντώνιος +
Α' ΘΕΣΣΑΛΟΝΙΚΗΣ 
Τζοχατζόπουλος Απόστολος - Αθανάσιος + 
Βενιζέλος Ευάγγελος + 
Καστανίδης Χαράλαμπος + 
Παπαθεμελής Στυλιανός - 'Αγγελος ΠΑΡΩΝ 
Μαγκριώτης Ιωάννης + 
Γκεσούλης Νικόλαος + 
Σπυριούνης Κυριάκος + 
Καραμανλής Κων/νος +
Ψωμιάδης Παναγιώτης 
Ορφανός Γεώργιος +
Σπηλιόπουλος Αναστάσιος +
Κούβελας Σωτήριος +
Χουρμουζιάδης Γεώργιος 
Ξηροτύρη - Αικατερινάρη Ασημίνα +
Β' ΘΕΣΣΑΛΟΝΙΚΗΣ 
Γερανίδης Βασίλειος + 
Τσιόκας Θεοχάρης + 
Κίρκος Γεώργιος + 
Διαμαντής Κων/νος + 
Ρεγκούζας Αδάμ +
Σαλαγκούδης Γεώργιος +
Τζέκης 'Αγγελος +
NOMOΣ ΙΩΑΝΝΙΝΩΝ 
Αργύρης Ευάγγελος + 
Μαλέσιος Ευάγγελος + 
Παπούλιας Κάρολος 
Tασούλας Κων/νος +
Καλογιάννης Σταύρος +
ΝΟΜΟΣ ΚΑΒΑΛΑΣ 
Τσακλίδης Ιωάννης + 
Στρατηλάτης Νικόλαος + 
Καλαντζής Γεώργιος +
Παναγιωτόπουλος Γεώργιος +
ΝΟΜΟΣ ΚΑΡΔΙΤΣΗΣ 
Σαλαγιάννης Νικόλαος + 
Τσιλίκας Βασίλειος + 
Αναγνωστόπουλος Θεόδωρος +
Σιούφας Δημήτριος +
Ταλιαδούρος Σπυρίδων +
ΝΟΜΟΣ ΚΑΣΤΟΡΙΑΣ 
Πετσάλνικος Φίλιππας + 
Αγγελής Ανέστης +
ΝΟΜΟΣ ΚΕΡΚΥΡΑΣ 
Δρυς Γεώργιος + 
Κοντομάρης Ευτύχιος + 
Σπύρου Σπυρίδων +
ΝΟΜΟΣ ΚΕΦΑΛΛΗΝΙΑΣ 
Καλαφάτης Αλέξανδρος + 
ΝΟΜΟΣ ΚΙΛΚΙΣ 
Φλωρίδης Γεώργιος + 
Τσιτουρίδης Σάββας +
Κιλτίδης Κων/νος +
ΝΟΜΟΣ ΚΟΖΑΝΗΣ 
Αθανασιάδης Αλέξανδρος + 
Λωτίδης Λάζαρος + 
Βλαχόπουλος Ηλίας + 
Τσιαρτσιώτης Νικόλαος +
Παπαδόπουλος Μιχάλης +
ΝΟΜΟΣ ΚΟΡΙΝΘΙΑΣ 
Κοτσώνης Θεόδωρος 
Χωρέμης Αναστάσιος + 
Δήμας Σταύρος +
Παπαληγούρας Αναστάσιος +
ΝΟΜΟΣ ΚΥΚΛΑΔΩΝ 
Παπαζώη Ελισάβετ + 
Λεβογιάννης Νικόλαος + 
Χωματάς Ιωάννης +
ΝΟΜΟΣ ΛΑΚΩΝΙΑΣ 
Γρηγοράκος Λεωνίδας + 
Σκανδαλάκης Παναγιώτης 
Δαβάκης Αθανάσιος +
ΝΟΜΟΣ ΛΑΡΙΣΗΣ 
Νασιώκας 'Εκτορας + 
Φλώρος Νικόλαος + 
Χατζημιχάλης Νικόλαος - Φώτιος + 
Φαρμάκης Νικόλαος + 
Γαρουφαλιάς Γεώργιος +
Ζώης Χρήστος +
Κατσαρός Νικόλαος +
Τσιόγκας Δημήτριος +
ΝΟΜΟΣ ΛΑΣΗΘΙΟΥ 
Καρχιμάκης Μιχαήλ + 
Ιωαννίδης Φοίβος + 
ΝΟΜΟΣ ΛΕΣΒΟΥ 
Σηφουνάκης Νικόλαος + 
Παπαδέλλης Φραγκλίνος + 
Σκοπελίτης Σταύρος +
ΝΟΜΟΣ ΛΕΥΚΑΔΑΣ 
Βλασσόπουλος Ευάγγελος 
ΝΟΜΟΣ ΜΑΓΝΗΣΙΑΣ 
Ζήση Ροδούλα + 
Τζανής Λεωνίδας + 
Βούλγαρης Αλέξανδρος + 
Νάκος Αθανάσιος +
Μακρή Ζωή (Ζέττα) +
Γκατζής Νικόλαος +
ΝΟΜΟΣ ΜΕΣΣΗΝΙΑΣ 
Κατσιλιέρης Πέτρος + 
Μπένος Ιωάννης - Σταύρος + 
Γιαννακόπουλος Ιωάννης + 
Καλαντζάκου Σοφία +
Παπανικολάου Ελευθέριος +
Λαμπρόπουλος Ιωάννης +
ΝΟΜΟΣ ΞΑΝΘΗΣ 
Σγουρίδης Παναγιώτης + 
Στολίδης Σωτήριος + 
Κοντός Αλέξανδρος +
Α' ΠΕΙΡΑΙΩΣ 
Σημίτης Κων/νος + 
Φασούλας Παναγιώτης + 
Μπεντενιώτης Εμμανουήλ + 
Καλός Γεώργιος +
Μελάς Παναγιώτης +
Μιχαλολιάκος Βασίλειος +
Μαντούβαλος Πέτρος 
Β' ΠΕΙΡΑΙΩΣ 
Λαλιώτης Κων/νος + 
Νιώτης Γρηγόρης + 
Λιντζέρης Δημήτριος + 
Κρητικός Παναγιώτης + 
Διαμαντίδης Ιωάννης + 
Καψής Γιάννης + 
Νεράντζης Αναστάσιος +
Λαφαζάνης Παναγιώτης +
ΝΟΜΟΣ ΠΕΛΛΗΣ 
Πασχαλίδης Γεώργιος + 
Βοσνάκης Χρήστος + 
Καρασμάνης Γεώργιος +
Φουντουκίδου - Θεοδωρίδου Παρθένα +
Τζαμτζής Ιορδάνης (Δάνης) 
ΝΟΜΟΣ ΠΙΕΡΙΑΣ 
Τσερτικίδης Παντελής + 
Αρσένη Μαρία + 
Κωνσταντόπουλος Γεώργιος +
Πολύζος Ευάγγελος +
ΝΟΜΟΣ ΠΡΕΒΕΖΗΣ 
Τσεκούρας Ιωάννης + 
Τρυφωνίδης Γεώργιος +
ΝΟΜΟΣ ΡΕΘΥΜΝΗΣ 
Λουκάκης Μανώλης + 
Κεφαλογιάννης Ιωάννης +
ΝΟΜΟΣ ΡΟΔΟΠΗΣ 
Γκαλήπ Γκαλήπ + 
Μεχμέτ Αχμέτ + 
Στυλιανίδης Ευριπίδης +
ΝΟΜΟΣ ΣΑΜΟΥ 
Βαρδίκος Πυθαγόρας + 
ΝΟΜΟΣ ΣΕΡΡΩΝ 
Ανθόπουλος Ιωάννης + 
Βασιλακάκης Βασίλειος + 
Λεονταρίδης Θεόφιλος +
Καραμανλής Αχιλλέας +
Κόλλια - Τσαρουχά Μαρία +
Χαϊτίδης Ευγένιος +
Τσιπλάκης Κων/νος +
ΝΟΜΟΣ ΤΡΙΚΑΛΩΝ 
Μαγκούφης Χρήστος + 
Μάτης Αθανάσιος + 
Σκρέκας Θεόδωρος +
Χατζηγάκης Σωτήριος +
Λέγκας Νικόλαος +
ΝΟΜΟΣ ΦΘΙΩΤΙΔΟΣ 
Παπαδήμας Λάμπρος + 
Βαθειάς Ιωάννης + 
Αλαμπάνος Δημήτριος 
Γιαννόπουλος Αθανάσιος +
Χειμάρας Αθανάσιος +
Καλλιώρας Ηλίας +
ΝΟΜΟΣ ΦΛΩΡΙΝΗΣ 
Λιάνης Γεώργιος + 
Κορτσάρης Νικόλαος +
ΝΟΜΟΣ ΦΩΚΙΔΟΣ 
Θάνος Δημήτριος + 
Γκελεστάθης Νικόλαος 
ΝΟΜΟΣ ΧΑΛΚΙΔΙΚΗΣ 
Πάχτας Χρήστος + 
Πάππας Βασίλειος +
Φλωρίνης Αθηναίος +
ΝΟΜΟΣ ΧΑΝΙΩΝ 
Σκουλάκης Εμμανουήλ + 
Δαμιανάκης Ευτύχιος + 
Βαλυράκης Ιωσήφ 
Μαρκογιαννάκης Χρήστος +
ΝΟΜΟΣ ΧΙΟΥ 
Τσουρή Ελπίδα + 
Βαρίνος Αθανάσιος +

ΣΥΝΟΛΟ "ΝΑΙ" : 141
"ΟΧΙ": 132
"ΛΕΥΚΩΝ": - 
"ΠΑΡΟΝΤΩΝ": 1 
ΣΥΝΟΛΟ ΨΗΦΙΣΑΝΤΩΝ: 274
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ"
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Οικονομίας και Οικονομικών "Για την εταιρική διακυβέρνηση, θέματα μισθολογίου και άλλες διατάξεις", έγινε δεκτό ενιαία επί της αρχής, επί των άρθρων και στο σύνολό του κατά πλειοψηφία, με τις τροποποιήσεις, προσθήκες και τροπολογίες του κυρίου Υπουργού, έχει δε ως εξής:
(Tο κείμενο του νομοσχεδίου βρίσκεται στο τεύχος των Πρακτικών)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Με τη συναίνεση του Σώματος και ώρα 13.00΄, λύεται η συνεδρίαση.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 


