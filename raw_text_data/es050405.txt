      ΣΥΝΕΔΡΙΑΣΗ ΡΜΕ΄
      Τρίτη 5 Απριλίου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Μ. Μπολάρη, σελ.
      3. Ανακοινώνεται ότι τη συνεδρίαση παρακολουθούν  μαθητές από το Σχολείο Δεύτερης Ευκαιρίας Καλλιθέας, το 16 Λύκειο Αθηνών και φοιτητές του Πολιτικού Τμήματος της Νομικής Σχολής του Πανεπιστημίου Αθηνών, σελ.
      3. Επί  Προσωπικού θέματος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με την αξιοποίηση των επεξεργασμένων λυμάτων του Βιολογικού Καθαρισμού Ηρακλείου, για τις αρδευτικές ανάγκες Φοινικίας και Κάμπου Αγ. Σύλλα, σελ.
      β) Προς τον Υπουργό Εθνικής Παιδείας και Θρησκευμάτων σχετικά με τους πρώην συμβασιούχους εργαζομένους στο κέντρο Πληροφόρησης Νέων Θεσσαλονίκης (Κ. Π. Ν. Θ.), σελ.
      γ) Προς τον Υπουργό Ανάπτυξης σχετικά με την τιμή του Πετρελαίου και την ενεργειακή ασφάλεια της χώρας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων-Ρύθμιση θεμάτων του Υπουργείου Ανάπτυξης», σελ.
      2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Εναρμόνιση της ελληνικής νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες διατάξεις», σελ.
      3. ΚΑΤΑΘΕΣΗ ΣΧΕΔΙΩΝ ΝΟΜΩΝ:
      α) Οι Υπουργοί Εθνικής Άμυνας, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου «Έφεδροι υψηλής ετοιμότητας: «ΕΦ.Υ.ΕΣ», σελ.
      β) Οι Υπουργοί Αγροτικής Ανάπτυξης και Τροφίμων, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Ευρωπαϊκής Σύμβασης για την προστασία των ζώων κατά τις διεθνείς μεταφορές», σελ.
      γ) Οι Υπουργοί Δικαιοσύνης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου υπ’ αριθμός 14 στη Σύμβαση για την προάσπιση των δικαιωμάτων του ανθρώπου και των θεμελιωδών ελευθεριών, το οποίο τροποποιεί το σύστημα ελέγχου της Σύμβασης», σελ.
      δ) Οι Υπουργοί Περιβάλλοντος, Χωροταξίας και Δημοσίων ‘Εργων, Εσωτερικών,  Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Αγροτικής Ανάπτυξης και Τροφίμων, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση του Μνημονίου κατανόησης και συνεργασίας στον τομέα της περιβαλλοντικής προστασίας μεταξύ του Υπουργείου Περιβάλλοντος, Χωροταξίας και Δημοσίων Έργων της Ελληνικής Δημοκρατίας και του Υπουργείου Περιβάλλοντος της Δημοκρατίας της Αλβανίας», σελ.
      ε) Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου για συνεργασία στον τομέα του τουρισμού», σελ.
      ΟΜΙΛΗΤΕΣ
      Α. Επί Προσωπικού θέματος:
      ΑΛΟΓΟΣΚΟΥΦΗΣ Γ., σελ.
      ΣΟΥΡΛΑΣ Γ., σελ.
      ΧΡΙΣΤΟΔΟΥΛΑΚΗΣ Ν., σελ.
      Β. Επί των επικαίρων ερωτήσεων:
      ΑΝΔΡΙΑΝΟΠΟΥΛΟΣ Α., σελ.
      ΑΡΑΠΟΓΛΟΥ Χ., σελ.
      ΚΑΛΟΓΙΑΝΝΗΣ Σ., σελ.
      ΚΕΓΚΕΡΟΓΛΟΥ Β., σελ.
      ΣΑΛΑΓΚΟΥΔΗΣ Γ., σελ.
      ΤΑΛΙΑΔΟΥΡΟΣ Σ., σελ.
      
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΝΔΡΙΑΝΟΠΟΥΛΟΣ Α., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΔΡΑΓΑΣΑΚΗΣ Ι., σελ.
      ΚΑΛΛΙΩΡΑΣ Η., σελ.
      ΚΑΛΟΓΗΡΟΥ Χ., σελ.
      ΚΑΡΑΟΓΛΟΥ Θ., σελ.
      ΚΑΡΠΟΥΖΑΣ Α., σελ.
      ΚΑΣΤΑΝΙΔΗΣ Χ., σελ.
      ΚΟΛΟΖΩΦ Ο., σελ.
      ΚΟΡΚΑ-ΚΩΝΣΤΑ Α., σελ.
      ΚΟΥΤΣΟΥΚΟΣ Ι., σελ.
      ΛΥΚΟΥΡΕΝΤΖΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΜΑΝΩΛΗΣ Ι., σελ.
      ΝΑΣΙΩΚΑΣ Ε., σελ.
      ΠΟΛΥΔΩΡΑΣ Β., σελ.
      ΣΚΟΠΕΛΙΤΗΣ Σ., σελ.
      ΤΖΕΚΗΣ Α., σελ.
      ΤΣΑΚΛΙΔΗΣ Ι., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΜΕ΄
      Τρίτη 5 Απριλίου 2005
      Αθήνα, σήμερα στις 5 Απριλίου 2005, ημέρα Τρίτη και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μαργαρίτη Τζίμα, Βουλευτή Δράμας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η κ. Καστάνα Μπελικαΐδου ζητεί πληροφορίες για το μέλλον του μαθήματος της θεατρικής αγωγής στην εκπαίδευση.
      2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία το Δημοτικό Διαμέρισμα Ριζόμυλου του Δήμου Κάρλας Λαρίσης ζητεί οικονομική ενίσχυση για την ανέγερση μνημείου πεσόντων κατά την Ιταλογερμανική κατοχή στο Ριζόμυλο.
      3) Οι Βουλευτές Β΄ Αθηνών και Α΄ Θεσσαλονίκης κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία ο Δήμαρχος Καλύμνου ζητεί την οριστική ένταξη του έργου του Υποθαλάσσιου Καταδυτικού Κέντρου Καλύμνου.
      4) Οι Βουλευτές Β΄ Αθηνών και Περιφέρειας Αττικής κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά, με την οποία το Εργατικό Κέντρο Μήλου ζητεί τη στελέχωση με προσωπικό του Τμήματος Κοινωνικής Επιθεώρησης Μήλου.
      5) Οι Βουλευτές Περιφέρειας Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά, με την οποία το Εργατοϋπαλληλικό Κέντρο Ρεθύμνου ζητεί την ικανοποίηση εργασιακών και τοπικών αιτημάτων που απασχολούν τους εργαζόμενους του Νομού Ρεθύμνου.
      6) Οι Βουλευτές Περιφέρειας Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά, με την οποία το Εργατοϋπαλληλικό Κέντρο Νομού Φωκίδας ζητεί την ικανοποίηση ασφαλιστικών και συνταξιοδοτικών αιτημάτων που απασχολούν τους εργαζόμενους.
      7) Οι Βουλευτές Δωδεκανήσου και Β΄ Πειραιώς κύριοι ΚΩΝ/ΝΟΣ ΚΑΪΣΕΡΛΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία το 12ο Περιφερειακό Τμήμα Δωδεκανήσου του Οικονομικού Επιμελητηρίου της Ελλάδας υποβάλλει προτάσεις του σχετικά με την αλλαγή του ΦΠΑ επί των νεόδμητων οικοδομών και τις νέες αντικειμενικές αξίες.
      8) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί τη χρηματοδότηση από το Ταμείο Συνοχής του έργου «ΒΙΟΚΑ και του δικτύου αποχέτευσης Παλαίρου».
      9) Οι Βουλευτές Β΄ Αθηνών και Β΄ Πειραιώς κύριοι ΧΡΗΣΤΟΣ ΠΡΩΤΟΠΑΠΑΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία ο Δήμος Αγίας Βαρβάρας Αττικής ζητεί να μην επιτραπεί η ανέγερση πολυκατοικιών στον περιβάλλοντα χώρο του Ιερού Ναού της Αγ. Βαρβάρας.
      10) Η Βουλευτής Εύβοιας κ. ΑΙΚΑΤΕΡΙΝΗ  ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμαρχος Αυλώνος ζητεί χρηματοδότηση για τη βελτίωση του οδικού δικτύου που συνδέει τους συνοικισμούς Αλώνια, Κατοχώρι και Ράχη.
      11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την απασχόληση των μελών της καθ΄ όλη τη διάρκεια του χρόνου.
      12) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή αποκατάσταση των συμβασιούχων πυροσβεστών.
      13) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή αποκατάσταση των συμβασιούχων πυροσβεστών.
      14) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή αποκατάσταση των συμβασιούχων πυροσβεστών.
      15) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία η Ομοσπονδία Βιοτεχνικών Σωματείων και η Ομοσπονδία Επαγγελματιών Εμπόρων Θεσσαλονίκης εκθέτουν απόψεις και προτάσεις για τις αλλαγές που προτείνονται στο πολυνομοσχέδιο που αφορά στα πολυκαταστήματα, στο υπαίθριο εμπόριο κλπ..
      16) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δικηγορικός Σύλλογος Ιωαννίνων ζητεί τη διετή παράταση της ισχύος του άρθρου 16 του ν. 3147/2003 σχετικά με επικυρώσεις ανωμάλων δικαιοπραξιών.
      17) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία η Κοινότητα Αετομηλίτσας Ιωαννίνων ζητεί την επιχορήγηση και γενική ενίσχυση των μετακινούμενων κτηνοτρόφων.
      18) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά, με την οποία ο Νομάρχης Πρέβεζας ζητεί έκτακτη χρηματοδότηση για την αποκατάσταση των ζημιών που προκλήθηκαν από τις έντονες βροχοπτώσεις, στην 5η επαρχιακή οδό του Νομού Πρέβεζας.
      19) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία υπάλληλοι της Διεύθυνσης Δημόσιας Υγείας της Νομαρχιακής Αυτοδιοίκησης Ιωαννίνων ζητούν να τους χορηγηθεί το ειδικό επίδομα.
      20) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή αποκατάσταση των συμβασιούχων πυροσβεστών.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Μακρύ Γιαλού Λασιθίου ζητεί την κατασκευή έργων υποδομής στην περιοχή του.
      22) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά, με την οποία ο Σύλλογος Διδασκόντων στο ΕΑΠ και το Σωματείο ΣΕΠ του ΕΑΠ ζητεί την ανανέωση της θητείας των παλαιών μελών και την πρόσληψη νέων μελών.
      23) Οι Βουλευτές Β΄ Πειραιώς και Λασιθίου κύριοι  ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά, με την οποία ο κ. Ηλίας Γκριτζάπης ζητεί την επίλυση υπηρεσιακού του ζητήματος.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Ελλήνων Μικρασιατών – Ποντίων – Αρμενίων Σητείας ζητεί να του επιστραφεί το ποσό που δαπάνησε για την επισκευή αποθήκης που ανήκει στο Λιμενικό Ταμείο Λασιθίου.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Αγροτικός Σύλλογος Ιεράπετρας Λασιθίου «ΗΣΙΟΔΟΣ» ζητεί σε περίπτωση απεργίας των ναυτεργατών να επιτρέπεται η διακίνηση των κηπευτικών ευπαθών προϊόντων.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Λασιθίου ζητεί την ανακαίνιση και επέκταση του Μουσείου της Σητείας.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Λασιθίου ζητεί την κατασκευή αθλητικών έργων στην περιοχή του.
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Λασιθίου ζητεί έκτακτη οικονομική ενίσχυση.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Λασιθίου ζητεί τη χρηματοδότηση της βελτίωσης της δημοτικής της οδοποιίας.
      30) Ο Βουλευτής Β΄ Αθηνών κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή αποκατάσταση των συμβασιούχων πυροσβεστών.
      31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Λασιθίου ζητεί την άμεση δημοπράτηση των κτηριακών  εγκαταστάσεων του αεροδρομίου της Σητείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5272/18-11-04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 925/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Χ. Αηδόνης, σας διαβιβάζουμε συνημμένα το με αριθμ. πρωτ. 22197/24-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 5653/1-12-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 987/22-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Τόγιας, σας πληροφορούμε τα εξής:
      Ολοκληρώθηκε η θεσμική προετοιμασία της χώρας μας, για την έναρξη εφαρμογής των σχετικών ρυθμίσεων της νέας ΚΛΠ από 1.1.2005 με την απόφαση για τα συγκεκριμένα μέτρα του καθεστώτος της πολλαπλής συμμόρφωσης και της διαφοροποίησης, πού υπέγραψε έγκαιρα (20-12-04), ο Υπουργός Αγροτικής Ανάπτυξης και Τροφίμων. Θα ακολουθήσει δε, ανάλογα με τις πρακτικές της εφαρμογής των μέτρων, η διανομή στους αγρότες εκλαϊκευμένου εντύπου με πρακτικές οδηγίες.
      Όπως είναι γνωστό, στο πλαίσιο της νέας Κ.Α.Π. που αποφασίστηκε τον Ιούνιο του 2003, η εφαρμογή της πολλαπλής συμμόρφωσης για τα 15 παλαιά Κράτη - Μέλη της Ε.Ε. αρχίζει την 1-1-2005.
      Η απόφαση περιλαμβάνει τις υποχρεώσεις των αγροτών, σύμφωνα με τις κατευθύνσεις της Ε.Ε., σε σχέση με τους όρους διατήρησης του περιβάλλοντος και την τήρηση των κανόνων ορθών γεωργικών πρακτικών κατά την άσκηση της γεωργικής δραστηριότητας, προκειμένου να καταβληθούν απρόσκοπτα οι άμεσες ενισχύσεις. Περιλαμβάνει επίσης τους αρμόδιους φορείς τους υπεύθυνου για την εφαρμογή της διαφοροποίησης και τον υπολογισμό και τη διαχείριση των δικαιωμάτων ενίσχυσης, καθώς επίσης και τους φορείς για το συντονισμό και τη διενέργεια των πρωτοβάθμιων και δευτεροβάθμιων ελέγχων προκειμένου να καταβάλλονται οι ενισχύσεις στους παραγωγούς.
      Η απόφαση, πριν την υπογραφή της, έτυχε ευρύτερης επεξεργασία με συναρμόδιες αρχές, καθώς και με τα αρμόδια όργανα της Ε.Ε. και συμπεριέλαβε προτάσεις των οργανώσεων των παραγωγών (ΠΑΣΕΓΕΣ, ΓΕΣΑΣΕ, ΣΥΔΑΣΕ), με τις οποίες υπήρξε συναντίληψη και κοινή θέση.
      Σημειώνεται ότι στο Συμβούλιο Υπουργών Γεωργίας της Ε.Ε. στις 21-12-04 και μετά από .κυοφορία εβδομάδων με παρατηρήσεις και επισημάνσεις Κρατών-Μελών, με πρωτοβουλία και της χώρας μας, ως προς τη διαδικασία; τις δυσκολίες και τις ιδιαιτερότητες εφαρμογής των μέτρων, εγκρίθηκε η πιο κάτω κοινή Δήλωση του Συμβουλίου και της Eπιτρoπής της Ε.Ε.
      «Κοινή δήλωση του Συμβουλίου και της Επιτροπής»
      Το Συμβούλιο και η Επιτροπή τονίζουν ότι η εφαρμογή της πολλαπλής συμμόρφωσης στη μεταρρύθμιση της ΚΓΠ 2003 αποτελεί ουσιαστική συμβολή στην αειφόρο ανάπτυξη και ιδιαίτερα σημαντικό στοιχείο ενόψει της δημόσιας αιτιολόγησης της ενιαίας αποσυνδεδεμένης ενίσχυσης.
      Το Συμβούλιο και η Επιτροπή έχουν .επίγνωση του γεγονότος ότι η εγκατάσταση και πρώτη εφαρμογή, του συστήματος απαιτούν μεγάλες πρoσπάθειες από τα Κράτη - Μέλη και τους γεωργούς διότι αναλαμβάνουν να πράξουν τα μέγιστα προκειμένου να συμβάλoυν στην σύσταση ενός αποτελεσματικού και ισόρροπου συστήματος πολλαπλής συμμόρφωσης στο σύνολο των Κρατών - Μελών.
      Βάσει των ανωτέρω, το Συμβούλιο και η Επιτροπή σημειώνουν ότι, στο πλαίσιο της συμφωνίας του Λουξεμβούργου του Ιουνίου 2003 και της θέσπισης των κανόνων. εφαρμογής, η Επιτροπή έχει ήδη προβεί σε δηλώσεις όσον αφορά την πoλλαπλή συμμόρφωση. 
      Ειδικότερα αυτό σημαίνει ότι η Επιτροπή:
      - Θα διοργανώσει ανταλλαγή απόψεων μετά το πρώτο έτος εφαρμογής των διατάξεων της πολλαπλής συμμόρφωσης στο πλαίσιο της Επιτροπής Διαχείρισης των άμεσων ενισχύσεων όσον αφορά την κτηθείσα εμπειρία και, εφόσον απαιτηθεί, θα προτείνει τροποποιήσεις.
      - Θα παράσχει, ενδεχομένως, συστάσεις και κατευθυντήριες γραμμές για την καλύτερη εφαρμογή του συστήματος πολλαπλής συμμόρφωσης βάσει της κτηθείσας εμπειρίας.
      - Θα υποβάλει έκθεση έως την 31η Δεκεμβρίου 2007 για την εφαρμογή του συστήματος πολλαπλής συμμόρφωσης η οποία εφόσον απαιτείται, θα συνοδεύεται από κατάλληλες προτάσεις όπως έχει ζητήσει το Συμβούλιο.
      Τα υπόλoιπα θέματα της προσαρμογής μας στη νέα ΚΑΠ συζητούνται συστηματικά και έγκαιρα με τους αρμόδιους φορείς των αγροτών, ώστε να καταλήξουμε σύντομα στις αναγκαίες επιλογές μας.
      Ο Υπουργός
      Ε. ΜΠΑΣΙΑΚΟΣ»
      3. Στην με αριθμό 5617/30-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 67884/17-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της υπ’ αριθμ. 5617/30-11-2004 ερώτησης που κατατέθηκε από τον Βουλευτή κ. Β. Κεγκέρογλου και σε ότι αφορά τη δική μας αρμοδιότητα, σας πληροφορούμε ότι, σύμφωνα με το άρθρο 2 του ν.2672/98 οι Νομαρχιακές Αυτοδιοικήσεις καλύπτουν τις πάσης φύσεως λειτουργικές τους δαπάνες από πόρους των ΚΛΠ (Κεντρικοί Αυτοτελείς Πόροι) οι οποίοι εγγράφονται στον τακτικό προϋπολογισμό και αποδίδονται με ευθύνη του ΥΠΕΣΔΔΑ στις Ν.Α. της χώρας.
      Κατά συνέπεια δεν είναι δυνατή η χορήγηση συμπληρωματικών πιστώσεων στις Ν.Α από τον κρατικό προϋπολογισμό εκτός, των περιπτώσεων που μεταφέρονται νέες αρμοδιότητες στις Ν.Α από την Κεντρική Διοίκηση.
      Ο Υφυπουργός
      ΠΕΤΡΟΣ ΔΟΥΚΑΣ»
      4. Στην με αριθμό 5679/1-12-04 ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. 1102212/701/18-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ.5679/1.12.04 ερώτησης που κατέθεσε η Βουλευτής κ. Ευαγγελία Σχοιναράκη - Ηλιάκη, σχετικά με το ανωτέρω θέμα, σας γνωρίζουμε τα εξής:
      α) Η επιχορήγηση του Πανεπιστημίου Κρήτης για την κάλυψη λειτουργικών δαπανών, αλλά και όλων των ΑΕΙ της χώρας, γίνεται από το Υπουργείο Εθνικής Παιδείας και Θρησκευμάτων στο οποίο εγγράφονται κάθε χρόνο οι σχετικές πιστώσεις. Συγκεκριμένα για το τρέχον οικονομικό έτος οι αρχικές πιστώσεις για την κάλυψη λειτουργικών δαπανών των Πανεπιστημίων ήταν 174.500.000 ευρώ και στη συνέχεια αυτές ενισχύθηκαν με το ποσό των 15.081.300 ευρώ.
      Η κατανομή των ανωτέρω συμπληρωματικών κονδυλίων στα πανεπιστήμια και κατά συνέπεια και στο Πανεπιστήμιο Κρήτης αποτελεί επιλογή του Υπουργείου Εθνικής Παιδείας και Θρησκευμάτων.
      Κατά τα ανωτέρω αρμόδιος να απαντήσει για το θέμα αυτό είναι η συνερωτόμενη Υπουργός Εθνικής Παιδείας και Θρησκευμάτων.
      β) Σύμφωνα με τις διατάξεις της παρ.7 του άρθρου 13 του ν.2539/97 από 1.1.1998 και εντεύθεν δεν επιτρέπεται η χρηματοδότηση δήμων και κοινοτήτων με υπουργικές αποφάσεις ή από πόρους ειδικών λογαριασμών του κρατικού προϋπολογισμού και του Προγράμματος Δημοσίων Επενδύσεων, εάν δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤΑ.
      Ο Υφυπουργός
      ΠΕΤΡΟΣ ΔΟΥΚΑΣ»
      5. Στην με αριθμό 5666/1-12-04 ερώτηση του Βουλευτή κ. Σταύρου Κελέτση δόθηκε με το υπ’ αριθμ. 138100/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με την αριθμ. 5666/1.12.04, την οποία κατέθεσε ο Βουλευτής κ. Σταύρος Κελέτσης, και η οποία αναφέρεται στους επιτυχόντες εκπαιδευτικούς - απόφοιτους της σχολής Βελλά και της Ανωτέρας Εκκλησιαστικής σχολής Θεσσαλονίκης, μετά το έτος 1991, στον διαγωνισμό του Α.Σ.Ε.Π. 2002, σας γνωρίζουμε τα ακόλουθα:
      1. Σύμφωνα με τις διατάξεις του άρθρου 69 παραγ. 3α του Ν.1566/85 (ΦΕΚ 167/30.9.1985τ.Α΄) ορίζεται: «Στην Εκκλησιαστική Παιδαγωγική Ακαδημία Θεσσαλονίκης εγγράφονται για τελευταία φορά σπουδαστές ως πρωτοετείς κατά το ακαδημαϊκό έτος 1985-1986 και στην Εκκλησιαστική Παιδαγωγική Ακαδημία Βελλάς κατά το ακαδημαϊκό έτος 1986-1987. Οι παραπάνω εκπαιδευτικές μονάδες παύουν να λειτουργούν από το ακαδημαϊκό έτος 1989-1990 ως παιδαγωγικές ακαδημίες και θα λειτουργήσουν ως ανώτερες εκκλησιαστικές σχoλές».
      2. Με την αριθ. Α2/253/19.3.1990 (ΦΕΚ 248/τ.Β΄/6.4.1990) Υπουργική Απόφαση ορίστηκε: «Από το ακαδημαϊκό έτος 1990-1991, οι καταργημένες εκκλησιαστικές παιδαγωγικές Ακαδημίες Θεσσαλονίκης και Βελλάς, μπορεί να λειτουργήσουν ως Ανώτερες Εκκλησιαστικές Σχολές, Θεσσαλονίκης και Βελλάς, αντιστοίχως.
      Κατά τη διάρκεια της λειτουργίας τους και μέχρι την έναρξη ισχύος του ειδικού νόμου για την εκκλησιαστική εκπαίδευση οι σχολές αυτές, διέπονται για όλα τα ζητήματα από τις αντίστοιχες διατάξεις, που εφαρμόζονται για την Ανώτερη Εκκλησιαστική Σχολή Αθηνών...» 
      Δασκάλων : πτυχίο Παιδαγωγικού τμήματος Δημοτικής Εκπαίδευσης Ανωτάτου Εκπαιδευτικού Ιδρύματος της ημεδαπής, ή ισότιμο αντίστοιχης ειδικότητας της αλλοδαπής, ή πτυχίο Επιστημών της Αγωγής-Δημοτική Εκπαίδευση του Πανεπιστημίου Κύπρου, ή Στοιχειώδους Εκπαίδευσης του Ελληνικού Κολεγίου της Ιεράς Αρχιεπισκοπής Βορείου και Νοτίου Αμερικής, ή Πτυχίο Παιδαγωγικής Ακαδημίας, ή Πυχίο του Ιεροδιδασκαλείου Βελλάς Ιωαννίνων, ή της Ανωτέρας Εκκλησιαστικής Σχολής Θεσσαλονίκης».
      Στην ίδια εγκύκλιο επισημαίνει ιδιαίτερα:
      «ΠΡΟΣΟΧΗ: Οι κάτοχοι πτυχίων της Ανώτερης Εκκλησιαστικής Σχολής Θεσ/νίκης και του Ιεροδιδασκαλείου Βελλάς Ιωαννίνων μετά το έτος 1991 δεν μπορούν να υποβάλουν αίτηση, γιατί οι σχολές αυτές λειτουργούν από τότε και μετά ως Εκκλησιαστικές σχολές και όχι ως παιδαγωγικές Ακαδημίες».
      9. Την 1.8.2003 εξεδόθη η αριθ. 81594/Δ 1/1.8.2003 Υπουργική Απόφαση, η οποία δημοσιεύθηκε στο ΦΕΚ 207/τ.Γ΄/2-9-2003 με τα ονόματα των εκπαιδευτικών, που διορίστηκαν από τον Πίνακα διοριστέων του ΑΣΕΠ έτους 2002. Στην Απόφαση δεν συμπεριλήφθηκαν οι εκπαιδευτικοί που ήταν κάτοχοι πτυχίου εκκλησιαστικής εκπαίδευσης που είχε εκδοθεί μετά το έτος 1991 σύμφωνα με τις προαναφερθείσες διατάξεις.
      10. Το ΑΣΕΠ με το αριθ. 5010/17.2.2004 έγγραφό του απέστειλε προς το Υπουργείο Εθνικής Παιδείας και Θρησκευμάτων τον Πίνακα των διαγραφομένων με την αριθ. 57/19.1.2004 Απόφαση του Β΄ Τμήματος του ΑΣΕΠ, που δημοσιεύθηκε στο ΦΕΚ 30/Τεύχος Παράρτημα Προσκλήσεις, Διαγωνισμοί κλπ./6.2.2004, του Κλάδου ΠΕ 70 Δασκάλων.
      11. Όσον αφορά στους αποφοίτους των παραπάνω σχολών, με ημερομηνία κτήσης πτυχίου μετά το 1991, που εργάζονται ως αναπληρωτές αλλά και ως μόνιμοι, σας γνωρίζουμε ότι από σχετικό έλεγχο της αρμόδιας Δ/νσης του ΥΠ.Ε.Π.Θ. δεν υπάρχουν απόφοιτοι της Α.Ε.Σ.Θ. που να εργάζονται ως αναπληρωτές για την σχολική χρονιά 2004-2005, ενώ υπάρχει μόνον ένας (1) μόνιμος που εργάζεται με δικαστική εντολή μέχρι να εκδοθεί οριστική απόφαση του Δικαστηρίου επί της αιτήσεως ακυρώσεως της Υπουργικής Απόφασης ανάκλησης διορισμού.
      Σχετικά με την πρόταση περί νομοθετικής ρύθμισης για τους αποφοίτους από το έτος 1991 έως 2004, προκειμένου οι απόφοιτοι αυτοί να τύχουν διορισμού, σας γνωρίζουμε ότι ισχύουν οι διατάξεις του άρθρου 69 παραγ. 30 του Ν.1566/85 (ΦΕΚ 167/30.9.1985 τ. Α΄), η αρ. A2/253/19.3.1990 (ΦΕΚ 248/τ.Β΄/6.4.1990) Υ.Α και το άρθρο 62 του Ν. 1946/1991 (ΦΕΚ 69/Τ.Α΄/14.5.91).
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 5377/22-11-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 133416/ΙΗ/20-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5377/22-11-04 την οποία κατέθεσε ο Βουλευτής κ. Αλέξανδρος Αλαβάνος με θέμα «Επίθεση σε απεργούς πείνας», και στα θέματα της αρμοδιότητάς μας, σας γνωρίζουμε τα ακόλουθα:
      Το ΥΠ.Ε.Π.Θ βάσει του νόμου 2413/96 και σειράς Υπουργικών Αποφάσεων, υλοποιεί συγκεκριμένα μέτρα για την ενίσχυση του διαπολιτισμικού χαρακτήρα της εκπαίδευσης, την ένταξη μαθητών με γλωσσικές και πολιτισμικές ιδιαιτερότητες στο εκπαιδευτικό σύστημα, την εξασφάλιση ίσων ευκαιριών μόρφωσης για όλους τους μαθητές και την εμπέδωση κλίματος αποδοχής της ετερότητας.
      Το ΥΠΕΠΘ, θεωρώντας ότι ο αριθμός των αλλoδαπών μαθητών που φοιτούν στα σχολεία της Δευτεροβάθμιας Εκπαίδευσης έχει αυξηθεί τα τελευταία χρόνια, καταβάλλει προσπάθειες να διαμορφώσει εκπαιδευτική πολιτική με υπεύθυνη θεώρηση όλων των παραμέτρων που οριοθετούν το πρόβλημα της ετερογένειας του μαθητικού δυναμικού.
      Ειδικότερα, το ΥΠΕΠΘ και η Πολιτεία έχουν υιοθετήσει σειρά μέτρων που εκτιμάται ότι συμβάλλουν στην ενίσχυση του διαπολιτισμικού χαρακτήρα της εκπαίδευσης:
      Ι. Για την αποτελεσματικότερη υλοποίηση της πολιτικής στα θέματα της Διαπολιτισμικής Εκπαίδευσης καθώς και το συντονισμό δράσεων και πρωτοβουλιών και την παρακολούθηση των σχετικών προγραμμάτων και των δράσεων των διαφόρων φορέων λειτουργεί σε επίπεδο διοίκησης η Ειδική Γραμματεία Παιδείας Ομογενών και Διαπολιτισμικής Εκπαίδευσης, ενώ, όσον αφορά στον επιστημονικό και παιδαγωγικό τομέα, το Υπουργείο Παιδείας ίδρυσε το Ινστιτούτο Παιδείας Ομογενών και Διαπολιτισμικής Εκπαίδευσης (ΙΠΟΔΕ):
      ΙΙ. Θεσμοθετήθηκε η ίδρυση η λειτουργία 25 διαπολιτισμικών σχολείων.
      ΙΙΙ. Σύμφωνα με την ΥΑ Φ10/20/Γ1/708/7-9-99 λειτουργούν οι Τάξεις Υποδοχής και Φροντιστηριακών μαθημάτων ως ένα ευέλικτο σχήμα θεσμικής και διδακτικής παρέμβασης, το οποίο αποσκοπεί στην ομαλή και ισόρροπη ένταξη των αλλοδαπών και παλιννοστούντων στο ελληνικό εκπαιδευτικό σύστημα.
      Κατά το σχολικό έτος 2003-04 λειτούργησαν 611 τάξεις υποδοχής στην Α/θμια Εκπαίδευση (η διαδικασία συγκέντρωσης των στοιχείων για το τρέχον σχολικό έτος βρίσκεται σε εξέλιξη).
      IV. Χορηγούνται άδειες λειτουργίας σε ξένα ιδιωτικά σχολεία, που ακολουθούν ξένο διδακτικό πρόγραμμα με -παράλληλη υποχρεωτική διδασκαλία της ελληνικής γλώσσας, προκειμένου να διευκολυνθούν οι μαθητές ξένων κοινοτήτων που ζουν και εργάζονται στη χώρα μας.
      V. Υλοποιούνται τα προγράμματα «'Εκπαίδευση παλιννοστούντων και αλλοδαπών μαθητών», «Εκπαίδευση Μουσουλμανοπαίδων», «Ένταξη Τσιγγανοπαίδων στο Σχολείο», που χρηματοδοτούνται από το Γ΄ ΚΠΣ και εθνικούς πόρους (συνολικός προϋπολογισμός 18.900.000 ευρώ). Τα προγράμματα αυτά, μεταξύ άλλων παρεμβάσεων, επιμορφώνουν τους εκπαιδευτικούς και τα στελέχη της εκπαίδευσης και παράγουν διδακτικό υλικό για μαθητές με γλωσσικές και πολιτισμικές ιδιαιτερότητες. Ενδεικτικά αναφέρουμε τις σειρές σχολικών εγχειριδίων «Γειά σας» (εκπαιδευτικό υλικό για το δημοτικό), «Ελληνικά ως δεύτερη γλώσσα: γραμματική και ασκήσεις για παιδιά και νέους», «Φυσική για αλβανόφωνους και ρωσόφωνους μαθητές», «Αλβανική και Νεοελληνική» (βοήθημα για το δάσκαλο), που παράγονται από το Κέντρο Διαπολιτισμικής Αγωγής του Πανεπιστημίου Αθηνών. Ειδικότερα, στο πλαίσιο του προγράμματος «Εκπαίδευση Μουσουλμανοπαίδων» έχουν ιδρυθεί και λειτουργούν στη Θράκη δύο Κέντρα Στήριξης του Προγράμματος Παιδείας Μουσουλμανοπαίδων (ΚΕΣΠΕΜ), τα οποία παρέχουν συστηματική ενημέρωση στους γονείς και συμβουλευτική στους εκπαιδευτικούς και προωθούν το διάλογο με την τοπική κοινωνία. Τα προγράμματα έχουν παραταθεί μέχρι τον Δεκέμβριο του 2004 και βρίσκονται σήμερα σε διαδικασία αξιολόγησης και επαναπροκήρυξης.
      VI. Επίσης, η Ενισχυτική και Πρόσθετη Διδακτική στήριξη που λειτουργεί στα σχολικά συγκροτήματα, βοηθά την προσαρμογή των μαθητών στην εκπαιδευτική διαδικασία.
      Vll. Με βάση το άρθρο 40 του Νόμου 2910/01 ρυθμίζονται λεπτομέρειες της κατάταξης και εγγραφής των αλλοδαπών μαθητών σε Γυμνάσιο ή σε Λύκεο όταν πρόκειται για πρόσφυγες από περιοχές που επικρατεί έκρυθμη κατάσταση: για αλλοδαπούς που διαμένουν στην Ελλάδα, ακόμη και αν δεν έχει ρυθμιστεί η νόμιμη παραμονή τους σ’ αυτήν ή γι αυτούς που ζητούν πολιτικό άσυλο.
      Vlll. Το ΥΠΕΠΘ συνεργάζεται με την Ύπατη Αρμοστεία των Ηνωμένων Εθνών, αρμόδια για θέματα προσφύγων, πραγματοποιώντας κάθε χρόνο τον πανελλήνιο διαγωνισμό για τους πρόσφυγες. Σκοπός του διαγωνισμού αυτού είναι να ενημερωθούν οι μαθητές και να ευαισθητοποιηθούν σε θέματα προσφύγων.
      Επίσης, οι σύλλογοι διδασκόντων πολλών σχολείων διοργανώνουν εκδηλώσεις και υλοποιούν εκπαιδευτικά προγράμματα με διαπολιτισμική χροιά και αντιρατσιστικό περιεχόμενο. 
      Η πολιτική του ΥΠΕΠΘ για τη διαπολιτισμική εκπαίδευση δεν έχει συγκεκριμένο χρονοδιάγραμμα και είναι διαρκής, εφόσον είναι διαρκής η ανάγκη ενίσχυσης του διαπολιτισμικού χαρακτήρα της εκπαίδευσης σε μία σύγχρονη κοινωνία.
      Τέλος, σημειώνεται ότι το ΥΠΕΠΘ διευκολύνει το έργο όλων των συντεταγμένων διεθνών οργάνων που εργάζονται προς την κατεύθυνση της εμπέδωσης της ανεκτικότητας και της αποδοχής της κοινωνικής ετερότητας, μέσω της αποστολής εκπροσώπων ή της παροχής στοιχείων για τη σύνταξη, διεθνών εκθέσεων (διάσκεψη του ΟΑΣΕ για την καταπολέμηση του ρατσισμού, της ξενοφοβίας και των διακρίσεων, διυπουργική συνδιάσκεψη στο πλαίσιο της Ολλανδικής Προεδρίας για την κοινωνική ένταξη μεταναστών, συμβουλευτική ομάδα για θέματα ελευθερίας θρησκείας του ΟΑΣΕ, έκθεση της Ευρωπαϊκής Επιτροπής για τη μετανάστευση και την ένταξη στην Ευρώπη, ομάδα του Συμβουλίου της Ευρώπης για τα κοινωνικά δικαιώματα νομαδικών πληθυσμών, Ευρωπαϊκό Παρατηρητήριο Φαινομένων Ρατσισμού και Ξενοφοβίας, Ευρωπαϊκή Επιτροπή κατά Διακρίσεων και Μισαλλοδοξίας του Συμβουλίου της Ευρώπης).
      Ο Υφυπουργός
      ΓΕΩΡΓΙΟΣ ΚΑΛΟΣ»
      7. Στην με αριθμό 5472/24-11-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 950/10-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 22676/2-12-2004 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κας Ε. Σχοιναράκη - Ηλιάκη.
Ο Υπουργός
Ε. ΜΠΑΣΙΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 5458/24-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 46668/ΕΥΔ & ΠΤΣ 2150/9-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης του Βουλευτή κ. Β. Κεγκέρογλου, σας πληροφορούμε τα εξής:
     Στα πλαίσια της με αριθ. πρωτ. 33768/ΕΥΔ&ΠΤΣ 1318/26-8-2004 εγκυκλίου του Υπουργείου Οικονομίας και Οικονομικών «για την υποβολή και επιλογή έργων περιβάλλοντος τοπικής σημασίας (αποχέτευση και επεξεργασία λυμάτων) για συγχρηματοδότηση από το Ταμείο Συνοχής» (5ος Κύκλος), υποβλήθηκε από τη ΔΕΥΑ Αρκαλοχωρίου πρόταση με τίτλο «Αποχέτευση και Βιολογικός Καθαρισμός Αρκαλοχωρίου» και προϋπολογισμό 9.008.498 €.
     Ο φάκελος διαβιβάστηκε στο ΥΠ.ΟΙ.Ο. στις 15-10-2004 από την Ειδική Υπηρεσία Διαχείρισης του ΕΠ Κρήτης.
     Η τελική αξιολόγηση και ιεράρχηση των προτάσεων που έχουν υποβληθεί στα πλαίσια του 5ου κύκλου θα γίνει από την Ειδική Γνωμοδοτική Επιτροπή, στην οποία συμμετέχουν τα Υπουργεία Εσωτερικών Δημόσιας Διοίκησης και Αποκέντρωσης, Οικονομίας και Οικονομικών και Περιβάλλοντος Χωροταξίας και Δημοσίων Έργων σύμφωνα με την προβλεπόμενη στην σχετική εγκύκλιο διαδικασία.
Ο Υφυπουργός
ΧΡΗΣΤΟΣ ΦΩΛΙΑΣ»
      9. Στην με αριθμό 5248/17-11-04 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 542/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κ. Βουλευτή τα εξής:
     Για το θέμα της ύδρευσης της Πάτρας από τους ποταμούς Πείρο και Παραπείρο σας γνωρίζουμε ότι έχουν εγκριθεί:
     - Η προμελέτη των αγωγών υδροδότησης και των διυλιστηρίων.
     - Η οριστική μελέτη των αγωγών υδροδότησης προς Πάτρα, ΒΙΠΕ και οικισμούς Β.Δ Αχαΐας.
      - Η Μελέτη Περιβαλλοντικών Επιπτώσεων (Έγκριση Περιβαλλοντικών Όρων).
      - Η οριστική μελέτη των φραγμάτων Αστερίου και Βαλμαδούρας και του αγωγού προσαγωγής
      Για τους αγωγούς προς Πάτρα, ΒΙΠΕ, οικισμούς Β.Δ Αχαΐας και Διυλιστήριο έχει γίνει η Κήρυξη Απαλλοτρίωσης με την αρ.2717/24.7.2003 απόφαση του Γεν. Γραμματέα Περιφέρειας Δυτικής Ελλάδας και επίκειται η έκδοση απόφασης καθορισμού τιμής μονάδος από το Μονομελές Πρωτοδικείο Πάτρας.
      Τέλος, για τις περιοχές των φραγμάτων Αστερίου, Βαλμαδούρας, αγωγού προσαγωγής και λεκάνης κατάκλυσης έχουν γίνει οι εργασίες κτηματογράφησης και προωθούνται οι διαδικασίες για την κήρυξη απαλλοτρίωσης.
      Όσον αφορά τη χρηματοδότηση του έργου σας γνωρίζουμε ότι έχει εκδοθεί απόφαση χρηματοδότησης από το Ταμείο Συνοχής της Ευρωπαϊκής Ένωσης με προϋπολογισμό 14,6 εκατ. ευρώ με τίτλο «Μελέτες και απαλλοτριώσεις για την ύδρευση Πάτρας με τους ποταμούς Πείρο και Παραπείρου» που περιλαμβάνει την εκπόνηση μελετών, Τεχνικό Σύμβουλο και απαλλοτριώσεις.
      Για την κατασκευή του έργου (φράγματα, αγωγοί και διυλιστήρια) έχουν προωθηθεί οι διαδικασίες για τη χρηματοδότηση (αίτηση συνδρομής) με αιτούμενο προϋπολογισμό 173.556.330 ευρώ.
      Ο Υπουργός
      Γ. ΣΟΥΦΛΙΑΣ»
      10. Στην με αριθμό 5532/26-11-04 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. 2/66883/0022/8-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’ αριθμ.5532/26-11-2004 ερώτησης, που κατατέθηκε στη Βουλή των Ελλήνων από το Βουλευτή κ. Νασιώκα Έκτορα, από πλευράς δικής μας αρμοδιότητας, σας πληροφορούμε ότι το θέμα, που ανέκυψε κατά την εφαρμογή των διατάξεων του ν. 3205/2003, αναφορικά με τη χορήγηση του κινήτρου απόδοσης στους εκπαιδευτικούς της πρωτοβάθμιας εκπαίδευσης που μετεκπαιδεύονται στα Διδασκαλεία της Χώρας, ρυθμίστηκε με το αριθμ. 2/65611/0022/25-11-2004 έγγραφό μας, αντίγραφο του οποίου σας επισυνάπτουμε.
      Ο Υφυπουργός
      Π. ΔΟΥΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      11. Στην με αριθμό 5588/30-11-04 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 975/10-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. H. Καλλιώρας, για τα θέματα της αρμοδιότητάς μας, σας πληροφορούμε τα εξής:
      Λόγω της ιδιαιτερότητας της περιοχής του Μαλιακού κόλπου, έχουν ληφθεί αυστηρά μέτρα για την προστασία και τη διαχείριση του οικοσυστήματος.
      Κατ' αρχήν απαγορεύεται η αλιεία με όλα τα δυναμικά εργαλεία (γριγρί ημέρας - νύχτας, μηχανότρατα, τράτα) όλο το έτος. Για τα πιο ήπια αλιευτικά εργαλεία και την παράκτια αλιεία έχουν ληφθεί, με το Π.Δ. 497/88, ειδικότερα μέτρα που καθορίζουν το ελάχιστο άνοιγμα ματιού στο δίχτυ στα 22 mm.
      Στην περιοχή Λιβάρι, που είναι το πλέον ευαίσθητο σημείο του κόλπου, λόγω των εκβολών του Σπερχειού και θεωρείται τόπος αναπαραγωγής και ανάπτυξης του γόνου των ψαριών, τα οποία στη συνέχεια εμπλουτίζουν όλο τον ευρύτερο Μαλιακό κόλπο, έχει απαγορευτεί εντελώς η αλιεία με το Π.Δ. 144/86. Τα ως άνω τεχνικά μέτρα που έχουν ληφθεί για την περιοχή, σε συνδυασμό με την αναγκαία ενδυνάμωση των ελέγχων και της παρακολούθησης της αλιευτικής δραστηριότητας εκ μέρους των Λιμενικών Αρχών, θα βοηθήσουν αποτελεσματικά στην προστασία και την ορθολογική διαχείριση των ιχθυοαποθεμάτων του Μαλιακού κόλπου.
      Σχετικά με τη θέσπιση του Μαλιακού κόλπου ως Εθνικού Θαλάσσιου Πάρκου, βάσει της υφιστάμενης νομοθεσίας αρμόδιο και επισπεύδον Υπουργείο είναι το Υ.ΠΕ.ΧΩ.ΔΕ, προς το οποίο κοινοποιείται το παρόν έγγραφό μας με αντίγραφο της ερώτησης.
      Ο Υπουργός
      Ε. ΜΠΑΣΙΑΚΟΣ»
      12. Στην με αριθμό 5506/25-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 2/66583/002/8-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’ αριθμ.506/25-11-2004 ερώτησης; που κατατέθηκε στη Βουλή των Ελλήνων από το Βουλευτή κ. Κεγκέρογλου Βασίλειο, από πλευράς δικής μας αρμοδιότητας, σας πληροφορούμε ότι το θέμα, που ανέκυψε κατά την εφαρμογή των διατάξεων του ν. 3205/2003, αναφορικά με τη χορήγηση του. κινήτρου απόδοσης στους εκπαιδευτικούς της πρωτοβάθμιας εκπαίδευσης που μετεκπαιδεύονται στα Διδασκαλεία της Χώρας, ρυθμίστηκε με το αριθμ. 2/65611/0022/25-11-2004 έγγραφό μας, αντίγραφο του οποίου σας επισυνάπτουμε.
      Ο Υφυπουργός
      Π. ΔΟΥΚΑΣ»
      13. Στην με αριθμό 5525/26-11-04 ερώτηση των Βουλευτών Κυρίων Μαρίας Δαμανάκη και Ευαγγελίας Σχοιναράκη – Ηλιάκη δόθηκε με το υπ’ αριθμ. 2/66882/002/8-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’ αριθμ. 5525/26-11-2004 ερώτησης, που κατατέθηκε στη Βουλή των Ελλήνων από τους Βουλευτές κα Μαρία Δαμανάκη και κα Σχοιναράκη - Ηλιάκη Ευαγγελία, από πλευράς δικής μας αρμοδιότητας, σας πληροφορούμε ότι το θέμα, που ανέκυψε κατά την εφαρμογή των διατάξεων του ν. 3205/2003, αναφορικά με τη χορήγηση του κινήτρου απόδοσης στους εκπαιδευτικούς της πρωτοβάθμιας εκπαίδευσης που μετεκπαιδεύονται στα Διδασκαλεία της Χώρας, ρυθμίστηκε με το αριθμ. 2/65611/0022/25-11-2004 έγγραφό μας, αντίγραφο του οποίου σας επισυνάπτουμε.
      Ο Υφυπουργός
      Π. ΔΟΥΚΑΣ»
      14. Στην με αριθμό 5540/26-11-04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 2/66885/002/8-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’ αριθμ.5540/26-11-2004 ερώτησης, που κατατέθηκε στη Βουλή των Ελλήνων από το Βουλευτή κ. Κατσιφάρα Απόστολο, από πλευράς δικής μας αρμοδιότητας, σας πληροφορούμε ότι το θέμα, που ανέκυψε κατά την εφαρμογή των διατάξεων του ν. 3205/2003, αναφορικά με τη χορήγηση του κινήτρου απόδοσης στους εκπαιδευτικούς της πρωτοβάθμιας εκπαίδευσης που μετεκπαιδεύονται στα Διδασκαλεία της Χώρας, ρυθμίστηκε με το αριθμ. 2/65611/0022/25-11-2004 έγγραφό μας, αντίγραφο του οποίου σας επισυνάπτουμε.
       Ο Υφυπουργός
       Π. ΔΟΥΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 5650/1-12-04 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 462/9-12-04 έγγραφο από τον Υφυπουργό Πολιτισμού η ακόλουθη απάντηση:
       «Σχετικά με την υπ’ αριθμ. 5650/1.12.2004 ερώτηση του Βουλευτή Φθιώτιδας κ. Ηλία Καλλιώρα αναφορικά με τη λειτουργία 24ης Εφορείας Βυζαντινών Αρχαιοτήτων στη Λαμία, σας γνωστοποιήσουμε τα εξής:
       Εντός του 2005 θα καταβληθεί προσπάθεια, ώστε η 24η ΕΒΑ να λειτουργήσει σε δικό της χώρο. Οι προβλεπόμενες δαπάνες θα προκαθορισθούν από το επιχειρησιακό πρόγραμμα της εν λόγω υπηρεσίας, το οποίο έχει υποβάλλει στο ΥΠΠΟ και θα εγκριθεί από το Κεντρικό Αρχαιολογικό Συμβούλιο (ΚΑΣ). Επίσης, το ΥΠΠΟ θα στελεχώσει την εν λόγω υπηρεσία σταδιακά με το απαιτούμενο προσωπικό, το οποίο θα έχει στη διάθεσή του κατά τα επόμενα πέντε χρόνια.
       Ο Υφυπουργός
       ΠΕΤΡΟΣ ΤΑΤΟΥΛΗΣ»
      16. Στην με αριθμό 2271/20-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. (ΠΛΟ) 258/10-8-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Φ. Κουβέλη με Αρ. Πρωτ. 2271/20-7-2004, σας γνωρίζουμε τα ακόλουθα
      Α. 1. Οι ειδικοί λειτουργικοί επιστήμονες (Ε.Λ.Ε) βάσει του ν. 1514/85, έχουν καταταχθεί στο τεχνικό και όχι στο ερευνητικό προσωπικό των ερευνητικών κέντρων.
      Ο Ν. 2919/01 (άρθρο 1 παρ. 12), κατατάσσει τους ερευνητές σε βαθμίδες και αναλύει τα προσόντα κάθε μιας βαθμίδας. Για τους Ε.Λ.Ε, στο άρθρο 4 παρ.2, προβλέπει ότι προσλαμβάνονται και εξελίσσονται όπως και οι ερευνητές, εξομοιώνοντας τη διαδικασία πρόσληψης και εξέλιξης αλλά όχι τα προσόντα ή τα κριτήρια αξιολόγησης των Ε.Λ.Ε με εκείνα των ερευνητών. Επιπλέον, το μισθολόγιο των Ε.Λ.Ε- Ερευνητών είναι διαφορετικό.
      Κατά συνέπεια οι Ε.Λ.Ε, ως τεχνικό προσωπικό έχουν έργο υποστηρικτικό της έρευνας και όχι ερευνητικό και επομένως δεν υφίσταται απόλυτη και πλήρης εξομοίωση με τους ερευνητές
      2. Όσον αφορά στο ΠΑΒΕ-ΝΕ-2004, απευθύνεται αποκλειστικά σε νέες επιχειρήσεις, οι οποίες είναι και οι ανάδοχοι των εγκεκριμένων υποέργων.
      Ο μοναδικός τρόπος για να εμπλακούν τα Δημόσια ερευνητικά Κέντρα (ΕΙΕ, ΕΚΕΦΕ «Δ», ΙΤΕ, ΕΚΕΤΑ, ΕΘΙΑΓΕ κλπ.) στο συγκεκριμένο πρόγραμμα, είναι να τους αναθέσει η ανάδοχος εταιρεία του υποέργου την εκτέλεση ενός τμήματος του έργου με τη μορφή υπεργολαβίας. Πιθανές τέτοιες συνεργασίες αποφασίζονται από τις ίδιες τις αναδόχους εταιρείες ανάλογα με τις ανάγκες τους. Στην προκήρυξη του ΠΑΒΕ-ΝΕ 2004 αλλά και σε παλαιότερες προκηρύξεις του ΠΑΒΕ, δεν υπάρχει απολύτως καμία αναφορά ή κάποιος όρος που να αποκλείει τους Ε.Λ.Ε από τη συμμετοχή τους στην ερευνητική ομάδα ενός υποέργου.
      3. Σχετικά με το ΠΕΝΕΔ, πράγματι οι Ε.Λ.Ε δεν μπορούν να υποβάλλουν πρόταση ως Επιστημονικοί Υπεύθυνοι Επιτρέπεται όμως να συμμετάσχουν ως Έμπειροι Ερευνητές, εκείνοι οι Ε.Λ.Ε ΟΙ οποίοι είναι κάτοχοι διδακτορικού διπλώματος και επιπλέον πληρούν τις προϋποθέσεις της προκήρυξης για τους έμπειρους ερευνητές.
      Η μη συμμετοχή των Ε.Λ.Ε με την ιδιότητα του Επιστημονικού Υπευθύνου, προκύπτει από τα οριζόμενα στο Επιχειρησιακό Πρόγραμμα Ανταγωνιστικότητας και ειδικότερα στο Συμπλήρωμα Προγραμματισμού, στο οποίο προβλέπεται ότι «μόνο το διδακτικό και ερευνητικό προσωπικό των ΑΕΙ, ΤΕΙ , Δημόσιων Ερευνητικών Κέντρων και ινστιτούτων, έχει δικαίωμα να υποβάλλει πρόταση στο ΠΕΝΕΔ μέσω του φορέα τους.
      Κατά συνέπεια, καθώς οι Ε.Λ.Ε αποτελούν τεχνικό και όχι ερευνητικό προσωπικό, δεν μπορούν να συμμετάσχουν σε έργα του ΠΕΝΕΔ ως Επιστημονικοί Υπεύθυνοι 
      Β. Όσον αφορά την προστασία της ιδιότητας του λειτουργικού επιστήμονα, ο Ν.1848/89 παρέχει ειδική μισθολογική μεταχείριση καθώς και ορισμένα εργασιακά προνόμια σε σχέση με τις άλλες κατηγορίες του τεχνικού προσωπικού οι οποίες είναι α) η εκλογή μαζί με τους ερευνητές εκπροσώπου στα Διοικητικά Συμβούλια των φορέων στους οποίους υπηρετούν, β) η δυνατότητα να αποτελούν μέλη του Επιστημονικού Γνωμοδοτικού Συμβουλίου και γ) η δυνατότητα να διατυπώνουν την άποψή τους για τους υποψήφιους διευθυντές των Ινστιτούτων 
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
     17. Στην με αριθμό 2471/28-7-04 ερώτηση του Βουλευτή κ. Γεωργίου Παπαγεωργίου δόθηκε το υπ’ αριθμ. 72415/ΙΗ/18-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2471/28-7-04 την οποία κατέθεσε ο Βουλευτής κ. Γ. Παπαγεωργίου και αφορά στην αποπεράτωση προσθήκης αίθουσας πολλαπλών χρήσεων στο Γυμνάσιο Κύμης, και στα θέματα της αρμοδιότητάς μας, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄. Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα και κατασκευές χωρίς περαιτέρω παρέμβαση μέσα στο Νομό.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      Στην πενταετία 2000-2004, το ΥΠΕΠΘ έδωσε εντολή στον ΟΣΚ Α.Ε. να επιχορηγήσει τη Νομαρχιακή Αυτοδιοίκηση Ευβοίας με τα κατωτέρω ποσά από τις πιστώσεις του Εθνικού ΠΔΕ.
      2000
      Για οικόπεδα - μελέτες – κατασκευές        350.000.000 Δρχ.
      Για επισκευές                                            150.000.000 Δρχ.
      2001
      Για οικόπεδα - μελέτες – κατασκευές         380.000.000 Δρχ.
      2002
      Για οικόπεδα- μελέτες – κατασκευές           381.511,37 Ευρώ
      2003
      Για οικόπεδα - μελέτες – κατασκευές          570.000,00       Ευρώ
      2004
      Για οικόπεδα - μελέτες – κατασκευές          750.000,00  Ευρώ
      Όσον αφορά στο έργο με τίτλο «Προσθήκη αίθουσας πολλαπλών χρήσεων Γυμνασίου Κύμης», σας γνωρίζουμε ότι, όπως μας πληροφόρησε η Δ/νση Προγραμματισμού της Νομαρχιακής Αυτοδιοίκησης Εύβοιας με οχετικό έγγραφό της, είναι ενταγμένο από το έτος 1999 στο πρόγραμμα έργων με προϋπολογισμό 193.104,00
      Κατά τα προηγούμενα έτη έχουν γίνει πληρωμές για το εν λόγω έργο συνολικά 48.488,00 Ευρώ ενώ κατά το τρέχον έτος εκκρεμεί για να πληρωθεί υπόλοιπο 32.000,00 Ευρώ για τον 2ο λογαριασμό. Σύμφωνα με την Ν.Α. Ευβοίας (Δ/νση Προγραμματισμού), το έργο βρίσκεται σε προχωρημένο στάδιο κατασκευής.
      Η Ν.Α. Ευβοίας οφείλει να πληρώσει τις οικονομικές της υποχρεώσεις για το εν λόγω έργο από το ποσό της ετήσιας επιχορήγησης τρέχοντος έτους που είναι, όπως φαίνεται ανωτέρω, 750.000,00 Ευρώ.
      Τέλος, σας γνωρίζουμε ότι το ΥΠΕΠΘ έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      18. Στην με αριθμό 2112/13-7-04 2270/20-7-04 ερώτηση των Βουλευτών κυρίων Ιωάννη Πατσιλινάκο, Αντώνη Σκυλλάκο και Λιάνα Κανέλλη δόθηκε με το υπ’ αριθμ. ΓΠ 70255 (σχ 74050)/11-8-04 έγγραφο από τον Υπουργό Υγείας και Πρόνοιας Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 2112/13-7-2004 και 2270/20-7-2004 ερωτήσεις που κατατέθηκαν στη Βουλή από τους Βουλευτές κκ. Γ. Πατσιλινάκο, Α. Σκυλλάκο, Α Κανέλλη και Θ. Λεβέντη σχετικά με ζητήματα λειτουργίας του Γ.Ν. Ελευσίνας Θριάσιο, σας γνωρίζουμε τα παρακάτω:
      Σταθμοί Α΄ Βοηθειών
      Η μετακίνηση ιατρικού και νοσηλευτικού προσωπικού για το χρονικό διάστημα διεξαγωγής των Ολυμπιακών Αγώνων, προκειμένου να στελεχωθούν και να λειτουργήσουν ικανοποιητικά οι Σταθμοί Α΄ Βοηθειών, κρίνεται απαραίτητη καθώς η υγειονομική κάλυψη της Ολυμπιάδας αποτελεί πρωτεύοντα εθνικό στόχο.
      Τα θέματα λειτουργίας των Μονάδων του ΕΣΥ και της διάθεσης του προσωπικού τους κατά την περίοδο των Ολυμπιακών Αγώνων έχουν συζητηθεί επανειλημμένα σε συναντήσεις της πολιτικής ηγεσίας του Υπουργείου Υγείας και Κοινωνικής Αλληλεγγύης με τους εκπροσώπους φορέων-συνδικαλιστικών οργανώσεων (ΠΟΕΔΗΝ, ΕΙΝΑΠ, ΟΕΝΓΕ).
      Οι αποφάσεις του Υπουργείου Υγείας και Κοινωνικής Αλληλεγγύης έλαβαν υπόψη τόσο την υπάρχουσα διαμορφωμένη κατάσταση στα Δημόσια Νοσοκομεία, όσο και τις ανάγκες περίθαλψης και αντιμετώπισης πιθανών εκτάκτων αναγκών κατά την περίοδο των Ολυμπιακών και Παραολυμπιακών Αγώνων.
      Κέντρα Υγείας
      Το Κέντρο Υγείας Ελευσίνας λειτουργεί ικανοποιητικά και η παρούσα στελέχωσή του θεωρείται επαρκής από το Υπoυργείo Υγείας και Κοινωνικής Αλληλεγγύης, Εξάλλου το συγκεκριμένο Κέντρο Υγείας βρίσκεται πλησίον του Γ.Ν.Ε. Θριάσιο και ως εκ τούτου ο πληθυσμός ευθύνης του εξυπηρετείται και από το προαναφερθέν Νοσοκομείο. Το Κέντρο Υγείας Μεγάρων πρόκειται σύντομα να ενισχυθεί με την πρόσληψη επικουρικού προσωπικού, καθώς και με τρεις ιατρούς οι οποίοι έχουν ήδη επιλεγεί από τα Π.Σ.Ε. και των οποίων ο διορισμός είναι προς δημοσίευση στην Εφημερίδα της Κυβέρνησης.
      Κάμερες Παρακολούθησης
      Οι κάμερες παρακολούθησης δε σχετίζονται επ’ ουδενί με την παρακολούθηση του προσωπικού ή των ασθενών αλλά θα τοποθετηθούν στην περίφραξη του Νοσοκομείου για λόγους ασφάλειας.
      Μονάδες Τεχνητoύ Nεφρού
      Η Μονάδα θα λειτουργήσει σύντομα καθώς αναμένεται η ολοκλήρωση της διαδικασίας κρίσης για τη θέση ενός Διευθυντή Nεφρoλoγίας, προκειμένου να αυξηθεί το ιατρικό προσωπικό. Για την επίλυση του θέματος της πλημμελούς στελέχωσης και σύμφωνα και με αίτημα του Νοσοκομείου, το ΔΣ του Γ΄ ΠεΣΥΠ Αττικής αποφάσισε στην με αρ. 22/3-8-04 (θέμα 1) συνεδρίασή του να ζητηθεί από το Υπουργείο η άμεση πρόσληψη 15 ατόμων με σχέση εργασίας ιδιωτικού δικαίου αορίστου χρόνου, κυρίως για τη στελέχωση της Μονάδας με νοσηλευτικό προσωπικό.
      Μονάδα Eμφραγμάτων
      Με την πρόσληψη 8 Νοσηλευτών/τριών, η Μονάδα θα μπει άμεσα σε λειτουργία. Με την αρ. 22/3-8-04 (θέμα 1) απόφαση του ΔΣ του Γ΄ ΠεΣΥΠ Αττικής αποφασίστηκε να ζητηθεί από το Υπουργείο η άμεση πρόσληψη 30 ατόμων με σχέση εργασίας ιδιωτικού δικαίου αορίστου χρόνου για τη στελέχωση της Μονάδας.
      Επίσης εγκρίθηκε η πρόσληψη 3.400 θέσεων Νοσηλευτικού, Παραϊατρικού και Λοιπού προσωπικού για τα Νοσηλευτικά Ιδρύματα της χώρας. Το Υπουργείο έχει ζητήσει από τα Νοσηλευτικά Ιδρύματα την ιεράρχηση των αναγκών τους προκειμένου να προχωρήσει στη διαδικασία κατανομής των θέσεων αυτών.
      Αντίστοιχα εγκρίθηκε η πρόσληψη 980 ατόμων με σύμβαση εργασίας ΙΔΟΧ διάρκειας 8 μηνών και 120 ατόμων διάρκειας 2 μηνών. Έχει ολοκληρωθεί η κατανομή των θέσεων αυτών στα Νοσοκομεία εκτός Αττικής και αναμένεται η ολοκλήρωση της κατανομής των θέσεων στα Α΄, Β΄ και Γ΄ ΠεΣΥΠ Αττικής.
      Νευρολογική Κλινική
      Για την επίλυση του προβλήματος της πλημμελούς στελέχωσης της Κλινικής η διοίκηση του Νοσοκομείου και το Δ.Σ. του Γ΄ ΠεΣΥΠ Αττικής προχώρησε στις κάτωθι ενέργειες: (προκήρυξη δύο θέσεων Νευρολόγων, ενέργειες για άρση χορήγησης ειδικότητας Νευρολογίας από ΨΝΑ στο ΓΝΕ Θριάσιο, αίτημα προς το Υπουργείο Υγείας και Κοινωνικής Αλληλεγγύης για την άμεση διάθεση επικουρικών ιατρών, αποστολή εγγράφου προς τις Νευρολογικές Κλινικές της περιοχής ευθύνης του Νοσοκομείου για την ενεργή βoήθεια και των Διευθυντών, απόφαση για μετακίνηση ενός ειδικευμένου Νευρολόγου από το ΨΝΑ στο ΓΝΕ Θριάσιο από 2/8/04). Κατόπιν αυτών αποφασίστηκαν τόσο η μη αναστολή των εφεξής εφημεριών της Κλινικής, όσο και η κανονική συνέχιση της λειτουργίας της γενικότερα, καθώς εξασφαλίστηκε περαιτέρω ιατρικό προσωπικό.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      19. Στην με αριθμό 2536/2-8-04 ερώτηση του Βουλευτή κ. Ανδρέα Λυκουρέντζο δόθηκε με το υπ’ αριθμ. ΓΠ 77498/18-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2536/2.8.2004 ερώτηση που κατατέθηκε στη Βουλή από το Βουλευτή κ. Λυκουρέντζο Α., σχετικά με την οικονομική ενίσχυση του Δήμου Λεβιδίου για τη διοργάνωση του 5ου Παγκοσμίου Συνεδρίου Αποδήμων Αρκάδων, σας γνωρίζουμε τα εξής:
      1. Ο Δήμος Λεβιδίoυ δεν συμπεριλαμβάνεται στην πρόσφατη κατανομή πιστώσεων από το προϊόν του Ειδικού Κρατικού Λαχείου.
      Ο ανωτέρω Δήμος διαβίβασε με το υπ αριθμ. 3211/24.6.2004 αίτημα της Μορφωτικής Κίνησης Βλαχέρνας. Το αίτημα αφορούσε τη χρηματοδότηση του εν λόγω φορέα και αξιολογήθηκε σύμφωνα με τις κείμενες διατάξεις.
      2. Το Υπουργείο Υγείας και Κοινωνικής Αλληλεγγύης, έχει συμπεριλάβει στο σχέδιο Κοινής Υπουργικής Απόφασης (έχει διαβιβασθεί στο Υπουργείο Οικονομίας και Οικονομικών), ποσό 2.000 €.
      Επισημαίνεται ότι, αρμόδια υπηρεσία για τον τρόπο διάθεσης και έγκρισης ανάληψης του αναφερόμενου ποσού είναι η Νομαρχιακή Αυτοδιοίκηση Αρκαδίας, Τμήμα Πρόνοιας.
      3. Ο έλεγχος για τη διαχείρισή του ποσού; που επικαλείται στην ερώτησή του ο κ. Βουλευτής, είναι αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο και κοινοποιείται η εν λόγω Ερώτηση.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      20. Στην με αριθμό 4552/29-10-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 105/18-11-04 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Φώτη Κουβέλη, που απευθύνεται προς τον κ. Υπουργό Αιγαίου και Νησιωτικής Πολιτικής και αφορά «Τη βελτίωση της ακτοπλοϊκής σύνδεσης των Ανατολικών Κυκλάδων (Αμοργός, Σχοινούσα, Κουφονήσι, Δονούσα, Ηρακλειά) τόσο με το λιμάνι του Πειραιά όσο και με Σύρο και Νάξο με συμβάσεις ανάθεσης δημόσιας υπηρεσίας και με επιδότηση από 1/11/2004 έως 31/10/2005», σας πληροφορούμε ότι ακτοπλοϊκή σύνδεση των νησιών των Κυκλάδων με το Πειραιά είναι αρμοδιότητα του ΥΕΝ.
      Κατά την δρομολογιακή περίοδο 1/11/04-31/10/05 μετά από δημόσιο διεθνή μειοδοτικό διαγωνισμό που προκήρυξε το Υπουργείο Αιγαίου και Νησιωτικής Πολιτικής, που έχει την αρμοδιότητα της ακτοπλοϊκής ενδοεπικοινωνίας των Κυκλάδων, θα εξυπηρετούνται οι παρακάτω γραμμές δημοσίου συμφέροντος ως εξής:
      1. ΝΑΞΟΣ-ΗΡΑΚΛΕΙΑ-ΣΧΟΙΝΟΥΣΑ-ΚΟΥΦΟΝΗΣΙΑΜΟΡΓΟΣ-ΔΟΝΟΥΣΑ -ΝΑΞΟΣ δύο κυκλικά δρομολόγια την εβδομάδα με το Ε/Γ - Ο/Γ «ΕΞΠΡΕΣ ΣΚΟΠΕΛΙΤΗΣ»επιδοτούμενα δια του ποσού των 3.400 € ανά δρομολόγιο
      2. ΚΑΤΑΠΟΛΑ-ΑΙΓΙΑΛΗ-ΔΟΝΟΥΣΑ-ΚΟΥΦΟΝΗΣΙΑ-ΣΧΟΙΝΟΥΣΑ-ΗΡΑΚΛΕΙΑ-ΝΑΞΟΣ τέσσερα δρομολόγιατην εβδομάδα με το Ε/Γ - Ο/Γ «ΕΞΠΡΕΣ ΣΚΟΠΕΛΙΤΗΣ»επιδοτούμενα δια του ποσού των 4.000 € ανά δρομολόγιο
      3. ΣΥΡΟΣ - ΠΑΡΟΣ - ΝΑΞΟΣ - ΔΟΝΟΥΣΑ- ΑΙΓΙΑΛΗ-
      ΚΑΤΑΠΟΛΑ-ΚΟΥΦΟΝΗΣΙΑ -ΣΧΟΙΝΟΥΣΑ - ΗΡΑΚΛΕΙΑ - ΝΑΞΟΣ - ΠΑΡΟΣ - ΣΥΡΟΣ και επιστροφή ένα δρομολόγιο την βδομάδα με το Ε/Γ - Ο/Γ
      «ΠΑΝΑΓΙΑ ΤΉΝΟΥ» επιδοτούμενου δια του ποσού των 10.500 €
      Με τις ανωτέρω δύο πρώτες γραμμές επιτυγχάνεται η ακτοπλοϊκή σύνδεση των Ανατολικών Κυκλάδων με τη Νάξο και η τρίτη με την πρωτεύουσα του νομού τη Σύρο.
      Σχετικά με τους όρους και τα κριτήρια διεξαγωγής των μειοδοτικών διαγωνισμών τα δύο Υπουργεία βρίσκονται σε στενή συνεργασία και εξετάζουν την αναβάθμιση των κριτηρίων για τα τεχνικά χαρακτηριστικά των πλοίων καθώς και την επιμήκυνση του χρόνου των συμβάσεων ανάθεσης δημόσιας υπηρεσίας με επιδότηση.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
21. Στην με αριθμό 6376/5.1.05 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 1107/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Φ. Πετσάλνικος, σας πληροφορούμε τα εξής
      1. Η αδιάθετη ποσότητα φασολιών στην περιοχή Κορεστείων του Νομού Καστοριάς, ανέρχεται στους τριάντα (30) τόνους περίπου και αφορά φασόλια εσοδείας 2004.
      2. Η συγκομιδή του προϊόντος περατώθηκε πρόσφατα (Οκτώβριο του 2004), με παραγωγή 220 τόνους περίπου, στην ίδια περιοχή. Επομένως η προαναφερθείσα ποσότητα δεν μπορεί να θεωρηθεί ότι δημιουργεί πρόβλημα.
      3. Γι αυτή την εποχή η μέση τιμή διάθεσης του προϊόντος, για μεν τα φασόλια «πλακέ» διαμορφώθηκε στα 2,00 - 2,10 Ε ανά κιλό, για δε τα φασόλια «Γίγαντες - Ελέφαντες» στα 1,60 - Ι70 € ανά κιλό, τιμές που δεν θεωρούνται καθόλου χαμηλές για τη συγκεκριμένη εποχή.
      4. Η εμπορία των φασολιών ακολουθεί τους κανόνες της ελεύθερης αγοράς. Κατά συνέπεια, το Υπουργείο Αγροτικής Ανάπτυξης και Τροφίμων δεν μπορεί να επεμβαίνει στα διάφορα στάδια εμπορίας, δηλαδή στην εν γένει διαδικασία (ύψος τιμών, χρόνος διάθεσης κ.λ.π.). Μια τέτοια ενέργεια. θα προκαλούσε στρέβλωση της αγοράς και επιπλέον θα ήταν ασυμβίβαστη με το ισχύον Κοινοτικό Καθεστώς.
      5. Η διάθεσή τους, σύμφωνα με τα στοιχεία της Δ/νσης Γεωργίας Καστοριάς εξελίσσεται καλώς.
      Τέλος, δεδομένου ότι το προϊόν αυτό: α) έχει αναγνωρισθεί από την Ευρωπαϊκή Ένωση ως Προϊόν Γεωγραφικής Ένδειξης (Π.Γ.Ε.) και β) έχει προσφάτως συγκομισθεί, πρέπει οι αρμόδιοι φορείς της περιοχής να δραστηριοποιηθούν για τη διάθεσή του στην αγορά, φέροντας την αντίστοιχη σήμανση στη συσκευασία ως Προϊόν Γεωγραφικής Ένδειξης (Π.Γ.Ε.), γεγονός που θα βοηθήσει στη διάθεσή του, αφού και οι Έλληνες καταναλωτές προτιμούν τα φασόλια Καστοριάς.
      Ο Υφυπουργός
      Α. ΚΟΝΤΟΣ»
      22. Στην με αριθμό 6399/7.1/05 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. Β1/10021/1783/342/28.1.05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθ. 6399/07-01-2005 ερώτησης που κατατέθηκε στη Βουλή από τη Βουλευτή κ. Ευαγγελία Σχοιναράκη-Ηλιάκη, σχετικά με το χρόνο έναρξης και το χρονοδιάγραμμα υλοποίησης των εργασιών κατασκευής κτιρίου διοικητικών και υγειονομικών υπηρεσιών του ΙΚΑ-ΕΤΑΜ Χερσονήσου, σας γνωρίζομε κατόπιν ενημέρωσης από το Ίδρυμα, τα εξής:
      Το Τεχνικό Συμβούλιο του ΙΚΑ-ΕΤΑΜ έχει γνωμοδοτήσει θετικά για τη δημοπράτηση του έργου με το σύστημα «μελέτη - κατασκευή».
      Έως τα τέλη Φεβρουαρίου η αρμόδια Διεύθυνση Τεχνικής και Στέγασης του ΙΚΑ-ΕΤΑΜ θα εισηγηθεί προς το Διοικητικό Συμβούλιο του Ιδρύματος, το κτιριακό πρόγραμμα για τη Διοικητική Περιφέρεια της Κρήτης. Στην εισήγηση αυτή θα προτείνεται η άμεση δημοπράτηση με το σύστημα «μελέτη - κατασκευή» νέου κτιρίου Διοικητικών και Υγειονομικών Υπηρεσιών στον Λιμένα Χερσονήσου Ηρακλείου Κρήτης.
      Στην περίπτωση έγκρισης της παραπάνω εισήγησης από το Διοικητικό Συμβούλιο, το κτίριο προβλέπεται να είναι έτοιμο περί τα τέλη του έτους 2007.
      Ο Υφυπουργός
      ΝΙΚΟΣ ΑΓΓΕΛΟΠΟΥΛΟΣ»
      23. Στην με αριθμό 6372/5.1.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ 900α/4405/7711/27.1.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 6372/5-1-2005 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα το χρόνο παράδοσης των Aερoσκαφών Mirage 2000-5, σας γνωρίζουμε τα ακόλουθα:
      Η υλοποίηση του προγράμματος των Αεροσκαφών Μ2000-5 καθυστερεί λόγω προβλημάτων που έχουν παρουσιασθεί στο πρότυπο Αεροσκάφος, σε σχέση με τα προβλεπόμενα στη Σύμβαση 026Γ/00,η οποία είχε υπογραφεί τον Αύγουστο του έτους 2000 μεταξύ, του τότε ΥΕΘΑ και των γαλλικών εταιρειών Dassault, Snecma και Thales.
      Συγκεκριμένα, το Συμβατικό αντικείμενο «Ανάπτυξη του προτύπου Α/Φ Μ2000-5 σε διαμόρφωση SEG-51» αφενός παραδόθηκε καθυστερημένα με υπαιτιότητα του Προμηθευτή και αφετέρου δεν έγινε αποδεκτό από την Πολεμική Αεροπορία, λόγω σημαντικών παρατηρήσεων κυρίως στο σύστημα αυτοπροστασίας. Ακολούθως, το Συμβατικό αντικείμενο «Επιχειρησιακή Αξιολόγηση» (Ιn Flίght Evaluation) εκτελέστηκε σύμφωνα με τα προβλεπόμενα στη Σύμβαση και ήταν ανεπιτυχές λόγω των σημαντικών παρατηρήσεων στο σύστημα αυτοπροστασίας, με τη σύμφωνη μάλιστα γνώμη του Προμηθευτή.
      Κατ’ επέκταση, σύμφωνα με το Άρθρο 18.1 της Σύμβασης, αν δεν επιδιορθωθούν τα προβλήματα που οδήγησαν στην ανεπιτυχή αξιολόγηση, ο Προμηθευτής δεν πρέπει να παραδώσει και η Πολεμική Αεροπορία δεν πρέπει να απoδεχθεί τα αεροσκάφη Μ2000-5. Στην παρούσα φάση, ο Προμηθευτής έχει υποβάλει πρόταση αποκατάστασης των προβλημάτων, η οποία τελεί υπό εξέταση από την Πολεμική Αεροπορία.
      Η τελική απόφαση για το πρόγραμμα αυτό θα ληφθεί στο εγγύς μέλλον, αφού θα εκτιμηθoύν αφενός η μέχρι σήμερα διαμορφωθείσα κατάσταση και αφετέρου οι προτεινόμενες από τις κατασκευάστριες (γαλλικές) εταιρείες λύσεις.
      Τέλος, τα Αεροσκάφη θα παραληφθούν εφόσον ικανοποιηθούν οι επιχειρησιακές απαιτήσεις της Πολεμικής Αεροπορίας. Οι ποινικές ρήτρες που προβλέπονται από την εν λόγω. Σύμβαση θα εφαρμοσθούν, ανάλογα με τον τελικό χρόνο παραλαβής των Αεροσκαφών.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      24. Στην με αριθμό 6390/5.1.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1109/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      Τα σφάλματα που προέκυψαν κατά την κατάρτιση του ΣΓΠ-ΕΤ, κατηγοριοποιούνται ώστε να αντιμετωπιστούν το συντομότερο δυνατό και ανάλογα με το είδος τους, είτε από την αρμόδια Δ/νση του Υπουργείου Αγροτικής Ανάπτυξης και Τροφίμων, είτε από τους τοπικούς φορείς, είτε από τους νέους αναδόχους που θα προκύψουν από τον διαγωνισμό της ενημέρωσης των μητρώων, ο οποίος βρίσκεται σε εξέλιξη.
      Οι αιτήσεις τροποποίησης ή νέας δήλωσης που υποβλήθηκαν για την ελαιοκομική περίοδο 2003-2004 θα επεξεργασθούν και θα καταχωρηθούν στο ΣΓΠ-ET από ανάδοχο εταιρεία που θα προκύψει από το διαγωνισμό της ενημέρωσης των μητρώων, ο οποίος βρίσκεται σε εξέλιξη . Επί του παρόντος αναμένεται απόφαση του ΣτΕ για προσφυγή που κατατέθηκε για τον εν λόγω διαγωνισμό. Μετά την έκδοση της απόφασης το συντομότερο δυνατό θα γίνει η αξιολόγηση των τεχνικών και οικονομικών προσφορών για την ανάδειξη αναδόχου.
      Για τα προβλήματα αυτά έχει ενημερωθεί ο ΟΠΕΚΕΠΕ και η Δ/νση Πληροφορικής του Υπουργείου, έτσι ώστε να αντιμετωπιστούν από κοινού στο πλαίσιο της καταβολής των κοινοτικών ενισχύσεων.
      Οι παραγωγοί που είναι εγγεγραμμένοι στα παραπάνω μητρώα ή έχουν υποβάλει αίτηση τροποποίησης ή νέας εγγραφής στο πλαίσιο της ενημέρωσης των μητρώων, έχουν κατοχυρώσει όλα τα δικαιώματα συμμετοχής τους σε Κοινοτικά προγράμματα και ενισχύσεις που αφορούν τις εν λόγω καλλιέργειες, με την επιφύλαξη της επεξεργασίας των δηλώσεών τους, όπως αναφέρεται παραπάνω.
      Για τη χορήγηση ενίσχυσης ελαιολάδου περιόδου 2003/2004, διαβιβάζεται συνημμένα το με αριθμ. πρωτ. 1604/17.1.05 έγγραφό του Προέδρου του ΟΠΕΚΕΠΕ που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      25. Στην με αριθμό 6388/5.1.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Φ900α/4406/7712/27.1.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6388/5-1-2005 ερώτησης, που κατέθεσε η Βουλευτής κ. Ευαγγελία Σχοιναράκη-Ηλιάκη, με θέμα την αποζημίωση ιδιοκτητών περιοχών Αεροδρομίου Καστελλίου Πεδιάδος, σας γνωρίζουμε τα ακόλουθα:
      Για την περιοχή που αναφέρεται στην ερώτηση εξεδόθη η Φ.550/760419/28-1-97/ΓΕΑ/Γ5/4 Απόφαση για την επίταξή της. Στη συνέχεια κηρύχθηκε η απαλλοτρίωση αυτής με την 430/Φ2003/28-2-2002 (ΦΕΚ 243 Δ' /29-3-02) Απόφαση του Γενικού Γραμματέα Περιφέρειας Κρήτης.
      Στο πλαίσιο της παραπάνω επίταξης εξεδόθη η υπ' αριθμ. 1/18-6-04 Μη Οριστική Απόφαση της Διοικητικής Επιτροπής Αεροπορικών Επιτάξεων (ΔΕΑΕ).
      Η διαδικασία για την οριστικοποίηση της υπ' αριθμ. 1/18-6-04 Απόφασης της ΔΕΑΕ ευρίσκεται στο τελικό στάδιο, ο δε Δήμος Καστελλίου είναι ενήμερος επί του θέματος και οφείλει να προβεί στις απαραίτητες ενέργειες. Το χρονικό διάστημα εντός του οποίου θα υλοποιηθεί η εν λόγω οριστικοποίηση εξαρτάται από τον ίδιο το Δήμο.
      Εκτιμάται ότι από την ημερομηνία αποστολής από το Δήμο Καστελλίου όλων των απαιτουμένων στοιχείων, ώστε να καταστεί δυνατή η έκδοση από τη ΔΕΑΕ της Οριστικής Απόφασης για την αποζημίωση των δικαιούχων, μέχρι την αποστολή των ειδοποιητηρίων για την είσπραξη της αποζημίωσης από αυτούς, θα απαιτηθεί χρονικό διάστημα της τάξεως δύο μηνών.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ
      26. Στην με αριθμό 6361/3.1.05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 798/27.1.05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. .6361/3-1-2005 ερώτηση που κατατέθηκε στη Βουλή από το Βουλευτή κ. Κ. Καίσερλη σχετικά με τη λειτουργία της Ωτορινολαρυγγολογικής Κλινικής του Γ.Ν. Ρόδου κατά την περίοδο των εορτών, σας γνωρίζουμε τα εξής:
      Με σκοπό την ορθολογική διαχείριση του ανθρώπινου δυναμικού του Γ.Ν. Ρόδου, αλλά κυρίως την κάλυψη της μειωμένης κατά την περίοδο των εορτών προσέλευσης ασθενών, η Διοίκηση του Νοσοκομείου αποφάσισε τη σύμπτυξη (και όχι κλείσιμο) της ΩΡΛ Κλινικής με άλλες Κλινικές (Νευρολογική-Ουρολογική), για διάστημα που κάλυψε την πρόσφατη εορταστική περίοδο Χριστουγέννων-Πρωτοχρονιάς.
      Αυτή η πρακτική η οποία έχει ακολουθηθεί και στο παρελθόν, επέτρεψε στο νοσηλευτικό προσωπικό να πάρει οφειλόμενα ρεπό, ενώ ταυτόχρονα εξασφάλισε τη λειτουργική επάρκεια της αναφερόμενης Κλινικής, καθώς καθ' όλο το διάστημα αυτό το ιατρικό προσωπικό της εκτελούσε κανονικά τα καθήκοντά του.
      Ο Υπουργός
      Ν. ΚΑΚΛΑΜΑΝΗΣ»)
    ΠΡΟΕΔΡΕΥΩΝ (Ιωάννης Τραγάκης): Κυρία και κύριοι συνάδελφοι, θα ήθελα να γνωστοποιήσω στο Σώμα ότι με αίτηση του ο Βουλευτής κ. Μάρκος Μπόλαρης ζητά άδεια απουσίας στο εξωτερικό. 
    Εγκρίνει η Βουλή;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια. 
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
    ΑΝΑΦΟΡΩΝ ΚΑΙ ΕΡΩΤΗΣΕΩΝ
      Θα ξεκινήσουμε με τη συζήτηση των αναφορών και ερωτήσεων πρώτου κύκλου. 
      Πρώτη είναι η με αριθμό 7477/7-2-2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση των επεξεργασμένων λυμάτων του Βιολογικού Καθαρισμού Ηρακλείου για τις αρδευτικές ανάγκες Φοινικιάς και Κάμπου Αγ. Σύλλα. 
    Η ερώτηση του κ. Κεγκέρογλου έχει ως εξής:
    «Ο Δήμος Ηρακλείου και ο Δήμος Τεμένους θα επιδιώξουν, μέσα από τη συνεργασία τους, την αξιοποίηση για άρδευση των επεξεργασμένων λυμάτων του βιολογικού καθαρισμού Ηρακλείου. 
    Η περιοχή της Φοινικιάς και του Κάμπου  Αγ. Σύλλα, είναι γη υψηλής παραγωγικότητας και η άρδευσή της θα έχει ακόμη καλύτερα αποτελέσματα για τις καλλιέργειες. 
    Η ποσότητα των νερών που μπορεί να αξιοποιηθεί, θα ανέλθει τα επόμενα χρόνια σε τριάντα πέντε εκατομμύρια κυβικά μέτρα. 
    Επειδή η αξιοποίηση των επεξεργασμένων λυμάτων προϋποθέτει την τριτοβάθμια επεξεργασία τους 
    Ερωτώνται οι κ.κ. Υπουργοί 
    1. Αν τα αρμόδια Υπουργεία στηρίξουν και πώς (χρηματοδότηση, τεχνογνωσία κλπ.) την πρωτοβουλία αυτή των Δήμων Ηρακλείου και Τεμένους;
    2. Σε ποιο πρόγραμμα μπορεί να ενταχθεί η κατασκευή των εγκαταστάσεων της τριτοβάθμιας επεξεργασίας λυμάτων και σε ποιο, η κατασκευή των αρδευτικών δικτύων;»
    Ορίστε, κύριε Υφυπουργέ, έχετε το λόγο για τρία λεπτά. 


     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Σας ευχαριστώ, κύριε Πρόεδρε.
     Σχετικά με το έργο που αναφέρει ο κύριος συνάδελφος στην ερώτησή του, θέλω να πω ότι δεν έχει υποβληθεί στο ΥΠΕΧΩΔΕ καμία πρόταση. Επομένως, δεν υπάρχει σε εκκρεμότητα περιβαλλοντική αδειοδότηση για παρόμοιο έργο. 
     Η αρμόδια ειδική υπηρεσία περιβάλλοντος του ΥΠΕΧΩΔΕ είχε αδειοδοτήσει περιβαλλοντικά, το έτος 2001, την εγκατάσταση επεξεργασίας λυμάτων του Δήμου Ηρακλείου. Στην κοινή υπουργική απόφαση έγκρισης των περιβαλλοντικών όρων δεν προβλεπόταν η διάθεση επεξεργασμένων λυμάτων για άρδευση καλλιεργειών. Στο επιχειρησιακό πρόγραμμα «ΠΕΡΙΒΑΛΛΟΝ» του ΥΠΕΧΩΔΕ έχουν ενταχθεί από το 2002 δύο έργα επαναχρησιμοποίησης εκροών συνολικού προϋπολογισμού 1,5 εκατομμυρίου ευρώ και μάλιστα στο μέτρο 1.2. Παρόμοιας φύσης έργα πρέπει να πω ότι, εκτός από το επιχειρησιακό πρόγραμμα «ΠΕΡΙΒΑΛΛΟΝ», μπορούν να εντάσσονται και να χρηματοδοτούνται από τα περιφερειακά επιχειρησιακά προγράμματα και στη συγκεκριμένη περίπτωση από το ΠΕΠ Κρήτης.
     Συμπληρωματικά θέλω να αναφέρω για το συγκεκριμένο θέμα, πως πάντοτε στο πλαίσιο του μέτρου 1.2 του ΕΠΠΕΡ έχει ενταχθεί το έργο «Επεξεργασία Υγρών Αποβλήτων του Οικισμού Προφήτη Ηλία του Δήμου Τεμένους» με προϋπολογισμό 710.000 ευρώ. Σύμφωνα με τους εγκεκριμένους περιβαλλοντικούς όρους του συγκεκριμένου έργου, είναι δυνατή η διάθεση των επεξεργασμένων εκροών για άρδευση.
     Παράλληλα στο Δήμο Τεμένους κατασκευάζεται από την Περιφέρεια Κρήτης αρδευτικό δίκτυο σε έκταση τρεισήμισι χιλιάδων στρεμμάτων, το οποίο τροφοδοτείται σε πρώτη φάση από τρεις γεωτρήσεις και ένα αντλιοστάσιο στην περιοχή του Κάμπου Αγίου Σύλλα. Το δίκτυο έχει υπολογιστεί με πρόβλεψη να δεχθεί σε δεύτερη φάση, μελλοντικά, μεγάλο μέρος των εκροών του σταθμού βιολογικού καθαρισμού του Ηρακλείου. Το συγκεκριμένο έργο χρηματοδοτείται μέσω του Υπουργείου Οικονομίας και Οικονομικών.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Ορίστε, κύριε συνάδελφε. Έχετε το λόγο για δύο λεπτά, κύριε Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
     Κύριε Υπουργέ, πράγματι συνεχίζονται κάποια έργα στην περιοχή, όμως η ερώτησή μου δεν αφορά αυτά τα συγκεκριμένα έργα. Μιλάμε για τριάντα πέντε εκατομμύρια κυβικά μέτρα νερό ως εκροές του βιολογικού καθαρισμού Ηρακλείου, που σημαίνει ότι αυτή η τεράστια ποσότητα, εφόσον επεξεργαστεί και διατεθεί για την άρδευση της περιοχής, λύνει το πρόβλημα στην ευρύτερη περιοχή της Φοινικιάς και του Κάμπου του Αγίου Σύλλα, όπου και αναφερόμαστε.
     Το ΥΠΕΧΩΔΕ, το δικό σας Υπουργείο, είναι σύμφωνα με την ελληνική νομοθεσία ο συντονιστής σε σχέση με τη διαχείριση των υδάτων στη χώρα μας. Μ΄ αυτήν την έννοια, λοιπόν, θα πρέπει να έχετε έναν παραπάνω λόγο σε σχέση με έργα που αφορούν τη διαχείριση και την αξιοποίηση των υδάτων -και όχι μόνο- σε σχέση με την ένταξη σε συγκεκριμένα προγράμματα του Υπουργού σας. 
     Θα ήθελα, λοιπόν, να σας πω ότι, με η διαδημοτική συνεργασία του Δήμου Τεμένους και του Δήμου Ηρακλείου για την αξιοποίηση των εκροών του Βιολογικού Καθαρισμού Ηρακλείου, έχει προταθεί να υλοποιηθεί το έργο σε δύο φάσεις: 
     Η πρώτη φάση αφορά τις οριστικές μελέτες και τα έργα τριτοβάθμιας επεξεργασίας και η δεύτερη φάση αφορά τα υπόλοιπα έργα. Η πρώτη φάση, όπως έχει προταθεί από τους δύο δήμους, έχει  κόστος 3.000.000 ευρώ. Οι Δήμοι Ηρακλείου και Τεμένους, αυτό που ζητούν τώρα, είναι να ενταχθεί η ολοκλήρωση αυτών των μελετών είτε στο πρόγραμμα «ΘΗΣΕΑΣ» είτε στο περιφερειακό πρόγραμμα είτε σε τομεακό πρόγραμμα του Υπουργείου Περιβάλλοντος, Χωροταξίας και Δημοσίων Έργων είτε στο ΕΠΕΡ, προκειμένου να μπορεί να δημοπρατηθεί το έργο.
      Αυτό είναι το συγκεκριμένο ερώτημα. Θεωρώ ότι το Υπουργείο σας, ως συντονιστής, θα πρέπει να αναλάβει μια παραπάνω ευθύνη και έναν παραπάνω ρόλο, προκειμένου να κάνουμε σωστή αξιοποίηση των υπαρχόντων υδάτων.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα έλεγα, απαντώντας στο συνάδελφο, ότι πράγματι, όπως μας ενημερώνει το Υπουργείο Εσωτερικών, οι δύο δήμοι έχουν έρθει το τελευταίο χρονικό διάστημα σε συνεργασία, έτσι ώστε να μπορέσουν να προχωρήσουν το συγκεκριμένο έργο. Αυτό βεβαίως προϋποθέτει την τεχνική ωρίμανση και αδειοδότηση του έργου, για να μπορέσει στη συνέχεια να προχωρήσει.
      Σε ό,τι αφορά το περιφερειακό επιχειρησιακό πρόγραμμα Κρήτης και το πρόγραμμα «ΘΗΣΕΑΣ», κύριε συνάδελφε, αρμόδιο να απαντήσει είναι το Υπουργείο Εσωτερικών. Σε ό,τι αφορά το επιχειρησιακό πρόγραμμα «ΠΕΡΙΒΑΛΛΟΝ», εφόσον υπάρξει σχετικό μέτρο, σχετική πρόσκληση στους αμέσως επόμενους μήνες που θα ενεργοποιηθεί το πρόγραμμα, θα μπορούν οι δήμοι να υποβάλλουν συγκεκριμένη πρόταση, η οποία βεβαίως και θα αξιολογηθεί σύμφωνα με τα προβλεπόμενα για τα επιχειρησιακά προγράμματα του Γ΄ Κοινοτικού Πλαισίου Στήριξης.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η δεύτερη, η με αριθμό 4062/13-10-2004 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος της καθίζησης του εδάφους στο Σταυρό Φαρσάλων του Νομού της Λάρισας, διαγράφεται λόγω κωλύματος του κυρίου Υπουργού.
      Εισερχόμαστε στη συζήτηση των αναφορών και ερωτήσεων δεύτερου κύκλου.
      Θα συζητηθεί η πρώτη, η με αριθμό 7080/560/27-1-2005 ερώτηση και αίτηση κατάθεσης εγγράφων της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς την Υπουργό Εθνικής Παιδείας και Θρησκευμάτων, σχετικά με τους πρώην συμβασιούχους εργαζόμενους στο Κέντρο Πληροφόρησης Νέων Θεσσαλονίκης (Κ.Π.Ν.Θ.).
      Το συγκεκριμένο περιεχόμενο της ερώτησης της κυρίας συναδέλφου έχει ως εξής:
      «Στο Κέντρο Πληροφόρησης Νέων Θεσσαλονίκης (ΚΠΝΘ), που ενημερώνει τους νέους της Θεσσαλονίκης, αλλά και της ευρύτερης περιοχής της Μακεδονίας, σε θέματα που αφορούν ευρωπαϊκά προγράμματα την εκπαίδευση, την εργασία, τον πολιτισμό, απασχολούνταν επτά εργαζόμενοι, εκ των οποίων οι πέντε ως συμβασιούχοι.
      Στις 21 Δεκεμβρίου 2004 ανακοινώθηκαν οι απολύσεις τεσσάρων από τους πέντε συμβασιούχους και στις θέσεις τους τοποθετήθηκαν νέοι εργαζόμενοι, παρά τις περί του αντιθέτου αποφάσεις του υπηρεσιακού συμβουλίου της γραμματείας, που ύστερα από συνεδρίασή του στις 16-12-2004 έκρινε ότι οι εν λόγω συμβασιούχοι καλύπτουν πάγιες και διαρκείς ανάγκες της υπηρεσίας και πρότεινε τη μετατροπή των συμβάσεών τους από ορισμένου σε αορίστου χρόνου.
      Επειδή οι απολυμένοι είναι στελέχη με μεγάλη εμπειρία, πείρα και γνώσεις, πάνω στους οποίους η ελληνική πολιτεία, αλλά και η Ευρωπαϊκή Ένωση έχουν επενδύσει πολλά εκατομμύρια για την εκπαίδευση και κατάρτισή τους, αλλά και επειδή οι συγκεκριμένοι συμβασιούχοι εργαζόμενοι παρείχαν τις υπηρεσίες τους στο κέντρο κατά το μεγαλύτερο χρονικό διάστημα των τελευταίων ετών,
      Ερωτάται η κυρία Υπουργός τι προτίθεται να πράξει σχετικά με τους πρώην συμβασιούχους εργαζόμενους και νυν απολυμένους του ΚΠΝΘ, δεδομένου ότι σήμερα το κέντρο υπολειτουργεί, δημιουργώντας έλλειμμα πληροφόρησης των νέων.
      Γιατί δεν ανανεώθηκαν οι συμβάσεις τους; Με ποια κριτήρια έγινε η τοποθέτηση νέων υπαλλήλων στις θέσεις των απολυμένων;
      Επίσης, ζητείται η κατάθεση εγγράφων (αποφάσεις συμβουλίου, βιογραφικά κλπ.)».
      Στην ερώτηση θα απαντήσει ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Στη Θεσσαλονίκη δεν λειτουργεί γραφείο της Γενικής Γραμματείας Νέας Γενιάς. Λειτουργεί παράρτημα της Εθνικής Υπηρεσίας Συντονισμού και Διαχείρισης των προγραμμάτων της Ευρωπαϊκής Ένωσης «ΝΕΟΛΑΙΑ» και «EURODESK». Στόχος αυτού του παραρτήματος είναι η καλύτερη διάχυση των ευρωπαϊκών προγραμμάτων στην πόλη της Θεσσαλονίκης και γενικότερα στη Βόρειο Ελλάδα, καθώς και η αύξηση της συμμετοχής των νέων σε δράσεις και ευκαιρίες που παρέχει η Ευρωπαϊκή Ένωση.
      Όσον αφορά στους πέντε συμβασιούχους, που αναφέρονται στην ερώτηση της συναδέλφου, οι συμβάσεις τους, σύμφωνα με το εγκεκριμένο συμβόλαιο μεταξύ της Γραμματείας Νέας Γενιάς και της Ευρωπαϊκής Επιτροπής, καλύπτονταν από τον κοινοτικό προϋπολογισμό και έληξαν αυτοδικαίως στις 31-12-2004, ημερομηνία που λήγει η ισχύς όλων των σχετικών ευρωπαϊκών συμβολαίων, γιατί είναι διάρκειας ενός έτους. Συνεπώς, δεν τίθεται θέμα απόλυσης, αλλά λήξης των συμβάσεων.
      Οι θέσεις προσωπικού και τα προσόντα που απαιτείται να διαθέτουν, προβλέπονται για κάθε χρόνο στα παραπάνω συμβόλαια, τα οποία, όπως είπα, έχουν διάρκεια ισχύος ενός έτους. Όσων τα προσόντα προβλέπονται από την Ευρωπαϊκή Επιτροπή και για το έτος 2005, αυτοί οι συμβασιούχοι συνεχίζουν και εφέτος να εργάζονται στην Εθνική Υπηρεσία Συντονισμού και Διαχείρισης των ευρωπαϊκών προγραμμάτων «ΝΕΟΛΑΙΑ» και «EURODESK». Οι συμβάσεις δηλαδή εκείνων, που τα προσόντα τους ήταν συμβατά με όσα όριζαν τα συμβόλαια, συνεχίζονται και ανανεώθηκαν.
    Τα νέα συμβόλαια του έτους 2005, τα οποία εγκρίνονται από την Ευρωπαϊκή Επιτροπή βάσει προγράμματος εργασίας που υποβάλλει η χώρα μας κάθε χρόνο, σύμφωνα με τις υποδείξεις της Ευρωπαϊκής Επιτροπής, προβλέπουν για τη Θεσσαλονίκη μείωση των  θέσεων από πέντε σε τέσσερις, καθώς –και αυτό είναι το σημαντικό- διαφορετικές ειδικότητες, οι οποίες και θα καλύπτουν τις νέες και αυξημένες ανάγκες του προγράμματος. 
    Έτσι, λοιπόν, με βάση τα βιογραφικά και τις αιτήσεις που υποβλήθηκαν, προσλήφθηκαν για διάρκεια ενός έτους επιστήμονες -έχουν πανεπιστημιακά διπλώματα, γνωρίζουν δύο ξένες γλώσσες- για να καλύψουν τις ανάγκες, που προβλεπόντουσαν, με βάση τις νέες συμβάσεις. 
    Κλείνω, αναφερόμενος στην κρίση του υπηρεσιακού συμβουλίου στις 16.12.2004: Η κρίση του για κάλυψη παγίων και διαρκών αναγκών αναφέρεται στο σύνολο της Γενικής Γραμματείας Νέας Γενιάς και σε καμία περίπτωση στην Εθνική Υπηρεσία Συντονισμού και Διαχείρισης των Προγραμμάτων της Ευρωπαϊκής Ένωσης «ΝΕΟΛΑΙΑ» και «EURODESK», δεδομένου ότι τα προγράμματα αυτά λειτουργούν σε ετήσια βάση, σύμφωνα με τα ειδικά συμβόλαια και δεν δημιουργούν  πάγιες και διαρκείς ανάγκες.
     Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Η κ. Αράπογλου έχει το λόγο για δύο λεπτά.
    ΧΡΥΣΑ ΑΡΑΠΟΓΛΟΥ: Η ιστορία του γραφείου της Γενικής Γραμματείας Νέας Γενιάς στη Θεσσαλονίκη έχει συνοπτικά ως εξής: Υπήρχε πράγματι κανονική υπηρεσία, η οποία λειτουργούσε μέχρι το 1991. Το 1991 προς το 1993, εκείνη δηλαδή τη διετία, καταργήθηκε και από τότε πράγματι λειτουργεί το γραφείο όπως το περιγράφετε. Ωστόσο, οι συγκεκριμένοι υπάλληλοι, αλλά και πάντα αυτό το γραφείο έκαναν όλες τις εργασίες. Δηλαδή εκτός από τα ευρωπαϊκά προγράμματα, είχε όλες τις αρμοδιότητες της Γενικής Γραμματείας Νέας Γενιάς και θα σας πω ορισμένα ενδεικτικά στοιχεία. 
    Από το συγκεκριμένο γραφείο με τους συγκεκριμένους υπαλλήλους, με επίσημα στατιστικά στοιχεία της Γενικής Γραμματείας Νέας Γενιάς, περνούσαν εκατό άτομα την ημέρα, δηλαδή υπόκειτο σε συγκεκριμένο υπηρεσιακό έλεγχο, είχε ειδική και αποκλειστική συνεργασία με το Ίδρυμα Κρατικών Υποτροφιών και έχει πάρει τα συγχαρητήρια της κ. Κόλλια τον περασμένο Νοέμβριο, γιατί το 50% των αιτήσεων για τη BIENNALE πέρασε από τη Θεσσαλονίκη, από το συγκεκριμένο γραφείο. Επομένως, δεν ισχύει αυτό που αναφέρετε, ότι δούλευαν στο συγκεκριμένο πρόγραμμα. 
    Το δεύτερο που θέλω να σας πω είναι ότι το συγκεκριμένο πρόγραμμα, το «EURODESK» και το πρόγραμμα «ΝΕΟΛΑΙΑ» αφορούν στη διάχυση όλων των δράσεων για τη νεολαία και δεν είναι ετήσιας διάρκειας, είναι συνεχιζόμενα προγράμματα, που για τυπικούς λόγους η Ελλάδα κάθε χρόνο τα υπογράφει και βεβαίως αφορούν πάρα πολύ συγκεκριμένα προσόντα ανθρώπων που το υπηρετούν. Γι’ αυτούς τους ανθρώπους –για να αναφερθούμε και στη συνέχεια του κράτους και της διοίκησης-  έχουν επενδυθεί από το δημόσιο πάρα πολλά χρήματα, γιατί είναι άνθρωποι που έχουν μετεκπαιδευτεί επί μία δεκαετία και έχουν συνεχή και συγκεκριμένη συνεργασία με την Ευρωπαϊκή Ένωση, πράγμα το οποίο δεν έχουν αυτοί που τους αντικατέστησαν. 
    Στη συνέχεια: Για την αίτηση που έκαναν στα δικαστήρια, η προσωρινή απόφαση που πάρθηκε, τους δικαιώνει, η απόφαση του υπηρεσιακού συμβουλίου τους δικαιώνει. Τα ασφαλιστικά μέτρα εσείς τα σταματήσατε πριν από λίγες ημέρες και είναι προφανές ότι θα δικαιωθούν. Ο συνήγορος της Γενικής Γραμματείας Νέας Γενιάς στο δικαστήριο είπε ότι θα αλλάξει το προφίλ των εργαζομένων και, άραγε, τι εννοεί; 
    Θέλω να σας πω ότι από την ημέρα που κατέθεσα την ερώτηση, δηλαδή τον Ιανουάριο,  την ξαναέφερα στη Βουλή, γιατί έλαβα την απάντηση πριν από μία εβδομάδα. Η απάντηση αναφέρει αυτά που εσείς μου διαβάσατε, πλην μίας παραγράφου. Και αυτό το θέτω και υπόψη του Προεδρείου. Πώς είναι δυνατόν να μου έχετε στείλει απάντηση που λέει στην τελευταία παράγραφο: «Κανένας νέος υπάλληλος δεν τοποθετήθηκε στις θέσεις όσων έληξαν οι συμβάσεις τους, δεδομένου ότι οι νέες θέσεις σύμφωνα με τα κριτήρια… κλπ.»; «Κανένας νέος υπάλληλος» λέτε και το υπογράφετε εσείς, κύριε Υπουργέ. Σήμερα από αυτό το Βήμα μου είπατε ότι έχουν προσληφθεί πέντε υπάλληλοι και έτσι με βγάλατε από τη δυσχερή θέση να σας αναφέρω και τα ονόματα αυτών που αντικατέστησαν αυτούς που έφυγαν. 
    Σε ό,τι αφορά στα αυξημένα προσόντα, θα σας πω μία τουλάχιστον  περίπτωση μιας κυρίας, ψυχολόγου, αποφοίτου του Πανεπιστημίου της Αθήνας, η οποία αντικαταστάθηκε από απόφοιτη γυμνασίου. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τέλος, θέλω να σας ρωτήσω γιατί η μόνη είδηση που μας δίνετε στην πραγματικότητα με την απάντηση, αφορά κάτι μάλλον δυσάρεστο για τη Θεσσαλονίκη σχετικά με τη μείωση των θέσεων. Είχαμε, δηλαδή, πέντε εργαζόμενους και μας λέτε ότι από εδώ και πέρα θα έχουμε τέσσερις εργαζόμενους και μάλιστα το λέτε μ΄ έναν τρόπο, που πραγματικά δημιουργεί ένα οξύμωρο σχήμα: Πώς είναι δυνατόν να μειώνονται οι θέσεις και εν τέλει να είναι αυξημένες οι ανάγκες, όπως ακριβώς το αναφέρετε; 
      (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε. 
      ΧΡΥΣΑ ΑΡΑΠΟΓΛΟΥ: Θέλω να πω ότι από όλα τα στοιχεία τεκμαίρεται ότι πρόκειται για μεροληπτικές απολύσεις εργαζομένων. Είναι προφανές ότι θα δικαιωθούν στα δικαστήρια. Άλλωστε ακόμα και σήμερα δεν τους βγάζετε από τα γραφεία τους. Τους αφήνετε να βρίσκονται στα γραφεία και απλώς δεν τους πληρώνετε. 
      Πάνω από όλα, τα πρόβλημα είναι ότι η νεολαία της Βόρειας Ελλάδας, που απευθυνόταν στο συγκεκριμένο γραφείο που βρίσκεται στο κέντρο της Θεσσαλονίκης, δεν έχει πια πού να απευθυνθεί, καθώς αυτοί που αντικατέστησαν τους προηγούμενους, είναι χωρίς την εμπειρία που χρειάζεται. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα και πάλι να επισημάνω ότι όταν λήγει η σύμβαση, δεν πρόκειται περί απόλυσης, πρόκειται περί λήξης συμβάσεως. 
      Δεύτερον, οι νέες συμβάσεις -σύμφωνα με την Ευρωπαϊκή Επιτροπή- θέτουν κάποια κριτήρια, θέτουν κάποιο προφίλ. Όσοι …
      ΧΡΥΣΑ ΑΡΑΠΟΓΛΟΥ: Τα βιογραφικά μπορείτε να μας τα καταθέσετε;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ένα λεπτό. Εγώ δεν σας διέκοψα. 
      Όσοι λοιπόν είχαν αυτές τις προϋποθέσεις, που έθεταν τα νέα κριτήρια, παρέμειναν και ανανεώθηκαν οι συμβάσεις τους. Όσων τα προσόντα, το προφίλ τους δεν κάλυπτε τις ανάγκες της νέας σύμβασης, δεν μπορούσε να ανανεωθεί η σύμβασή τους. Αυτό συνέβη στη Θεσσαλονίκη. 
      Συνεπώς, είναι ακριβές αυτό το οποίο λέω, ότι με τα παλαιά προσόντα που είχαν στις θέσεις εκείνες, δεν προσελήφθη άλλος υπάλληλος, διότι καταργήθηκε αυτή η  θέση. Δημιουργήθηκαν άλλες με άλλες προϋποθέσεις. Και εκεί με βάση τα βιογραφικά προσελήφθησαν όλοι, με πανεπιστημιακή εκπαίδευση και όλοι με δύο γλώσσες. Είναι βέβαιο και μπορώ να σας στείλω, εάν θέλετε, να δείτε και τα ονόματα και το προφίλ αυτών που προσελήφθησαν. Και τα βιογραφικά τους, εάν δεν αντίκεινται στα προσωπικά δεδομένα, ευχαρίστως να σας τα στείλω.  
      Συνεπώς ούτε περί απόλυσης πρόκειται ούτε περί διώξεων ούτε περί τέτοιων πραγμάτων. Πρόκειται ακριβώς γι΄ αυτό που είπα πριν. Αν ήταν διώξεις, γιατί δεν εδιώχθησαν και οι άλλοι υπάλληλοι, των οποίων οι συμβάσεις ανανεώθηκαν σ΄ αυτό το πρόγραμμα; Θα ήταν ευχερέστατο να μην ανανεωθούν οι συμβάσεις και των υπολοίπων. Ανανεώθηκαν όμως. Αυτή είναι η πραγματικότητα και αυτά είναι τα στοιχεία. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Εισερχόμεθα στη συζήτηση της δεύτερης, της υπ’ αριθμόν 7387/3-2-2005 ερώτησης του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Ανάπτυξης, σχετικά με την τιμή του πετρελαίου και την ενεργειακή ασφάλεια της χώρας. 
      Η ερώτηση του κυρίου συναδέλφου έχει ως εξής: 
      «Όλες οι διεθνείς εκτιμήσεις συγκλίνουν στο συμπέρασμα πως βρισκόμαστε μπροστά σε μια άνευ προηγουμένου διεθνή διόγκωση της ζήτησης πετρελαίου. Μία πίεση πάνω στις διεθνείς αγορές που δεν θα κοπάσει, διότι η αλματώδης ανάπτυξη χωρών, όπως η Ινδία και η Κίνα, αλλά και οι συνεχιζόμενες ανάγκες των ΗΠΑ, της Ιαπωνίας και της Δυτικής Ευρώπης θα εντείνουν τις πιέσεις και θα οδηγήσουν σε σκληρές αντιπαραθέσεις για συμφωνίες και συμβόλαια. Ήδη η Κίνα αγόρασε την μεγαλύτερη εταιρεία πετρελαίου της Καλιφόρνια (την Unocal), ενώ Κίνα και Ινδία μαζί διεκδικούν κομμάτια της ρωσικής Yukos.  
      Μέσα στα πλαίσια αυτά οι περισσότερες χώρες προωθούν πολιτικές αντιμετώπισης  του προβλήματος και διάσωσης των οικονομιών τους από τα επερχόμενα αδιέξοδα. Ερωτάται, λοιπόν, η Κυβέρνηση αν θα ενημερώσει τη Βουλή για τα μέτρα που προωθεί, ώστε να αντιμετωπισθεί με επιτυχία το σοβαρότατο πρόβλημα των τιμών, αλλά και γενικότερα της ενεργειακής ασφάλειας».
      Κύριε Υφυπουργέ, έχετε το λόγο για τρία λεπτά. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, κύριοι συνάδελφοι, ευχαριστώ τον κ. Ανδριανόπουλο για την ερώτηση που έχει κάνει, ώστε να μας δώσει τη δυνατότητα μέσα στον πολύ σύντομο χρόνο που έχουμε να πούμε για τις ενέργειες της Κυβέρνησης γι’ αυτό το πολύ σημαντικό θέμα της πετρελαϊκής κρίσης, που διαρκεί -και όπως όλες οι ενδείξεις δείχνουν- μάλλον θα διαρκέσει για αρκετά μεγάλο χρονικό διάστημα. 
      Είναι γεγονός ότι το πρώτο μέλημα της Κυβέρνησης ήταν να εξασφαλίσει τα αποθέματα ασφαλείας που υποχρεούμαστε και από την Ευρωπαϊκή Ένωση και από τους διεθνείς οργανισμούς να έχουμε στη χώρα μας. Πράγματι αυτά είναι πλήρως αποκατεστημένα και υπάρχουν. 
      Το δεύτερο ήταν ότι -και για την επιβίωση των διυλιστηρίων, αλλά ταυτόχρονα και για την επάρκεια του εφοδιασμού της χώρας- έδωσε προσανατολισμό και κατεύθυνση ιδιαίτερα στα ΕΛΠΕ για να αποκτήσουν και να εντείνουν τις προσπάθειές τους, για να έχουν up stream, να έχουν, δηλαδή, τελικώς ένα ποσό δικής τους ιδιοκτησίας από τις ποσότητες που χρησιμοποιούν για διύλιση. 
      Προς αυτήν την κατεύθυνση, πράγματι τα ΕΛΠΕ προέβησαν σε συγκεκριμένες, συντονισμένες προσπάθειες σ’ αυτό το χρονικό διάστημα και κάποιες είχαν φθάσει σε κάποια πιθανότητα. Μιλάμε για τις γεωτρήσεις, που σε συνδυασμό έγιναν στην Αλβανία. Εν πάση περιπτώσει, δεν απεδείχθησαν μέχρι τώρα τουλάχιστον αποτελεσματικές. Υπάρχει επίσης μια συνεργασία σε μια κοινοπραξία για έρευνα και εκμετάλλευση υδρογονανθράκων στην περιοχή της Λιβύης και συνεχίζονται διάφορες διαπραγματεύσεις, με διάφορες προτάσεις που έχουν τα ΕΛΠΕ. 
      Το δεύτερο ήταν η Κυβέρνηση αυτή τελικώς να ενθαρρύνει και με τις παρεμβάσεις της να καταφέρει, ώστε μία επένδυση 115.000.000 ευρώ να εξελίσσεται αυτήν τη στιγμή στον Πρίνο και στη Νότια Καβάλα, με αρκετές ελπίδες ενδεχομένως. Πρώτον, μια επιτυχία είναι ότι αυξήσαμε την από τα γνωστά πηγάδια άντληση αργού πετρελαίου από τις πετρελαιοπηγές του Πρίνου και της Νότιας Καβάλας, γιατί αν δεν γίνονταν αυτές οι εσωτερικές γεωτρήσεις, η επένδυση αυτή, θα είχαμε αυτήν τη στιγμή στέρεμα, ενδεχομένως, των πηγαδιών. Έτσι από τις τρεις χιλιάδες ανέβηκαν στις έξι χιλιάδες και τώρα βρίσκονται γύρω στις τεσσεράμισι χιλιάδες βαρέλια την ημέρα. Εξελίσσεται, όμως, μια εξορυκτική διαδικασία για την έρευνα της γύρω περιοχής, που δείχνει πράγματι ότι υπάρχει πιθανότητα εξεύρεσης πετρελαϊκών αποθεμάτων. 
      Ταυτόχρονα, αυτήν τη στιγμή, ολοκληρώνουμε ένα νομοσχέδιο γι’ αυτό που έγινε από την προηγούμενη κυβέρνηση -και επισημάνθηκε πάρα πολλές φορές ως κακό- όταν κατά τη συνένωση της ΔΕΠ- ΔΕΠΕΚΙ-ΕΛΔΑ και ΕΚΟ στον όμιλο ΕΛΠΕ ταυτόχρονα αφέθηκε στα ΕΛΠΕ και η δυνατότητα της παραχώρησης εδαφών για έρευνα και εκμετάλλευση, κάτι που είναι αναφαίρετο δικαίωμα του κράτους και που δεν θα έπρεπε σε καμία περίπτωση να το έχει μια μετοχοποιημένη ιδιωτική επιχείρηση. Έτσι, λοιπόν, ετοιμάζουμε να απεμπλέξουμε αυτήν την κατάσταση, ώστε να ξαναποκτήσει το κράτος αυτήν την δυνατότητα, με πολλές δυσκολίες όμως. Εν πάση περιπτώσει ετοιμάζουμε προς αυτήν την κατεύθυνση ένα νομοθέτημα, που βρίσκεται στην ολοκλήρωση και θα μας δώσει αυτήν τη δυνατότητα. 
      Ταυτόχρονα εξετάζουμε και αν είναι νομότυπο να κάνουμε παραχωρήσεις, ιδιαίτερα σε δύο πολύ πιθανές περιοχές, στην περιοχή της Επανομής δηλαδή και στην περιοχή του Κατακόλου, όπου υπάρχουν πιθανά αποθέματα. Αυτό όσον αφορά την ασφάλεια εφοδιασμού, ενώ ταυτόχρονα προχωράμε τις διαπραγματεύσεις με τη Βουλγαρία και τη Ρωσία, που βρίσκονται σε πολύ καλό δρόμο, για την κατασκευή του αγωγού Μπουργκάς-Αλεξανδρούπολης και ίσως πολύ σύντομα να έχουμε πολύ ευχάριστα νέα για την υπογραφή αυτής της συμφωνίας. Και νομίζω ότι όταν ο αγωγός Μπουργκάς-Αλεξανδρούπολης θα λειτουργεί, θα είναι ένας πολύ σημαντικός παράγοντας για την ασφάλεια των αποθεμάτων σε πετρέλαιο της χώρας μας. 
      Προς την κατεύθυνση της διατήρησης των τιμών, έχουμε προχωρήσει σε μια σειρά από δράσεις. Θα μου δοθεί η ευκαιρία στη δευτερολογία μου να πω όλα τα μέτρα που πάρθηκαν. Εκείνο όμως που έχω να πω, είναι ότι στην πατρίδα μας καταφέραμε όλο αυτό το χρονικό διάστημα ο Έλληνας πολίτης να πληρώνει τη μικρότερη αύξηση στις τιμές των πετρελαιοειδών απ’ όλες τις ευρωμεσογειακές χώρες. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κύριε Ανδριανόπουλε, έχετε το λόγο για δύο λεπτά. 
      ΑΝΔΡΕΑΣ ΑΝΔΡΙΑΝΟΠΟΥΛΟΣ:  Κύριε Πρόεδρε, φοβάμαι πως ούτε ο ίδιος ο κύριος Υπουργός δεν πρέπει να είναι απόλυτα ευχαριστημένος από τις δυνατότητες που ανέφερε, για να εξασφαλίσει για τη χώρα ενεργειακή ασφάλεια. Και λέω ότι δεν πρέπει να είναι ευχαριστημένος, γιατί όσα μας είπε, είναι προοπτικές μακροπρόθεσμες και προοπτικές όχι ιδιαίτερα μεγάλης επάρκειας. Εδώ τα προβλήματα είναι άμεσα. Παραδείγματος χάρη, έχετε φτιάξει έναν προϋπολογισμό, ο οποίος υπολογίζει την ενέργεια σε σαράντα δολάρια την ημέρα το βαρέλι. Αυτήν την ώρα η τιμή πλησιάζει τα εξήντα και είναι ενδεχόμενο μέχρι τα μέσα του καλοκαιριού να ακουμπήσει δυσθεώρητα ύψη, διότι είναι γνωστό πως υπάρχουν αυτήν τη στιγμή αμοιβαία κεφάλαια και hedgefunds, τα οποία αγοράζουν θέσεις για τον Αύγουστο σ΄ εκατό δολάρια το βαρέλι την ημέρα. Νομίζω ότι ο καθένας αντιλαμβάνεται τι σημαίνει αυτό. Αν δε συνυπολογίσετε πως το δολάριο αρχίζει λιγάκι να ανεβαίνει, γιατί πράγματι μας προστάτευε το ευρώ μέχρι τώρα κάπως, οι εξελίξεις θα είναι εκρηκτικές για την ελληνική οικονομία. 
      Υπάρχει επίσης ένα δεύτερο θέμα. ‘Όταν το πετρέλαιο συνεχίζει ν΄ ανεβαίνει, το ζήτημα δεν θα είναι ότι θα πληρώνουμε το πετρέλαιο ακριβά, αλλά ότι δεν θα βρίσκετε, κύριε Υπουργέ, πετρέλαιο. Γιατί αυτήν την ώρα οι μεγάλες χώρες αρχίζουν και αυξάνουν τα αποθέματά τους για την ώρα της κρίσης. Η Κίνα ήδη εδώ και δέκα μέρες περίπου αυξάνει τα αποθέματα κατά τριακόσια πενήντα χιλιάδες βαρέλια την ημέρα, πάνω από τα επτά εκατομμύρια τα οποία αγοράζει κάθε μέρα, για να εξασφαλίσει μεγάλο απόθεμα. Σύμφωνα δε με την Επιτροπή Ανάπτυξης και Μεταρρυθμίσεων της κινεζικής κυβέρνησης, ο στόχος είναι από τον ερχόμενο μήνα αυτά να φτάσουν τα εξακόσια πενήντα χιλιάδες βαρέλια πρόσθετα την ημέρα, ώστε τον Αύγουστο να έχει αποθέματα περίπου για δύο μήνες. Μόνο χώρες με τεράστια συναλλαγματικά αποθέματα θα μπορούν να συναγωνιστούν, κάτι το οποίο βεβαίως δεν το έχει η Ελλάδα αυτήν τη στιγμή. Θέλω, λοιπόν, να σημειώσω ότι έχετε ένα πολύ σοβαρό πρόβλημα. 
    Επίσης, δεν κάνουμε τίποτα για να εξασφαλίσουμε μείωση της κατανάλωσης πετρελαίου. Είμαστε ίσως η μοναδική χώρα της Ευρώπης, που έχουμε τόση μεγάλη κατανάλωση πετρελαίου. Όλες οι άλλες χώρες της Ευρώπης έχουν πάρει μέτρα. Η Βρετανία έχει περάσει ήδη δύο νόμους. Σας λέω δε πληροφοριακά ότι την περασμένη εβδομάδα χώρες της Λατινικής Αμερικής και της Ασίας –σας λέω συγκεκριμένα οι Φιλιππίνες, η Κίνα, το Βιετνάμ, η Ινδονησία, η Ταϊλάνδη, η Γουατεμάλα, το Σαλβαδόρ, η Ονδούρα, η Βραζιλία και η Νικαράγουα- πήραν ειδικά έκτακτα μέτρα μείωσης της κατανάλωσης. Χώρες δε που παράγουν πετρέλαιο, όπως η Νιγηρία και το Ιράν, πήραν και αυτές μέτρα για να μειωθεί η κατανάλωση.
      Εμείς εδώ δεν κάνουμε τίποτα. Και όχι μόνον δεν κάνουμε τίποτα, αλλά και αν θελήσει κάποιος πολίτης να βάλει ανεμογεννήτριες σ΄ ένα σπίτι, το οποίο φτιάχνει, είναι τέτοιος κυκεώνας η γραφειοκρατία, που είναι αδύνατον να το κάνει. Φοβάμαι ότι θα βρεθείτε σε πολύ άσχημα αδιέξοδα προς τα τέλη του καλοκαιριού και το πρόβλημα, όπως σας είπα, δεν θα είναι μόνο ότι το πετρέλαιο θα είναι απλησίαστο. Διότι αυτοί οι οποίοι παίρνουν θέσεις με εκατό δολάρια το βαρέλι, δεν είναι τρελοί. Δεν απεραντολογούν σε ελληνικά τηλεοπτικά «παράθυρα». Ρισκάρουν δισεκατομμύρια δολάρια. ΄Αρα, κάτι ξέρουν γι’ αυτήν τη θέση. Πώς θα αντιμετωπίστε αυτά τα δεδομένα; Ομολογώ ότι εγώ δεν ξέρω. 
    ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για δύο λεπτά.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, προηγουμένως αναφέρθηκα στις άμεσες ενέργειες που έγιναν πάνω στο θέμα του πετρελαίου, για να εξασφαλίσουμε αφ΄ενός μεν την επάρκεια και αφ’ ετέρου τις τιμές των πετρελαιοειδών.
      Τώρα θα ήθελα να προσθέσω, σ’ αυτά που έχω πει προηγουμένως, ότι δυστυχώς από το 1994 που η Ευρωπαϊκή ΄Ενωση επιδοτεί πλουσιοπάροχα τη στροφή προς τις εναλλακτικές μορφές ενέργειας και τις ανανεώσιμες πηγές ενέργειας -και κατάφερε μ΄ αυτό η Ευρωπαϊκή Ένωση των δεκαπέντε να απεξαρτηθεί κατά 50% από το πετρέλαιο- εμείς δεν κάναμε καμία κίνηση. Συνεχίσαμε να έχουμε την ίδια εξάρτηση από το πετρέλαιο, όση είχαμε και το 1994. Εμείς στο διάστημα του δωδεκαμήνου υιοθετήσαμε μια επιθετική πολιτική προς τις εναλλακτικές μορφές ενέργειας και τις ανανεώσιμες πηγές ενέργειας. 
      Τα αποτελέσματα αυτής της πολιτικής είναι τα εξής: Πρώτον, ΕΠΑ Αττικής. Το 2003 είχε χίλιες πεντακόσιες συνδέσεις με φυσικό αέριο. Το 2004 είχε επτά χιλιάδες συνδέσεις φυσικού αερίου στην Αττική. Κάτι ανάλογο έχει γίνει και στη Θεσσαλία και στη Θεσσαλονίκη. Προωθούμε, λοιπόν, τη διείσδυση του φυσικού αερίου σαν εναλλακτική μορφή ενέργειας προς αυτήν την κατεύθυνση. 
      Επιπλέον, στις ανανεώσιμες πηγές ενέργειας η δική μας επιθετική πολιτική είχε σαν αποτέλεσμα στο δωδεκάμηνο να έχουμε εγκαταστήσει το ? του συνόλου των ανανεωσίμων πηγών ενέργειας, που έχει εγκατασταθεί στη χώρα από το 1994, δηλαδή μέσα σ΄ ένα χρόνο το ? του συνόλου των ανανεώσιμων πηγών ενέργειας. Συνεχίζουμε, λοιπόν, την επιθετική μας πολιτική προς αυτήν την κατεύθυνση. Την περασμένη εβδομάδα έβγαλα ένα αντίστοιχο δελτίο Τύπου με όλες ακριβώς τις άδειες που έχουν εκδοθεί, τις άδειες παραγωγής, τις άδειες εγκατάστασης και την εγκατεστημένη ισχύ στη χώρα μας. 
      ΄Ετσι, λοιπόν, η Κυβέρνηση λειτουργεί προς αυτήν την κατεύθυνση και όπως σας είπα και προηγουμένως, παίρνει μια σειρά μέτρα. Σας έχουμε δώσει, όμως, σε μια προηγούμενη ερώτηση αναλυτικώς και λεπτομερώς στοιχεία για το πώς φροντίσαμε τις τιμές και πώς καταφέραμε μ΄ ένα συστηματικό και ενδελεχή έλεγχο στην αγορά να έχουμε εξασφαλίσει για τον ΄Ελληνα πολίτη τη μικρότερη αύξηση στην τιμή των πετρελαιοειδών.
      ΄Οσο βέβαια για το μεγάλο δημοσιονομικό πρόβλημα που δημιουργούν οι υψηλές τιμές, νομίζω ότι εγώ δεν είμαι αρμόδιος και μπορείτε να απευθυνθείτε στον Υπουργό Οικονομικών, για να σας απαντήσει για το πώς ακριβώς και εκεί παίρνονται αντίστοιχα μέτρα, για να αντιμετωπιστεί η επιβάρυνση που δημιουργείται στην οικονομία.
      Οπωσδήποτε, όμως, οι αυξημένες τιμές του πετρελαίου –που είναι ένα διεθνές φαινόμενο και που δυστυχώς δεν μπορεί να το επηρεάσει η χώρα μας- είναι γεγονός ότι επηρεάζουν και την ανταγωνιστικότητα της χώρας μας και την ανταγωνιστικότητα των επιχειρήσεών μας. Πρόκειται, όμως, για τιμές οι οποίες σ’ ένα μεγάλο βαθμό οφείλονται στην κακή πολιτική που έχει ασκηθεί τα προηγούμενα χρόνια. Όπως σας είπα, δεν φροντίσαμε να απαλλαγούμε από την εξάρτησή μας από το πετρέλαιο, η οποία υφίσταται σε τέτοιο μεγάλο βαθμό, που την έχουμε δυστυχώς μέχρι και σήμερα. 
      Όμως με την επιθετική μας πολιτική προς τις εναλλακτικές και τις ανανεώσιμες πηγές ενέργειας, συν τα υπόλοιπα για την ασφάλεια της τροφοδοσίας μας σε πετρέλαιο, όπως σας ανέφερα στην πρωτολογία μου, νομίζω ότι θα αντιμετωπίσουμε και αυτό το οξυμένο και πράγματι παγκόσμιο πρόβλημα –και για τη χώρα μας δύσκολο πρόβλημα- των υψηλών τιμών πετρελαίου και της -ενδεχομένως σε λίγο χρονικό διάστημα- ανεπάρκειας στην αγορά, που θα είναι και η αιτία για να ωθούνται οι τιμές προς τα επάνω.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα θεωρεία της Βουλής εξήντα ένας πρωτοετείς φοιτητές του Πολιτικού Τμήματος της Νομικής Σχολής του Πανεπιστημίου Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      
 ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων – ρύθμιση θεμάτων του Υπουργείου Ανάπτυξης».
      Ερωτάται το Σώμα: Γίνεται δεκτό στο σύνολο το σχέδιο νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων – ρύθμιση θεμάτων του Υπουργείου Ανάπτυξης»;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Το σχέδιο νόμου έγινε δεκτό και στο σύνολο κατά πλειοψηφία.
      Συνεπώς το σχέδιο νόμου του Υπουργείου Ανάπτυξης: «Έλεγχος της διακίνησης και αποθήκευσης πετρελαιοειδών προϊόντων – ρύθμιση θεμάτων του Υπουργείου Ανάπτυξης» έγινε δεκτό κατά πλειοψηφία σε μόνη συζήτηση κατ’ αρχήν, κατ’ άρθρο και στο σύνολο και έχει ως εξής:
      (Το κείμενο του νομοσχεδίου βρίσκεται στο τεύχος των Πρακτικών της Βουλής)
      
ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις».
      Θα ήθελα να σας γνωστοποιήσω ότι κατά τη συζήτηση του νομοσχεδίου του Υπουργείου Οικονομίας και Οικονομικών από την Κοινοβουλευτική Ομάδα του Κομμουνιστικού Κόμματος Ελλάδας λάβαμε επιστολή με την οποία ορίζουν ως ειδικό αγορητή το συνάδελφο κ. Σταύρο Σκοπελίτη.
      Επίσης από την Κοινοβουλευτική Ομάδα του Συνασπισμού Ριζοσπαστικής Αριστεράς λάβαμε επιστολή με την οποία ορίζουν ως ειδικό αγορητή το Βουλευτή κ. Ιωάννη Δραγασάκη.
      Ο Υπουργός Οικονομίας και Οικονομικών κ. Αλογοσκούφης έχει ζητήσει το λόγο. 
      Ορίστε, κύριε Υπουργέ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα να κάνω κάποιες προσθήκες και διορθώσεις.
      Στο άρθρο 1, στην παράγραφο 2, στο τροποποιούμενο άρθρο 72 του ν. 2960/2001, παράγραφος 1, περίπτωση α΄, στην τελευταία σειρά, μετά τη λέξη «εφόσον», προστίθενται οι λέξεις «όλα τα ανωτέρω προϊόντα».
      Επίσης στην παράγραφο 2 του ιδίου άρθρου στο τροποποιούμενο άρθρο 72 του ν. 2960/2001, παράγραφος 3, περίπτωση α΄, στην τελευταία σειρά, μετά τη λέξη «εφόσον», προστίθενται οι λέξεις «όλα τα ανωτέρω προϊόντα».
      Στο ίδιο άρθρο στην παράγραφο 3, στο τροποποιούμενο άρθρο 73 του ν. 2960/2001, παράγραφος 4, στη δεύτερη σειρά, μετά τη λέξη «χρησιμοποιηθούν», διαγράφεται το κόμμα και προστίθεται το διαζευκτικό «ή».
      Στο ίδιο άρθρο στην παράγραφο 10, στην περίπτωση ι) μετά το «7 και 8» προστίθενται οι λέξεις «του άρθρου 27».
      Αυτά αφορούν στο άρθρο 1.
      Στο άρθρο 4 ο τίτλος του άρθρου αντικαθίσταται ως ακολούθως: «Προθεσμία του άρθρου 38 του ν. 3259/2004».
      Στη δε αρχή της παραγράφου διαγράφονται οι λέξεις «Χορηγείται περαιτέρω» και προστίθεται η λέξη «Η». Στην τρίτη σειρά μετά το «ΦΕΚ Α’ 149)» προστίθεται η λέξη «παρατείνεται».
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, παρακαλώ να τα καταθέσετε για τα Πρακτικά, για να διανεμηθούν.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Βεβαίως, κύριε Πρόεδρε.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες προσθήκες-διορθώσεις, οι οποίες έχουν ως εξής:
      «ΠΡΟΣΘΗΚΕΣ- ΔΙΟΡΘΩΣΕΙΣ
      Στο σ.ν. «Εναρμόνιση της ελληνικής νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες διατάξεις»
      Άρθρο 1
      - Στην παράγραφο 2
      Στο τροποποιούμενο άρθρο 72 του ν. 2960/2001, παρ. 1 περ. α΄,
      Στην τελευταία σειρά, μετά τη λέξη «εφόσον», προστίθενται οι λέξεις «όλα τα ανωτέρω προϊόντα».
      -Στην παράγραφο 2
      Στο τροποποιούμενο άρθρο 72 του 2960/2001, παρ. 3 περ. α΄,
      Στην τελευταία σειρά, μετά τη λέξη «εφόσον», προστίθενται οι λέξεις «όλα τα ανωτέρω προϊόντα».
      -Στην παράγραφο 3
      Στο τροποποιούμενο άρθρο 73 του ν. 2960/2001, παρ. 4 
      Στην δεύτερη σειρά, μετά τη λέξη «χρησιμοποιηθούν», διαγράφεται το κόμμα και προστίθεται το διαζευκτικό «ή».
      -Στην παράγραφο 10
      Στην περίπτωση ι) μετά το «7 και 8» προστίθενται οι λέξεις «του άρθρου 27».
      Άρθρο 4
      Ο τίτλος του άρθρου αντικαθίσταται ως ακολούθως: «Προθεσμία του άρθρου 38 του ν. 3259/2004»
      Στην αρχή της παραγράφου διαγράφονται οι λέξεις «Χορηγείται περαιτέρω» και προστίθεται η λέξη «Η». Στην τρίτη σειρά το «ΦΕΚ Α΄149)» προστίθεται η λέξη «παρατείνεται».
      						Αθήνα, 5 Απριλίου 2005
      Ο ΥΠΟΥΡΓΟΣ
      ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
      ΓΕΩΡΓΙΟΣ ΑΛΟΓΟΣΚΟΥΦΗΣ»)
      ΠΡΟΕΔΡΕΥΩΝ (Ιωάννης Τραγάκης): Επίσης, θα ήθελα να γνωστοποιήσω στο Σώμα ότι η Διάσκεψη των Προέδρων αποφάσισε στη συνεδρίασή της στις 31.3.2005 τη συζήτηση του νομοσχεδίου αυτού σε τρεις συνεδριάσεις.
      Ο εισηγητής της Πλειοψηφίας κ. Θεόδωρος Καράογλου έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, κύριοι Υπουργοί, αγαπητοί συνάδελφοι και συναδέλφισσες το νομοσχέδιο που έχω την τιμή σήμερα να εισηγούμαι είναι ένα νομοσχέδιο που διαβάζοντας κανείς τον τίτλο του θα πιστέψει ότι είναι καθαρά τεχνοκρατικό. Ως εκ τούτου και από τη μικρή εμπειρία που έχω ένα χρόνο τώρα στο Κοινοβούλιο, θα μπορούσα να εκτιμήσω ότι δεν θα απασχολούσε ιδιαίτερα τις εργασίες του Σώματος, εάν δεν υπήρχε στον τίτλο του η φράση «και άλλες διατάξεις». Μέσα στις άλλες διατάξεις, λοιπόν, αυτές περιέχεται η εισοδηματική πολιτικής της Κυβέρνησης για το έτος 2005, περιέχεται η πολιτική της Κυβέρνησης για το Μετοχικό Ταμείο Πολιτικών Υπαλλήλων, θέματα κώδικα βιβλίων και στοιχείων, θέματα των περίφημων ειδικών λογαριασμών που στο παρελθόν τόσο πολύ είχαν απασχολήσει το Σώμα, θέματα που εκτιμώ ότι καθιστούν ιδιαίτερα ελκυστικό και ενδιαφέρον το συγκεκριμένο νομοσχέδιο και δυνάμενο να προσελκύσει τα φώτα της δημοσιότητας με τα κονταροχτυπήματα που είναι αυτονόητο ότι θα υπάρξουν εκατέρωθεν. 
      Ξεκινώντας, λοιπόν, την αναλυτική παρουσίαση του συγκεκριμένου νομοσχεδίου αναφέρω εισαγωγικά ότι αποτελείται από δώδεκα άρθρα. 
      Στο πρώτο άρθρο που είναι και το πλέον εξειδικευμένο υπάρχει αναφορά αποκλειστικά στην εναρμόνιση της ελληνικής νομοθεσίας με την κοινοτική οδηγία 2003/96 του Συμβουλίου της 27ης Οκτωβρίου 2003. Με την παραπάνω οδηγία διευρύνθηκε το πεδίο εφαρμογής του κοινοτικού φορολογικού καθεστώτος των πετρελαιοειδών προϊόντων σε όλα σχεδόν τα ενεργειακά προϊόντα συμπεριλαμβανομένου του άνθρακα, του φυσικού αερίου και της ηλεκτρικής ενέργειας. 
      Επίσης, αναπροσαρμόστηκαν προς τα άνω οι ελάχιστοι κοινοτικοί συντελεστές για τα πετρελαιοειδή προϊόντα, οι οποίοι δεν είχαν αναθεωρηθεί από το 1992. Ακόμη, με την οδηγία αυτή δίνεται η δυνατότητα στο Εθνικό Δίκαιο για την απαλλαγή από τον ειδικό φόρο κατανάλωσης του φυσικού αερίου για ένα μέγιστο διάστημα δέκα ετών που αρχίζει από την 1-1-2004 με την προϋπόθεση  ότι το μερίδιο του φυσικού αερίου στην τελική κατανάλωση κατά το έτος 2000 ήταν μικρότερο του 15%, κάτι που προφανώς ισχύει για τη χώρα μας. 
      Τέλος, με την ενσωματούμενη κοινοτική οδηγία δίνεται η δυνατότητα στη χώρα μας να κάνει χρήση μεταβατικής περιόδου μέχρι την 1-1-2010 προκειμένου να μετατραπεί το ισχύον σύστημα φορολογίας της ηλεκτρικής ενέργειας από σύστημα προκαταβαλομένου φόρου σε σύστημα εκ των υστέρων καταβαλλομένου φόρου.
      Άρθρο 2, εισοδηματική πολιτική για το έτος 2005. Είναι μια πολιτική που ήδη είναι γνωστή στους περισσότερους μια που έχει εξαγγελθεί από τον αρμόδιο Υπουργό με συνέντευξή του τη Δευτέρα 14 Φεβρουαρίου 2005. Με το συγκεκριμένο νομοσχέδιο έρχεται προς έγκριση από την ελληνική Βουλή και αμέσως μετά την ψήφιση της θα έχει αναδρομική εφαρμογή από 1-1-2005, όπως άλλωστε προβλέπει ρητά η παράγραφος 4 του συγκεκριμένου άρθρου. 
      Αγαπητοί συνάδελφοι και συναδέλφισσες, είναι σε όλους γνωστή η πολύ κακή κατάσταση της ελληνικής οικονομίας, μια κατάσταση που παραλάβαμε από την προηγούμενη κυβέρνηση, παρά τις μεγάλες προσπάθειές της να κρύψει τα προβλήματα από τον ελληνικό λαό, από τους Ευρωπαίους εταίρους μας, σε τελική ανάλυση από τον ίδιο της τον εαυτό. Η προηγούμενη κυβέρνηση προσπαθούσε επιμόνως να κρύψει τα προβλήματα της ελληνικής οικονομίας χρησιμοποιώντας τη δημιουργική λογιστική, την οποία επί σειρά ετών καταγγέλλαμε, παραποιώντας όλα τα οικονομικά μεγέθη με χρήση κάθε δυνατής μεθόδου, διαστρεβλώνοντας τη δυστυχώς συνεχώς άσχημη κατάσταση της ελληνικής οικονομίας. 
      Ένα χαρακτηριστικό παράδειγμα να αναφέρω μόνο για τη διαστρέβλωση των στοιχείων αυτών. Είναι γνωστό ότι στις αρχές του 2004 και πριν τις εκλογές της 7ης Μαρτίου, η κυβέρνηση χρησιμοποιούσε για την ανεργία ως δείκτη αναφοράς την πληθυσμιακή απογραφή του 1991 παρά το ότι η απογραφή του 2001 είχε επικυρωθεί και ίσχυε νόμιμα. Φυσικά, υπάρχει μια σειρά άλλων παραδειγμάτων που θα μπορούσα να αναφέρω, αλλά δυστυχώς ο χρόνος δεν μου το επιτρέπει. 
      Επανερχόμενος, λοιπόν, στο προκείμενο νομοσχέδιο να τονίσω ότι η Κυβέρνηση παρέλαβε μια οικονομία με υψηλά ελλείμματα και μεγάλο δημόσιο χρέος. Η δημοσιονομική απογραφή, η οποία έγινε ήταν ανειλημμένη προεκλογική μας δέσμευση στον ελληνικό λαό και έγινε για να γνωρίσει επιτέλους όλη την αλήθεια και ο ελληνικός λαός και οι Ευρωπαίοι εταίροι μας. 
Έγινε γιατί εμείς έχουμε μία αρχή, να αναδεικνύουμε τα προβλήματα για να μπορούμε να εφαρμόζουμε και πολιτικές αντιμετώπισής τους και όχι να τα κρύβουμε κάτω από το χαλί, όπως έκαναν οι προηγούμενες κυβερνήσεις. 
      Αυτή, λοιπόν, η απογραφή αποκάλυψε ότι το δημοσιονομικό έλλειμμα ανέρχεται στο 6,1% του Ακαθάριστου Εγχώριου Προϊόντος αντί για το 1,7%, που μας έλεγε η προηγούμενη κυβέρνηση. Αυτή η απογραφή αποκάλυψε ότι το δημόσιο χρέος ξεπερνάει το 112% του ΑΕΠ αντί για το 97%, που ψευδέστατα μας έλεγε η προηγούμενη κυβέρνηση. 
      Έτσι τα πλαίσια και οι χειρισμοί που έπρεπε να ακολουθηθούν από την υπεύθυνη και σοβαρή νέα διακυβέρνηση της χώρας ήταν συγκεκριμένα. Έπρεπε το συντομότερο δυνατόν να αποκατασταθεί η δημοσιονομική ισορροπία της χώρας, έπρεπε να περιοριστούν τα δημόσια ελλείμματα, να μειωθεί το δημόσιο χρέος, να μπει η χώρα σε μία νέα τροχιά οικονομικής ανάπτυξης.
      Οι μέθοδοι είναι γνωστές και είναι δύο. Η μέθοδος της ταχείας επαναφοράς με μέτρα όμως, που θα προκαλούσαν κοινωνικό σοκ, έντονες κοινωνικές αντιδράσεις, σκληρή εισοδηματική πολιτική και άγρια λιτότητα από τη μία πλευρά ή η άλλη μέθοδος, η μέθοδος της ήπιας δημοσιονομικής προσαρμογής με περιορισμό του σπάταλου κράτους, όπως αυτό είχε καταντήσει από τις κυβερνήσεις του ΠΑΣΟΚ, με μείωση των αμυντικών δαπανών, με μία σχετικά περιοριστική εισοδηματική πολιτική, με μέτρα κοινωνικά αποδεκτά. 
      Έτσι, λοιπόν, για μας το κόμμα του μέτρου, το κόμμα του κοινωνικού κέντρου και της κοινωνικής δικαιοσύνης, ήταν εύκολη η απάντηση στο δίλημμα αυτό. Επιλέξαμε την ήπια δημοσιονομική προσαρμογή, πιστεύοντας ότι μπορούμε έτσι σε βάθος δύο χρόνων, να αντιμετωπίσουμε ριζικά τα σημαντικότερα προβλήματα της ελληνικής οικονομίας. Και η πολιτική αυτή αποτυπώνεται και στη συζητούμενη σήμερα εισοδηματική μας πολιτική, η οποία προβλέπει αυξήσεις 3,6%, αυξήσεις, δηλαδή, πάνω  από τον πληθωρισμό, που θα θυμίσω ότι για το 2004 ήταν 2,9%. 
      Η Κυβέρνηση εξαντλώντας κάθε δυνατότητα που παρέχουν τα δημοσιονομικά κριτήρια, αλλά και ο προϋπολογισμός του 2005 προτείνει μία εισοδηματική πολιτική που σαφώς υπερκαλύπτει τον πληθωρισμό. Αυτό γίνεται μέσα σε συγκεκριμένα πλαίσια και υπαγορεύεται από τη λογική και το στόχο της νέας διακυβέρνησης της χώρας για σταδιακή σύγκλιση μισθών και συντάξεων με το μέσο ευρωπαϊκό όρο.
       Ακόμα, η Κυβέρνηση αποδεικνύοντας το άμεσο και έμπρακτό της ενδιαφέρον για τη στήριξη του θεσμού της οικογένειας, αλλά και θέλοντας να συμβάλει στην αντιμετώπιση ενός μεγάλου εθνικού προβλήματος, του δημογραφικού προβλήματος –για το οποίο βέβαια σύντομα θα υπάρξει ολοκληρωμένο πλαίσιο πολιτικής αντιμετώπισής του- αναπροσαρμόζει την οικογενειακή παροχή για το τρίτο παιδί από 35 σε 47 ευρώ, δηλαδή αύξηση 12 ευρώ ή 34%. 
      Τέλος, για λόγους δίκαιας και ισότιμης μεταχείρισης χορηγεί το επίδομα των 178 ευρώ και στους υπαλλήλους που διορίστηκαν ή μετατέθηκαν μετά την 1.1.2004 και υπηρετούν σε υπηρεσίες που καταβάλλεται το παραπάνω εισόδημα. Το εν λόγω μέτρο κρίθηκε απαραίτητο για να μην υπάρχουν φαινόμενα άνισης μεταχείρισης μεταξύ των υπαλλήλων κυρίως Υπουργείων, περιφερειών και Νομαρχιακών Αυτοδιοικήσεων. 
      Φυσικά δεν είναι θέμα του παρόντος νομοσχεδίου, αλλά πρέπει να υπενθυμίσουμε σε όλους τους συναδέλφους και ειδικότερα στον ελληνικό λαό ότι οι συντάξεις που καταβάλλονται από το δημόσιο ή τους φορείς που ακολουθούν το ίδιο με το δημόσιο συνταξιοδοτικό καθεστώς αυξάνονται κατά 4%, ενώ για μία ειδικότερη ευαίσθητη κοινωνική ομάδα, τους συνταξιούχους του ΟΓΑ ή τους δικαιούχους του ΕΚΑΣ αυξάνονται κατά 6%, δηλαδή, ποσοστό υπερδιπλάσιο του πληθωρισμού. 
      Ακόμη να θυμίσω ότι θα υπάρξει στους χαμηλόμισθους και στους συνταξιούχους έμμεση αύξηση στα εισοδήματά τους με την αύξηση που έγινε στο αφορολόγητο από 10.000 σε 11.000 ευρώ, σύμφωνα με τον πρόσφατο φορολογικό νόμο, ενώ ήδη υπήρξε μία οικονομική ανάσα για όλους τους δημοσίους υπαλλήλους με την πρόσφατη μείωση από το Ταμείο Παρακαταθηκών και Δανείων των επιτοκίων δανεισμού για στέγη από 5,2% σε 4,9%. Η επιβάρυνση από τη συγκεκριμένη εισοδηματική πολιτική αναμένεται να ανέλθει περίπου στα 500 εκατομμύρια ευρώ, ένα πολύ μεγάλο φυσικά ποσό, χωρίς στο ποσό αυτό να έχουν υπολογιστεί οι αυξήσεις των συντάξεων και οι άλλες έμμεσες και άμεσες ωφέλειες για τους δημοσίους υπαλλήλους, όπως αυτές που προηγουμένως ανέφερα.
      Είμαι βέβαιος ότι οι συνάδελφοι του ΠΑΣΟΚ που θα ακολουθήσουν, θα χύσουν πολλά κροκοδείλια δάκρυα για την εισοδηματική πολιτική, για τους εργαζόμενους, για τους συνταξιούχους. Ξέχασαν φαίνεται οι ίδιοι πολύ γρήγορα ή νομίζουν ότι ο ελληνικός λαός πάσχει από τη νόσο Αλτσχάϊμερ και δεν θυμάται καθόλου τα θέματα που τον αφορούν. 
      Ξεγελιούνται όμως. Ξεγελιούνται νομίζοντας ότι δεν γνωρίζει ο ελληνικός λαός ποιοι είναι εκείνοι που για είκοσι χρόνια κατέστρεψαν την ελληνική οικονομία, ποιοι είναι εκείνοι που σταθερά όλα τα τελευταία χρόνια, πλην βεβαίως των προεκλογικών, έδιναν αυξήσεις μικρότερες του πληθωρισμού, ποιοι ήταν εκείνοι που σταδιακά κατέτρωγαν το εισόδημα των Ελλήνων δημοσίων υπαλλήλων.
      Ο ελληνικός λαός, όμως, δυστυχώς για τους συναδέλφους του ΠΑΣΟΚ, έχει και μνήμη και κρίση. Γνωρίζει πολύ καλά την κρισιμότητα των καταστάσεων, γνωρίζει πάρα πολύ καλά πόσο σκληρή δουλειά γίνεται από τον Πρωθυπουργό μας και το οικονομικό επιτελείο, γνωρίζει ότι γίνονται συστηματικές προσπάθειες για να εξυγιανθεί η εκτροχιασμένη από το ΠΑΣΟΚ ελληνική οικονομία. 
      Γνωρίζει ότι η συγκεκριμένη εισοδηματική πολιτική κινείται στα πλαίσια των δυνατοτήτων της ελληνικής οικονομίας και ότι ανταποκρίνεται με συνέπεια στις δεσμεύσεις της Κυβέρνησης, ότι οι βασικοί μισθοί θα αναπροσαρμοστούν σε ποσοστό που θα υπερβαίνει τον πληθωρισμό, ότι οι συντάξεις θα αυξηθούν με ρυθμό μεγαλύτερο από το ρυθμό αύξησης των μισθών.
      Συνάδελφοι, συναδέλφισσες, μακάρι να υπήρχαν οι οικονομικές δυνατότητες για ακόμα μεγαλύτερες αυξήσεις στους συνταξιούχους και τους μισθωτούς του δημοσίου. Μακάρι να μην υπήρχε η ανάγκη για τη λήψη κανενός πρόσθετου μέτρου για την εξυγίανση της οικονομίας. Όμως, δυστυχώς, η πραγματικότητα ήταν και είναι διαφορετική. 
      Έτσι, μέσα από συλλογική προσπάθεια, προσπαθούμε να βελτιώσουμε το εισόδημα όλων των Ελλήνων πολιτών. Ο δρόμος είναι μπροστά μας. Είναι δρόμος μακρύς, δύσκολος και ανηφορικός. Όμως, η νέα διακυβέρνηση της χώρας, με επικεφαλής τον Πρωθυπουργό μας, τον Κώστα Καραμανλή, πορεύεται με ευθύνη, με συνέπεια, με αποτελεσματικότητα για τη χώρα και πολύ σύντομα οι Έλληνες πολίτες θα γευτούν αυτούς τους καρπούς της συνεπούς οικονομικής πολιτικής, γιατί δουλεύουμε μαζί με όλους τους πολίτες, για όλους τους πολίτες, με όραμα, στόχους, συνέπεια, προγραμματισμό.
      Το άρθρο 3 αφορά την πολιτική μας σχετικά με το Μετοχικό Ταμείο Πολιτικών Υπαλλήλων. Όπως είναι γνωστό, η σημερινή κατάσταση διαιρεί στην ουσία τους συνταξιούχους του δημοσίου σε τρεις κατηγορίες. Η πρώτη κατηγορία είναι αυτοί που συνταξιοδοτήθηκαν μέχρι 31.12.1984, η δεύτερη κατηγορία αφορά αυτούς που συνταξιοδοτήθηκαν από 01.01.1985 έως 31.12.1996 και η τρίτη κατηγορία είναι οι εξερχόμενοι μετά την 01.01.1997.
      Είναι λογικό, μια που στην ουσία υπάρχουν τρεις διαφορετικές περιπτώσεις-κατηγορίες μερισματούχων, να υπάρχουν και πολλά παράπονα, αλλά και πολλές δικαστικές προσφυγές μερισματούχων που διεκδικούν την εξομοίωση των μερισμάτων τους. 
      Με τον προτεινόμενο νέο τρόπο υπολογισμού του μερίσματος, επιτυγχάνεται το αυτονόητο και αντιμετωπίζεται ένα σοβαρό πρόβλημα των συνταξιούχων του Μετοχικού Ταμείου, δηλαδή όλοι οι μερισματούχοι που έχουν τον ίδιο συντάξιμο μισθό και έχουν τα ίδια χρόνια συμμετοχής στο Ταμείο, θα παίρνουν το ίδιο μέρισμα. Αυτό πρακτικά σημαίνει μία αύξηση 7,5% περίπου, αναδρομική από 01.01.2004 που αφορά εκατόν τριάντα χιλιάδες συνταξιούχους του δημοσίου.
      Ασφαλώς, πρόκειται για άλλη μία μεγάλη απόδειξη του έμπρακτου ενδιαφέροντος της νέας διακυβέρνησης της χώρας, η οποία αντιμετωπίζει πάντα και επιλύει με ιδιαίτερο ενδιαφέρον τα λογικά και δίκαια αιτήματα των κοινωνικών ομάδων, πάντα βέβαια μέσα στα πλαίσια των οικονομικών δυνατοτήτων που επιτρέπει η δημοσιονομική κατάσταση της χώρας.
      Με τη δεύτερη παράγραφο του άρθρου 3, δίνεται η δυνατότητα για καλύτερη αξιοποίηση της κινητής περιουσίας του Μετοχικού Ταμείου Πολιτικών Υπαλλήλων, όπως για παράδειγμα η δυνατότητα συγκρότησης από το Μετοχικό Ταμείο Πολιτικών Υπαλλήλων ατομικών ή ομαδικών αμοιβαίων κεφαλαίων, για καλύτερη απόδοση της κινητής περιουσίας του Ταμείου, πάντα όμως για λόγους διαφάνειας, υπό τον έλεγχο ανεξάρτητης αρχής, όπως είναι η Επιτροπή Κεφαλαιαγοράς.
      Με το άρθρο 4, δίνεται παράταση έως 4 Ιουνίου του 2005 της προθεσμίας για τη διαδικασία επαναπατρισμού κεφαλαίων, όπως προβλέπεται από το άρθρο 38, παράγραφος 9 του ν. 3259/2004. 
      Με το άρθρο 5, γίνεται λογιστική τακτοποίηση των περίπου 500.000.000 ευρώ που δόθηκαν σύμφωνα με τη συμφωνία ελληνικού δημοσίου και Επιτροπής Διοργάνωσης Ολυμπιακών Αγώνων, τα οποία πλέον θεωρούνται επιχορηγήσεις και δεν αυξάνουν το μετοχικό της κεφάλαιο.
      Με το άρθρο 6, τακτοποιούνται θέματα κώδικα βιβλίων και στοιχείων, με σχετική τροποποίηση της παραγράφου 14, του άρθρου 12 του προεδρικού διατάγματος 186 του 1992 και δίνεται παράταση για την έκδοση φορολογικών στοιχείων.
      Με το άρθρο 7, αντιμετωπίζεται ένα ειδικό θέμα που αφορά το προσωπικό που θα απασχοληθεί στη Μονάδα Οργάνωσης και Διαχείρισης του Κοινοτικού Πλαισίου Στήριξης, όπως αυτή έχει συσταθεί με το ν. 2372/1996. Συγκεκριμένα, είχε προσληφθεί εξειδικευμένο επιστημονικό προσωπικό για τη διαδικασία παρακολούθησης και επιτάχυνσης των διαδικασιών των Κοινοτικών Πλαισίων Στήριξης. Γι’ αυτό το προσωπικό, σύμφωνα με τον παραπάνω νόμο δεν θα μπορούσαν να μετατραπούν οι συμβάσεις εργασίας που υπήρχαν, σε συμβάσεις αορίστου χρόνου.
      Όμως, το προεδρικό διάταγμα 164/2004 -το γνωστό προεδρικό διάταγμα του κ. Παυλόπουλου- αφορά τη μετατροπή των εν λόγω συμβάσεων. Ήδη, όλοι αυτοί οι συμβασιούχοι έχουν γίνει συμβασιούχοι αορίστου χρόνου. 
      Έτσι, λοιπόν, προκειμένου η ΜΟΔ ΑΕ να προκηρύξει νέο διαγωνισμό για την πρόσληψη εξειδικευμένου στελεχιακού δυναμικού, προτείνεται η κατάργηση της παραπάνω διάταξης ώστε τα νέα στελέχη, που θα προσληφθούν, να προσληφθούν με συμβάσεις εργασίας αορίστου χρόνου, όπως ισχύει ήδη για τους υπόλοιπους εργαζόμενους στη ΜΟΔ ΑΕ. 
      Με το άρθρο 8 καταργούνται μία σειρά ειδικών λογαριασμών. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώστε. Αυτά καλύτερα να τα πείτε στη συζήτηση επί των άρθρων.
      ΘΕΟΔΩΡΟΣ ΚΑΡΑΟΓΛΟΥ: Μάλιστα, κύριε Πρόεδρε, ολοκληρώνω αμέσως.
      Με το άρθρο 8 καταργούνται μία σειρά ειδικών λογαριασμών. Όπως είναι γνωστό, ειδικότερα προεκλογικά, είχε γίνει πολύ μεγάλος διάλογος, σχετικά με τους περίφημους διπλούς λογαριασμούς που κάποιοι τους έλεγαν κρυφούς λογαριασμούς, με τα διπλά λογιστικά βιβλία και όλα τα σχετικά. Ήδη, με το παρόν άρθρο του νομοσχεδίου, η κυβέρνηση, πιστή στις προεκλογικές τις εξαγγελίες, ξεκινά έχοντας ως στόχο την πλήρη διαφάνεια στα δημόσια οικονομικά, την κατάργηση μέρους των ειδικών αυτών λογαριασμών και συγκεκριμένα όλων όσων από την προηγούμενη Κυβέρνηση έχουν συσταθεί, αλλά δεν έχουν ακόμα ενεργοποιηθεί. Για εμάς, ήταν, είναι και παραμένει στόχος η οριστική κατάργηση αυτών των λογαριασμών, η πλήρης διαφάνεια στα δημοσιονομικά μεγέθη, η αποκατάσταση της αξιοπιστίας της ελληνικής οικονομίας στην Ελλάδα και το εξωτερικό. 
      Κλείνοντας, εκτιμώ ότι το συγκεκριμένο νομοσχέδιο είναι ένα θετικό νομοσχέδιο, ένα νομοσχέδιο που δίνει απαντήσεις σε μια σειρά σημαντικών προβλημάτων που απασχολούν τους δημοσίους υπαλλήλους, ένα νομοσχέδιο που εμπεριέχει μία θετική στάση της Κυβέρνησης απέναντι στην εισοδηματική πολιτική των δημοσίων υπαλλήλων στα πλαίσια, βεβαίως, του δυνατού, σύμφωνα με τις αντοχές της ελληνικής οικονομίας, όπως τα είκοσι χρόνια διακυβέρνησης του ΠΑΣΟΚ την έχουν καταντήσει. Και σαν ένα θετικό νομοσχέδιο, που δίνει απαντήσεις σε υπαρκτά προβλήματα, σας καλώ να το υπερψηφίσουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, τριάντα εννέα μαθητές και μαθήτριες και έξι συνοδοί - καθηγητές από το Σχολείο Δεύτερης Ευκαιρίας Καλλιθέας. 
      Η Βουλή καλωσορίζει τους μαθητές. 
      (Χειροκροτήματα από όλες τις πτέρυγες της Βουλής)
      Το λόγο έχει ο εισηγητής του ΠΑΣΟΚ κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, σήμερα συζητούμε ένα νομοσχέδιο που οφείλω εξαρχής να πω ότι είναι ψευδεπίγραφο. Είναι ένα νομοσχέδιο, δήθεν, για την εναρμόνιση της φορολογίας με οδηγία της Ευρωπαϊκής Ένωσης και μέσα περιλαμβάνει μία σειρά από σοβαρά θέματα που αφορούν το σύνολο του ελληνικού λαού, όλους τους εργαζόμενους, πολλούς φορείς και, πάνω απ’ όλα, αφορούν την ελληνική κοινωνία γιατί, μέσα από αυτό το πολυνομοσχέδιο, η Κυβέρνηση έρχεται να υλοποιήσει τη δέσμευσή της για την εισοδηματική πολιτική, έρχεται να ρυθμίσει με τροπολογία μία σειρά από εξαγγελίες για φορολογικά μέτρα στην έμμεση φορολογία, έρχεται με συγκεκριμένη τροπολογία, που κατατέθηκε μόλις χθες, να προχωρήσει σε υλοποίηση του προγράμματός της που είναι η εκποίηση της δημόσιας περιουσίας, η πώληση σε ιδιώτες του ΟΠΑΠ. 
      Άρα, βλέπουμε ότι μία σειρά από σοβαρά θέματα αντιμετωπίζονται με ανορθόδοξο κοινοβουλευτικό τρόπο, με τροπολογίες χωρίς καν να έχουν συζητηθεί στην αρμόδια επιτροπή, προκειμένου η Νέα Δημοκρατία να αποφύγει τη σκληρή κριτική γύρω από συγκεκριμένες πολιτικές της επιλογές που περιλαμβάνονται στο πρόγραμμά της.
      Κυρίες και κύριοι συνάδελφοι, ένας χρόνος διακυβέρνησης της χώρας από την Κυβέρνηση της Νέας Δημοκρατίας και βρίσκεται πλέον η Νέα Δημοκρατία σε πλήρη δυσαρμονία με το εκλογικό Σώμα. Με τις πολιτικές της σε όλους τους τομείς έχει απογοητεύσει και τους πιο υπεραισιόδοξους οπαδούς και σίγουρα έχει απογοητεύσει τους εργαζόμενους, τους συνταξιούχους, τους μικρομεσαίους, τους αγρότες με την απραξία, με την αδράνεια, με την αναβλητικότητα. Αποφεύγοντας τον σκόπελο των εθνικών εκλογών, με αφορμή την εκλογή του Προέδρου της Δημοκρατίας, κερδίσατε, κύριοι της Νέας Δημοκρατίας, πολιτικό χρόνο, αλλά έχασε η οικονομία πολύτιμο χρόνο. 
    Και τώρα με μία σειρά εισπρακτικού χαρακτήρα αντιλαϊκών μέτρων, μέτρα σκληρής λιτότητας ενταφιάζετε πανηγυρικά τη για ένα χρόνο διατυμπανιζόμενη πολιτική της ήπιας προσαρμογής. 
    Η σημερινή Κυβέρνηση από τη λαϊκή Δεξιά του κ. Καραμανλή είναι χειρότερη σε σχέση με την ακραία νεοφιλελεύθερη κυβέρνηση του 1990-1993 του κ. Μητσοτάκη. Και αυτό γιατί σήμερα ρυθμίζετε στο νομοσχέδιο την εισοδηματική πολιτική. Ποια εισοδηματική πολιτική που απέχει παρασάγγας των όσων είπατε προεκλογικά και παραπλανήσατε τους εργαζόμενους και τον ελληνικό λαό; Μιλήσατε για αυξήσεις προεκλογικά στους εργαζόμενους και μετεκλογικά μιλήσατε για διασφάλιση του εισοδήματος των εργαζομένων. Με αύξηση ύψους 3,6% των μισθών τη βλέπουμε σήμερα αυτή μέσα από τη μη τιμαριθμοποίηση της φορολογικής κλίμακας μέσα από μια σειρά φορολογικών ρυθμίσεων και κυρίως την έμμεση φορολογία, μέσα από την αυξημένη παρακράτηση του φόρου, η αύξηση αυτή τελικά φθάνει στο ποσοστό 2% από το 3,6% που σημαίνει μείωση του πραγματικού εισοδήματος των εργαζομένων. 
    Άρα,  κύριοι συνάδελφοι, δεν απέχει και πολύ αυτή η αύξηση του 3,6% που καταλήγει να είναι 2% από το μηδέν συν μηδέν ίσον δεκατέσσερα. Επομένως, έχουμε μείωση του πραγματικού εισοδήματος. 
    Έχουμε, κύριοι της Νέας Δημοκρατίας, θυσίες από τους εργαζόμενους, θυσίες χωρίς στόχο, χωρίς κατεύθυνση, χωρίς όραμα, χωρίς ελπίδα. Και όλα αυτά είναι αποτέλεσμα της λανθασμένης και απαράδεκτης οικονομικής πολιτικής που εφαρμόζετε ένα χρόνο τώρα. 
    Έχετε μιλήσει κατ’ επανάληψη για το χθες γιατί δεν έχετε να μας πείτε τίποτε για το αύριο ή μάλλον μας λέτε πολλά για το σήμερα και για το αύριο που είναι το τρίπτυχο της πολιτικής σας, μείωση των εισοδημάτων των εργαζομένων, των μικρομεσαίων, των μισθωτών, των συνταξιούχων, των αγροτών. Ακρίβεια στην αγορά, ανεργία στον ελληνικό λαό. 
    Κύριοι της Κυβέρνησης της Νέας Δημοκρατίας, έχετε όμως παρελθόν και έχετε και παρόν. Γι’ αυτό κρίνεστε και απολογείστε και σήμερα. Δεν έχετε όμως μέλλον. Οδηγηθήκατε σ’ αυτά τα εισπρακτικά και αντιλαϊκά μέτρα μήπως από τη δήθεν δημοσιονομική απογραφή ή για την οικονομία «τραβεστί» που παραλάβατε από το ΠΑΣΟΚ; 
    Οδηγηθήκατε σ’ αυτά τα, εισπρακτικού χαρακτήρα, μέτρα ακριβώς γιατί ένα χρόνο τώρα ακολουθείτε γενικότερη οικονομική πολιτική, αλλά και συγκεκριμένη φορολογική πολιτική αδιέξοδη. 
    Στο σκέλος των εσόδων, κύριοι της Νέας Δημοκρατίας, τα μέτρα που πήρατε είναι επιβεβαίωση και μιλάμε πλέον για κατάρρευση των εσόδων. Το 2004 ο στόχος ήταν 8,5%. Ο ρυθμός αύξησης κυμάνθηκε στο 4%. Οι απώλειες των εσόδων ήταν περίπου ένα δισεκατομμύριο ευρώ. Η επιχειρηματολογία σας ήταν ότι αυτά ήταν υπερτιμημένα από προϋπολογισμό που είχε ψηφίσει η κυβέρνηση του ΠΑΣΟΚ. Και ερχόμαστε στον προϋπολογισμό που σεις ψηφίσατε πριν από τρεις μήνες, τον προϋπολογισμό που υλοποιείται, τον προϋπολογισμό του 2005. 
    Ποιος είναι ο στόχος, κύριε Υπουργέ, που βάλατε για την πορεία των εσόδων; Είναι 7,2%. Και αν λάβουμε υπόψη μας την απόκλιση των εσόδων το 2004, θα έπρεπε για να υλοποιηθεί ο προϋπολογισμός τα έσοδα να τρέχουν με ρυθμό 12%. Το πρώτο δίμηνο τρέχουν με ρυθμό 3%. Γιατί, κύριοι της Κυβέρνησης; Φταίει η απογραφή, όταν η πορεία των εσόδων τρέχει με 3% έναντι στόχου 7,2% που σεις προσδιορίσατε στον προϋπολογισμό; Γιατί έχουμε αυτήν τη μεγάλη απόκλιση στα έσοδα; Γιατί μιλάμε για κατάρρευση των εσόδων, αφού αποτύχατε στις πολιτικές σας. 
     Αποτύχατε στις επιλογές σας, αποτύχατε στους στόχους σας και αποτύχατε στις πολιτικές, γιατί; Με τον πρώτο νόμο που ψηφίσατε για τη δήθεν φορολογική μεταρρύθμιση τον Ιούλιο του 2004, με την περαίωση των ανέλεγκτων φορολογικών υποθέσεων και των μελλοντικών ανέλεγκτων φορολογικών υποθέσεων, δηλαδή, προείσπραξη εσόδων, ρυθμίσατε υποθέσεις οκτακοσίων πενήντα χιλιάδων μικρομεσαίων φορολογουμένων. Μέχρι 31 Μαρτίου 2005 πόσες έχουν περαιωθεί, κύριε Υπουργέ; Έχουν περαιωθεί εκατόν ενενήντα χιλιάδες, που σημαίνει υστέρηση εσόδων από την περαίωση 800.000.000 ευρώ.
     Επαναπατρισμός κεφαλαίων, μία σκανδαλώδης ρύθμιση, που αυτό το έγκλημα δεν ήταν άπαξ, αλλά διαρκές, γιατί με τις δύο παρατάσεις που έχετε δώσει, παρέχεται και σήμερα τη δυνατότητα σ’ αυτούς που κάνουν φοροδιαφυγή, σ’ αυτούς που διακινούν μαύρο χρήμα να μπορούν να κάνουν εξαγωγή κεφαλαίων και να τα φέρουν πίσω να τα νομιμοποιήσουν και σήμερα ακόμη με τις παρατάσεις που δίνετε. Στις 31/1/2005 προβλεπόμενα έσοδα από τον επαναπατρισμό 200.000.000 ευρώ. Εισπράξατε 11.000.000 ευρώ.
     ΦΠΑ. Πρόβλεψη 8,5%. Γενάρης, αύξηση μείον 4%. Φλεβάρης μείον 12%. Το δίμηνο αυτό ρυθμός αύξησης του ΦΠΑ αρνητικός, μείον 8%. Και αυτό, κύριοι, όταν ο ΦΠΑ αντανακλά το 60% του συνόλου των φορολογικών εσόδων και είναι ο υγιής φόρος, είναι αποτέλεσμα της πραγματικής οικονομίας, είναι αποτέλεσμα της οικονομικής δραστηριότητας που υπάρχει στη χώρα μας που αυτή η μεγάλη μείωση των εσόδων από το ΦΠΑ σημαίνει ύφεση στην αγορά, σημαίνει φοροδιαφυγή, σημαίνει φοροκλοπή, σημαίνει φοροαποφυγή, σημαίνει, κυρίες και κύριοι, ότι με τις πολιτικές που εφαρμόσατε, δηλαδή, πολιτικές αναξιοκρατίας στις υπηρεσίες του Υπουργείου Οικονομικών, με τη διάλυση του ελεγκτικού και φοροεισπρακτικού μηχανισμού, με την κατάργηση του ΣΔΟΕ, έχετε οδηγήσει σ’ αυτήν την κατάρρευση των εσόδων και έρχεστε σήμερα με το γνωστό τρόπο, την πεπατημένη, που έχει κατ’ επανάληψη ακολουθήσει η συντηρητική παράταξη, όταν είχε την ευθύνη της διακυβέρνησης της χώρας, την αύξηση της έμμεσης φορολογίας, να υλοποιήσετε τον προϋπολογισμό, να αυξήσετε δηλαδή τα έσοδα. Έτσι οδηγηθήκατε σε μία φοροεπιδρομή, με αύξηση στην έμμεση φορολογία. 
     Και ερωτώ, κύριε Υπουργέ. Αν δέκα χρόνια αντιπολίτευση και ένα χρόνο Κυβέρνηση, εξετάζατε, αναλύατε και μετά απ΄ αυτές τις αναλύσεις καταλήξατε ότι η οικονομική και φορολογική πολιτική που πρέπει να ακολουθήσετε, είναι η αύξηση της έμμεσης φορολογίας, ε, μιλάμε πλέον ότι επαξίως διεκδικείτε το νόμπελ της οικονομίας! Γιατί; Γιατί η αύξηση του ΦΠΑ κατά μία μονάδα από 8% στο 9%, από 18% στο 19% και του μικρότερου συντελεστή στο 4,5% οδηγεί νομοτελειακά σε αισχροκέρδεια και κερδοσκοπία την αγορά. Οδηγεί νομοτελειακά σε ακρίβεια, σε φοροκλοπή, προκειμένου οι μικρομεσαίοι, οι επιτηδευματίες, ο κάθε φορολογούμενος να μπορεί να αντεπεξέλθει στα λειτουργικά έξοδα, αποτέλεσμα της γενικότερης ύφεσης. 
     Αύξηση του ειδικού φόρου κατανάλωσης. Ερωτώ, κύριε Υπουργέ. Γιατί αυτή επικεντρώθηκε μόνο στα φθηνά τσιγάρα; Γιατί, κύριε Υπουργέ, αυξήσατε από 0,8% σε 1,5% τον ειδικό φόρο κατανάλωσης στα φθηνά τσιγάρα; Μήπως επειδή αυτά παράγονται και συσκευάζονται στην Ελλάδα; Μήπως επειδή αυτά καταναλώνονται από τα πιο αδύνατα λαϊκά στρώματα; 
     Κύριε Υπουργέ, μήπως κάνατε τους υπολογισμούς σας; Ότι η αύξηση κατά 0,7% στον ειδικό φόρο κατανάλωσης σημαίνει για ένα συνταξιούχο, για έναν άνεργο, για ένα μισθωτό ότι αν καπνίζει ένα πακέτο την ημέρα, ότι θα επιβαρύνεται 21 ευρώ το μήνα, όταν δίνετε στο συνταξιούχο του ΟΓΑ αύξηση μόλις 12 ευρώ το μήνα;
    Αυτή είναι συνειδητή επιλογή σας. Και δεν αυξήσατε αντίστοιχα τον ειδικό φόρο κατανάλωσης στα ακριβά τσιγάρα. Μήπως γιατί έχετε υποχρεώσεις στη «Phillip Morris»; Μήπως εκεί έχετε άλλες υποχρεώσεις; Απαντήστε μας. 
    Κάνουμε μεγάλη προσπάθεια να κατανοήσουμε τους Βουλευτές της Νέας Δημοκρατίας όταν απευθύνονται στον ελληνικό λαό, όταν απευθύνονται στους εργαζόμενους, όταν απευθύνονται στους ψηφοφόρους, στις επαρχίες τους. Αλλά, όσο απόθεμα καλής διάθεσης και να έχουμε, βλέπουμε ότι είσαστε σε δυσμενέστατη θέση, γιατί δεν μπορείτε να απαντήσετε σ’ αυτές τις επιλογές. Ή μάλλον είναι εύκολη η απάντηση: Είναι η πολιτική της Νέας Δημοκρατίας που καλυμμένα ένα χρόνο προσπαθούσε να αποκρύψει από τον ελληνικό λαό, όπως το πέτυχε προεκλογικά. 
    Αυξήσατε, κύριε Υπουργέ, τον ειδικό φόρο κατανάλωσης στα οινοπνευματώδη. Και αυξήσατε μέχρι και 10% του ΕΦΚ στο ούζο και στο τσίπουρο.
    Και ερωτώ: Ούτε αυτό δεν συμμεριστήκατε, τουλάχιστον να μπορεί ο αγρότης, ο συνταξιούχος, ο απόμαχος να πίνει το ουζάκι του και να μην τον πίνει; Να πίνει για να πηγαίνουν κάτω τα φαρμάκια!
    Σχετικά με την έμμεση φορολογία έχουμε πει κατ’ επανάληψη ότι είναι η πιο άδικη, η πιο άνιση, είναι η πιο αντιλαϊκή. Είναι σκληρή πολιτική για τους εργαζόμενους. Και επειδή άκουσα και στην επιτροπή ότι «μα και εσείς στο παρελθόν αυξήσατε την έμμεση φορολογία», κύριε Υπουργέ, έχω τον πίνακα, της σχέσης άμεσων-έμμεσων φόρων. Είναι περιττό να τονίσουμε για οικονομία χρόνου την επίπτωση που έχει και στον πληθωρισμό και στα αδύνατα λαϊκά στρώματα: Το 1992 η σχέση ήταν 30-70. Το 2002 ήταν 41-58. 
    Ποια πολιτική ακολουθήσαμε; Ακολουθήσαμε την πολιτική είσπραξης των εσόδων από την άμεση φορολογία. Υγιή και σταθερά φορολογικά έσοδα επιδιώξαμε και είχαμε όλα αυτά τα χρόνια. Γι’ αυτό αποφύγαμε να επιβάλλουμε αυξήσεις στην έμμεση φορολογία. 
    ΘΕΟΔΩΡΟΣ ΣΚΡΕΚΑΣ: Μετά από μισό αιώνα. 
    ΑΝΔΡΕΑΣ ΜΑΚΡΥΠΙΔΗΣ: Το 1990 οι συντελεστές ήταν ο χαμηλότερος 3%, 6%, 16% και 36%. Το 1992 ήταν 4%, 8% και 18%. Από το 1992 παραμένουν οι ίδιοι σταθεροί συντελεστές στο φόρο προστιθέμενης αξίας. Και αναπροσαρμόζονται πάλι από Κυβέρνηση της Νέας Δημοκρατίας το 2005. 
    Πετύχαμε διεύρυνση της φορολογικής βάσης και το 1992, ήταν δύο εκατομμύρια εννιακόσιες χιλιάδες ο αριθμός των φορολογουμένων. Από αυτούς εισπράτταμε τα άμεσα φορολογικά έσοδα. Το 2002 ξεπεράσανε τον αριθμό των πέντε εκατομμυρίων φορολογουμένων. Διπλασιάσαμε τη φορολογική βάση. Διπλασιάσαμε τα φορολογικά έσοδα από εκείνα που μέχρι τότε ήταν στο απυρόβλητο το φορολογικό. Να, γιατί δεν χρειάστηκε ποτέ να αυξήσουμε την έμμεση φορολογία. Γιατί ήταν πολιτική μας επιλογή όπως είναι και πολιτική της Νέας Δημοκρατίας η έμμεση φορολογία. Να, γιατί, κύριοι της Νέας Δημοκρατίας, αποτύχατε. Να, γιατί ο ελληνικός λαός στις πρόσφατες δημοσκοπήσεις και σε ποσοστό 80% απορρίπτει αυτήν την οικονομική πολιτική. Μόνο το 12% την εγκρίνει, γιατί αυτό πλέον εξυπηρετείτε, γιατί σ’ αυτούς απευθύνεστε, γιατί αυτούς εκπροσωπείτε.
    Να, γιατί το 60% του ελληνικού λαού αποφαίνεται στις δημοσκοπήσεις ότι η οικονομική του κατάσταση πριν από ένα χρόνο ήταν καλύτερη από σήμερα. Να, γιατί σας καταδικάζει ο ελληνικός λαός. Να γιατί σπέρνετε ανέμους και θα θερίσετε θύελλες. Να γιατί προκαλείτε κοινωνικές συγκρούσεις και εντάσεις. 
    Για όλα αυτά καταψηφίζουμε το συζητούμενο νομοσχέδιο.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο ειδικός αγορητής του Κομμουνιστικού Κόμματος Ελλάδας κ. Σταύρος Σκοπελίτης έχει το λόγο.
    ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, θέλω εξαρχής να κάνω καθαρό τούτο το στοιχείο, ότι και το υπό συζήτηση νομοσχέδιο κάνει ένα ακόμη σημαντικό βήμα στην κατεύθυνση της εξυπηρέτησης του μεγάλου κεφαλαίου.
    Θα ήθελα να επισημάνω ότι στην ίδια κατεύθυνση κινείται και το νομοσχέδιο που έδωσε πριν από λίγες ημέρες στη δημοσιότητα το Υπουργείο Πολιτισμού με το οποίο η μεγάλη πλειοψηφία των ολυμπιακών εγκαταστάσεων που κατασκευάστηκαν με κόπους, θυσίες και χρήματα των εργαζομένων και του ελληνικού λαού παραδίδονται στην επιχειρηματική κερδοσκοπία. 
    Το βήμα αυτό, στο οποίο αναφέρθηκα με το νομοσχέδιο αυτό που συζητάμε, γίνεται με την εισοδηματική πολιτική στην οποία αναφέρεται και κυρίως με τις αυξήσεις στους μισθούς. Επίσης, γίνεται με την εναρμόνιση της ελληνικής νομοθεσίας στην οδηγία 2003/96 της Ευρωπαϊκής Ένωσης. Ακόμη, γίνεται με τα όσα αναφέρονται στο κεφάλαιο που αφορά το Μετοχικό Ταμείο Πολιτικών Υπαλλήλων και με την τροπολογία που ξεπουλά τον ΟΠΑΠ. 
    Επιστέγασμα αυτής της βαθιάς αντιλαϊκής πολιτικής αποτέλεσαν τα μέτρα που πριν από λίγες ημέρες ανακοίνωσε η Κυβέρνηση διά στόματος του Υπουργού Οικονομίας και Οικονομικών, τα οποία κράτησαν δεσπόζουσα θέση κατά τη συζήτηση του νομοσχεδίου στην αρμόδια επιτροπή. Και βέβαια δεν ήταν δυνατόν να γίνει διαφορετικά, κυρίες και κύριοι συνάδελφοι, αφού τα μέτρα αυτά που συνιστούν κυριολεκτικά φορομπηχτική επέλαση της Κυβέρνησης με στόχο το εισόδημα της λαϊκής οικογένειας, με πρόσχημα βέβαια την κάλυψη ελλειμμάτων της οικονομίας, προκάλεσαν την αγανάκτηση των εργαζομένων, των μικρομεσαίων επαγγελματιών και βιοτεχνών, της μικρής και μεσαίας αγροτιάς της χώρας μας, του συνόλου, δηλαδή, των ανθρώπων του μόχθου καθώς και των απόμαχων της δουλειάς που βλέπουν όλοι τους για μια ακόμη φορά να γίνονται τα υποζύγια, για να φορτωθούν τα βάρη μιας πολιτικής που κάθε άλλο παρά ευθύνονται γι’ αυτήν. Τα μέτρα αυτά, στα οποία θα αναφερθώ στη συνέχεια και κατά τη συζήτηση της σχετικής τροπολογίας, σε συνδυασμό με την εισοδηματική πολιτική και με τις αυξήσεις πείνας των μισθών -γιατί είναι αύξηση πείνας κυριολεκτικά, κύριοι συνάδελφοι, αυτό το 3,6% που στην πραγματικότητα είναι 2,5% και λιγότερο, αφού δίνεται επί του βασικού μισθού και όχι επί των συνολικών αποδοχών των εργαζομένων- αποτελούν το καλύτερο δώρο, και να το πούμε καθαρά, στους μεγαλοκεφαλαιούχους, που θα συνεχίσουν να καρπώνονται τον κόπο και τον ιδρώτα των εργαζομένων και να αβγατίζουν τα κέρδη και τα κεφάλαιά τους. 
    Εδώ, κύριοι συνάδελφοι, θα τονίσω την υποκριτικότητα της κριτικής που κάνει το ΠΑΣΟΚ σήμερα. Και το λέω αυτό, γιατί, και όταν ήταν στην κυβέρνηση, την ίδια πολιτική ακολουθούσε και έδινε τις ίδιες αυξήσεις. Θα ήθελα να πω ότι το ίδιο υποκριτική είναι και η θέση που παίρνει η Κυβέρνηση που ακούστηκε προηγουμένως από τον εισηγητή της Πλειοψηφίας, ότι θα ήθελαν να δώσουν περισσότερα, αλλά δεν μπορούν, γιατί δεν το επιτρέπει η οικονομία μας. Αυτόν τον ισχυρισμό βαρεθήκαμε να τον ακούμε. Τον ακούν χρόνια οι εργαζόμενοι. Τον χρησιμοποιούσε κατά κόρον το ΠΑΣΟΚ και τον χρησιμοποιεί σήμερα και η Νέα Δημοκρατία, για να καλύψει την πολιτική επέλασης που οργανώνει ενάντια στο λαϊκό εισόδημα. 
    Όμως, κύριοι συνάδελφοι, αυτή η άσχημη οικονομική κατάσταση, που χρόνια ισχυρίζεται ότι περνάει η χώρα μας, δεν εμποδίζει τους μεγαλοκεφαλαιούχους να αυξάνουν τα κέρδη τους με ρυθμούς που είναι οι υψηλότεροι σε επίπεδο Ευρωπαϊκής Ένωσης. Είναι γνωστό ότι οι εφοπλιστές, οι τραπεζίτες, οι βιομήχανοι σημειώνουν από χρόνο σε χρόνο ρεκόρ κερδών και αυτό χάρη στην πολιτική και των δυο κυβερνήσεων, και της χθεσινής και της σημερινής, που κρατά καθηλωμένους τους μισθούς και τα μεροκάματα στα γνωστά εξευτελιστικά επίπεδα. 
    Όμως πέρα απ’ αυτό, κύριε Υπουργέ, υπάρχει και ένα άλλο στοιχείο. Αν είναι έτσι όπως τα λέτε για την οικονομία της χώρας μας, το ερώτημα που μπαίνει είναι ποιος φταίει γι’ αυτήν την κατάσταση. Φταίει άραγε ο εργαζόμενος, ο μικρομεσαίος επαγγελματίας, ο αγρότης, ο μικροσυνταξιούχος για τα προβλήματα της οικονομίας της χώρας μας; ΄Η φταίει ο μεγαλοεπιχειρηματίας, ο βιομήχανος, ο εφοπλιστής και ο τραπεζίτης;
     Για μας είναι καθαρή η απάντηση στο ερώτημα αυτό. Εκείνος που φταίει είναι το μεγάλο κεφάλαιο και η ασύδοτη δράση που του παρέχετε με την πολιτική σας. Εσείς, όμως, χρήζετε υπεύθυνους τους εργαζόμενους γι’ αυτήν την κατάσταση, όπως είναι γνωστό. Τους αλλάζετε τα φώτα με τα φορολογικά μέτρα που κατά καιρούς επιβάλλετε και αφήνετε το μεγάλο κεφάλαιο ελεύθερο να καταληστεύει και τον ιδρώτα των εργαζομένων και την εθνική οικονομία. 
     Τονίσαμε, κύριοι συνάδελφοι, κατά τη συζήτηση στην επιτροπή, ότι η αύξηση αυτή που δίνετε πέρα από ασήμαντη είναι και πλασματική. Αφού αυτή η αύξηση γίνεται για ευνόητους λόγους -για να φαίνεται, δηλαδή, μεγαλύτερη στα μάτια τους- στο βασικό μισθό και όχι στο σύνολο των συνολικών αποδοχών των εργαζομένων, όπως έπρεπε να γίνει. Και είναι απαράδεκτο, κύριε Υπουργέ -το τονίσαμε και στην επιτροπή, το γνωρίζετε και εσείς, το θέτουν και οι εργαζόμενοι- να μην υπολογίζονται στην αύξηση αυτή τα δυο βασικά επιδόματα που παίρνουν οι περισσότεροι από τους εργαζόμενους. Και εννοούμε αυτό των 176 ευρώ και το άλλο που αναφέρεται σαν κίνητρο απόδοσης. 
     Ανοίγοντας εδώ μια μικρή παρένθεση θα ήθελα να τονίσω ότι για μας, το Κομμουνιστικό Κόμμα της Ελλάδας, είναι απαράδεκτο να μην παίρνουν το επίδομα των 176 ευρώ διάφορες κατηγορίες εργαζομένων -ανάμεσα σ΄ αυτούς και εκπαιδευτικοί- να περικόπτετε εκείνο το επίδομα των 150 ευρώ, που δίνεται σαν κίνητρο απόδοσης, όταν αυτοί βρίσκονται σε εκπαιδευτική άδεια, -οι εκπαιδευτικοί- ή σε αναρρωτική άδεια άνω των έξι ημερών. Είναι απαράδεκτα πράγματα αυτά και ζητούμε να σταματήσει και να παίρνουν όλοι οι εργαζόμενοι τα επιδόματα αυτά. Το ίδιο ισχύει και για τους εργαζόμενους του ΙΓΜΕ που και αυτοί δεν παίρνουν, παρά την υπόσχεση που τους είχατε δώσει, το συγκεκριμένο επίδομα που δικαιούνται να πάρουν. 
     Λέγαμε, λοιπόν, κύριε Υπουργέ, ότι δεν υπολογίζετε τα επιδόματα αυτά στην αύξηση που κάνετε. Όμως τα υπολογίζουν οι εργαζόμενοι να είστε σίγουροι γι’ αυτό. Και έτσι διαπιστώνω το μέγεθος του εμπαιγμού αφού οι αυξήσεις που δίνονται είναι 2,5% και όχι 3,6%, δηλαδή, πολύ κάτω από τον ίδιο τον πληθωρισμό. Και τι σημαίνει αυτό το 2,5%; Σημαίνει ότι δίνετε αύξηση 1 ευρώ την ημέρα στον εργαζόμενο και του λέτε «βγάλε τα πέρα με την κατάσταση που επικρατεί σήμερα στην αγορά» εξαιτίας της ασυδοσίας του μεγάλου κεφαλαίου, χωρίς να υπολογίζουμε πώς θα τα βγάλουν πέρα με τη νέα φορολογική λαίλαπα που τους περιμένει με τα καινούργια φορολογικά μέτρα που τους επιβάλλετε. 
     Όμως πρέπει να πω ότι όσο απαράδεκτη είναι αυτή η αύξηση του τους κάνετε, άλλο τόσο απαράδεκτη είναι και εκείνη που δίνετε στα οικογενειακά επιδόματα. Αναρωτηθήκατε, κύριε Υπουργέ, τι μπορούν να κάνουν αυτά τα 12 ευρώ που δίνετε στην οικογένεια για το τρίτο παιδί και αν μπορεί αυτή η αύξηση να θεωρηθεί μέτρο που κινείται στην κατεύθυνση αντιμετώπισης του έντονου δημογραφικού προβλήματος της χώρας μας; Καθαρά εμπαίζετε και μάλιστα με τον πιο ωμό τρόπο το λαό, όταν ισχυρίζεστε ότι η πολύτεκνη και εν γένει η οικογένεια βρίσκεται στο κέντρο της προσοχής σας. 
     Εμείς, κύριοι συνάδελφοι, καταγγείλαμε την εισοδηματική αυτή πολιτική της Κυβέρνησης, ως πολιτική που καταδικάζει στη φτώχεια και τη μιζέρια τους εργαζομένους της χώρας. Καταγγείλαμε όμως συνάμα και τη δική σας Αντιπολίτευση, κύριοι συνάδελφοι τους ΠΑΣΟΚ, που δεν τολμά να θίξει την αντιλαϊκή πολιτική της Νέας Δημοκρατίας για τον απλούστατο λόγο: ότι και αυτή η πολιτική της Νέας Δημοκρατίας κινείται στην ίδια αντιλαϊκή ρότα με τη δική σας πολιτική. Αυξήσεις και στα τσιγάρα είχαμε και από την δική σας Κυβέρνηση. 
     ΕΚΤΟΡΑΣ ΝΑΣΙΩΚΑΣ: Κάνει στα φθηνά τσιγάρα. 
     ΣΤΑΥΡΟΣ ΣΚΟΠΕΛΙΤΗΣ: Δεν τα εξαιρέσατε τα φθηνά τσιγάρα. Δεν τα βγάλατε απ’ έξω. Και τώρα κακώς γίνεται, δεν λέω. Αλλά είχατε αυξήσεις και στο ουζάκι και στο τσιπουράκι. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Άλλη είναι η Κυβέρνηση. Από εκεί να τα λέτε. 
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριοι συνάδελφοι. 
     ΣΤΑΥΡΟΣ ΣΚΟΠΕΛΙΤΗΣ: Απευθύνομαι στο λαό. Δεν απευθύνομαι σε εσάς, κύριε συνάδελφε. 


    Συνάμα καλούμε τους εργαζόμενους της χώρας μας, αλλά και όλους τους ανθρώπους του μόχθου, να μετατρέψουν την οργή –που πραγματικά είναι μεγάλη- γι’ αυτήν την πολιτική σε θέληση για δράση και αγώνα για μία άλλη πολιτική που δεν θα αντιμετωπίζει τους εργαζόμενους σαν είλωτες και δεν θα τους μεταχειρίζεται σαν υποζύγια, αλλά σαν δημιουργούς που δικαιούνται να απολαμβάνουν τα αγαθά της δημιουργίας τους.
    Τους καλούμε να δώσουν τον αγώνα και να διεκδικήσουν μισθούς στα 1.200 ευρώ, συντάξεις στα 960 ευρώ και 400 ευρώ για τους απόμαχους της αγροτιάς. Επίσης, τους καλούμε να διεκδικήσουν αφορολόγητο όριο τα 15.000 ευρώ και κατάργηση του ΦΠΑ στα είδη πλατιάς λαϊκής κατανάλωσης.
    Κυρίες και κύριοι συνάδελφοι, τόνισα στην αρχή της παρέμβασής μου ότι πέρα από την εισοδηματική πολιτική, πέρα από το άρθρο 2, στο νομοσχέδιο που συζητάμε υπάρχουν και άλλες διατάξεις που υπηρετούν τα συμφέροντα των μεγάλων κεφαλαίων. Και σαν τέτοιες ανέφερα την εναρμόνιση της ελληνικής νομοθεσίας στην οδηγία 2003/1996 της Ευρωπαϊκής Ένωσης, που αναφέρεται στο κεφάλαιο Α΄ και τα όσα αναφέρονται στο κεφάλαιο Γ΄ του νομοσχεδίου και συγκεκριμένα στο άρθρο 3 που αφορά το Μετοχικό Ταμείο Πολιτικών Υπαλλήλων.
    Εκείνο που θέλω να πω σε σχέση με το κεφάλαιο Α΄ είναι ότι η οδηγία 2003, με την οποία εναρμονίζεται η ελληνική νομοθεσία, θα οδηγήσει: 
    Πρώτον, σε αύξηση του συντελεστή ειδικού φόρου κατανάλωσης για τα πετρελαιοειδή, που θα σηματοδοτήσει στην πράξη νέα επιβάρυνση της λαϊκής κατανάλωσης. Η ληστεία του εργαζόμενου καταναλωτή από το κράτος, τα διυλιστήρια και τους χονδρεμπόρους θα ενταθεί.
    Δεύτερον, σε επέκταση της έμμεσης φορολογίας στο φυσικό αέριο, στο λιγνίτη, στην ηλεκτρική ενέργεια κλπ.. Η εισαγωγή συντελεστών φορολόγησης για τις πηγές της ηλεκτροπαραγωγής θα παίξει και ρυθμιστικό ρόλο για την επιβολή του φυσικού αερίου σαν στρατηγικού καυσίμου για την ηλεκτροπαραγωγή σε σχέση με το φθηνότερο εγχώριο λιγνίτη.
    Τρίτον, αναδεικνύεται ο στόχος κατάργησης της έμμεσης φορολογίας στα είδη πλατιάς λαϊκής κατανάλωσης και της αναγκαιότητας ενός ενιαίου, αποκλειστικά, κρατικού φορέα που θα υπηρετεί τις λαϊκές ανάγκες και θα αποτελεί λαϊκή περιουσία στο πλαίσιο της λαϊκής οικονομίας.
    Όσον αφορά το Μετοχικό Ταμείο Πολιτικών Υπαλλήλων: Θέλω να επισημάνω ότι κι εσείς, όπως και το ΠΑΣΟΚ, αντιμετωπίζετε αυτό το Ταμείο σαν να πρόκειται για κληρονομιά σας, για τον κουμπαρά σας. Κι ενώ είναι γνωστό ότι μόνο οι εργαζόμενοι συμμετέχουν στη διαμόρφωση αυτού του Ταμείου -το κράτος δεν βάζει ούτε δραχμή- το μεταχειρίζεστε όπως το μεταχειρίζεστε. Και είναι γνωστό πώς το μεταχειριστήκατε μέχρι τώρα.
    Αφού, λοιπόν, το επεσήμανα αυτό, θα ήθελα να ξεκαθαρίσω ότι εμείς θεωρούμε ότι το μέρισμα που δίνετε αναδρομικά από την 1/4/2004 στους δικαιούχους –αυτό δηλαδή το 7,5%- είναι πολύ χαμηλό. Εξάλλου, έχει δοθεί και σχετική υπόσχεση ότι θα είναι υψηλότερο. Τώρα γιατί δεν κρατήθηκε αυτή η υπόσχεση και άλλαξε, θα το αναζητήσετε βέβαια στις γενικότερες υποσχέσεις που έχετε δώσει προεκλογικά και πόσο τις κρατήσατε αυτές.
    Επίσης, δίνεται η δυνατότητα στον Υπουργό αυτό το 7,5% να αυξομειώνεται. Εμείς λέμε να έχει δυνατότητα ο Υπουργός αλλά όχι  να κατεβάζει, μόνο να ανεβάζει το ποσοστό, το 7,5%.
    Η κυρίαρχη, όμως, αντίθεσή μας με το άρθρο αυτό αφορά την παράγραφο δύο, με την οποία παρέχεται η δυνατότητα στο Δ.Σ. του Ταμείου, το οποίο εσείς διορίζετε, να διαχειρίζεται την κινητή περιουσία του. Απ’ ό,τι φαίνεται δεν διδαχθήκατε τίποτα μέχρι τώρα. Δεν διδαχθήκατε ότι χάθηκαν εκατομμύρια των εκατομμυρίων όταν αυτά τοποθετήθηκαν στο τζόγο, στο Χρηματιστήριο.
    Είναι απαράδεκτα αυτά τα πράγματα κι εμείς καταγγέλλουμε τη διάταξη αυτή.
    Και μια και μιλάμε, κύριε Υπουργέ, για την ακίνητη περιουσία, να σας κάνω μία ερώτηση: Το Μετοχικό Ταμείο είχε ένα οικόπεδο κοντά στην αμερικάνικη πρεσβεία. Το οικόπεδο αυτό πουλήθηκε στους Αμερικάνους για να γίνει πάρκινγκ, αφού έγινε πρώτα χαρακίρι στην τιμή του κι από 32.000.000.000 το κατεβάσατε στα 8.000.000.000. Τι έγινε, κύριε Υπουργέ, πήραμε τα χρήματα; Για να ξέρουμε κι εμείς τι παζάρια κάνετε και τι έκανε η προηγούμενη κυβέρνηση και πώς εσείς προχωράτε προς αυτή την κατεύθυνση και τα λύνετε.


    Θέλω να κλείσω, κύριε Πρόεδρε, λέγοντας τούτο και απευθυνόμενος κυρίως στους εργαζόμενους της χώρας μας: Ότι δεν πρόκειται να βγουν από τα σημερινά αδιέξοδα που βρίσκονται. Αντίθετα, αυτά θα γίνονται όλο και περισσότερα, όλο και μεγαλύτερα όσο τα κόμματα του δικομματισμού –ΠΑΣΟΚ και Νέα Δημοκρατία- βρίσκονται στο τιμόνι της χώρας μας. Για να γίνει κάτι τέτοιο χρειάζεται μιαν άλλη πολιτική. Και για να γίνει αυτό είναι ανάγκη να έρθει στην εξουσία μία λαϊκή κυβέρνηση που θα εφαρμόσει μια λαϊκή πολιτική και μια λαϊκή οικονομία. Αυτό βέβαια δεν θα γίνει από μόνο του, αλλά θα έρθει σαν αποτέλεσμα ενός ενωμένου αποφασιστικού αγώνα των εργαζομένων των λαϊκών μαζών. Καθοριστικό δε σημείο πορείας προς αυτή την κατεύθυνση θα αποτελέσει η ενίσχυση του Κομμουνιστικού Κόμματος της Ελλάδας.
      Καταψηφίζουμε το νομοσχέδιο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαεπτά μαθητές και πέντε συνοδοί του Σχολείου Δεύτερης Ευκαιρίας Καλλιθέας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
    Ο ειδικός αγορητής του Συνασπισμού, κ. Ιωάννης Δραγασάκης, έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο αυτό θίγει πάρα πολλά θέματα. Γι’ αυτό θα αναφερθώ σε ορισμένα απ’ αυτά, κατά τη γνώμη μας τα πιο σημαντικά. Το πρώτο ανάμεσα σ’ αυτά είναι βεβαίως το θέμα της εισοδηματικής πολιτικής, η οποία αποφασίστηκε από την Κυβέρνηση και θεσμοθετείται μ’ αυτό το νομοσχέδιο σε ό,τι αφορά τη Δημόσια Διοίκηση και τους δημοσίους υπαλλήλους. Μπορούμε όμως να πούμε ότι αυτή η πολιτική επηρεάζει ευρύτερα, τις σχέσεις εργαζομένων-εργοδοτών.
      Η πρώτη διαπίστωση που πρέπει να κάνουμε –και ει δυνατόν να συμφωνήσουμε- είναι ότι η εισοδηματική πολιτική που εξαγγέλλεται δεν εξασφαλίζει την αγοραστική δύναμη των μισθών και των ημερομισθίων. Ονομαστική η αύξηση είναι 3,6%. Όπως όμως αναφέρθηκε ήδη, στις περισσότερες, τουλάχιστον, περιπτώσεις επειδή η αύξηση αυτή αφορά το βασικό μισθό, η αύξηση επί των μέσων αποδοχών, αυτών δηλαδή που παίρνει πραγματικά ο εργαζόμενος, είναι 2,5% για τους καθηγητές, για τους δασκάλους. Για άλλες κατηγορίες μπορεί να είναι χαμηλότερη. Άρα με προσδοκώμενο πληθωρισμό 3,3% πριν την ανακοίνωση των μέτρων για το ΦΠΑ, διαπιστώνουμε μία σημαντική υστέρηση των μισθών έναντι του επίσημου τιμάριθμου, του επίσημου πληθωρισμού.
      Η δεύτερη παρατήρηση που πρέπει να κάνουμε είναι ότι οι εργαζόμενοι επομένως δεν παίρνουν τίποτα από την προσδοκώμενη αύξηση της παραγωγικότητας και του εθνικού εισοδήματος. Το αναθεωρημένο πρόγραμμα σταθερότητας και ανάπτυξης, που η Κυβέρνηση έχει καταρτίσει, προβλέπει για το 2005 αύξηση της μέσης παραγωγικότητας της εργασίας 2,3%. Επομένως οι εργαζόμενοι θεωρούνται αμέτοχοι, καθώς φαίνεται, σ’ αυτήν την αύξηση.
      Η τρίτη παρατήρηση είναι ότι οι επιπτώσεις της εισοδηματικής πολιτικής επιδεινώνονται βεβαίως, διογκώνονται σε ό,τι αφορά την αρνητική τους διάσταση μετά την ανακοίνωση των νέων μέτρων και ιδιαίτερα την αύξηση των συντελεστών ΦΠΑ κατά μία μονάδα. 
      Θα πρέπει να γίνει κατανοητό ότι η αύξηση των συντελεστών του ΦΠΑ δεν είναι ένα συνηθισμένο μέτρο. Καμία χώρα δεν αποφασίζει μία τέτοια αύξηση με τέτοια ευκολία. Ούτε είναι ένα μέτρο, το οποίο μπορεί κανείς να το πάρει για να διαχειριστεί τρέχοντα ελλείμματα. Εάν είναι να αυξηθούν οι συντελεστές ΦΠΑ, θα πρέπει να συνδυαστούν με κάποιο μεγάλο θετικό στόχο, παραδείγματος χάρη, με την επίλυση του ασφαλιστικού προβλήματος. Η άποψη ότι έχουμε ελλείμματα και αυξάνουμε το ΦΠΑ για να τα καλύψουμε δείχνει μία προετοιμασία και για άλλα ανάλογα μέτρα στο μέλλον.
      Επίσης πρέπει να γίνει με έμφαση κατανοητό ότι ο ΦΠΑ πλήττει μεν όλους, αλλά πλήττει άνισα τα διάφορα τμήματα της κοινωνίας. Και επειδή ο εισηγητής της Πλειοψηφίας μάς θύμισε το αφορολόγητο όριο των 11.000 ευρώ, να διευκρινίσουμε ότι αυτό το όριο παύει να υπάρχει, διότι αυτοί που ζουν κάτω από το αφορολόγητο όριο, αυτοί δηλαδή, που τους αναγνωρίζει η πολιτεία ότι δεν μπορούν να πληρώνουν φόρο και δεν πρέπει να πληρώνουν φόρο, διότι το εισόδημά τους είναι μικρό, αυτοί ακριβώς είναι που πλήττονται από το ΦΠΑ περισσότερο από όλους τους άλλους. Το ίδιο συμβαίνει και με τους άνεργους, το ίδιο και με αυτούς που ζουν κάτω από το όριο της φτώχειας. Ο ΦΠΑ είναι ο κατεξοχήν φόρος των φτωχών. Αυτό δεν το λέω εγώ, το λένε οι μελέτες, το λένε οι επιστήμονες, το λένε οι ειδικοί, το λένε οι έρευνες, το λέει η κοινή λογική. 
      Και μας κάνει εντύπωση, που η Κυβέρνηση δεν ένιωσε την ανάγκη, έστω στα πλαίσια της δικής της πολιτικής, να συνοδεύσει τα φορολογικά αυτά μέτρα και με κάποια μέτρα ανακούφισης των ανέργων, των χαμηλόμισθων, των χαμηλοσυνταξιούχων και όσων ζουν κάτω από το όριο της φτώχειας.
      Γεννάται, λοιπόν, το ερώτημα: Δεν υπήρχε άλλη λύση; Εγώ δεν θα αναφερθώ γενικά σε μια άλλη στρατηγική, που όντως την έχει ανάγκη η χώρα, αλλά προϋποθέτει άλλου τύπου εξουσία, άλλου τύπου διακυβέρνηση, αλλά στα πλαίσια του υπάρχοντος συστήματος. Από το ΦΠΑ η Κυβέρνηση προσδοκά να εισπράξει 813.000.000 ευρώ. Οι φοροαπαλλαγές που έκανε το Δεκέμβριο για τα κέρδη, τα μερίσματα και την εκκλησία είναι κόστους 790.000.000 ευρώ, δηλαδή περίπου το ίδιο. Ό,τι έλλειμμα δημιουργούν οι φοροαπαλλαγές, τόσα έσοδα προσδοκά από το ΦΠΑ.
      Εμείς έχουμε ένα απλό ερώτημα, το οποίο έχουμε διατυπώσει κατ’ επανάληψη. Γιατί έπρεπε να γίνουν τώρα οι φοροαπαλλαγές; Αφού η κατάσταση, όπως λέει η Κυβέρνηση, είναι τόσο άθλια, που πρέπει να επιβάλλει αύξηση του ΦΠΑ, τότε γιατί έκανε τις φοροαπαλλαγές; 
      Θα μας πει: «Μα το είχα στο πρόγραμμά μου». Θα μπορούσε, όμως, να πει τότε στους επιχειρηματίες και στην εκκλησία ότι στο τέλος της τετραετίας θα ικανοποιηθούν οι υποσχέσεις. Γιατί όταν μιλά στους εργαζόμενους τους παραπέμπει στο τέλος της τετραετίας και όταν μιλά στους ισχυρούς είναι η πρώτη πράξη αμέσως μετά την εκλογή της; Δεν δείχνει αυτό δύο μέτρα και δύο σταθμά;
      Δεύτερον, λέει η Κυβέρνηση ότι έχει υστέρηση εσόδων τους δύο πρώτους μήνες, που σημαίνει ότι κάποιοι δεν πληρώνουν φόρους. Αντί, λοιπόν, να κυνηγήσει αυτούς που δεν πληρώνουν φόρους, επιβαρύνει με φόρους αυτούς που έτσι και αλλιώς πληρώνουν; Πού θα πάει αυτό; Χρόνια τώρα γίνεται το ίδιο παιχνίδι.
      Τέλος, πρέπει να δούμε αυτούς τους εξοπλισμούς. Τους χρειαζόμαστε όλους τους εξοπλισμούς που κάνουμε ως χώρα και είμαστε πρώτοι στην Ευρώπη; Η ίδια η Κυβέρνηση δεν είχε πει ότι υπάρχει περιθώριο περικοπής και στους εξοπλισμούς και στη σπατάλη;
      Επομένως, τα μέτρα που ελήφθησαν, είναι βάναυσα, ιδίως για τα αδύναμα κοινωνικά στρώματα, είναι παράλογα και θα έχουν παρενέργειες άγνωστης έκτασης και στην ακρίβεια και στην οικονομική δυναμική. Λέμε ότι πλήττονται οι φτωχοί. Αυτό πρακτικά σημαίνει ότι λιγοστεύουν αυτοί που μπορούν να μπουν στο σούπερ-μάρκετ να ψωνίσουν και αυτοί που μπαίνουν, λιγοστεύουν τα αγαθά που μπορούν να πάρουν. Αυτό δεν έχει σχέση με την οικονομία;
      Λέμε: «Πάρτε μέτρα στήριξης των ασθενέστερων». Πείτε ότι δίνεται 100.000.000 ευρώ, 200.000.000 ευρώ στους φτωχούς. Τι θα τα κάνουν οι φτωχοί; Καταθέσεις ή θα κάνουν πολυτελή κατανάλωση; Τρόφιμα θα αγοράσουν, στην αγορά θα ξαναμπούν αυτά τα χρήματα και θα κινηθεί και το μπακάλικο και το μανάβικο και το ψιλικατζίδικο.
      Δεν φτάνουν, όμως, αυτά τα έργα, αλλά διαβάζουμε σε τροπολογία –θα τη συζητήσουμε, υποθέτω, αλλά θα κάνω ένα πρώτο σχόλιο- την περαιτέρω ιδιωτικοποίηση του ΟΠΑΠ, δηλαδή να πέσει στο 34% η συμμετοχή του δημοσίου. Πρέπει να γίνει γνωστό στο λαό ότι όταν λέμε ΟΠΑΠ μιλάμε για «την κότα που κάνει τα χρυσά αυγά». Εξακόσια ενενήντα εκατομμύρια ευρώ υπολογίζει η Κυβέρνηση, όπως αναφέρει ο προϋπολογισμός, το καθαρό αποτέλεσμα του ΟΠΑΠ για φέτος. Οκτακόσια εκατομμύρια ευρώ περιμένει να πάρει από το ΦΠΑ.
     Αν όλα τα έσοδα του ΟΠΑΠ τα είχε το κράτος, θα κάλυπτε παραπάνω από τα μισά έσοδα του ΦΠΑ. Έχει αρχίσει η κυβέρνηση του ΠΑΣΟΚ και συνεχίζει η Νέα Δημοκρατία. Εχθές μάλιστα ο κ. Χριστοδουλάκης άσκησε πίεση στη Νέα Δημοκρατία ότι δεν προχωρεί γρήγορα στις ιδιωτικοποιήσεις και ακούμε και κάτι θεωρίες περί αντικρατισμού, άλλοθι και φύλλου συκής για το ξεπούλημα της δημόσιας περιουσίας. Είναι, λοιπόν, κατανοητό ότι, πουλώντας τον ΟΠΑΠ, χάνεται μία πηγή εσόδων, άρα θα αυξάνει η πίεση για νέους φόρους; 
     Υπάρχουν όμως και ορισμένα ειδικότερα θέματα στα οποία θα ήθελα να αναφερθώ, στο θέμα της εισοδηματικής πολιτικής πάντα. Υπάρχει το επίδομα των 176 ευρώ που τώρα πια με τη ρύθμιση που γίνεται το παίρνουν σχεδόν όλοι εκτός από τους εκπαιδευτικούς. Άκουσα ότι η Κυβέρνηση υποσχέθηκε στους εκπαιδευτικούς την ικανοποίησή του. Να μας πει πώς θα γίνει αυτό. Η καλύτερη περίπτωση θα ήταν με αυτό το νομοσχέδιο. Επίσης, υπάρχει ένα επίδομα, το οποίο λέγεται κίνητρο απόδοσης, το οποίο δεν παίρνουν οι εκπαιδευτικοί, όταν πάνε σε εκπαιδευτική άδεια. Δηλαδή, είναι σαν να τους λέμε να μην πηγαίνουν σε εκπαιδευτική άδεια, γιατί θα έχουν κόστος. Οι ενδιαφερόμενοι δεν είναι πολλοί, επομένως και αυτό μπορεί να ικανοποιηθεί.
     Τρίτον, υπάρχει η ειδική περίπτωση του ΙΓΜΕ που είναι ο μόνος δημόσιος οργανισμός, ο οποίος έχει αφεθεί χωρίς να υπάρξει το επίδομα εξομάλυνσης. Στην προηγούμενη Βουλή ο εισηγητής της Νέας Δημοκρατίας, ο κ. Κασσίμης, ο Υπουργός τότε του ΠΑΣΟΚ, ο κ. Φλωρίδης, όλοι είχατε υποσχεθεί ότι το θέμα θα αντιμετωπιστεί. Φαίνεται ότι το θέμα έχει ξεχαστεί. Το ΙΓΜΕ έχει κρίσιμο ρόλο, και δεν χρειάζεται να αναφερθώ στο ρόλο του, όμως έχει αδικηθεί. Έχει επιστημονικό προσωπικό, το οποίο αμείβεται με πολύ χαμηλότερες αποδοχές από ό,τι αμείβεται το προσωπικό άλλων δημόσιων φορέων όπως είναι της ΔΕΠ, της ΕΥΔΑΠ, του ΟΤΕ κλπ. Η απόκλιση είναι μεγάλη και για τους επιστήμονες και για όλους τους εργαζόμενους. 
     Τέταρτον, διαφωνούμε με την επέκταση της ρύθμισης για τον επαναπατρισμό των κεφαλαίων. Δεν απέδωσε τίποτα, εκθέτει τη χώρα στο εξωτερικό ότι είναι μία χώρα που ενδεχομένως προσπαθεί να νομιμοποιήσει και μαύρο χρήμα, δίνει συγχωροχάρτι στους φοροφυγάδες και τους φοροκλέφτες, δεν βοηθάει να διαμορφωθεί μια σωστή φορολογική συνείδηση, αφού επιβραβεύει αυτούς που, παραβιάζοντας τους φορολογικούς νόμους, έβγαλαν τα λεφτά τους στο εξωτερικό.
     Στο άρθρο 7 γίνεται μία τακτοποίηση του προσωπικού που εργάζεται στην εταιρεία ΜΟΔ ΑΕ, Μονάδα Οργάνωσης και Διαχείρισης του Κοινοτικού Πλαισίου Στήριξης. Η ρύθμιση είναι θετική, όμως αποτελεί προς το παρόν υπόσχεση και όχι πράξη. Μέχρι στιγμής το ΑΣΕΠ δεν έχει εγκρίνει καμία τροποποίηση σύμβασης ορισμένου χρόνου σε αορίστου χρόνου. Δεύτερη παρατήρηση είναι ότι πρέπει να υπάρξει συνολική λύση για όλους τους εργαζόμενους στη ΜΟΔ, πριν την προκήρυξη διαγωνισμού για την πρόσληψη νέων. Θα είναι σκάνδαλο να προληφθούν νέοι και να απολυθούν παλαιοί, αν βεβαίως έχουν τα προσόντα. Πρέπει, λοιπόν, να υπάρξει συνολική λύση και δεν πρέπει να υπάρξουν διαφορετικές ταχύτητες υπαλλήλων στην ίδια εταιρεία, δηλαδή στη ΜΟΔ ΑΕ, για την ίδια δουλειά.
     Τέλος, ανάλογη περίπτωση είναι και η εταιρεία «ΠΛΗΡΟΦΟΡΙΚΗ ΑΕ». Δείτε το, κύριε Υπουργέ, διότι, αν είναι -όπως πληροφορούμαι- ακριβώς ανάλογη περίπτωση, αφού κάνετε τη ρύθμιση για τη ΜΟΔ, ας μην χρειαστεί άλλος νόμος για την «ΠΛΗΡΟΦΟΡΙΚΗ ΑΕ». Εντάξτε το εδώ. 
     Το άρθρο 8 αναφέρεται στην κατάργηση ορισμένων ειδικών λογαριασμών. Η χρησιμότητα του άρθρου αυτού είναι -κατά τη γνώμη μας κυρίως- το ότι μας υπενθυμίζει ότι ένα χρόνο τώρα η Κυβέρνηση της Νέας Δημοκρατίας δεν έχει υλοποιήσει κανένα μέτρο το οποίο να συμβάλλει στη διαφάνεια της διαχείρισης του δημόσιου χρήματος, στην αποτελεσματικότερη κοινωνικά αξιοποίησή του και στην αναβάθμιση του ρόλου της Βουλής. Δεν είναι δυνατόν η Βουλή να μην έχει γνώση και γνώμη για την πορεία των οικονομικών. Δεν είναι δυνατόν να διαβάζουμε από τις εφημερίδες για να μάθουμε πώς πάνε τα δημόσια έσοδα ή πώς πάει το έλλειμμα.
      Θα πρέπει επιτέλους –το ζητάει ο λαός το ζητάει η κοινωνία, μας το λένε, σας το λένε οι ψηφοφόροι- να βρείτε ένα τρόπο να ξέρουμε ότι το δημόσιο χρέος είναι τόσο, ότι το έλλειμμα είναι τόσο όποιος και να είναι κυβέρνηση και όχι όποτε αλλάζει η κυβέρνηση να έχουμε νέα δημόσια λογιστική κλπ και όλες αυτές τις αμφισβητήσεις. Αυτό εκτός των άλλων δείχνει έλλειψη σοβαρότητας, αλλά είναι και στοιχείο ενός πολιτικού παιχνιδιού το οποίο επιτρέπει στην κάθε κυβέρνηση …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν θα έχω δευτερολογία και παρακαλώ να έχω την ανοχή σας για λίγο. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε. 
      ΙΩΑΝΝΗΣ ΔΡΑΓΑΣΑΚΗΣ: Επιτρέπει λοιπόν στην κάθε κυβέρνηση να εμφανίζει τα στοιχεία που θέλει, να κρύβει τα στοιχεία που θέλει, να χρεώνει τα πάντα στους προηγούμενους. Και είναι ενδεικτικό ότι όπως η σημερινή Κυβέρνηση λέει ότι για όλα φταίνε οι προηγούμενοι,  για τις κυβερνήσεις τις προηγούμενες έφταιγε η κυβέρνηση Μητσοτάκη,   για την κυβέρνηση Μητσοτάκη έφταιγε η προηγούμενη κυβέρνηση του ΠΑΣΟΚ, του Ανδρέα Παπανδρέου,  για την κυβέρνηση του Ανδρέα Παπανδρέου έφταιγε το κράτος της Δεξιάς. Δεν  βαρεθήκατε αυτό το παιχνίδι; Δεν βαρεθήκατε αυτόν τον εμπαιγμό;
      Να μιλήσουμε για ευθύνες πολιτικής, ότι διαχρονικά έχουμε φοροδιαφυγή, ότι διαχρονικά έχουμε ένα μοντέλο ανάπτυξης,  που παράγει πλούτο αλλά τον κατανέμει άνισα, ότι διαχρονικά καλούνται να πληρώσουν με θυσίες οι οικονομικά αδύνατοι. Ντρέπεστε να  το πείτε αυτό και μιλάτε περί διαγραμμάτων; Βεβαίως έφταιγαν οι προηγούμενοι. Γιατί έφταιγαν οι προηγούμενοι όμως; Γιατί εφάρμοζαν μία πολιτική ανισοτήτων. Μα εσείς εφαρμόζετε την ίδια και χειρότερη. 
      Εμείς πιστεύουμε ότι οι εργαζόμενοι δεν μπορούν να κάνουν αλλιώς. Δεν μπορούν να δεχθούν σιωπηλά αυτά τα μέτρα, αυτό το μαρτύριο της σταγόνας όπως το ονομάζω. Σήμερα αυτά, αύριο άλλα, μεθαύριο άλλα. Και να βγαίνει ο κ. Γκαργκάνας και ο κ. Μητσοτάκης, βρήκαμε παπά ας θάψουμε καμιά δεκαριά όπως λέει η παροιμία. Τι κλίμα είναι αυτό; Ο λαός φταίει γι΄ αυτά που συμβαίνουν; Το θέμα όμως για μας είναι ότι μέσα στην κοινωνία πρέπει να υπάρξει μια νέα ενότητα, μια ενότητα πέρα από κόμματα, μια ενότητα στη βάση κοινών αιτημάτων, κοινών προβλημάτων, ιδεών που μας πάνε μπροστά. Οι κομματικές περιχαρακώσεις μέσα στους εργαζόμενους, μέσα στο συνδικαλιστικό κίνημα είναι το μεγαλύτερο δώρο προς το μεγάλο κεφάλαιο. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Θα ήθελα να γνωρίσω στο Σώμα ότι έκλεισε ο κατάλογος των εγγεγραμμένων και έχουμε φθάσει αισίως στον αριθμό σαράντα ένα. Αντιλαμβάνεστε ότι θα πρέπει πάλι να κάνουμε συμφωνία, να ψηφίσουμε σήμερα επί της αρχής το νομοσχέδιο στις 12 η ώρα σε όποιο αριθμό εγγεγραμμένων και εάν έχουμε φθάσει, όσοι συνάδελφοι και να έχουν μιλήσει. Οι υπόλοιποι θα μιλήσουν σαν προτασσόμενοι αύριο που θα συζητήσουμε τα άρθρα. Αύριο και μεθαύριο μάλλον γιατί θα έχουμε και την Πέμπτη όπου θα συζητήσουμε τα άρθρα και τις τροπολογίες. 
      Αποδέχεται το Σώμα την παραπάνω πρόταση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα απεδέχθη την παραπάνω πρόταση. 
      Ο συνάδελφος κ. Λυκουρέντζος έχει το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριοι Υπουργοί κυρίες και κύριοι συνάδελφοι, προφανώς  και δεν κρύβεται η Κυβέρνηση και είναι παρούσα με την εισοδηματική της πολιτική.  Δεν μπορεί να κρύβεται μία κυβέρνηση της ευθύτητας, της ειλικρίνειας, της εντιμότητας, μία κυβέρνηση που συγκρούεται με τη διαπλοκή, μία κυβέρνηση η οποία έρχεται για να προστατεύσει το δημόσιο πλούτο και να εφαρμόσει πολιτικές που θα οδηγήσουν στην κοινωνική  συνοχή, στην ανάπτυξη και στην απασχόληση. Δεν κρύβεται μία κυβέρνηση που ακολουθεί την ήπια προσαρμογή απέναντι σε οικονομικά αποτελέσματα, για τα οποία κάποιοι τρέμουν την απογραφή της Οικονομίας. Κάποιοι τρέμουν για τα ευτελή αποτελέσματα ενός σαθρού κράτους πρόνοιας, το οποίο «οικοδομήθηκε» στο όνομα του σοσιαλισμού. 
      Σήμερα τα κροκοδείλια δάκρυα τα οποία χύνουν οι συνάδελφοι της Μειοψηφίας δεν μας  συγκινούν. Πρέπει τις μομφές να τις στρέψουν εναντίον του εαυτού τους. 
      Ακούσαμε επιχειρήματα για τις ονομαστικές τιμές των αυξήσεων. Γιατί συμβαίνει αυτό, κυρίες και κύριοι συνάδελφοι; Γιατί οι τιμές των μισθών, των συντάξεων, των επιδομάτων οι οποίες επετεύχθησαν στο όνομα του σοσιαλισμού είναι ευτελείς. Όποιες πολλαπλάσιες αυξήσεις και αν δώσουμε εμείς σε ποσοστό πάλι οι τιμές θα είναι συγκεκριμένες και χαμηλές, διότι οφείλονται στις δικές τους επιδόσεις, σε αυτές τις οποίες σημείωσαν στο παρελθόν. 
      Ακούσαμε για φορολογικά βάρη. Για ποια φορολογικά βάρη; Για το γεγονός ότι επιδεινώθηκαν τα φορολογικά βάρη των μισθωτών, των εμπόρων, των ελευθέρων επαγγελματιών, όπως αποκαλύπτουν στατιστικά στοιχεία του Κυριακάτικου Τύπου μέχρι του ποσοστού 421% στην επταετία 1994-2001; 
Για ποια πολιτική μιλάτε, την οποία μπορούμε να κάνουμε εμείς περισσότερο απλόχερα, περισσότερο γενναιόδωρα, όταν μόνο για τα δάνεια και τους τόκους πρέπει να πληρώσουμε φέτος 21,8 δισεκατομμύρια ευρώ όταν θα πληρώσουμε για όλους τους μισθούς, για όλες τις συντάξεις, 18,3 δισεκατομμύρια ευρώ; Θα θέλαμε να αυξήσουμε αυτό το ποσό. Θα θέλαμε να είναι περισσότερο. Μα δεν μας το επιτρέπει η πολιτική σας, τα αποτελέσματα που μας αφήσατε. Θα πληρώσουμε 10.000.000.000 ευρώ για τόκους όταν θα πληρώσουμε 8.000.000.000 ευρώ για τις επιδοτήσεις του ΙΚΑ και των άλλων Ασφαλιστικών Ταμείων.
    Ποια αναξιοκρατία; Εμείς αναξιοκρατία σχετικά με το περιβόητο ΣΔΟΕ; Λησμονήσατε τις επιδόσεις του: «τόσα για εμάς» «τόσα για το κράτος»; Αλλά και με αυτό που λέτε επιβεβαιώνετε το γεγονός ότι πρόκειται για ένα κομματικό όργανο. Αν σήμερα δεν κάνει καλά τη δουλειά του, γιατί αυτό συμβαίνει; Διότι δεν εγκρίνει αυτήν την Κυβέρνηση. Διότι ελέγχουν ένα μηχανισμό. Διότι προσπαθούν να υπονομεύσουν την πολιτική μας. Αυτή είναι η ευσυνείδητη στάση τους απέναντι στο κράτος;
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα δικούς σας βάλατε.
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ μη διακόπτετε.
    ΑΝΔΡΕΑΣ ΛΥΚΟΥΡΕΝΤΖΟΣ: Αναφερθήκατε στο επιχείρημα για τη μείωση των φορολογικών συντελεστών. Μα ούτε στο καθεστώς της Ανατολικής Γερμανίας δεν ακούγαμε τέτοια επιχειρήματα ή δεν θα μπορούσαμε να ακούσουμε αν ίσχυε ακόμα.
    Μια φιλελεύθερη οικονομία αποκτά δυναμική μέσα από τα κίνητρα που δίνει μια κυβέρνηση. Αυτές οι λογιστικές αξιολογήσεις είναι μια παθητική στάση απέναντι στην οικονομία. Είναι αυτή η πολιτική που κράτησε την ελληνική οικονομία στην υπανάπτυξη, είναι αυτή η πολιτική που δεν έδωσε φτερά στην ιδιωτική πρωτοβουλία, να αναπτυχθεί και να προσφέρει απασχόληση και τελικά κοινωνική συνοχή στο κράτος. 
    ‘Εχουμε παρελθόν εμείς και δεν έχετε παρελθόν εσείς; Τολμάτε να μιλάτε σε εμάς για παρελθόν; Κάνετε αναφορά ότι ομιλούσαμε εμείς για την οικονομία «τραβεστί»; Ορίστε, χρέη προς τα νοσοκομεία 2.000.000.000 ευρώ. Τα αμφισβητείτε; Χρέη προς ΙΚΑ, ΟΓΑ, ΟΤΑ 3.000.000.000 ευρώ. Υποχρεώσεις προς την Αγροτική Τράπεζα 700 εκατομμύρια ευρώ. Είναι ή δεν είναι αλήθεια αυτά; Ποιος έχει λοιπόν παρελθόν; 
    ‘Επειτα μιλάτε για το αν θα έχουμε μέλλον; Βεβαίως θα έχουμε μέλλον. Είναι το μέλλον της αλήθειας, της εντιμότητας, της διαφάνειας, της ανταγωνιστικότητας, της ανάπτυξης, της απασχόλησης. Είναι η πολιτική μας που στοχεύει στην κοινωνική συνοχή. Είναι η φιλελεύθερη επιλογή στην αυγή του 21ου αιώνα. Είναι η πολιτική την οποία θέλουν να υιοθετήσουν όλες οι κυβερνήσεις, εκτός αν έχετε να μας συστήσετε κάποια άλλη πολιτική. Δεν τολμάτε βεβαίως να μας πείτε κάτι διαφορετικό. 
    Προτείνετε ότι πρέπει να αντικαταστήσουμε την ιδιωτική πρωτοβουλία με το κράτος; Πιστεύετε ότι το κράτος πρέπει να παίζει το ρόλο του επιχειρηματία; Πιστεύετε στις κοινωνικοποιήσεις που φόρτωσαν γενιές και γενιές με χρέη; Πιστεύετε ακόμη στους κοινωνικούς μετασχηματισμούς; Ούτε εσείς πλέον δεν τα πιστεύετε! 
    Αλλά τι αποτέλεσε η πολιτική σας στο παρελθόν; Αποτέλεσε το όπιο των αφελών και βεβαίως το άλλοθι των νεόπλουτων. Γιατί στο όνομα του σοσιαλισμού οικοδομήθηκαν γραφειοκρατία, αδιαφάνεια, σπατάλη, διαπλοκή. ‘Όλα αυτά ήταν τα αποτελέσματα της πολιτικής σας τόσα χρόνια. Μια πολιτική η οποία δεν μπορεί να σας επιτρέψει να υπερηφανεύεστε ούτε για κράτος-πρόνοιας, ούτε για υψηλά εισοδήματα, ούτε για άνοδο του βιοτικού επιπέδου. 
    Και αν σήμερα εμείς θα διεκδικήσουμε το Δ’ Κοινοτικό Πλαίσιο Στήριξης, θα το διεκδικήσουμε με διαφορετικούς όρους απ’ ό,τι θα μπορούσε η Ελλάς εάν είχατε ακολουθήσει μια διαφορετική πολιτική. Και αν σήμερα η πατρίδα μας στερείται των υποδομών που θα έπρεπε να έχει, τις στερείται από το γεγονός ότι δεν έπιασαν οι τόπο οι κοινοτικοί πόροι και οι ελληνικές συμμετοχές, συμμετοχές από το υστέρημα του Έλληνα φορολογούμενου. 
    Και μας είπατε ότι εμείς είμαστε η χειρότερη Κυβέρνηση, η κυβέρνηση της λαϊκής Δεξιάς, απέναντι σε κάποια άλλη κυβέρνηση δική μας του 1990-1993 και ότι υπάρχει δυσαρμονία με το εκλογικό Σώμα; Μη βιάζεστε να βγάλετε τέτοια συμπεράσματα. Αφήστε τα συμπεράσματα να τα εξαγάγει ο ελληνικός λαός στο τέλος της τετραετίας. 
    Εμείς έχουμε εμπιστοσύνη στην κρίση του γιατί αν σήμερα ακολουθούνται πραγματικά φιλολαϊκές πολιτικές, ακολουθούνται από το κόμμα της Νέας Δημοκρατίας. Το κόμμα που νοιάζεται για τα συμφέροντα των πολλών και όχι για τα συμφέροντα των ολίγων. Άλλωστε η διαγωγή σας των τελευταίων εβδομάδων έχει αποδείξει για ποιους νοιάζεστε. Έχει αποδείξει ποιών τα συμφέροντα υπερασπίζεστε.
      Έχετε αποδείξει με ποιους ταυτίζεσθε. Και αν πιστεύετε ότι υπάρχει τέτοιου είδους δυσαρμονία, γιατί δε ζητάτε εκλογές; Γιατί δεν απαιτείτε να προσφύγουμε στη λαϊκή ετυμηγορία; Αντίθετα, όταν τις τελευταίες ημέρες συζητήθηκε στο δημόσιο βίο της χώρας η πιθανότητα εκλογών αμέσως υποστείλατε τη σημαία. Δεν σας είδαμε να φωνάζετε τόσο πολύ και να υψώνετε τους τόνους απέναντι στο νομοσχέδιο για το «Βασικό Μέτοχο». Φοβηθήκατε την όποια αναμέτρηση με μια τέτοια βάση συζητήσεως γιατί ξέρετε τι σας περιμένει.  Σας αφορά η γνωστή αγγλική λαϊκή παροιμία που λέει «από πότε τα γαλόπουλα βιάζονται να έρθουν νωρίς τα Χριστούγεννα;». Ξέρετε τι συμβαίνει τα Χριστούγεννα με τα γαλόπουλα.
      Κυρίες και κύριοι συνάδελφοι, θα ψηφίσω οπωσδήποτε αυτό το νομοσχέδιο γιατί συμφωνώ απολύτως με την εισοδηματική πολιτική της Κυβέρνησης. Σας έχω παρακαλέσει και άλλη φορά να μην κάνετε το λάθος με τις πολιτικές σας να κρατάτε την Ελλάδα δέσμια του παρελθόντος. Μην κάνετε το λάθος να μην επιτρέπετε να τροχιοδρομήσουμε σε αναπτυξιακή τροχιά. Εγκαταλείψτε αυτές τις παλαιοκομματικές και γραφειοκρατικές αντιλήψεις. Το μέλλον της Ελλάδας είναι η ανταγωνιστικότητα, η ανάπτυξη και η κοινωνική συνοχή.
      Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Σε συνέχεια της προηγούμενης συμφωνίας μας εξυπακούεται ότι όλοι οι ομιλητές θα έχουν οκτώ λεπτά.
    Ο κ. Νασιώκας έχει το λόγο.
    ΕΚΤΟΡΑΣ ΝΑΣΙΩΚΑΣ: Κύριε Πρόεδρε, ο συνάδελφος που μόλις κατέβηκε από το Βήμα σε μια αποστροφή του λόγου του μίλησε για κροκοδείλια δάκρυα των Βουλευτών του ΠΑΣΟΚ. Είπε ότι η πολιτική των κυβερνήσεων του ΠΑΣΟΚ ήταν αυτή που δεν δίνει τη δυνατότητα στη Νέα Δημοκρατία να εφαρμόσει ένα φιλολαϊκό πρόγραμμα και να δείξει ένα άλλο πρόσωπο. 
    Θα σας αποδείξω ότι είναι δικό σας έργο το σημερινό σας αδιέξοδο και ότι υπερασπίζεσθε τα συμφέροντα των ολίγων και όσο προχωράτε των πολύ ολίγων, μιας οικτρής μειοψηφίας. Και βεβαίως θα έλθουν οι εκλογές και εκεί θα κριθείτε και θα κατακριθείτε από τον ελληνικό λαό για όσα ψέματα είπατε και για την κατάσταση που δημιουργήσατε και γι’ αυτά που κάνετε τώρα ένα χρόνο τώρα.
    Και βεβαίως οι συνάδελφοι του Κομμουνιστικού Κόμματος και του Συνασπισμού εξισώνουν την πολιτική της Νέας Δημοκρατίας και του ΠΑΣΟΚ. Αλλά ο λαός ξέρει και αυτό καταγράφεται από τις σφυγμομετρήσεις ότι ένα χρόνο πριν ζούσε πολύ καλύτερα, ότι τα οικονομικά του ήταν πολύ καλύτερα και ότι η προοπτική του ήταν διαφορετική.
    Συζητάμε σήμερα ένα νομοσχέδιο το οποίο στην πράξη είναι ψευδεπίγραφο. Μιλάει για εναρμόνιση της ελληνικής νομοθεσίας προς την Οδηγία 2003/96 του Συμβουλίου της Ευρώπης περί επιβολής ειδικού φόρου κατανάλωσης και άλλες διατάξεις. Στην πράξη μιλάμε μόνο για τις άλλες διατάξεις. Οι άλλες διατάξεις είναι αρκετές και στο λίγο χρόνο που έχω θα προσπαθήσω να αναφερθώ σε δύο. Άλλωστε, ο εισηγητής μας κάλυψε άρτια αυτό το κομμάτι. 
    Το ένα σημείο αφορά την εισοδηματική σας πολιτική. Είναι η εισοδηματική πολιτική της φτώχειας, της απώλειας εισοδήματος και της μείωσης της αγοραστικής δύναμης των εργαζομένων. Βεβαίως, θα αναφερθώ και στην τροπολογία, στην κοινοβουλευτική απρέπεια με την οποία γίνεται φορολογική επιδρομή σε όλα τα ελληνικά νοικοκυριά και κυρίως τα χαμηλότερα εισοδήματα. Στην ουσία το σημερινό νομοσχέδιο περιγράφει ανάγλυφα τα λάθη, την αποτυχία, τις αδυναμίες και τα αδιέξοδα της κυβερνητικής πολιτικής στον τομέα της οικονομίας.
      Παραλάβατε, κύριοι της Νέας Δημοκρατίας, μια οικονομία με δυσκολίες, αλλά με δυναμική ανάπτυξης, με τους υψηλότερους ρυθμούς ανάπτυξης στην Ευρώπη, με ρυθμούς ανάπτυξης πάνω από 4% για οκτώ συνεχή χρόνια! 
      Είδαμε το πρόγραμμά σας. Εκεί μιλούσατε για ρυθμούς ανάπτυξης 5,5%. Ακούσαμε τις προγραμματικές σας δηλώσεις, όπου μιλούσατε για 5%-5,5% ρυθμό ανάπτυξης. Ακούσαμε τις ανακοινώσεις του κυρίου Πρωθυπουργού για την οικονομική πολιτική που έγιναν το Σεπτέμβρη στη Θεσσαλονίκη με την ευκαιρία της Διεθνούς Έκθεσης της Θεσσαλονίκης για την ήπια προσαρμογή και για το ό,τι λέτε το κάνετε και δεσμεύεστε ότι δεν θα βάλετε φόρους! 
      Σας ακούσαμε το Δεκέμβριο με την ψήφιση του πρώτου σας προϋπολογισμού. Μιλούσατε τότε για 4% περίπου ρυθμούς ανάπτυξης. Είπατε τίποτα όλες αυτές τις φορές για όλα αυτά που ψηφίζετε σήμερα; Όχι! Τώρα ανατρέπετε τα πάντα. Τώρα διαπιστώσατε τα αδιέξοδα, τα δικά σας αδιέξοδα! Τώρα αναλογίζεστε τα λάθη σας, τα μεγάλα σας λάθη! Εξόκειλε απολύτως ο προϋπολογισμός του 2004. Δεν υλοποιήθηκε σχεδόν ούτε κατά κεραία! 
      Πρώτον, κατέρρευσαν τα δημόσια έσοδα και αυτό είναι έργο δικό σας! Τους τρεις πρώτους μήνες του 2004 τα δημόσια έσοδα ακολουθούσαν σχεδόν ακριβή πορεία με τον προϋπολογισμό. 
      Και γιατί είπε ο συνάδελφος ο οποίος κατέβηκε από το Βήμα πριν από λίγο ότι το ΣΔΟΕ δεν κάνει καλά τη δουλειά του; Εσείς δεν κάνετε καλά τη δουλειά σας! Εσείς δεν δώσατε το σήμα στην αγορά ότι θα καταργήσετε τους ελεγκτικούς μηχανισμούς; Εσείς δεν δώσατε το σήμα να καταλάβει η αγορά ότι υπάρχει ασυδοσία; Και βεβαίως όταν μιλάμε για ασυδοσία, μιλάμε για την ασυδοσία των ισχυρών και γι’ αυτό οδηγήθηκαμε στην ακρίβεια, στα υπερκέρδη των ισχυρών, στη μείωση της αγοραστικής δύναμης των εργαζομένων και των χαμηλών εισοδημάτων, σε έκρηξη της ανεργίας, σε μείωση της κοινωνικής πολιτικής εξ ανάγκης και σε τεράστιες περικοπές στο Υπουργείο Υγείας π.χ. και σε πάρα πολλές άλλες τέτοιες κοινωνικές δράσεις. 
      Αλλά ψηφίσατε σαν πρώτη σας δέσμευση και τις φοροαπαλλαγές στους ισχυρούς, στους επιχειρηματίες και στην εκκλησία και προσανατολίζεστε να κάνετε και το καίριο πλήγμα στους μικρομεσαίους με την απελευθέρωση τώρα σ’ αυτήν τη δύσκολη περίοδο και του ωραρίου λειτουργίας. 
      Δεύτερο δικό σας τεράστιο έργο είναι και η τεράστια έκρηξη στις δαπάνες. Το κράτος σας είναι πολύ πιο πολυέξοδο, κύριοι της Νέας Δημοκρατίας, και θα δώσω ένα παράδειγμα! Πριν από λίγες μέρες, είδε το φως της δημοσιότητας ένα δημοσίευμα το οποίο μιλούσε για υπέρογκους μισθούς -τους οποίους έβαζαν οι ίδιοι οι εργαζόμενοι στον ΟΣΕ, κυρίως ως εκτός έδρας και ως έκτακτους μισθούς- τους οποίους έπαιρναν οι διευθυντές στον ΟΣΕ που επιλέγησαν από εσάς, οι οποίοι είναι όλοι κομματικοί της Νέας Δημοκρατίας! 
      Αλλά επιμένετε ότι για όλα φταίει το ΠΑΣΟΚ! Σας το είπαμε και προεκλογικά, αλλά και μετεκλογικά, να μην ακολουθήσετε το παράδειγμα της Πορτογαλίας σε σχέση με την απογραφή. Εσείς υπερκεράσατε την Πορτογαλία! Κάνατε λογαριασμούς στο γόνατο, μία πρόχειρη και με κομματικές σκοπιμότητες απογραφή! Τώρα, φαίνονται τα έργα της! Το κόστος είναι τεράστιο και η επιτήρηση υπό την οποία μπήκε η οικονομία μας οδήγησε στα σημερινά μέτρα. Επιβαρύνατε όλους τους Έλληνες, όλα τα νοικοκυριά και δημιουργήσατε μία κατάσταση που δύσκολα ανατρέπεται. Έχετε τεράστια ευθύνη, κύριοι της Νέας Δημοκρατίας!
      Θα πω δυο λόγια, κυρίες και κύριοι συνάδελφοι, στο χρόνο που μου μένει και για το σημαντικότερο, δηλαδή, για τη φορολογική λαίλαπα. Είναι το πιο αντιαναπτυξιακό, το πιο αντιλαϊκό μέτρο και τώρα και έντονα ταξικό, η αύξηση του ΦΠΑ, της έμμεσης φορολογίας. Και αυτήν την κάνατε με ταξική λογική. Το οκτώ το κάνατε εννέα. Αύξηση 12,5% για εκείνα τα τρόφιμα, τα τρόφιμα λαϊκής κατανάλωσης και τα άλλα μέσα που αγοράζουν οι πολίτες, οι φτωχότεροι,. Ενώ για τα ακριβά η αύξηση είναι μόνο 5%, δηλαδή την πήγατε από το δεκαοκτώ στο δεκαεννέα. 
      Η έκρηξη με την εξάλειψη και τον μηχανισμό ελέγχου στην αγορά θα είναι τεράστια στην ακρίβεια το επόμενο διάστημα. 
      Η πολιτική σας, λοιπόν, είναι ταξική πολιτική. Eίναι κατευθυνόμενη πολιτική στο να στηριχθούν οι ισχυροί. Είναι προμήνυμα και άλλων μέτρων «ήπιας προσαρμογής» που θα φέρετε. Κάνετε σίγουρα χειρότερη πολιτική από την πολιτική της κυβέρνησης Μητσοτάκη! 
      Θα έλεγα –γιατί ο λαός θυμάται- ότι με τέτοια μέτρα έχετε τέτοια αποτελέσματα! Γι’ αυτό καταγράφεται ότι το 72% του ελληνικού λαού θεωρεί άδικα τα δικά σας μέτρα. Γι’ αυτό το 79% του ελληνικού λαού στις δημοσκοπήσεις αντιδρά λέγοντας ότι είναι έντονα δυσαρεστημένο μαζί σας. Και είναι ακόμη η αρχή. 
      Αλλάξτε, λοιπόν, γραμμή πλεύσης. Ελάτε να συνεννοηθούμε. Μειώστε τη φορολογία στα χαμηλά εισοδήματα και ελάτε να συζητήσουμε πώς θα οδηγηθούμε με κοινωνικά μέτρα στη στήριξη των χαμηλών εισοδημάτων, ώστε να αυξήσουμε και τις θέσεις εργασίας. Ψηφίζοντας τέτοια νομοσχέδια, οδηγείτε τη χώρα σε αδιέξοδο. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο συνάδελφος κ. Τζέκης. 
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, αναλυτικά ο εισηγητής μας τοποθετήθηκε επί του συγκεκριμένου νομοσχεδίου. 
      Θέλω να αναφερθώ σε δύο σημαντικά ζητήματα, που και σε αυτά η Κυβέρνηση της Νέας Δημοκρατίας άλλα έλεγε στο παρελθόν και άλλα εφαρμόζει στην πράξη. Και εδώ, μέσα στην Αίθουσα αυτή, είχαν δοθεί υποσχέσεις και από τον Υπουργό Οικονομίας και από τον ίδιο τον κύριο Πρωθυπουργό όσον αφορά ότι το ζήτημα της οικονομίας, μετά την απογραφή και τα αποτελέσματά της, δεν θα το φόρτωνε η Κυβέρνηση σε καμία περίπτωση στις πλάτες των φτωχών λαϊκών στρωμάτων ούτε μέσα από φορολογία άμεση ή έμμεση. Όμως, η Κυβέρνηση της Νέας Δημοκρατίας είναι συνεπής στη ιδεολογική και πολιτική κατεύθυνση που έχει να στηρίξει με κάθε τρόπο την αύξηση της κερδοφορίας του κεφαλαίου. 
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Έτσι, δεν μας εκπλήσσει –εμάς τουλάχιστον- η αύξηση του Φόρου Προστιθέμενης Αξίας. Γιατί; Γιατί είχε προηγηθεί μια φοροεπιδρομή των μικρομεσαίων επιχειρήσεων μέσω της συνάφειας της περαίωσης, που είχε βάλει στόχο να εισπράξει το 2005 1.600.000.000 ευρώ. Αυτή η ίδια η Κυβέρνηση είχε πάρει μέτρα πραγματικά. Είχε πάρει ένα μέτρο σε βάρος γενικότερα του ελληνικού λαού μέσα από τη μείωση και των κοινωνικών δαπανών, αλλά και μέσα από τη μείωση της εισοδηματικής πολιτικής. Γι’ αυτό σήμερα η αύξηση των συντελεστών του Φόρου Προστιθέμενης Αξίας πραγματικά είναι ένα ταξικό μέτρο, ένα μέτρο, όμως, που έχει παρελθόν. 
      Γιατί πρέπει να γνωρίζουμε, κυρίες και κύριοι Βουλευτές, ότι ο Φόρος Προστιθέμενης Αξίας πρωτοεφαρμόστηκε το 1986, επί κυβέρνησης του ΠΑΣΟΚ. Αυτό το ταξικό μέτρο έχει διαχρονικότητα. Δηλαδή δεν εφαρμόζεται μόνο σήμερα. Είναι και στο χθες και στο προχθές. Άρα εδώ τα δύο κόμματα –η Κυβέρνηση σήμερα και η Αξιωματική Αντιπολίτευση- πραγματικά συμπλέουν ως προς την ταξική πολιτική επιλογή που έχουν κάνει με κάθε τρόπο να ενισχύσουν την κερδοφορία των μεγάλων επιχειρήσεων. 
      Το λέμε αυτό, γιατί είναι γνωστό ότι η έμμεση φορολογία χτυπάει πρώτα και κύρια τα εργατικά νοικοκυριά, τα φτωχά λαϊκά νοικοκυριά. Και είναι ζήτημα ότι στον προϋπολογισμό είχαμε τονίσει ότι η Κυβέρνηση θα φέρει και άλλα πρόσθετα μέτρα. Γιατί, πραγματικά, τα μέτρα που πήρε από το φορολογικό νομοσχέδιο -το νόμο που ισχύει και στοχεύει να μειώσει κατά δέκα μονάδες τον ανώτατο φορολογικό συντελεστή των μεγάλων επιχειρήσεων- το μέτρο που πήρε να μειώσει τις συναλλαγές στο Χρηματιστήριο κατά 50%, να φορολογήσει μόνο με 3% τα επαναπατριζόμενα κεφάλαια -δηλαδή και το μαύρο χρήμα- είτε μέσω διαφόρων κυκλωμάτων είτε και του ίδιου του Χρηματιστηρίου, αλλά και από τη μείωση του συντελεστή φορολογίας στο κύκλωμα χρυσού και πετρελαίου. Είναι ενδεικτικά αυτά τα μέτρα για το ότι η απώλεια εσόδων του κρατικού προϋπολογισμού ανέρχεται σε πάνω από 2.500.000.000 δραχμές. 
      Εδώ λέει, λοιπόν, η Κυβέρνηση ότι από τα πρόσθετα μέτρα που βάζω –την έμμεση φορολογία- θα εισπράξω 1,020 δισεκατομμύρια ευρώ. 
      Μα πριν από τρεις μήνες μεγάλη φοροαπαλλαγή 2.500.000.000 ευρώ προς τις μεγάλες επιχειρήσεις! Αυτή είναι μια ταξική πραγματική οικονομική πολιτική, μια πολιτική, όμως, που έχει και παρελθόν. Γιατί, κυρίες και κύριοι Βουλευτές; Γιατί το διάστημα 2000-2004 εάν συγκρίνουμε την πορεία των εσόδων η φορολογία των φυσικών προσώπων αυξήθηκε σε αυτό το διάστημα κατά 54,6%, ενώ των νομικών προσώπων, δηλαδή των μεγάλων επιχειρήσεων μόλις κατά 4,1%, ενώ γνωρίζουμε όλοι, γνωρίζει και ο ελληνικός λαός ότι την ίδια περίοδο τα κέρδη των μεγαλοεπιχειρήσεων ήταν, πραγματικά, πολλαπλάσια των πληθωρισμών και μιλάμε για τρομερά κέρδη των μεγάλων επιχειρήσεων. Κυβερνήσεις ήταν του ΠΑΣΟΚ. Γι’ αυτό το ΚΚΕ κρίνει τα κόμματα με την πολιτική που ασκούν και όχι με την επιχειρηματολογία που ασκούν ανάλογα σε ποια θέση είναι στην κυβέρνηση ή στην αξιωματική αντιπολίτευση. 
      Το ΚΚΕ έχει προτείνει πολλές φορές μέσα σε αυτήν την Αίθουσα και είναι, αν θέλετε, και αίτημα του αγωνιζόμενου ταξικού κινήματος να γίνει το αφορολόγητο –το είπε και ο Εισηγητής μας- 15.000 ευρώ και 5.000 ευρώ για κάθε παιδί. Να τιμαριθμοποιηθεί η φορολογική κλίμακα που είναι ένα ταξικό μέτρο επιλογής η μη τιμαριθμοποίηση και από τις κυβερνήσεις του ΠΑΣΟΚ, αλλά και από τις κυβερνήσεις της Νέας Δημοκρατίας, η οποία απλώς το επισήμανε όταν ήταν αξιωματική αντιπολίτευση ότι θα πρέπει να μειωθεί ο Φόρος Προστιθέμενης Αξίας για τα είδη λαϊκής κατανάλωσης και σε πολλά από αυτά να καταργηθεί. Και θα μου πείτε από πού θα πάρουμε τα λεφτά. Μα τα λεφτά θα τα πάρουμε από εκείνους που πραγματικά έχουν φορολογητέα ύλη. Και τέτοια φορολογητέα ύλη είναι τα μεγάλα κέρδη που έχουν εξασφαλίσει διαχρονικά οι κυβερνήσεις όλα τα προηγούμενα χρόνια από τις μεγάλες επιχειρήσεις. Γιατί και σε αυτό το σημείο είναι γνωστό ότι ο ανώτατος φορολογικός συντελεστής από το 55% κατέβηκε επί των κυβερνήσεων του ΠΑΣΟΚ στο 45% και εσείς έρχεστε, βέβαια, τώρα και τον μειώνετε στο 35%. Να πού είναι η φορολογητέα ύλη. Και αν βάλετε, βέβαια, μέσα και το τι έχουν κατακλέψει μέσα από το Χρηματιστήριο οι μεγάλες επιχειρήσεις, καταλαβαίνετε ότι εδώ μιλάμε για τρισεκατομμύρια δραχμές που δεν τολμάει να τα πάρει ούτε η σημερινή Κυβέρνηση ούτε και η προηγούμενη κυβέρνηση. Και μιλάμε ύστερα για τα διαπλεκόμενα! Μα τα διαπλεκόμενα είναι η ίδια πολιτική που ευνοεί τις μεγάλες επιχειρήσεις ακριβώς για να φοροαποφεύγουν με νόμιμο τρόπο, αλλά και με παράνομο ακόμα. 
      Αυτό συνδέεται, βέβαια, και με την εισοδηματική πολιτική. Ανέφερε ο εισηγητής μας, πραγματικά, ότι το 3,6% είναι στην πραγματικότητα 2,5%. Και επειδή πολλοί έχουν αναφερθεί στην Ευρωπαϊκή Ένωση εγώ θέλω να αναφέρω κάποια στοιχεία από την έκθεση των εαρινών προβλέψεων της Ευρωπαϊκής Επιτροπής. Ανάμεσα στα άλλα τι λέει; Ότι το κόστος εργασίας ανά μονάδα προϊόντος στην περίοδο 1981-2000 υπήρξε κατά μέσο όρο 0,4% σε ετήσια μείωση. Την περίοδο 2001-2004 η μείωση ήταν κατά 0,6%. Την ίδια περίοδο 1981-2004 ο μέσος ρυθμός αύξησης των μισθών υπολειπόταν της αύξησης της παραγωγικότητας. Αυτά τα λέει, κυρίες και κύριοι Βουλευτές, η Ευρωπαϊκή Ένωση και δεν τα λέει γιατί την έπιασε ο πόνος για τους εργαζόμενους, αλλά ως ρεαλιστική, καπιταλιστική, ιμπεριαλιστική Ένωση ενδιαφέρεται για την παραπέρα αύξηση της κερδοφορίας του κεφαλαίου γι’ αυτό υποδεικνύει στη σημερινή Κυβέρνηση, όπως έκανε και στις προηγούμενες να παρθούν και άλλα αντιλαϊκά μέτρα. Και θα παρθούν απ’ ό,τι έχουν πει και σε συνέντευξή τους διάφοροι Υπουργοί. Το ζήτημα της εισοδηματικής πολιτικής είναι ότι θα πρέπει να συγκρίνεις, αυτός που παίζει καθοριστικό ρόλο στην αύξηση του ακαθάριστου εγχώριου προϊόντος, δηλαδή στο εθνικό εισόδημα, δεν θα πρέπει να έχει μερίδιο από αυτό; Δεν θα πρέπει να έχει μερίδιο από την αύξηση της παραγωγικότητας; 
      Κλείνω, κύριε Πρόεδρε, με το εξής: Από τη μια, λοιπόν, βλέπουμε πώς μειώνεται ο μισθός και από την άλλη βλέπουμε και τα στοιχεία της Τράπεζας της Ελλάδος που λέει ότι τα χρέη των νοικοκυριών προς τις τράπεζες πλέον έχουν αυξηθεί και ιδίως είναι τα προσωπικά, οι πιστωτικές κάρτες και τα καταναλωτικά γενικότερα. 
      Γι’ αυτό λέμε ότι η πολιτική της Κυβέρνησης θα συνεχιστεί και με αλλαγή στις εργασιακές σχέσεις και με χτύπημα στο κοινωνικοασφαλιστικό σύστημα. Γιατί αυτό απαιτεί και η Ευρωπαϊκή Ένωση και ιδίως με τις ιδιωτικοποιήσεις. Και αυτό γίνεται στο παρόν νομοσχέδιο με τροπολογία για τον ΟΠΑΠ.
      Σε αυτήν την περίπτωση, βέβαια, είναι ταξική επιλογή. Γιατί αυτό απαιτεί το κεφάλαιο στη χώρα μας. Η αναπαραγωγή του κεφαλαίου για μεγαλύτερα κέρδη απαιτεί να πάρει τις πιο κερδοφόρες δημόσιες επιχειρήσεις, κάτι που είχε κάνει και το ΠΑΣΟΚ. Και να θυμίσω σε αυτήν την Αίθουσα ότι το ΠΑΣΟΚ είχε δεσμευτεί παλαιότερα ότι δεν θα πουλήσει κάτω από το 51% του ΟΤΕ. Μα έχει ήδη πουλήσει με νόμο. Με νόμο τροποποίησε τον προηγούμενο νόμο. Και το ίδιο κάνει σήμερα και η συγκεκριμένη Κυβέρνηση.
      Γιατί τελικά οι ταξικές επιλογές των κυβερνήσεων φαίνονται από τα έργα και όχι από το τι λένε μέσα σε κομματικά συμβούλια ή μέσα σε κομματικά όργανα…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τζέκη, θα σας παρακαλούσα να ολοκληρώνατε.
      ΑΓΓΕΛΟΣ ΤΖΕΚΗΣ: Και κλείνω, κύριε Πρόεδρε, με το εξής: στην Ανατολική Γερμανία –επειδή αναφέρθηκε ένας συνάδελφος- θα πρέπει να λάβετε υπ’ όψιν ότι το Τείχος μπορεί να γκρεμίστηκε, αλλά υπάρχει ένα μεγάλο «τείχος» ανάμεσα στους εργαζόμενους, ανάμεσα σε αυτούς που είναι στην Ανατολική και στη Δυτική Γερμανία, αν και όλοι τώρα στο σύνολο στη Γερμανία πλήττονται…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τζέκη, σας παρακαλώ, ολοκληρώστε.
      ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε.
      Πλήττονται από την αντεργατική πολιτική που έκανε εκεί ο Σρέντερ, ο σοσιαλδημοκράτης, όπως πλήττονται και στην Ιταλία με τον δεξιό Μπερλουσκόνι. Και θέλω να πω με αυτό ότι η εργατική τάξη και της δικής μας χώρας και της Ευρωπαϊκής Ένωσης δεν έχουν άλλη διέξοδο από τη μάχη που πρέπει να δώσουν σε κάθε κράτος-μέλος, σε κάθε χώρα και στο σύνολό τους…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τζέκη, έχετε ολοκληρώσει.
      ΑΓΓΕΛΟΣ ΤΖΕΚΗΣ: … απέναντι στους σοσιαλιστές και στο προσωπικό που τους υπηρετεί.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ανδρέας Ανδριανόπουλος.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, έχουμε μπροστά μας ακόμα ένα νομοσχέδιο ουσιαστικά ποτ-πουρί, με διάφορα πράγματα, αλλά διάφορα πράγματα πολύ σημαντικά και ουσιαστικά. Γιατί αυτό το νομοσχέδιο, με τις διάφορες από δω κι από κει σκόρπιες διατάξεις, έχει δύο ουσιαστικά ζητήματα. Το ένα είναι η εισοδηματική πολιτική και το άλλο βεβαίως το ζήτημα των καινούργιων και πρόσφατων εισπρακτικών μέτρων.
      Άλλα έχει και διάφορα άλλα θέματα, κάποια από τα οποία εκτιμώ πως ήθελαν περισσότερο ψάξιμο, όπως αυτή η ιστορία, παραδείγματος χάρη, του «ΑΘΗΝΑ 2004». Κανείς μας, εκτιμώ, δεν έχει ενημερωθεί απόλυτα, να καταλάβει γιατί γίνεται η μία επιλογή και δεν γίνεται η άλλη, γιατί δηλαδή δεν αυξάνετε το μετοχικό κεφάλαιο και επιλέγετε την επιδότηση.
      Εκ πρώτης όψεως δεν μπορώ να δω κάτι μεμπτό, αλλά ομολογώ ότι ψάχνομαι. Πέραν των άλλων, διότι μια αύξηση μετοχικού κεφαλαίου δίνει στο δημόσιο, στο κράτος μια ουσιαστικότερη συμμετοχή και ευθύνη, ενώ μια απλή επιδότηση το κρατάει «στην απέξω» και απλά και μόνο εκταμιεύει χρήματα. Δεν ξέρω.
      Πάντως, θέλω να πω ότι είναι ένα νομοσχέδιο μεγάλο, με πολλά ζητήματα, τα οποία ουσιαστικά είναι σκόρπια. Και εφόσον σε αυτό το νομοσχέδιο περιλαμβάνονται, όπως είπα, δύο πολύ κρίσιμα ζητήματα, που είναι η εισοδηματική πολιτική και το θέμα των εισπρακτικών μέτρων, για μένα το ερώτημα είναι ποιο είναι το μοντέλο ανάπτυξης, το οποίο ακολουθείτε τελικά.
      Εγώ εκεί ακόμα ψάχνω. Υπάρχει; Έχετε σχέδιο, έχετε προοπτική, έχετε λογική; Δεν έχει σημασία αν αυτό, το οποίο εσείς προωθείτε και έχετε στο μυαλό σας, εμένα με βρίσκει σύμφωνο ή κάποιους άλλους τους βρίσκει σύμφωνους. Το θέμα είναι αν εσείς έχετε συνειδητοποιήσει πάνω σε ποιο μονοπάτι περπατάτε, μονοπάτι, δηλαδή, που να έχει αρχή, μέση και τέλος, να ξέρετε ότι ξεκινάτε από δω και θέλετε να καταλήξετε εκεί.
      Γιατί αυτό και το λαό βοηθάει, για να ξέρει οι όποιες θυσίες κάνει, ποια προοπτική έχουν και σε τι χρονικό βάθος, αλλά και τα πολιτικά κόμματα, να ξέρουν αν ενδεχομένως κάποια κριτική που κάνουν ίσως είναι και άδικη. Από πουθενά όμως δεν προκύπτει κάτι τέτοιο. Από πουθενά!
      Εδώ έχετε ουσιαστικά δύο οικονομικά μοντέλα. Ένα μοντέλο που λέει ότι χρησιμοποιείτε το βραχίονα του κράτους, για να ασκήσετε οικονομική πολιτική και ένα άλλο, που λέει ότι επαφίεστε στη λειτουργία της αγοράς. Μιλάω τώρα για την οικονομική πολιτική, δεν λέω ότι δεν θα χρησιμοποιήσετε το κράτος, παραδείγματος χάρη, για θέματα κοινωνικής προστασίας και παροχών, αν και εκεί πρέπει να γίνονται κινήσεις προσεκτικά και όχι να σκορπάτε χρήματα δεξιά και αριστερά.
      Εδώ αυτοαποκαλείστε φιλελεύθερη Κυβέρνηση και συνεχώς δεν κάνετε τίποτε άλλο, παρά να βάζετε το χέρι στην τσέπη των πολιτών, τους οποίους υποτίθεται πως φροντίζετε, και παράλληλα να μεγαλώνετε, να διευρύνετε και να χρησιμοποιείτε, αυταρχικά πολλές φορές, το λεγόμενο δημόσιο τομέα.
      Ξέρετε, κύριε Υπουργέ, μία γυναίκα ή είναι έγκυος ή δεν είναι έγκυος. Ολίγον έγκυος δεν μπορεί να είναι.
    Και εδώ βγαίνει ότι προσπαθείτε να είστε λίγο από όλα. Και βέβαια αυτό λογικά δεν φέρνει αποτέλεσμα. Υπάρχει επίσης ένα δεύτερο θέμα, που δεν το συζητάμε σχεδόν καθόλου στην ελληνική Βουλή, ενώ μιλάμε για προστασία του Συντάγματος, συζητάμε για θέματα εθνικής ανεξαρτησίας και χίλια δύο άλλα. Εδώ κάθε μέρα υιοθετούμε κοινοτικές οδηγίες. 
    Θα ξέρετε, φαντάζομαι, ότι το περίφημο κοινωνικό κεκτημένο, που περιλαμβάνει τους κανονισμούς και τις ευρωπαϊκές οδηγίες, έχει φτάσει αισίως στις δεκαέξι χιλιάδες σελίδες. Μιλάμε για έναν τεράστιο γραφειοκρατικό φόρτο. Το ερώτημα είναι: Εσείς σαν Κυβέρνηση έχετε συζητήσει με τους κοινοτικούς; Γίνεται ποτέ καμία θεώρηση αν όλες αυτές οι οδηγίες και οι κανονισμοί είναι αποτελεσματικοί και αποδοτικοί ή απλά φορτώνουν τις χώρες-μέλη με τεράστια γραφειοκρατικά βάρη και οδηγούν εν πολλοίς σε αδιέξοδα πολλές φορές, μεγαλώνοντας το κόστος μιας υπερεθνικής γραφειοκρατίας με τις Βρυξέλλες; 
    Δεν είμαστε υπήκοοι. Είμαστε ισότιμα μέλη της Ευρωπαϊκής Ένωσης. Έχουμε, λοιπόν, δικαίωμα όχι απλά και μόνο να υιοθετούμε οδηγίες, αλλά και να ασκούμε κριτική για το πώς αυτές οι οδηγίες δημιουργούνται, πώς εφαρμόζονται και αν είναι αποτελεσματικές. 
    Και εκτιμώ πως είναι λογικό να ζητήσετε και να απαιτήσετε να αρχίσει να υπάρχει μια διαδικασία θεώρησης του κατά πόσο αυτές οι οδηγίες έχουν ουσία και αποτέλεσμα. Επαναλαμβάνω ότι το λεγόμενο κοινοτικό κεκτημένο είναι δεκαέξι χιλιάδες σελίδες σήμερα. Ποια γραφειοκρατία λοιπόν θα καταπολεμήσετε, χώρια από την ντόπια, τη δική μας; 
    Έπειτα, για να λύσετε αυτά τα δημοσιονομικά προβλήματα, που έχετε, θέλετε ανάπτυξη. Αλλά πώς θα πετύχετε την ανάπτυξη; Με ποιόν τρόπο προχωράτε, πέραν του να μαζεύετε χρήματα, με όποιον περιστασιακό τρόπο χρησιμοποιείτε στο να αντιμετωπίσετε την πάταξη της δημόσιας γραφειοκρατίας; 
    Τι κάνετε; Μέσα σε ένα χρόνο το Υπουργείο Δημόσιας Διοίκησης έχει φέρει τρεις νόμους. Ο ένας αφορούσε την αξιολόγηση διευθυντών, ο άλλος αφορούσε το τι θα γίνει με τους συμβασιούχους και ο τρίτος τον τρόπο προσλήψεως δημοσίων υπαλλήλων. Αυτή είναι η επανίδρυση του κράτους και η καταπολέμηση της γραφειοκρατίας; Δεν κάνετε απολύτως τίποτα στον τομέα αυτό. 
    Θέλω να σας επισημάνω και κάτι άλλο. Δεν είναι μόνο να απλουστεύετε τις διαδικασίες και να καταργείτε γραφειοκρατικές ρυθμίσεις, αλλά είναι να φροντίζετε να μην προσθέτετε και άλλες. 
    Άκουγα πριν από λίγες εβδομάδες κάποιον εκπρόσωπο του Υπουργείου Ανάπτυξης να λέει ότι φέρνουν κάποια διάταξη που καταργούν περί τις τριάντα γραφειοκρατικές διαδικασίες που χρειάζονται για την ίδρυση μιας νέας επιχείρησης. Θυμάμαι ότι το 1992 είχαμε καταργήσει όλες τις σχετικές διατάξεις που υπήρχαν. Άρα, από το 1992 μέχρι τώρα έγιναν τριάντα καινούριες. Δεν είναι μόνο... 
    ΑΘΑΝΑΣΙΟΣ ΜΠΟΥΡΑΣ: Ποιος τις έφτιαξε; 
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Δεν ξέρω ποιος τις έφτιαξε. Όποιος και αν τις έφτιαξε, τις κατήργησα εγώ. 
    ΑΘΑΝΑΣΙΟΣ ΜΠΟΥΡΑΣ: (Δεν ακούστηκε)
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Και αυτές που κατήργησα εγώ, ποιος τις είχε φτιάξει, κύριε συνάδελφε; Δεν ξέρω ποιος τις έφτιαξε. Το θέμα είναι τι κάνουμε για να τα καταπολεμήσουμε. Το θέμα, λοιπόν, δεν είναι μόνο καταργώ. Το θέμα είναι φροντίζω να μην δημιουργώ καινούριες. 
    Κάνετε μεγάλη προσπάθεια, υποτίθεται, να βρείτε χρήματα να μειώσετε το έλλειμμα. Έχετε ψάξει, εσείς ο ίδιος, τους νόμους που φέρνετε στη Βουλή; Εγώ εκ πείρας σας λέω –μου το είχαν μάθει παλαιοί κοινοβουλευτικοί αυτό- ότι κάθε νόμος που έρχεται στη Βουλή πρέπει να κοιτάτε την έκθεση του Γενικού Λογιστηρίου πρώτα. Εγώ δεν έχω δει να έχετε φέρει νόμο και το Γενικό Λογιστήριο να μην σημειώνει πως περιλαμβάνονται νέες δαπάνες. 
    Πώς μειώνετε τις δαπάνες; Εξηγήστε μου. Αν αυτός εδώ ο νόμος που συζητάμε, πέραν των ρυθμίσεων της εισοδηματικής πολιτικής που αυτονόητα έχει αύξηση δαπανών, έχει περίπου 3.500.000 ευρώ για κάποιες ρυθμίσεις και 50.000.000 ευρώ για έναν ανεξάρτητο φορέα του Υπουργείου Οικονομικών, πώς μειώνετε τις δαπάνες; Εξηγήστε μου, για να καταλάβω. 
    Ο κάθε νόμος που φέρνετε έχει νέες δαπάνες. Άρα, τι κάνετε; Φορτώνετε με δαπάνες, δεν μειώνετε το δημόσιο τομέα και καταφεύγετε στη φορολογία. Εδώ υπάρχει ένα τεράστιο ζήτημα, διότι αυτές οι ρυθμίσεις, οι πρωτοβουλίες που πήρατε και μας φέρνετε σήμερα εδώ να τις ψηφίσουμε, είναι τελείως αντιφατικές. 
    Αυτά που θέτω είναι εύλογα ερωτήματα, απλά. Θα ήθελα μια απάντηση. Φαντάζομαι και οι συνάδελφοι της Πλειοψηφίας θα έχουν το ίδιο ερώτημα. Επιβαρύνετε τα φτηνά τσιγάρα και δεν πειράζετε τα ακριβά. Γιατί; Ποια είναι η λογική; Δεν την καταλαβαίνω τη λογική αυτή. 
      Δηλαδή μόνο αυτοί που καπνίζουν φθηνά τσιγάρα, κινδυνεύει η υγεία τους; Αυτοί που καπνίζουν ακριβά τσιγάρα είναι σίγουρο ότι δεν θα πάθουν τίποτα απολύτως; 
      Όσοι Έλληνες εισπράττουν και δεν αποδίδουν τον ΦΠΑ, αυτό είναι αδίκημα, είναι κλοπή ουσιαστικά. Παίρνουν χρήματα από μένα και δεν τα δίδουν στο δημόσιο. Γιατί δεν κάνετε ελέγχους να επιβάλλετε κυρώσεις; Γιατί έχει καταρρεύσει το σύστημα ελέγχου είσπραξης του ΦΠΑ; Και τι κάνετε τώρα; Σε ένα σύστημα που δεν μπορείτε να το ελέγξετε, βάζετε και άλλα, που και πάλι δεν θα μπορείτε να ελέγξετε. Και ξέρετε κάτι άλλο; Η αγορά συνηθίζει να εκδικείται. Τι θα συμβεί με αυτά εδώ; Θα μειώσετε τη ζήτηση και αυξάνοντας τους συντελεστές, θα εισπράξετε λιγότερα χρήματα. Και τι θα κάνετε τότε; Αν σε αυτά προσθέσετε αυτά που έλεγα προηγουμένως στην ερώτησή μου στον Υφυπουργό Ανάπτυξης ότι δηλαδή έχετε έναν προϋπολογισμό που έχετε εκτιμήσει τιμή ενέργειας 40 δολάρια το βαρέλι και σήμερα μιλάμε ότι φθάνουμε σχεδόν στα 60 και είναι πιθανότατο μέσα στον Αύγουστο, έως το καλοκαίρι, να ακουμπήσουμε τα 100, τι θα κάνετε δημοσιονομικά; Θα είσαστε μπροστά σε μία τρομακτική δημοσιονομική κατάρρευση. Έχετε προβλέψει, έχετε σχεδιάσει, έχετε σκεφθεί, έχετε οργανωθεί; Εμένα αυτό μου προκαλεί μεγάλη αγωνία, γιατί δεν βλέπω να υπάρχει όραμα, προοπτική και σχέδιο. Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Η κ. Χριστιάνα Καλογήρου έχει το λόγο για οκτώ λεπτά.
      ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, πραγματικά με πάρα πολύ έκπληξη άκουσα σήμερα να μιλάει η Αξιωματική Αντιπολίτευση για αδιέξοδα. Για ποια αδιέξοδα μιλάτε; Ποιος οδήγησε την Ελλάδα σε οικονομικά αδιέξοδα; Ποιος οδήγησε την Ελλάδα στα όρια της οικονομικής αντοχής; Ποιος απέναντι στον ελληνικό λαό δεν είπε την αλήθεια και δημιούργησε μία επίπλαστη λογιστική και μία πλασματική κατάσταση; Ποιος έφθασε την οικονομία στη σημερινή κατάσταση; Και δε νομίζω να λέτε ότι έφθασε την οικονομία σε αυτήν την κατάσταση η Νέα Δημοκρατία μέσα σε δώδεκα μήνες! Η πολιτική του ΠΑΣΟΚ την έφθασε, η αδιέξοδη πολιτική που άσκησε επί δεκαετίες που φόρτωσε την οικονομία με ένα σωρό απλήρωτους λογαριασμούς, με ένα σωρό κρυφά χρέη δισεκατομμυρίων ευρώ. 
      Και για να φθάσουμε λίγο και στα τωρινά, ποιος ήταν αυτός που υποεκτίμησε τον προϋπολογισμό του 2004 τις δαπάνες; Η Νέα Δημοκρατία; Όχι βέβαια. Ο προϋπολογισμός του 2004 είναι προϋπολογισμός του ΠΑΣΟΚ, όπως ξέρετε και ενδεικτικά θα σας αναφέρω δύο ποσά. Μισθούς και συντάξεις 800.000.000 ευρώ υπό εκτίμηση. Για τις ανάγκες επιχορήγησης των ασφαλιστικών ταμείων, 600.000.000 ευρώ λιγότερα, για να μη μιλήσουμε βεβαίως και για τα ολυμπιακά έργα. Αυτή είναι η παρούσα κατάσταση και είναι γνωστή σε όλους. Επομένως, ας σταματήσουν εδώ τα κροκοδείλια δάκρυα. 
      Ακούσαμε να υπεραμύνεσθε του ΣΔΟΕ. Αλήθεια, ποιου ΣΔΟΕ υπεραμύνεσθε; Είσαστε πάρα πολύ υπερήφανοι για το ήθος; Ενθαρρύνετε την πολιτική που ακολουθούσε τόσα χρόνια το ΣΔΟΕ και που ήταν και γνωστή σε όλους τους Έλληνες πολίτες; Ενθαρρύνετε και είσαστε υπερήφανοι για τους εκβιασμούς του ΣΔΟΕ; Είσαστε υπερήφανοι, κύριοι συνάδελφοι, για το ότι το ΣΔΟΕ εκβίαζε τους Έλληνες επιχειρηματίες και τους έλεγε «δώστε τόσα για την τσέπη μας, για να πληρώσετε τόσα λιγότερα για το κράτος»;
      (Χειροκροτήματα από την πτέρυγα της Νέας Δημοκρατίας)
    Αν είστε υπερήφανοι, μπράβο σας! Εμείς δεν είμαστε υπερήφανοι και ούτε ο ελληνικός λαός. Γι’ αυτό ο ελληνικός λαός είπε «όχι» στην πολιτική σας και είπε «ναι» στο πρόγραμμα της Νέας Δημοκρατίας. Και αυτό το πρόγραμμα εφαρμόζει σήμερα η Κυβέρνηση της Νέας Δημοκρατίας. Συνεπής προς τις προεκλογικές της δεσμεύσεις, δίνει 3,6% αύξηση στους μισθούς πάνω από τον πληθωρισμό, ο οποίος έκλεισε στο 2,9%. Και θέλετε να σας πω λίγο για τη δική σας πολιτική, η οποία ενώ το 2003 είχαμε αυξήσεις 4,3%, το 2004 φθάσαμε στο 10,5%; Τι διαφορά είχε το 2003 από το 2004; Θα σας πω εγώ τι διαφορά είχε. Το 2004 ήταν έτος προεκλογικό και δεν υπαγόρευε, βέβαια, η κατάσταση στην ελληνική οικονομία το να δοθούν αυξήσεις 10,5%. 
Το υπαγόρευε όμως η μικροκομματική πολιτική, για να έρθετε για άλλη μια φορά να υφαρπάξετε την ψήφο του ελληνικού λαού. Ο ελληνικός λαός όμως είπε «όχι» σ’ αυτή την πολιτική και είπε «ναι» στο υπεύθυνο πολιτικό και οικονομικό πρόγραμμα της Νέας Δημοκρατίας. Είπε «ναι» στο αναπτυξιακό πρόγραμμα της Νέας Δημοκρατίας και σ’ αυτή την τροχιά ανάπτυξης μπαίνει η χώρα.
      Δεν υπάρχουν αυξήσεις στο φόρο εισοδήματος. Δεν υπάρχουν αυξήσεις στους φόρους που επηρεάζουν την επιχειρηματικότητα. Είναι μηδενικές οι αυξήσεις στους φόρους που επηρεάζουν την επιχειρηματικότητα και που αποτελούν τροχοπέδη για τις επενδύσεις και για την ανάπτυξη. Γιατί η χώρα μας έχει μπει σε αναπτυξιακή τροχιά, γιατί η νέα διακυβέρνηση ακολουθεί μια συνολική πολιτική τέτοια που να μπορέσει να αυξήσει τον παραγόμενο πλούτο, γιατί αυτό έχει ανάγκη η Ελλάδα. Έχει ανάγκη αύξησης του παραγόμενου πλούτου. Γιατί για να μπορέσουμε να ασκήσουμε κοινωνική πολιτική, πρέπει να έχουμε τα χρήματα για να την ασκήσουμε. Διαφορετικά δεν ασκούμε κοινωνική πολιτική, αλλά κοροϊδεύουμε τον ελληνικό λαό. 
      Η Νέα Δημοκρατία δεν υποθηκεύει το μέλλον της ελληνικής οικονομίας. Η Κυβέρνηση της Νέας  Δημοκρατίας δεν χρεώνει άλλο τα παιδιά μας, δεν χρεώνει άλλο τα εγγόνια μας. Στοχεύει στην ανάπτυξη, στην αύξηση της παραγωγικότητας, στο να δημιουργήσουμε πλούτο για να μοιράσουμε πλούτο.
      Έτσι λοιπόν, σταθερή προς τις προεκλογικές της δεσμεύσεις, ακολουθεί συγκεκριμένη εισοδηματική πολιτική και είναι η εισοδηματική πολιτική την οποία έρχεται νομοθετικά και εισηγείται το παρόν νομοσχέδιο. Είναι εισοδηματική πολιτική, η οποία είναι απόλυτα εναρμονισμένη με τις προεκλογικές δεσμεύσεις της Νέας Δημοκρατίας. Είναι εισοδηματική πολιτική ευθύνης απέναντι στον ελληνικό λαό. 
      Και για να έρθω λίγο και στο θέμα του πρώτου τμήματος του νομοσχεδίου, την εναρμόνιση, όσον αφορά τον ειδικό φόρο κατανάλωσης, με τις κοινοτικές οδηγίες. Πραγματικά, με πάρα πολλή έκπληξη είδα στην επιτροπή ότι εναντιωθήκατε στο νομοσχέδιο. Τελικά, είστε με τις κοινοτικές οδηγίες ή εναντίον των κοινοτικών οδηγιών; Διότι αν δεν ακολουθήσει η Ελλάδα τις κοινοτικές οδηγίες, τότε θα πληρώσει πρόστιμα. Μήπως λέτε «ναι» στα πρόστιμα; 
      Η Νέα Δημοκρατία λοιπόν ακολουθεί τις κοινοτικές οδηγίες. Με το παρόν νομοσχέδιο θεσμοθετούνται όλοι εκείνοι οι φόροι κατανάλωσης που επιβάλλει η Ευρωπαϊκή Ένωση. Εκτός όμως από αυτό, οι διατάξεις του παρόντος νομοσχεδίου βάζουν ειδικό φόρο κατανάλωσης στα ενεργειακά προϊόντα, στην ηλεκτρική ενέργεια, στην αλκοόλη, στα αλκοολούχα ποτά και στα βιομηχανοποιημένα καπνά. 
      Για τις προβλεπόμενες διατάξεις θα έχουμε την ευκαιρία να μιλήσουμε στη συζήτηση κατ’ άρθρον του νομοσχεδίου. Επί του παρόντος, όμως, θα μου επιτρέψετε να κάνω μια γενική παρατήρηση. Ποιος διαφωνεί στην προοπτική να γίνουν συνήθειες πανάκριβες η κατανάλωση του αλκοόλ και το κάπνισμα; Είμαι σίγουρη ότι δεν χρειάζεται να προχωρήσουμε σε πολύ μεγάλες οικονομικές αναλύσεις, για να μπορέσουμε να βγάλουμε το συμπέρασμα για το ποια είναι η επιβάρυνση του ατομικού προϋπολογισμού αλλά και της ελληνικής οικονομίας από τα έξοδα που απαιτούνται, για να αντιμετωπίσουμε τις ολέθριες συνέπειες του καπνίσματος και της υπερκατανάλωσης του αλκοόλ. 
      Κυρίες και κύριοι συνάδελφοι, το παρόν νομοσχέδιο είναι απόλυτα εναρμονισμένο με τις προεκλογικές δεσμεύσεις της Νέας Δημοκρατίας. Το παρόν νομοσχέδιο είναι ένα νομοσχέδιο το οποίο καταθέτει το Υπουργείο Οικονομικών, βλέποντας κατάματα τους Έλληνες πολίτες, τους Έλληνες φορολογούμενους. Λέει «όχι» στην άμεση φορολογία, λέει «ναι» στην ανάπτυξη, λέει «ναι» στην αύξηση του πλούτου, γιατί αυτό έχει ανάγκη η Ελλάδα. Γι’ αυτό ακριβώς το λόγο εισηγούμαι και την υπερψήφισή του. 
      Σας ευχαριστώ.
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, εννέα μαθητές και δύο συνοδοί-καθηγητές από το 16ο Λύκειο Αθηνών.
      Η Βουλή τους καλωσορίζει. 
      (Χειροκροτήματα από όλες τις Πτέρυγες της Βουλής)
      Το λόγο έχει τώρα ο συνάδελφος κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, ένα μικρό σχόλιο μόνο για την κυρία συνάδελφο που προηγήθηκε στο Βήμα. Λυπάμαι που αργείτε να καταλάβετε –θα το καταλάβετε με οδυνηρό τρόπο αργότερα- ότι δε φταίει η δήθεν καμένη γη του ΠΑΣΟΚ για τα αδιέξοδα της οικονομίας μας σήμερα, αλλά η καμένη και χαμένη αξιοπιστία της παράταξής σας και η ανύπαρκτη ικανότητά σας. Είναι ευθύνη αυτής της Κυβέρνησης, πραγματικά, η κατάσταση σήμερα στην οικονομία. Συζητούμε σήμερα επί της αρχής το νομοσχέδιο για την εναρμόνιση της ελληνικής νομοθεσίας στην κοινοτική οδηγία τη σχετική με την αναδιάρθρωση του πλαισίου φορολογίας των ενεργειακών προϊόντων και δικαιολογημένα επικεντρώνουμε τη συζήτηση στις άλλες διατάξεις την εισοδηματική πολιτική, τη μισθολογική πολιτική της Κυβέρνησης και τα νέα μέτρα. Τα μέτρα τα φορολογικά που ξεσήκωσαν θύελλα αντιδράσεων. «Ο κόσμος το έχει τούμπανο και κάποιοι εδώ στην Αίθουσα από την πτέρυγα τη δεξιά, κρυφό καμάρι!» 
      Το κλίμα στην οικονομία βαραίνει όλο το χρόνο που είστε Κυβέρνηση. «Ήταν στραβό το κλήμα, το έφαγαν και τα μέτρα». Η εισοδηματική πολιτική και τα μέτρα έχουν ένα κοινό παρανομαστή. Τον εμπαιγμό και τα βάρη στα ήδη βεβαρημένα λαϊκά στρώματα. Τα νοικοκυριά στενάζουν. Ακρίβεια, κερδοσκοπία, μηδαμινές αυξήσεις και τελευταία η φοροεπιδρομή. Συρρικνώνεται το οικογενειακό εισόδημα, η αγοραστική δύναμη –αυτή είναι μία πραγματικότητα- και πράγματι οι πολίτες ξαναζούν τον εφιάλτη της πολιτικής του 1990-1993 και συνειδητοποιούν, ότι τώρα Σαρακοστή του Πάσχα μπαίνουμε «στη μεγάλη σαρακοστή της λιτότητας» και δεν ξέρουμε πόσο θα κρατήσει. 
      Η αύξηση στους μισθούς –άκουσα την κυρία συνάδελφο- είναι κάτω από τον πληθωρισμό, γιατί το 3,6% στο βασικό μισθό μειώνει τα πραγματικά εισοδήματα και για πρώτη φορά στα τελευταία χρόνια. Άκουσα συνάδελφο από το Βήμα να χειροκροτεί την Κυβέρνηση, που μειώνει τα πραγματικά εισοδήματα –αυτό συμβαίνει με την πολιτική σας- και να επικρίνει την Κυβέρνηση του ΠΑΣΟΚ  γιατί έδωσε μεγάλες αυξήσεις στους εργαζόμενους! 
      Αυτή είναι η αλήθεια για την εισοδηματική πολιτική και δεν κρύβεται με επικοινωνιακά τρικ. Και ο πληθωρισμός με τα νέα μέτρα θα αναζωπυρωθεί γι’ αυτό άρχισαν και η ΓΣΕΕ και η ΑΔΕΔΥ και μιλάνε για αλλαγές προϋποθέσεων με τις οποίες έγιναν οι συλλογικές συμβάσεις και απαιτούν και διορθωτικά. 
      Μας είπατε ότι τα φορολογικά μέτρα ήταν αναγκαία και αναπόφευκτα. Άλλα λέγατε όμως πριν. Ο κύριος Πρωθυπουργός το Σεπτέμβριο διαβεβαίωνε, όχι φορολογικά βάρη, ο κ. Αλογοσκούφης και το οικονομικό επιτελείο και στον προϋπολογισμό και σε κάθε περίπτωση επαναλάμβαναν, καμία φορολογική επιβάρυνση. Ήπια προσαρμογή έλεγαν. Ε, τα μέτρα αυτά είναι ο επικήδειος του μύθου της ήπιας προσαρμογής. 
      Είναι κοινωνικά δίκαια τα μέτρα; Άδικα σίγουρα. Επιβαρύνουν τους αδύνατους με τις αυξήσεις του ΦΠΑ, τους έμμεσους φόρους. Δεν είναι μεγαλύτερες οι αυξήσεις με την άνοδο του ΦΠΑ στα είδη ευρείας λαϊκής κατανάλωσης απ’ ό,τι στα είδη πολυτελείας; Δεν είναι μεγαλύτερες οι αυξήσεις στα φάρμακα; Φθάσατε, όπως ειπώθηκε και προηγουμένως, να ακριβύνετε και το φθηνό τσιγάρο σε βάρος του κοσμάκη, σε βάρος της ελληνικής καπνοβιομηχανίας και σε όφελος των ξένων καπνοβιομηχάνων. Αυτή είναι η πολιτική σας. Και υπάρχει εδώ και ένα απύθμενο θράσος. Στην εισηγητική έκθεση παρουσιάζεται η αύξηση του φθηνού τσιγάρου ως μέτρο προστασίας της υγείας. Για ποια προστασία υγείας μιλάτε; Εσείς παίρνετε αψήφιστα τη δημόσια υγεία. Το είδαμε στην πρόσφατη κρίση, όπου τα θαλασσώσατε με τα τρόφιμα. Με τους αλλοπρόσαλλους χειρισμούς σας, βάζετε σε κίνδυνο και τη δημόσια υγεία και την ελληνική παραγωγή.
    Ο Υπουργός Υγείας, ο οποίος θα έπρεπε να ενημερώσει το κοινό και να το καθησυχάσει. Ο λαλίστατος κατά τα άλλα Υπουργός Υγείας σιωπά επί μέρες και βγαίνει να υποστηρίξει τα θέματα των κινδύνων στη δημόσια υγεία ο Υφυπουργός Εμπορίου! Αυτή είναι η πολιτική σας! 
    Μίλησα για άδικα μέτρα. Ενώ ρίχνετε τα βάρη στους αδύνατους, παράλληλα με χαριστικές ρυθμίσεις ακόμα και σε αυτό το νομοσχέδιο βολεύετε άλλους. Τι είναι αυτή η ρύθμιση του άρθρου 6, όπου ουσιαστικά κάνει χαριστική ρύθμιση για τα BODYLINE, για τα ινστιτούτα αδυνατίσματος; Ενώ λέτε ότι έφταιγε η κατάσταση της οικονομίας του ΠΑΣΟΚ, σπεύσατε –είχατε πρεμούρα- πριν από λίγο καιρό να μειώσετε κατά 3% τους συντελεστές στα διανεμόμενα κέρδη στους επιχειρηματίες. Έτσι αφαιρέσατε από τον κρατικό κορβανά 750.000.000 ευρώ. Είναι αυτά που περιμένετε να εισπράξετε τώρα από τα λαϊκά στρώματα. Αυτή είναι η πολιτική σας! 
    Τα μέτρα θα τροφοδοτήσουν και νέο κύμα ακρίβειας, κύριοι συνάδελφοι. Από την πρώτη μέρα, από προχθές, οι πολίτες πληρώνουν ήδη φουσκωμένες τιμές. Άξιος ο μισθός σας πραγματικά! Θα πληρώσει ο πολύς ο κόσμος και το λέω για τον κύριο Υπουργό Εθνικής Οικονομίας. Και μέσα από την κερδοσκοπία και τη φοροδιαφυγή που ήδη γίνεται και θα γίνεται σε αυτή την αναμπουμπούλα, ένα μέρος από αυτά που θα πληρώσει ο κοσμάκης δεν θα πάει στα κρατικά ταμεία, αλλά θα πάει στις τσέπες των επιτηδείων. Ούτε την αποδοτικότητα των μέτρων που παίρνετε δε σκεφθήκατε, ακόμα και σε τεχνικό επίπεδο! 
    Να ήταν μόνο αυτά! Τώρα μιλάμε για το κακό, όμως το χειρότερο θα έρθει με νέα μέτρα. Χθες ο κ. Μητσοτάκης το ξαναείπε. Όμως γιατί να το πει ο κ. Μητσοτάκης, αφού το βλέπουμε μέσα από την Έκθεση του Γενικού Λογιστηρίου! Τι λέει η Έκθεση; Τι μας είπε ο κύριος Υπουργός; Θέλει 2.500.000.000 έσοδα το χρόνο. Τι λέει η Έκθεση; Αναφέρει ότι σε ετήσια βάση τα μέτρα αποδίδουν 1.000.000.000  ευρώ και φέτος –επειδή είναι λιγότεροι οι μήνες- 750.000.000 ευρώ. Τα υπόλοιπα από πού θα βρεθούν; Θα έρθουν σίγουρα τα νέα χαράτσια με νέους φόρους. 
    Αυτή είναι η πολιτική σας. Και μη πιπιλίζετε πάλι την «καραμέλα» ότι θα περιορίσετε τη σπατάλη, γιατί αυτή η «καραμέλα» έλιωσε. Εκείνο που περιορίζετε είναι το Πρόγραμμα Δημοσίων Επενδύσεων. Κόβετε επίσης πιστώσεις από κρίσιμους τομείς. Θα σας φέρω ένα παράδειγμα από την υγεία. Ενώ κόβετε πιστώσεις για τις εφημερίες των γιατρών και για προσλήψεις νοσηλευτικού προσωπικού, με το νομοσχέδιο που ψηφίσατε πρόσφατα για την υγεία με τη διοικητική αναδιάρθρωση, όπου φτιάχνετε εκατοντάδες νέες θέσεις για ημετέρους, αξιωματούχους επιβαρύνεται το σύστημα με 10.000.000.000 δραχμές ετησίως. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε. Θα ήθελα το ένα επί πλέον λεπτό που πήραν όλοι. 
    Τα μέτρα, λοιπόν, επιβεβαιώνουν την αποτυχία της οικονομικής σας πολιτικής. Επειδή όταν τα λέγαμε εμείς, μας λέγατε «Κασσάνδρες», ήρθε εχθές το νέο μαντάτο από την Ευρωπαϊκή Ένωση για την επιβράδυνση της ανάπτυξης και την αύξηση της ανεργίας. 
    Είπε η κυρία συνάδελφος προηγουμένως ότι είστε η παράταξη που θέλει να αυξήσει τον πλούτο της χώρας. Με 2,9% που προβλέπεται ανάπτυξη έναντι του 5% που είχαμε εμείς, θα αυξήσετε τον πλούτο στη χώρα; Πού είναι η ανάπτυξη; Λιτότητα και ύφεση προσδιορίζουν τα μέτρα!
    (Θόρυβος στην Αίθουσα)
    ΠΡΟΕΔΡΕΥΩΝ (Φίλιππος Πετσάλνικος): Θα παρακαλούσα τους κυρίους συναδέλφους να κάνουν ησυχία, γιατί υπάρχει ένας γενικός θόρυβος στην Αίθουσα.
    Παρακαλώ, κύριε Γείτονα, ολοκληρώστε. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε. 
    Εσείς οι νοικοκύρηδες, λοιπόν, «ρίξατε έξω το μαγαζί». Με την επιτήρηση της οικονομίας ουσιαστικά τινάξατε τον ίδιο τον προϋπολογισμό σας στον αέρα, όπως επίσης με την τραγική δημοσιονομική διαχείριση, την κατάρρευση εσόδων και τον εκτροχιασμό των εξόδων. Και τέλος με τη συρρίκνωση της οικονομικής δραστηριότητας, που έφερε σμίκρυνση της φορολογητέας ύλης και ενίσχυση των τάσεων για φοροδιαφυγή. 
    Η αγορά έχει παγώσει, κανένα νέο έργο και καμία σοβαρή επένδυση στη χώρα δεν έχει ξεκινήσει. Το έδειξαν οι εισπράξεις του ΦΠΑ φέτος, που στο πρώτο δίμηνο είναι πάρα πολύ μειωμένες. 
    Αυτά λοιπόν είναι τα αδιέξοδα της πολιτικής και γι’ αυτά δε φταίει, όπως είπα στην αρχή, το ΠΑΣΟΚ. Η ευθύνη είναι δική σας! Συνέλθετε! Να δείτε κατάματα την αλήθεια και να αλλάξετε ρότα πριν είναι αργά για τον τόπο!
    Ευχαριστώ. 
    (Χειροκροτήματα από την πτέρυγα του ΠΑΣΟΚ)


     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής: 
     1. Οι Υπουργοί Εθνικής Άμυνας, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου «Έφεδροι υψηλής ετοιμότητας: «ΕΦ.Υ.EΣ.». 
     2. Οι Υπουργοί Αγροτικής Ανάπτυξης και Τροφίμων, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Ευρωπαϊκής Σύμβασης για την προστασία των ζώων κατά τις διεθνείς μεταφορές».
     3. Οι Υπουργοί Δικαιοσύνης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου υπ’ αριθμόν 14 στη Σύμβαση για την προάσπιση των δικαιωμάτων του ανθρώπου και των θεμελιωδών ελευθεριών, το οποίο τροποποιεί το σύστημα ελέγχου της Σύμβασης».
     4. Οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Αγροτικής Ανάπτυξης και Τροφίμων, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση του Μνημονίου κατανόησης και συνεργασίας στον τομέα της περιβαλλοντικής προστασίας μεταξύ του Υπουργείου Περιβάλλοντος, Χωροταξίας και Δημοσίων Έργων της Ελληνικής Δημοκρατίας και του Υπουργείου Περιβάλλοντος της Δημοκρατίας της Αλβανίας».
     5. Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου για συνεργασία στον τομέα του τουρισμού».
     Παραπέμπονται στις αρμόδιες Διαρκείς Επιτροπές.
     Το λόγο έχει ο Υπουργός Οικονομίας και Οικονομικών κ. Αλογοσκούφης.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, άκουσα με προσοχή όλους τους εισηγητές όλων των κομμάτων και τους συναδέλφους που μίλησαν μέχρι τώρα και ομολογώ ότι μέχρι τώρα περίμενα από τους εκπροσώπους της Αξιωματικής Αντιπολίτευσης έστω και μία κουβέντα αυτοκριτικής για το δημοσιονομικό εκτροχιασμό στον οποίο οδήγησαν την οικονομία και τη χώρα τα τελευταία χρόνια. Περίμενα ένα «συγγνώμη» ίσως, για τη συστηματική παραπλάνηση των Ελλήνων πολιτών, αλλά και των εταίρων μας στην Ευρωπαϊκή Ένωση τα τελευταία χρόνια αναφορικά με τη δημοσιονομική κατάσταση. Περίμενα έστω και μία κουβέντα, διότι αυτό που άφησαν όταν εγκατέλειψαν την Κυβέρνηση, δεν ήταν οικονομία, ήταν ένα ναρκοπέδιο, ήταν μία συστοιχία από άδειες ντουλάπες, που όποια ντουλάπα και να άνοιγες, έβρισκες λογαριασμούς και σκελετούς. Αυτή είναι η πραγματικότητα της οικονομίας που άφησε η σημερινή Αξιωματική Αντιπολίτευση. 
     (Χειροκροτήματα από την πτέρυγα της Νέας Δημοκρατίας)
     Και σήμερα έχει το θράσος να εγκαλεί την Κυβέρνηση για τα αποτελέσματα της καταστροφικής πολιτικής που ακολούθησε όλα αυτά τα χρόνια. Διότι είναι σε όλους γνωστό πια ότι η οικονομική πολιτική που ακολουθήθηκε τα τελευταία χρόνια όχι μόνο δεν επέτρεψε την ανάδειξη των δυνατοτήτων της οικονομίας –και είναι μεγάλες οι δυνατότητες της οικονομίας- αλλά οδήγησε σε επιδείνωση προβλημάτων, αντί να λύσει προβλήματα. 
     Μπήκαμε στην ΟΝΕ –και είναι ξεκάθαρο πια- χωρίς να έχουμε αντιμετωπίσει το μεγάλο δημοσιονομικό πρόβλημα της χώρας, όταν μπαίνοντας στην ΟΝΕ αναλάβαμε συγκεκριμένες υποχρεώσεις: να έχουμε ελλείμματα χαμηλά, κάτω από το 3% και να έχουμε ένα χρέος το οποίο να πέφτει. Άφησε ένα κράτος σπάταλο και αναποτελεσματικό και, βεβαίως, δε δημιούργησε καμία από τις προϋποθέσεις που χρειάζονται για να αναδειχθεί η επιχειρηματικότητα. Γι’ αυτό και όλα αυτά τα χρόνια είχαμε υψηλή ανεργία και γι’ αυτό όλοι οι δείκτες ανταγωνιστικότητας που υπάρχουν παγκοσμίως και συγκρίνουν τη χώρα μας με άλλες χώρες, τη δείχνουν να έχει μία από τις χαμηλότερες επιδόσεις στην ανταγωνιστικότητα σ’ έναν κόσμο που έχει γίνει ιδιαίτερα ανταγωνιστικός. 
     Είναι σαφές ότι αυτή η αδιέξοδη πολιτική δεν μπορούσε να συνεχιστεί και δεν μπορεί να συνεχιστεί και δε θα συνεχιστεί. Γιατί για να κατορθώσει η ελληνική οικονομία να αναδείξει τις δυνατότητές της χρειάζεται αλλαγή πορείας. 
     Με προσοχή, με μεταρρυθμίσεις, με ένα πνεύμα το οποίο να είναι και πνεύμα οικονομίας, αλλά και πνεύμα ανάπτυξης χρειάζεται να γίνει αλλαγή πορείας. Πρέπει να αποκαταστήσουμε τη δημοσιονομική ισορροπία που διαταράχθηκε τα τελευταία χρόνια. Πρέπει να αντιμετωπίσουμε τα ελλείμματα και τα χρέη που δημιουργήθηκαν.
Βέβαια, πρέπει να προχωρήσουμε και σε μεγάλες διαρθρωτικές μεταρρυθμίσεις, για να αντιμετωπίσουμε το μεγάλο πρόβλημα της χαμηλής ανταγωνιστικότητας. 
      Η Κυβέρνηση έχει παρουσιάσει το πρόγραμμά της για το πώς θα αντιμετωπίσει αυτά τα προβλήματα. Είναι ένα πρόγραμμα ήπιας, αλλά αταλάντευτης δημοσιονομικής προσαρμογής. Είναι ένα πρόγραμμα τολμηρών διαρθρωτικών μεταρρυθμίσεων, ένα πρόγραμμα που ενισχύει την προσπάθεια που ξεκίνησε πριν από ένα χρόνο.
      Δίνουμε έμφαση στο να ενδυναμωθεί η επιχειρηματικότητα στη χώρα σε κλάδους που έχουμε συγκριτικά πλεονεκτήματα, να αξιοποιήσουμε τις δυνατότητες που μας δίνει η συμμετοχή μας στην ΟΝΕ, αλλά και οι ευκαιρίες που συνεπάγεται η ευρωπαϊκή προοπτική των γειτόνων μας.
      Ο στόχος της οικονομικής πολιτικής είναι μια ανάπτυξη εξωστρεφής, διότι όποια ανάπτυξη είχε η ελληνική οικονομία τα τελευταία χρόνια, ήταν ανάπτυξη που στηρίχθηκε στα δημόσια έργα και μόνο, στα μεγάλα ελλείμματα που δημιούργησε η πολιτική αυτή ενόψει των Ολυμπιακών Αγώνων. 
      Πρέπει να πάμε σε μία εξωστρεφή ανάπτυξη που να είναι βασισμένη στα συγκριτικά μας πλεονεκτήματα, με πρωταγωνιστική δύναμη, βέβαια, την επιχειρηματικότητα των Ελλήνων. Το στόχο αυτό μπορούμε να τον πετύχουμε και θα τον πετύχουμε, διότι η Ελλάδα ως μέλος της Ευρωπαϊκής Ένωσης –από τα παλαιότερα πια- αλλά και της Ευρωζώνης, διαθέτει σημαντικά πλεονεκτήματα. 
      Εκτός όμως από τα πλεονεκτήματα, έχει και υποχρεώσεις. Στο παρελθόν, απολαμβάναμε τα πλεονεκτήματα χωρίς να είμαστε πάντα συνεπείς στις υποχρεώσεις μας. Με το πρόγραμμά μας, βάζουμε ένα τέλος σ’ αυτήν την πρακτική, διότι η δημοσιονομική αναξιοπιστία, στην οποία οδήγησε η προηγούμενη κυβέρνηση τη χώρα, την οδήγησε να έχει ένα έλλειμμα διπλάσιο από το 3% του ΑΕΠ που επιτάσσουν οι κοινοτικοί κανόνες.
      Και δεν είναι πρόσφατο αυτό το φαινόμενο, αλλά είναι διαχρονικό και αυτό είναι το πρόβλημα. Από το 2000 και μετά, λόγω της εκτεταμένης και παραπλανητικής χρήσης της λεγόμενης δημιουργικής λογιστικής, και τα ελλείμματα αυξάνονταν, αλλά αυξανόταν και το μέγεθος των ελλειμμάτων που δεν παρουσιαζόταν ούτε στον ελληνικό λαό ούτε στους Ευρωπαίους εταίρους μας.
      Όσο και αν δεν σας αρέσει να τα ακούτε αυτά, θα τα ακούτε. Το 2001 εκτιμούσε τότε η κυβέρνηση ότι είχε πλεόνασμα ο προϋπολογισμός, όταν σήμερα αποδεικνύεται με τη «βούλα» της Ευρωπαϊκής Στατιστικής Υπηρεσίας ότι υπήρχε έλλειμμα 3,6% του ΑΕΠ, πάνω από το όριο του 3% ήδη από το 2001. 
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα πόσο είναι;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα τα ακούσετε όλα τα στοιχεία.
      Το 2002, εμφανιζόταν ένα έλλειμμα 1,2% του ΑΕΠ, όταν αποδεικνύεται ότι το 2002  είχε φτάσει στο 4,1% του ΑΕΠ.
      Το 2003 που εμφανιζόταν ότι ήταν στο 1,4%, αποδεικνύεται σήμερα ότι ήταν 5,2% του ΑΕΠ.
      Για δε το 2004, η πρόβλεψη του πλασματικού προεκλογικού προϋπολογισμού ήταν 1,7%, όταν το έλλειμμα, παρά τις προσπάθειες που κάνουμε να το συγκρατήσουμε –που σε κάποιο βαθμό είχαν επιτυχία- οδηγήθηκε στο 6,1% του ΑΕΠ.
      Αυτά ήταν τα αποτελέσματα αυτής της πολιτικής. Έκρυβαν τα ελλείμματα και τα ελλείμματα συνεχώς διογκώνονταν. Όλα αυτά τα χρόνια είμαστε ασυνεπείς με τις ευρωπαϊκές μας υποχρεώσεις. Το δημόσιο χρέος συνέχιζε να αυξάνεται και οι δύσκολες προσπάθειες που έκαναν οι Έλληνες πολίτες για να ενταχθεί η χώρα μας στην ΟΝΕ, χάθηκαν στο βωμό της ανευθυνότητας και της μικροπολιτικής.
      Αυτή η κατάσταση δεν μπορούσε να συνεχιστεί. Η Κυβέρνηση της Νέας Δημοκρατίας αποκατέστησε τη δημοσιονομική διαφάνεια και αποκαθιστά την αξιοπιστία της χώρας, η οποία είχε τρωθεί ανεπανόρθωτα με τις πρακτικές του παρελθόντος. 
      Με τον προϋπολογισμό του 2005 και με το Πρόγραμμα Σταθερότητας και Ανάπτυξης που παρουσιάσαμε, βάζουμε πια τις βάσεις για την επίτευξη της δημοσιονομικής ισορροπίας, διότι είναι γνωστό ότι το έλλειμμα πρέπει να μειωθεί από το 6,1% του ΑΕΠ που κληρονομήσαμε, σε επίπεδα κάτω από το 3%.
      ΚΩΝΣΤΑΝΤΙΝΟΣ ΒΡΕΤΤΟΣ: Δεν κληρονομήσατε αυτό το έλλειμμα. Είναι ψευδές αυτό που λέτε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κληρονομήσαμε μεγαλύτερο. Έχετε δίκιο. Κληρονομήσαμε μεγαλύτερο και κάπως το περιορίσαμε πέρυσι.
    (Χειροκροτήματα από την πτέρυγα της Νέας Δημοκρατίας)
    Έχετε δίκιο. Πολύ μεγαλύτερο θα ήταν, αν δεν είχαμε κάνει τις προσπάθειες του περιορισμού. Από το έλλειμμα των 10,1 δισεκατομμυρίων ευρώ, θα έπρεπε να πέσουμε σε επίπεδα των 5.000.000.000.
    5.000.000.000 πρέπει να μειωθεί το έλλειμμα, για να είμαστε συνεπείς με τις ευρωπαϊκές μας υποχρεώσεις. Αυτή είναι η κατάσταση που κληρονομήσαμε. Εάν επρόκειτο αυτή η μείωση να γίνει σε ένα χρόνο, βεβαίως το κοινωνικό και το οικονομικό κόστος θα ήταν τεράστιο, ειδικά σε μια χρονιά μετά τους Ολυμπιακούς Αγώνες, όπου υπήρχαν και μεγάλες αβεβαιότητες για την ανάπτυξη. 
    Κάναμε μεγάλες προσπάθειες μαζί με τους εταίρους μας στην Ευρωπαϊκή Ένωση και εξασφαλίσαμε μια διετία για να μειώσουμε το έλλειμμα, αντί να το μειώσουμε σε ένα χρόνο, όπως επέβαλαν -αν τους ερμήνευε κανείς αυστηρά- οι κοινοτικοί κανόνες. 
    Αυτό δεν σημαίνει ότι η διετία αυτή θα είναι εύκολη. Χρειάζεται να γίνει προσπάθεια, γιατί η απόσταση που έχουμε να καλύψουμε είναι μια μεγάλη απόσταση και δεν έχουμε περιθώριο αποτυχίας. Η μείωση του ελλείμματος είναι μια εθνική πρόκληση που πρέπει να την κερδίσουμε και θα την κερδίσουμε. 
    Είμαστε υποχρεωμένοι, για να διασφαλίσουμε τη μείωση του ελλείμματος, να κινηθούμε σε δύο κατευθύνσεις και κινούμαστε και θα κινηθούμε και στις δυο αυτές κατευθύνσεις. Πρώτον, πρέπει να περιορίσουμε τη δημόσια σπατάλη και τις δημόσιες δαπάνες, χωρίς να θιγούν οι κοινωνικές υπηρεσίες του κράτους. Δεύτερον, πρέπει να αυξήσουμε τα έσοδα του κράτους με τις λιγότερες δυνατές παρενέργειες για τους πολίτες. 
    Η μείωση του ελλείμματος, την οποία επιδιώκουμε, γίνεται με έναν τρόπο ισορροπημένο, μέσα σε ένα πλαίσιο ανάπτυξης της οικονομίας, με ρυθμούς της τάξης του 3% με 4%, οι οποίοι μπορούν να αυξηθούν τα επόμενα χρόνια, γιατί πρέπει να γίνουν κάποιες μεταρρυθμίσεις για να μπορέσει η οικονομία να πετύχει όλες τις δυνατότητές της, τους μέγιστους δυνατούς ρυθμούς ανάπτυξης. 
    Μέσα στην επόμενη διετία, σύμφωνα με το πρόγραμμά μας, οι συνολικές κρατικές δαπάνες επιδιώκεται να μειωθούν από το 50,4% του ΑΕΠ που βρίσκονταν το 2004 στο 49%. Πάνω από το μισό του εθνικού εισοδήματος το δαπανά το κράτος σήμερα και πρέπει αυτό σταδιακά να περιοριστεί. 
    Το μεγαλύτερο μέρος αυτής της μείωσης το πετυχαίνουμε με τον περιορισμό της σπατάλης και αυτό προβλέπεται ήδη στον προϋπολογισμό του 2005. Οι πρωτογενείς δαπάνες της γενικής κυβέρνησης, με την εξαίρεση των κοινωνικών μεταβιβάσεων –θα μιλήσω ξεχωριστά για τις κοινωνικές μεταβιβάσεις- μειώνονται με τον προϋπολογισμό από το 26% του ΑΕΠ το 2004, στο 24% το 2005 και στο 23,2% το 2006. Ο περιορισμός αυτός ισοδυναμεί με 3,7 δισεκατομμύρια ευρώ κατά το 2005 και επιπλέον 1,4 δισεκατομμύρια ευρώ κατά το 2006. 
    Αυτή είναι η πολιτική του περιορισμού της σπατάλης, η οποία δεν αρέσει στην Αξιωματική Αντιπολίτευση, όπως δεν της αρέσει και το ότι η μείωση των δαπανών δεν αγγίζει τις κοινωνικές μεταβιβάσεις, δεν αγγίζει τις κοινωνικές δαπάνες. Αντίθετα, οι κοινωνικές μεταβιβάσεις αυξάνονται από το 18,7% του ΑΕΠ κατά το 2004, στο 19,5% το 2005 και στο 20,3% το 2006. Διότι η δημοσιονομική προσαρμογή δεν αφορά τον περιορισμό του κοινωνικού κράτους. Στόχος μας είναι ο περιορισμός της κρατικής σπατάλης, ώστε το κράτος να μπορεί να υπηρετεί τον κοινωνικό του ρόλο και να σέβεται τις προσπάθειες των πολιτών. 
    Απόδειξη αυτού είναι ότι στην εισοδηματική πολιτική που ανακοινώσαμε, οι αυξήσεις για το ΕΚΑΣ και οι αυξήσεις για τις συντάξεις του ΟΓΑ ήταν διπλάσιες του πληθωρισμού. Οι αυξήσεις αυτές ήταν 6%, όταν ο πληθωρισμός ήταν λίγο κάτω από το 3%. Και βεβαίως, η προσπάθεια αυτή δεν θα σταματήσει. Θα συνεχιστεί η προσπάθεια για τον περιορισμό της σπατάλης, όπως θα συνεχιστεί και η προσπάθεια για την ενίσχυση του κοινωνικού κράτους.
    Ήδη με τον προϋπολογισμό του 2005 η έμφαση δίνεται στις λειτουργικές δαπάνες του κράτους. Αυτές την περασμένη χρονιά αυξήθηκαν κατά 26,5%. Με τον προϋπολογισμό του 2005 προβλέπεται μείωση των λειτουργικών δαπανών –όχι των κοινωνικών- της τάξης του 6,5%. Και σε διάφορους φορείς  που επιχορηγούνται και εκεί φαίνεται το νοικοκύρεμα που γίνεται και θα υπάρξουν και περαιτέρω βήματα εξοικονόμησης.
      Τώρα έρχομαι στον τομέα των εσόδων. Είναι ξεκάθαρο ότι, όχι μόνο δεν προσφύγαμε σε αυξήσεις στο φόρο εισοδήματος, αλλά, με την αύξηση του αφορολογήτου, οδηγήσαμε σε μείωση και, με την αύξηση των εκπτώσεων από το εισόδημα για δαπάνες για νοσοκομειακή περίθαλψη και άλλες δαπάνες των νοικοκυριών, οδηγηθήκαμε σε φορολογικές μειώσεις για τα νοικοκυριά και ειδικότερα για τα χαμηλότερα εισοδήματα. 
      Βεβαίως, ήταν επιλογή μας, όχι μόνο να μην υπάρξουν αυξήσεις, αλλά να υπάρξουν μειώσεις στους φόρους που επηρεάζουν την επιχειρηματικότητα, διότι το κλειδί για την ανάπτυξη της χώρας στα χρόνια που έρχονται, είναι η επιχειρηματικότητα. Γι’ αυτόν το λόγο μειώθηκαν οι φόροι για τις μικρές επιχειρήσεις, για τις Ο.Ε. και τις Ε.Ε., σταδιακά από το 25% στο 20% και οι φόροι για τις υπόλοιπες επιχειρήσεις σταδιακά από το 35% στο 25%, ακριβώς για να ενισχύσουμε την αναπτυξιακή δυναμική της οικονομίας. Το πρόβλημα της ελληνικής οικονομίας δεν είναι τόσο ο δυναμισμός της κατανάλωσης, γιατί η κατανάλωση έχει ένα δυναμισμό, αλλά η έλλειψη δυναμισμού στον τομέα της παραγωγής. Είναι το πρόβλημα της επιχειρηματικότητας, το πρόβλημα των ιδιωτικών επενδύσεων και πάνω σ’ αυτό το πρόβλημα έχουμε επικεντρωθεί, προκειμένου να το αντιμετωπίσουμε. Διότι μία χώρα, η οποία δεν παράγει αρκετά, δεν μπορεί να συντηρήσει την ευημερία των πολιτών της. 
      Παράλληλα με τη μείωση του ελλείμματος, πρέπει να επιδιώξουμε την ανάπτυξη μέσα από την επιχειρηματικότητα, ώστε να δημιουργηθούν αρκετές καινούργιες θέσεις εργασίας και να αντιμετωπίσουμε το μεγάλο πρόβλημα της ανεργίας.
      Αν έφθαναν όλα αυτά, αν έφθανε ο περιορισμός της σπατάλης, αν ήταν μικρότερα τα ελλείμματα που κληρονομήσαμε, δεν θα χρειαζόταν να γίνει καμία προσφυγή σε άλλα έσοδα. Η προσπάθειά μας για την αύξηση των εσόδων –και αυτό βρίσκεται στο νομοσχέδιο που καλούμαστε να ψηφίσουμε και σας καλώ όλους να το ψηφίσετε για να εξυγιανθεί η οικονομία- βασίζεται στη διεύρυνση των εσόδων από την καταπολέμηση της φοροδιαφυγής και ήδη έχουμε αποτελέσματα. Τον τελευταίο μήνα, το Μάρτιο, είχαμε μία πολύ μεγάλη αύξηση των φορολογικών εσόδων στο φόρο προστιθεμένης αξίας και στους ειδικούς φόρους κατανάλωσης. 
      Βεβαίως, πρέπει να σας πω ότι δεν χαιρόμαστε που υποχρεωθήκαμε να καταφύγουμε σε αυτά τα φορολογικά μέτρα. Το κάναμε μετά από πολλή περίσκεψη, μετά από μεγάλο προβληματισμό και επιλέξαμε τομείς των εσόδων, οι οποίοι έχουν τις μικρότερες δυνατές παρενέργειες για την ανάπτυξη και γενικότερα για την κοινωνία. Κανείς δεν θέλει να αυξάνει φορολογικούς συντελεστές, αλλά δεν υπήρχε δυνατότητα μόνο από τον περιορισμό της σπατάλης μέσα σε μία διετία να προχωρήσουμε στη μείωση του ελλείμματος που χρειάζεται και δεν σταματάμε εκεί. Συνεχίζουμε τις προσπάθειές μας για την ενίσχυση της αποτελεσματικότητας των υπηρεσιών του Υπουργείου Οικονομικών με την εφαρμογή και των προβλέψεων του νέου φορολογικού νόμου που ψηφίσαμε, του ν. 3296/2004. 
      Κύριοι συνάδελφοι, άκουσα την κριτική για τα δύο μέτρα, για το ΦΠΑ και τη φορολογία στα τσιγάρα. Θέλω να πω ότι άκουσα διάφορα επιχειρήματα, τα οποία δεν στέκουν και δεν είναι σοβαρά διαρθρωμένα. Τι συνέβαινε στην αγορά των ελληνικών τσιγάρων; Είχε ξεκινήσει ένας πόλεμος τιμών με βάση, όχι ελληνικά, αλλά εισαγόμενα καπνά χαμηλής ποιότητας που είχε οδηγήσει όλες τις καπνοβιομηχανίες στην Ελλάδα, ελληνικές και ξένες, να παράγουν αυτά τα φθηνά τσιγάρα που βασίζονταν στα εισαγόμενα καπνά χαμηλής ποιότητας, με κίνδυνο και για την υγεία -γιατί, όσο και αν δεν σας αρέσει, υπάρχει και θέμα προστασίας της υγείας εδώ- αλλά κυρίως με κίνδυνο να καταρρεύσει η ελληνική αγορά καπνών, διότι όλα αυτά τα φθηνά και χαμηλής ποιότητας σιγαρέτα δεν χρησιμοποιούσαν ελληνικά καπνά. Ήταν μία σχεδόν γενικευμένη απαίτηση του κλάδου να υπάρξει αυτός ο ελάχιστος φόρος, τον οποίον καθορίσαμε στο ελάχιστο δυνατό επίπεδο.
      ΑΝΔΡΕΑΣ ΜΑΚΡΥΠΙΔΗΣ: Πόσο ήταν αυτός ο ελάχιστος φόρος;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σε όλη την Ευρωπαϊκή Ένωση υπάρχει ελάχιστος φόρος στα σιγαρέτα και δεν είναι 65%, όπως αυτός που καθορίζεται σήμερα, αλλά είναι σε πάρα πολλές περιπτώσεις 90% ή 80% και υπάρχουν και περιπτώσεις που είναι το 100% του φόρου που αναλογεί στην πλέον ζητούμενη κατηγορία τιμής.
    Κάναμε, λοιπόν, μία παρέμβαση με στόχο να σταθεροποιήσουμε την αγορά, να διασφαλίσουμε την αγορά που απαιτείται για τα ελληνικά καπνά και, βεβαίως, να διασφαλίσουμε τα έσοδα του κράτους, γιατί η κατάρρευση των τιμών, ασφαλώς, είχε όλο αυτό τον καιρό δυσμενέστατα αποτελέσματα για τα έσοδα του κράτους.
    Σε κάθε περίπτωση το ζήτημα της μείωσης των ελλειμμάτων πρέπει να αντιμετωπιστεί μέσα σε ένα αναπτυξιακό περιβάλλον και δεν αρκούν τα δημοσιονομικά μέτρα. Ούτε αρκούν για μας τα δημοσιονομικά μέτρα. Η Ελλάδα έχει πολύ μεγάλες αναπτυξιακές δυνατότητες στα χρόνια που έρχονται. Και πρέπει, σε αντίθεση με το παρελθόν αυτές τις αναπτυξιακές δυνατότητες να τις εκμεταλλευθεί. Έχει το πλεονέκτημα να γειτνιάζει με οικονομίες που επιδιώκουν πια την ένταξή τους στην Ευρωπαϊκή Ένωση, με οικονομίες που επιδιώκουν την ένταξή τους στην ΟΝΕ. Και ένα πρόβλημα που αντιμετώπιζε η χώρα ολόκληρη τη μεταπολεμική περίοδο ήταν το πρόβλημα της απομόνωσης στο νοτιοανατολικό άκρο της Ευρώπης. Ένα πρόβλημα που επηρέαζε και τις περιφέρειες στα βόρεια της χώρας, την Ήπειρο, την Ανατολική Μακεδονία, τη Θράκη, τη Δυτική Μακεδονία, τη Μακεδονία γενικότερα και την Κεντρική Ελλάδα, γιατί δεν είχαμε ενδοχώρα, δεν είχαμε αγορές με τις οποίες να συναλλασσόμαστε. Αρχίζει το πρόβλημα αυτό να αντιμετωπίζεται. Και πρέπει να αξιοποιήσουμε τις ευκαιρίες που μας παρουσιάζονται. Πρέπει να απελευθερώσουμε τις παραγωγικές δυνάμεις της οικονομίας, να δημιουργήσουμε ένα φιλικό κλίμα στην επιχειρηματικότητα, να βελτιώσουμε τις υποδομές, κυρίως στην περιφέρεια, να διασφαλίσουμε τα κατάλληλα φορολογικά και αναπτυξιακά κίνητρα. 
    Ήδη η Κυβέρνηση έχει κάνει σημαντικά βήματα σ’ αυτή την κατεύθυνση. Ήδη προχωρήσαμε σε σταδιακές μειώσεις των φορολογικών συντελεστών για να ενισχύσουμε την επιχειρηματικότητα και τις επενδύσεις. Ήδη έχουμε προχωρήσει σε πετυχημένες αποκρατικοποιήσεις και ακολουθούν και άλλες. Αλλά μένουν βεβαίως πολλά να γίνουν. Γιατί οι κυβερνητικές προτεραιότητες για τις διαρθρωτικές μεταρρυθμίσεις δεν σταματούν εδώ. Υπάρχει χρόνος και υπάρχουν πολλά που πρέπει να γίνουν, γιατί καθυστερήσαμε τα προηγούμενα χρόνια.
    Οι προτεραιότητές μας είναι οι εξής: Πρώτον, η προώθηση μέσα στις επόμενες εβδομάδες ενός γενικευμένου πλαισίου, που είναι έτοιμο, για τις συμπράξεις του δημόσιου και ιδιωτικού τομέα, κάτι που θα απελευθερώσει πόρους για περισσότερες επενδύσεις στις οικοδομές και που είναι μια από τις άμεσες αναπτυξιακές ευκαιρίες μας. 
    Το σχετικό σχέδιο νόμου, θα δοθεί για δημόσια διαβούλευση μέσα στις επόμενες ημέρες. 
    Δεύτερον, είναι η ενίσχυση της αξιοποίησης των κοινοτικών πόρων. Επί τρία και πλέον χρόνια η απορροφητικότητα του κοινοτικού πλαισίου στήριξης είχε φθάσει στο 20% και κάτι. Μέσα σε ένα χρόνο επιταχύναμε την απορροφητικότητα και τη φθάσαμε στο 30%. Ό,τι δεν είχε γίνει σε τρία χρόνια, έγινε σε ένα χρόνο. Και βεβαίως χρειάζεται ακόμα πολύ  μεγάλη προσπάθεια, την οποία και θα κάνουμε γιατί το Κοινοτικό Πλαίσιο Στήριξης είναι μια από τις μεγάλες αναπτυξιακές ευκαιρίες για τη χώρα.
    Για την αξιοποίηση της ακίνητης  περιουσίας του δημοσίου, είχαν προχωρήσει οι σχεδιασμοί για τα ολυμπιακά ακίνητα, χωρίς να γίνει κανένας σχεδιασμός για την μεταολυμπιακή τους χρήση. Ήδη παρουσιάσαμε το νομοσχέδιο με το οποίο έχουμε καθορίσει για όλα τα ακίνητα ακριβείς μεταολυμπιακές χρήσεις, προκειμένου να αξιοποιήσουμε αυτή την περιουσία του δημοσίου. 
    Μέχρι τον Οκτώβριο θα παρουσιάσουμε το νέο νόμο για τις δημόσιες επιχειρήσεις και οργανισμούς, προκειμένου να αποσαφηνίσουμε τα όρια του δημόσιου και ιδιωτικού τομέα, αλλά και για να υπάρξει ένα καινούργιο πλαίσιο λειτουργίας στις δημόσιες επιχειρήσεις και οργανισμούς, να περιοριστεί η σπατάλη η μεγάλη που γίνεται και να μπορέσουν και αυτοί οι οργανισμοί και επιχειρήσεις να συμβάλλουν στην αναπτυξιακή προσπάθεια της χώρας.
    Ήδη με πρωτοβουλίες του Υπουργείου Ανάπτυξης, έχει απλοποιηθεί η νομοθεσία για την ίδρυση νέων επιχειρήσεων. Ήδη το ΥΠΕΧΩΔΕ προχωρά και αποσαφηνίζει τους περιβαλλοντικούς όρους για τις νέες επενδύσεις και προχωρά στην εμβάθυνση του εθνικού χωροταξικού σχεδιασμού, προκειμένου να ενισχυθούν οι επενδύσεις. Διότι δεν υπάρχει καμία αμφιβολία ότι η δημοσιονομική εξυγίανση για να έχει αποτελέσματα διάρκειας, για να είναι ουσιαστική, δεν πρέπει να βασίζεται σε συγκυριακά μέτρα, δεν πρέπει να βασίζεται σε αποσπασματικές πρωτοβουλίες, δεν πρέπει να βασίζεται σε μια οικονομία η οποία δεν έχει δυναμισμό και αναπτυξιακή πνοή. 
    Επίσης είναι γνωστό ότι χρειάζεται χρόνος και για να είναι σωστά σχεδιασμένα, αλλά κυρίως για να αποδώσουν τα διαρθρωτικά μέτρα.
     Ο στόχος μας είναι, το μερίδιο του ευρύτερου δημόσιου τομέα στην οικονομία τα επόμενα χρόνια να περιορίζεται κατά 1% του ΑΕΠ το χρόνο, όχι τόσο μέσα από τη συρρίκνωση του δημόσιου τομέα, όσο μέσα από την ανάπτυξη του ιδιωτικού τομέα. Αυτή είναι η στρατηγική μας, αυτή είναι η πολιτική μας και με αυτήν την πολιτική θα πορευτούμε τα επόμενα χρόνια.
     Χωρίς καμιά αμφιβολία θα υπάρχουν δυσκολίες, αλλά είναι ορατό το πρόβλημα το πώς  θα λυθεί, είναι ορατό το μέλλον της οικονομίας μέσα από την ανάπτυξη. Άξονες της πολιτικής μας είναι ξεκάθαροι. Ο περιορισμός της κρατικής σπατάλης, η ενίσχυση της επιχειρηματικότητας. Οι αναγκαίες μεταρρυθμίσεις θα προχωρήσουν όσο και αν δεν το θέλει η Αξιωματική Αντιπολίτευση. Εμείς τους καλούμε να βοηθήσουν σ΄ αυτήν την προσπάθεια της χώρας με θετική συμβολή στο να γίνουν μεταρρυθμίσεις που χρονίζουν και που έπρεπε να είχαν προχωρήσει τα προηγούμενα χρόνια, έπρεπε να είχαν προχωρήσει την εποχή που η Ελλάδα επεδίωκε να μπει στην ΟΝΕ. Αλλά ποτέ δεν είναι αργά. Και τώρα μπορείτε να βοηθήσετε. Βοηθείστε με μία θετική στάση, ώστε να μπορέσουμε όλοι μαζί, όλος ο πολιτικός κόσμος να βγάλει τη χώρα από την κρίση που τα αδιέξοδα της οικονομικής πολιτικής των τελευταίων χρόνων την είχαν φέρει.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, οφείλω να ομολογήσω ότι όσο περνάει ο καιρός, ο Υπουργός της Οικονομίας μου δημιουργεί αισθήματα συμπαθείας, διότι αντιλαμβάνομαι ότι διατελεί πλέον σε κατάσταση απόλυτης συγχύσεως, ίσως και θλίψεως, υπό το κράτος δε πανικού ευρίσκεται σήμερα γιατί έχει χάσει απόλυτα τον έλεγχο της οικονομίας.
     Κατανοώ τη θέση του. Οφείλω όμως εξ αρχής να επισημάνω κάτι. Όταν το ψέμα δεν είναι εύκολο στο έρκος των οδόντων για να το εκστομίσουν, είναι τουλάχιστον αντιφατικοί έως γελοιοποιήσεως, γεμάτοι αντινομίες, ψευδόμενοι ενώπιον του ελληνικού λαού, αντιφάσκοντες γενικώς με τις δηλώσεις τους από μήνα σε μήνα και από συζήτηση σε συζήτηση.
     Έχετε, κύριοι της Κυβέρνησης, απολέσει πλήρως τον έλεγχο της ελληνικής οικονομίας και οδηγείτε τους πολίτες και τη χώρα σε δύσβατα μονοπάτια. Είμαστε υποχρεωμένοι σήμερα να σας προειδοποιήσουμε.
     Θα σας απαλλάξω από το ερώτημα ποιος ευθύνεται για την κατάσταση της οικονομίας. Θα σας πω τι ακριβώς λέτε κάθε φορά εσείς από τη στιγμή που αναλάβατε την ευθύνη της διακυβέρνησης της χώρας. Κατ’ αρχήν όμως θα σας πω ποια ψέματα, προηγουμένως, εκστόμισε και πάλι ο Υπουργός Οικονομίας. 
     Άκουσα μια εξαιρετικά ενδιαφέρουσα θεωρία. Είπε ότι τα φθηνά τσιγάρα τα φορολογεί με τον ειδικό φόρο κατανάλωσης, με τον ελάχιστο φόρο, διότι δι’ αυτού του τρόπου θέλει να διασώσει τον ελληνικό καπνό, άρα και τον παραγωγό! Το ερώτημα βεβαίως που τίθεται, κυρίες και κύριοι συνάδελφοι, είναι γιατί ενδιαφέρεται η Κυβέρνηση δευτερογενώς να σώσει τον παραγωγό όταν πρωτογενώς για τις τιμές του καπνού δεν έχει κάνει απολύτως τίποτα. Και οι τιμές του καπνού είναι στο 1/3 των περυσινών τιμών. Άρα, το επιχείρημα δημιουργεί ερωτηματικό. Δεν ενδιαφερόμαστε μεν για τις τιμές που έχουν οι καπνοπαραγωγοί, όταν βουλιάζει το εισόδημά τους συγκριτικά με το περυσινό, αλλά ανακαλύπτουμε ότι, εάν θα βάλουμε τον φόρο κατανάλωσης στο 65% του ειδικού φόρου κατανάλωσης, το ελάχιστο, με αυτόν τον τρόπο ενισχύουμε το εισόδημα των καπνοπαραγωγών;
     Βεβαίως, είναι γνωστό σε όλους, κυρίες και κύριοι συνάδελφοι, ότι εδώ και αρκετά χρόνια υπάρχει συγκεκριμένος κύκλος μεγάλων καπνοβιομηχανιών που έχουν ως αίτημα την περαιτέρω φορολόγηση στα φθηνά τσιγάρα.
     ΑΠΟΣΤΟΛΟΣ ΚΑΚΛΑΜΑΝΗΣ: Θα είναι ευχαριστημένοι τώρα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ένα δεύτερο από τα ψεύδη τα οποία προηγουμένως είπε ο Υπουργός Οικονομίας. Τον άκουσα πάλι να επιμένει ότι για το 2005 προβλέπεται μία εξοικονόμηση από την περιστολή της σπατάλης του κράτους στο ύψος περίπου των 3.000.000.000 ευρώ. Μα, ο ίδιος ο Υπουργός Οικονομίας και το οικονομικό επιτελείο στο αναθεωρημένο πρόγραμμα σταθερότητας και ανάπτυξης, το οποίο υπέβαλε πριν από λίγες μέρες στην Κομισιόν, ομολογούν ότι αυτά τα 3.000.000.000 ευρώ που υποτίθεται ότι είναι εξοικονόμηση και καταπολέμηση της σπατάλης, οφείλονται στο γεγονός ότι σταμάτησαν οι Ολυμπιακοί Αγώνες και τα ολυμπιακά έργα.
      Δεύτερον, στο ότι έχουν περιορίσει σε ένα ποσοστό τις επενδύσεις στην περιφέρεια. Και τρίτον, διότι μετέφεραν τους τόκους στο χρέος. Συνεπώς επιτυγχάνουν αυτόματα μία εξοικονόμηση 3.000.000.000 ευρώ που όμως δεν έχει καμία σχέση με την καταπολέμηση της σπατάλης όπως ισχυρίζεται ο Υπουργός της Οικονομίας. 
      Ψεύδος τέταρτο. Λέει ο κύριος Υπουργός της Οικονομίας ότι «εμείς θα λύσουμε τα προβλήματα που βρήκαμε μπροστά μας. Θα προχωρήσουμε με βάση και το αναθεωρημένο πρόγραμμα σταθερότητας και ανάπτυξης. Θα υπερβούμε κάθε δυνατό εμπόδιο». 
      Πρώτα απ’ όλα ο κύριος Υπουργός της Οικονομίας ελέγχεται διότι κάνει αλλεπάλληλες δηλώσεις και προβλέψεις μεταξύ τους αντιφάσκουσες. Πάλι στο πρόγραμμα σταθερότητας και ανάπτυξης -και παρακαλώ πολύ τους συναδέλφους της Νέας Δημοκρατίας να κάνουν τον κόπο να το διαβάσουν- προβλέπει ο κύριος Υπουργός της Οικονομίας για το 2005 αύξηση του ΑΕΠ 3% με 4%. Η πρόβλεψη σε άλλες δηλώσεις είναι 3,7% εν πάση περιπτώσει κοντά στο 4%. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μεταξύ 3% και 4%.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακριβώς. Κατ΄ αρχήν είναι εκπληκτική η πρόβλεψη. Πρώτη φορά βλέπω Υπουργό Οικονομίας να προβλέπει περιθώριο μεταβολής της τάξης του 1%.
      Προειδοποιήσαμε ήδη  κατά τη συζήτηση στον προϋπολογισμό ότι η πρόβλεψη του 3,7% που έδιδε στον προϋπολογισμό, αμφισβητείτο …
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είναι 3,9%
      ΧΑΡΑΛΑΜΠΟΣ ΚΑΣΤΑΝΙΔΗΣ: Σύμφωνοι, 3,9%. 
      …αμφισβητείτο ήδη εκείνη την περίοδο από την Ευρωπαϊκή Επιτροπή η οποία έκανε πρόβλεψη για ρυθμό ανάπτυξης μικρότερο του 3,1%. 
      Στο αναθεωρημένο, λοιπόν, πρόγραμμα σταθερότητας και ανάπτυξης ο Υπουργός της Οικονομίας κάνει πρόβλεψη για 3%,4%. Αλλά ήδη στις εαρινές της εκτιμήσεις η Επιτροπή, κάνει πρόβλεψη για 2,9%. 
      ΒΥΡΩΝ ΠΟΛΥΔΩΡΑΣ: Έδωσε 2,9%. 
      (Θόρυβος στην Αίθουσα)
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι έγινε; Τόσο πολύ εύκολο νομίζετε ότι μπορείτε να μετατραπείτε σε μπακάληδες στον υπολογισμό των μεγεθών; 
      (Θόρυβος στην Αίθουσα)
    Κυρίες και κύριοι συνάδελφοι, πέραν αυτών υπάρχει μια βεβαιότητα. Η βεβαιότητα είναι ότι δεν πρόκειται να δικαιωθεί καμία από τις προβλέψεις σας. Είπε προηγουμένως ο κύριος Υπουργός ότι ο βασικός λόγος της ανάπτυξης επί κυβερνήσεων του ΠΑΣΟΚ είναι τα ολυμπιακά έργα.
      Εάν ξανακοιτάξετε τις εαρινές προβλέψεις της Ευρωπαϊκής Επιτροπής –και θα μου επιτρέψετε να σας δώσω τον συγκριτικό πίνακα- θα διαπιστώσετε ότι μόνο οι ακαθάριστες επενδύσεις παγίου κεφαλαίου την περίοδο 1996-2000 ήταν 15,9%, το 2000 ήταν 14,1%, το 2003 18,3%, το 2004, ευτυχές, πρώτο έτος δικό σας, είναι 5,8% και η πρόβλεψη για το 2005 είναι 3,7%. 
      Όταν λοιπόν από το 1996, πριν από την εκτέλεση των ολυμπιακών δημοσίων έργων, έχουμε τέτοιες επενδύσεις, αντιλαμβάνεστε ότι κανένας δεν μπορεί να ισχυριστεί, όσο φιλότιμη προσπάθεια και αν καταβάλει, ότι οι Ολυμπιακοί Αγώνες και η εκτέλεση των ολυμπιακών έργων ήταν αυτά που έδωσαν αναπτυξιακό ρυθμό στον τόπο. Είναι απολύτως βέβαιο ότι η «προστιθέμενη επιδρομή», την οποία αποφάσισε η Κυβέρνηση, θα επιβαρύνει τον πληθωρισμό τουλάχιστον με 1%. Κατά τις καλύτερες προβλέψεις τουλάχιστον με 1%. 
      Η Ευρωπαϊκή Επιτροπή στις εαρινές της προβλέψεις εκτιμά ότι ο πληθωρισμός θα κινηθεί στο 3,2%, χωρίς όμως να λαμβάνει υπ’ όψιν τις αποφάσεις της Κυβέρνησης και την επιβολή των συγκεκριμένων μέτρων. Δηλαδή, ακόμα και η Επιτροπή θα πέσει έξω στις δικές της εκτιμήσεις για την αύξηση του δείκτη τιμών καταναλωτή το 2005, αφού δεν έχει υπολογίσει τα τελευταία μέτρα και τις συνέπειές τους. 
      Επιπλέον, είναι βέβαιον ότι οι έμμεσοι φόροι, είναι από τις πιο άδικες μορφές φορολογίας. Θυμάμαι, στο μακρύ χρόνο διακυβέρνησης της χώρας από το ΠΑΣΟΚ, ότι οι κατά καιρούς επιχειρηματολογούντες υπέρ της πολιτικής της Νέας Δημοκρατίας ισχυρίζονταν σε κάθε περίπτωση, με κάθε αφορμή και σε όλους τους τόνους ότι είναι άδικη η μορφή των εμμέσων φόρων και καλούσαν την κυβέρνηση του ΠΑΣΟΚ να εντείνει τις πολιτικές φορολόγησης του εισοδήματος, διότι θεωρούσαν ότι ανάλογα με την κοινωνική θέση η άμεση φορολόγηση είναι πιο δίκαιη μορφή φορολόγησης.
      Τι μας λέει, με μια εκπληκτική άγνοια των λεγομένων πριν, σε μια εκπληκτική επίδειξη ελλείψεως μνήμης ο κύριος Υπουργός Οικονομίας; Μας το είπε σήμερα και είναι επανάληψη της ομιλίας του πριν από λίγες μέρες σε επερώτηση που υπέβαλαν Βουλευτές του ΠΑΣΟΚ Τι δηλώνει, λοιπόν, ο κ. Αλογοσκούφης χωρίς να τρέχει τίποτα στον κάμπο; Λέει: «Αναφορικά με τον τομέα των εσόδων, δεν προσφύγαμε σε αυξήσεις στο φόρο εισοδήματος», παινεύεται, «ούτε προσφύγαμε σε αυξήσεις φόρων που επηρεάζουν την επιχειρηματικότητα και λειτουργούν ως τροχοπέδη στην ανάπτυξη. Αντίθετα, με τη φορολογική μεταρρύθμιση που ψηφίσαμε εδώ μειώσαμε την άμεση φορολογία.» Αμφισβητώ το αν μειώθηκε η άμεση φορολογία, αλλά προς το παρόν για τις ανάγκες της συζήτησης προσχωρώ στην άποψη ότι μειώθηκε. Κυρίες και κύριοι συνάδελφοι, πού πάνε όμως όλα τα επιχειρήματά σας ότι η άμεση φορολογία είναι δικαία και η αύξηση της έμμεσης φορολογίας που τώρα επιβάλλετε στον ελληνικό λαό είναι άδικη φορολογία, εγώ προσθέτω, η πιο ληστρική μορφή σε βάρος του πορτοφολιού των χαμηλών και μεσαίων εισοδημάτων;  Διότι περί αυτού πρόκειται. Που είναι οι διαβεβαιώσεις σας στον ελληνικό λαό; Τι τηρείτε από αυτά που υποσχεθήκατε στον ελληνικό λαό; Την αύξηση των εμμέσων φόρων. Βεβαίως την αύξηση των εμμέσων φόρων, γιατί είναι η επαρκέστερη και ασφαλέστερη μέθοδος, για να καταληστεύσεις το λαϊκό εισόδημα.
      Κυρίες και κύριοι συνάδελφοι, θα μου επιτρέψετε να εξηγήσω γιατί είπα προηγουμένως ότι, όταν στα χείλη δεν βρίσκεται προς εκστόμιση το εύκολο ψεύδος, αναδεικνύεται μια καρικατούρα που γελοιοποιεί την ίδια την Κυβέρνηση και τους Υπουργούς της. Διαβάζω από τα Πρακτικά της συνεδρίασης της 22ας Δεκεμβρίου 2004 και η συζήτηση είναι κατά τον προϋπολογισμό: «Στόχος είναι τώρα να σηκώσουμε τα βάρη, τα χρέη, τα ελλείμματα του χτες χωρίς να επιβαρύνουμε τους πολίτες.» Το πρώτο ερώτημα που τίθεται είναι: Για πείτε μας. Με ποιον τρόπο, με τα μέτρα που ανακοινώσατε για το Φόρο Προστιθέμενης Αξίας, την αύξηση του Ειδικού Φόρου Κατανάλωσης στα αλκοολούχα ποτά καθώς και στα τσιγάρα δεν επιβαρύνετε τους πολίτες; Συνεχίζει ο ομιλών: «Με ιδιαίτερη ευαισθησία και σχέδιο αντιμετωπίζουμε την ακρίβεια και τα φαινόμενα αισχροκέρδειας. Το καλοκαίρι που πέρασε διαψεύσαμε τις Κασσάνδρες. Ενεργοποιήσαμε τη Γενική Γραμματεία του Καταναλωτή, αναβαθμίσαμε την Επιτροπή Ανταγωνισμού, εντείναμε τους ελέγχους, προχωρούμε στη θέσπιση του Συνηγόρου του Καταναλωτή.» Θου, Κύριε, φυλακήν τω στόματί μου! «Ο νέος προϋπολογισμός», συνεχίζει ο ομιλητής, «απεικονίζει σε τελική ανάλυση το μεγάλο άλμα που επιχειρούμε, προκειμένου να περάσει η οικονομία μας από το κενό της αναξιοπιστίας και της αβεβαιότητας στη στέρεη βάση της φερεγγυότητας και της σιγουριάς.» Είναι βέβαιον, κύριε Υπουργέ, ότι ο Πρωθυπουργός σας έχει περάσει τον ελληνικό λαό στην εποχή της σιγουριάς, της φερεγγυότητας και της βεβαιότητας!  Μην έχετε καμία αμφιβολία γι’ αυτό!
      Διαβάζω επίσης από τα Πρακτικά της 22ας Δεκεμβρίου 2004. Ας ξεκινήσω από το λιγότερο βαρύ για τον κ. Αλογοσκούφη.
    Λέει ο κ. Αλογοσκούφης στην συζήτηση για τον προϋπολογισμό: «επειδή ο αρχηγός της Αξιωματικής Αντιπολίτευσης μίλησε για πλασματικό προϋπολογισμό», αυτά τα λέει ο Υπουργός Οικονομίας, «θα ήθελα να του απαντήσω ότι επί δέκα χρόνια και με τη βούλα της Ευρωπαϊκής Στατιστικής Υπηρεσίας, η προηγούμενη κυβέρνηση παρουσίαζε εδώ πλασματικούς προϋπολογισμούς». Τι λέει εδώ ο Υπουργός Οικονομίας; Κατά τ’ αντίθεση με όλα όσα έχει διακηρύξει άλλες φορές αυτό που θεωρεί ότι υπήρξε πλασματικός προϋπολογισμός, ή πλασματικοί προϋπολογισμοί, ήταν σε συμφωνία με την Ευρωπαϊκή Στατιστική Υπηρεσία. Άρα κάθε τι, ακόμα και οι λογιστικές αναθεωρήσεις ήταν πάντα σε συμφωνία με τις υπηρεσίες της Κομισιόν. 
    Αλλά εγείρεται ένα ερώτημα. Αν κατά τον κ. Αλογοσκούφη η κυβέρνηση του ΠΑΣΟΚ είχε την διαπραγματευτική ικανότητα να πείθει ψευδώς την Ευρωπαϊκή Ένωση και να δέχεται έτσι τα στοιχεία της, αναρωτιέμαι ο ίδιος στερείται αυτής της δυνατότητας να πείθει τώρα την Κομισιόν ώστε να αποδέχεται τα δικά του στοιχεία; Αν δεν την έχει αυτή την ικανότητα, να μας το πει. Αλλά αν την έχει, τότε θα μπορούσαμε να υποθέσουμε ότι τα προηγούμενα στοιχεία ήταν αληθή ενώ τα τωρινά είναι ψευδή. 
    Συνεχίζει από την ίδια συζήτηση ο αναγνώστης να διαβάζει μ’ ενδιαφέρον. Διαβάζω τώρα από τα Πρακτικά της 20 ης Δεκεμβρίου 2004. Λέει αυτός που αγορεύει, ο οποίος είναι ένα από τα πρόσωπα που παίζουν ρόλο στα οικονομικά πράγματα και ομιλεί εκ μέρους της Νέας Δημοκρατίας, τα εξής.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΧΑΡΑΛΑΜΠΟΣ ΚΑΣΤΑΝΙΔΗΣ: Δώστε μου, κύριε Πρόεδρε, λίγο χρόνο ακόμα. 
     ΠΡΟΕΔΡΕΥΩΝ (Γεώργιος Σούρλας): Είναι πολύ εγγεγραμμένοι και πρέπει να τηρηθεί αυστηρά ο Κανονισμός. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Το γνωρίζω, κύριε Πρόεδρε. Ένα λεπτό θα ήθελα. 
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη. 
    ΧΑΡΑΛΑΜΠΟΣ ΚΑΣΤΑΝΙΔΗΣ: «Κυρίες και κύριοι της Αξιωματικής Αντιπολίτευσης», λέει ο αγορητής της Νέας Δημοκρατίας, «φαίνεται πως δεν μαθαίνετε από τα λάθη σας, γιατί συνεχίζετε την κινδυνολογία», μας κατηγορεί, «τη συνεχίσατε και χθες. «Μόλις χθες ήρθε εδώ ο κ. Χριστοδουλάκης», είναι παρών ο κ. Χριστοδουλάκης, «και ανέφερε σε μια αποστροφή της ομιλίας του την οποία μοίρασε και στον τύπο ότι η Κυβέρνηση θα αναγκαστεί να αυξήσει κατά 1% το συντελεστή του Φόρου Προστιθέμενης Αξίας για να διορθώσει τη δημοσιονομική κατάσταση. Προφανώς», λέει ο ίδιος αγορητής απευθυνόμενος με το δάχτυλο προς την Αξιωματική Αντιπολίτευση, «αυτή ήταν η κρυφή πολιτική του κόμματός τους. Αυτή ήταν η κρυφή πολιτική του ΠΑΣΟΚ. Αυτά μας επιφυλάσσατε αν κερδίζατε τις εκλογές του Μαρτίου 2004». Και ακολούθησαν χειροκροτήματα από την πτέρυγα των άφωνων σήμερα συναδέλφων της Νέας Δημοκρατίας. 
      (Θόρυβος από την πτέρυγα της Νέας Δημοκρατίας) 
    Συνεχίζει ο αγορητής «έτσι θα αντιμετωπίζατε τη δυσχερή οικονομική κατάσταση στην οποία είχατε φέρει με την πολιτική σας τη χώρα; Αυτά σχεδιάζατε και τώρα θέλετε να πείτε ότι αυτά θα τα κάνουμε εμείς», ότι δηλαδή θα βάλλουμε 1%, «ε, δεν θα το κάνουμε, κύριοι συνάδελφοι. Εμείς έχουμε άλλη πολιτική. Εμείς θα πάμε να αντιμετωπίσουμε τα προβλήματα μέσα από την ανάπτυξη». Υπογραφή: Υπουργός, κύριος Αλογοσκούφης, ο οποίος δεν ντρέπεται σήμερα να ισχυρίζεται ότι θα λύσει τα προβλήματα της χώρας. 
      (Χειροκροτήματα από την πτέρυγα του ΠΑΣΟΚ)
    Αυτά λέγατε κύριοι. Γι’ αυτό ισχυριζόμαστε ότι το ψεύδος είναι υψηλή πολιτική σας.  
      (Θόρυβος από την πτέρυγα της Νέας Δημοκρατίας)
    Είναι το ψεύδος η υψηλή πολιτική σας. Καλό είναι να αποσυρθείτε. 
      (Θόρυβος από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Παρακαλώ ησυχία. 
    Κύριε Πολύδωρα, δικαιούστε το λόγο. Αν όμως θέλει να προηγηθεί ο Υπουργός από τον Κανονισμό επιβάλλεται και έχει το δικαίωμα να παρέμβει. Κύριε Αλογοσκούφη, έχετε το λόγο. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Απλώς θα ήθελα να πω, κυρίες και κύριοι συνάδελφοι, ότι πράγματι η πολιτική μας ήταν να αποφύγουμε την αύξηση της φορολογίας στο ΦΠΑ. Και κάναμε ό,τι είναι δυνατόν για να μπορέσουμε ν’ αποφύγουμε αυτή τη δυσάρεστη επιλογή. Προφανώς ο κ. Χριστοδουλάκης, ο οποίος για πρώτη φορά στη ζωή του έπεσε μέσα στις προβλέψεις του, ήξερε κατά πολύ καλύτερα την κατάσταση που μας κληροδότησε απ’ ό,τι την ξέραμε εκείνη την εποχή.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας, έχει το λόγο.
    ΒΥΡΩΝ ΠΟΛΥΔΩΡΑΣ: Και συγκεκριμένα, κυρίες και κύριοι συνάδελφοι, ο κ. Χριστοδουλάκης εγνώριζε τα εξής: 
    Υποχρεώσεις προς την Αγροτική Τράπεζα πάνω από 700.000.000 ευρώ. Υποχρεώσεις προς το Ταμείο Νομικών 400.000.000 ευρώ. Χρέη προς τους προμηθευτές των νοσοκομείων 2.000.000.000 ευρώ. Τεράστια χρέη προς ΙΚΑ, ΟΓΑ, ΟΤΑ πάνω από 3.000.000.000. Χρέη προς τα ΚΤΕΛ για τη μεταφορά μαθητών πάνω από 600.000.000.
    ΘΕΟΔΩΡΟΣ ΣΚΡΕΚΑΣ: Από το 2001.
    ΒΥΡΩΝ ΠΟΛΥΔΩΡΑΣ: Χρέη προς ΔΕΚΟ, στα Ελληνικά Πετρέλαια, τη ΔΕΗ, τον ΟΤΕ, τα Ταχυδρομεία και την ΕΥΔΑΠ πάνω από 4.000.000.000. Υποχρεώσεις προς τους συνταξιούχους –βλέπε ΛΑΦΚΑ- πάνω από 150.000.000.000 ευρώ. 
    Το ΠΑΣΟΚ υποεκτιμούσε. Δεν τα ήξερε ο Αλογοσκούφης. Τα ήξερε ο Χριστοδουλάκης. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Για το Δεκέμβριο του 2004 πείτε μας.
    (Θόρυβος από την πτέρυγα της Νέας Δημοκρατίας)
    ΒΥΡΩΝ ΠΟΛΥΔΩΡΑΣ: Θα σας πω και για το Δεκέμβριο του 2004.
    (Θόρυβος από την πτέρυγα του ΠΑΣΟΚ)
    Μη μιλάτε!
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν θα γίνονται διακοπές…
    ΧΑΡΑΛΑΜΠΟΣ ΚΑΣΤΑΝΙΔΗΣ: Και να μάθετε, δεν θα μάθετε ποτέ.
    (Θόρυβος από την πτέρυγα της Νέας Δημοκρατίας)
    ΒΥΡΩΝ ΠΟΛΥΔΩΡΑΣ: Μη μιλάτε!
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ από όλες τις πλευρές.
    ΒΥΡΩΝ ΠΟΛΥΔΩΡΑΣ: Εάν συναισθάνεστε…
    ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, ένα λεπτό.
    Παρακαλώ από όλες τις πτέρυγες καμία διακοπή.
    ΒΥΡΩΝ ΠΟΛΥΔΩΡΑΣ: Εάν συναισθάνεστε τις κοινοβουλευτικές σας ευθύνες και τις πολιτικές έναντι του λαού, ο δρόμος και ο τρόπος είναι σιωπή. Σιωπή αιδήμονα για μισθούς και συντάξεις.
      (Χειροκροτήματα από την πτέρυγα της Νέας Δημοκρατίας)
    Υποεκτιμούσε συστηματικά τις δαπάνες. Εγγεγραμμένες στον προϋπολογισμό πάνω από 800.000.000 ευρώ. Για τα ολυμπιακά έργα πάνω από 250.000.000 ευρώ. Υποτίμηση εγγραφών. Για τις Ευρωεκλογές, όπου δεν έκανε καμία πρόβλεψη –καμία πρόβλεψη, ενώ ήταν σε δήλη ημέρα οι Ευρωεκλογές- πάνω από 130.000.000. Για τις αποδόσεις από την Ελλάδα προς την Ευρωπαϊκή Ένωση –και αυτό προσδιορισμένο επακριβώς- πάνω από 400.000.000. Υποεκτίμηση. Μη εγγραφή.
    ΒΥΡΩΝ ΠΟΛΥΔΩΡΑΣ: Για το ΕΚΑΣ πάνω από 120.000.000. 
    ΑΘΑΝΑΣΙΟΣ ΜΠΟΥΡΑΣ: Ευρώ.
    ΒΥΡΩΝ ΠΟΛΥΔΩΡΑΣ: Ευρώ αυτά. 
    Για την περίθαλψη των δημοσίων υπαλλήλων πάνω από 140.000.000 ευρώ. Για τις ανάγκες για επιχορηγήσεις των ασφαλιστικών ταμείων πάνω από 600.000.000 ευρώ. Για τις εξισωτικές εισοδηματικές αποζημιώσεις των αγροτών πάνω από 100.000.000 ευρώ.
    Κι αν θέλετε και τα συνολικά μεγέθη –γιατί λέει τη λέξη «ψεύτες» ή «ψεύδος» ο κ. Καστανίδης- ακούστε: Όχι απλώς ψέματα, αλλά ό,τι λέει το άρθρο της απάτης του Ποινικού Δικαίου.
      (Χειροκροτήματα από την πτέρυγα της Νέας Δημοκρατίας)
    «Ο παριστών ψευδή γεγονότα ως αληθή επί σκοπώ παρανόμου…» -πολιτικού εν προκειμένω- «…οφέλους». 
    Γράψατε ή δεν γράψατε 1,7 έλλειμμα του προϋπολογισμού του 2004; 
      (Χειροκροτήματα από την πτέρυγα της Νέας Δημοκρατίας)
     Ψεύτες. Ενώ εγνωρίζατε ότι κυμαίνεται και καλπάζει για το έξι και πάνω. Εγγράψατε ή δεν εγγράψατε 103% του ΑΕΠ δημόσιο χρέος ενώ εγνωρίζατε ότι είναι πάνω από 105%, αισίως 110%;
    Συνεπώς δεν είναι του επιπέδου ενός κοινοβουλευτισμού του 2005 και μιας μαχόμενης κυβέρνησης για να επιτύχει τη λεγόμενη ήπια προσαρμογή και μιας μαχόμενης κυβέρνησης που προσπαθεί να φτιάξει ανάπτυξη και ένα σταθεροποιητικό πρόγραμμα. Δεν είναι τρόπος να αντιδικούμε καθ’ ον τρόπο αντιδικούμε, προπαντός όταν εσείς γνωρίζετε το πού φτάσατε την οικονομία και τι παραδώσατε.
Εσείς φτιάχνατε πριν από λίγο καιρό, πριν από τρία χρόνια, πλεονασματικό προϋπολογισμό. Άκουσον, άκουσον! Ύστερα, ισορροπημένο στο τέλος κάποιου πολύ ελαφρού ελλείμματος. 
    Θέλω να συγχαρώ την Κυβέρνηση, η οποία αναλαμβάνει να νοικοκυρέψει –και το επιτυγχάνει- την οικονομία.
    (Χειροκροτήματα από την πτέρυγα της Νέας Δημοκρατίας)
    Θέλω να σας πω ότι υπάρχει -όχι σε εσάς, εσείς έχετε το πρόβλημα- μια στάση, στην οποία το πρόγραμμα, όπως εφαρμόζεται –και θα σας το πω κιόλας, σας το έχω ξαναπεί- καταφάσκεται, επικροτείται από το λαό κατ’ αντιδιαστολή προς τα καταδολιευτικά παιχνίδια τα δικά σας. Είδατε πουθενά να σας θέλει ο κόσμος; Είδατε τίποτα δημοσκοπήσεις να παίρνετε επάνω σας με συνέδρια, με ανασυντάξεις, με αναδιοργανώσεις και με τον άδικο έλεγχο κατά της Νέας Δημοκρατίας; Σας πληροφορώ, όχι. Και δεν το λέω ούτε με χαρά ούτε με λύπη. Διαπιστωτικά το λέω. Και κοιτάτε κάποια παράσταση νίκης που καταγράφεται υπέρ της Νέας Δημοκρατίας στις δημοσκοπήσεις. Μια παράσταση νίκης, η οποία ξεπερνά και την παράσταση νίκης που κατεγράφετο υπέρ της Νέας Δημοκρατίας πριν από τις εκλογές του 2004. Αυτά είναι τα δεδομένα. 
    Δικαίωμά σας είναι να κάνετε την έξαλλη, ίσως και τη δομική παλιά, αντιπολίτευση, αλλά δεν βρίσκετε αγοραστές. Και μάλιστα δεν προσφέρετε τίποτα να πείτε μια έξυπνη ιδέα. Εγώ μπορεί να σας πω μερικές ιδέες για την ανάπτυξη, παραδείγματος χάριν και θα ήθελα να κάνετε αυτή την πρόκληση…
    ΚΩΝΣΤΑΝΤΙΝΟΣ ΒΡΕΤΤΟΣ: Δεν τα λέτε προς τα εκεί, κύριε Πολύδωρα;
    ΒΥΡΩΝ ΠΟΛΥΔΩΡΑΣ: Τα λέω και προς την Κυβέρνηση.
      Αλλά θέλω να σας πω σαν τρόπο συνεννοήσεως εδώ, πρέπει τάχιστα να εκτιμήσουμε ότι αυτή η φορολογική μεταρρύθμιση, την οποίαν έκανε η Κυβέρνηση, ο κ. Αλογοσκούφης, με τη μείωση των φορολογικών συντελεστών είναι πολύ φειδωλή, δειλή, διστακτική, όταν δίπλα μας -και μέσα στην Ευρώπη και στη γειτονιά μας- υπάρχουν, λειτουργούν φορολογικοί παράδεισοι, κύριοι συνάδελφοι. Έχουμε υποχρέωση έναντι του λαού να χειριστούμε το μόνο εργαλείο που έχουμε, τη φορολογική ρύθμιση, τους πόρους, ώστε να προσελκύσουμε κεφάλαια για να δρομολογήσουμε επενδύσεις, για να προχωρήσουμε στην ανάπτυξη.
    (Χειροκροτήματα από την πτέρυγα της Νέας Δημοκρατίας)
    Δεν βγαίνει με την κεκτημένη φορά της δημοσιονομικής πολιτικής και πώς θα ασκήσουμε με δανεικά κοινωνική πολιτική. Αυξήθηκαν 14,5% χωρίς δανεικά οι κοινωνικές δαπάνες για το 2005 στον πρώτο προϋπολογισμό που εσχημάτισε, συνέταξε η Κυβέρνηση.
    Ο κ. Καστανίδης σήμερα δεν μας μίλησε για τα έσοδα. Την άλλη φορά ήταν αναλυτικός. Και έχω τα ευχάριστα να σας ανακοινώσω ότι τα έσοδα αυξάνουν, χωρίς συνάφειες, χωρίς αντικειμενικά μέτρα, αλλά με ουσία.
    ΑΝΔΡΕΑΣ ΜΑΚΡΥΠΙΔΗΣ: Όχι και χωρίς συνάφειες.
    ΒΥΡΩΝ ΠΟΛΥΔΩΡΑΣ: Με ουσία, βεβαίως. 
    Και να σας τα πω, κύριε ειδικέ επί των εσόδων, αλλά δεν μιλάτε. Από ΔΟΥ: Το 2005, 1.865.000.000 ευρώ μέχρι 31.3.2005. Το 2004, 1.730.000.000 ευρώ. Αύξηση 7,8% σε δύσκολες συγκυρίες. Από τελωνεία: 847.000.000 ευρώ, 714.000.000 ευρώ την αντίστοιχη περίοδο του 2004. Αύξηση 18,6%. Γενικό σύνολο αυξήσεως των εσόδων, που πάνε καλά, κύριε Καστανίδη, γιατί την άλλη φορά λέγατε ανακρίβειες κατ’ ελάχιστον, 11,4%.
    ΑΝΔΡΕΑΣ ΜΑΚΡΥΠΙΔΗΣ: Γιατί παίρνετε τέτοια μέτρα, αφού είναι καλά τα έσοδα;
    ΒΥΡΩΝ ΠΟΛΥΔΩΡΑΣ: Ηρεμήστε, κύριοι συνάδελφοι.
    Και καταθέτω τον πίνακα για τα Πρακτικά.
    (Στο σημείο αυτό ο Βουλευτής κ. Βύρων Πολύδωρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
    ΑΝΔΡΕΑΣ ΜΑΚΡΥΠΙΔΗΣ: Κύριε Πολύδωρα…
    ΠΡΟΕΔΡΕΥΩΝ (Γεώργιος Σούρλας): Μην τον διακόπτετε, κύριοι συνάδελφοι.
    ΒΥΡΩΝ ΠΟΛΥΔΩΡΑΣ: Η λογική των γεγονότων με υποχρεώνει. Βαρέθηκα να σας αντιδικώ. Δεν είναι θέμα μου να σας αντιδικώ, επιτέλους.
    (Χειροκροτήματα από την πτέρυγα της Νέας Δημοκρατίας)
    Θέμα μου είναι να σας πω ένα παράδειγμα: Τα ξέρετε τα Ηνωμένα Αραβικά Εμιράτα; Το ξέρετε το Ντουμπάι; Απευθύνομαι σε όλην την Αίθουσα.
Εκεί δεν είχαν πλούτο. Είχαν κάποιο εισόδημα από το πετρέλαιο. Έφεραν μετανάστες εργάτες κατ’ αρχήν από το Ιράν και ύστερα τους περισσότερους από την Ινδία. 
      Επετέθησαν –επιθετική πολιτική- σε τρεις τομείς: πρώτον, ακίνητα, real estate -δεν είχαν έκταση, έφτιαχναν έκταση με τεχνητά νησάκια- δεύτερον, τουρισμό και εμπόριο πολυτελών ειδών με μόνο 4% φόρο εισαγομένων αγαθών και καθόλου φόρο κατανάλωσης ή εισοδήματος στη συνέχεια και τρίτον, πράγμα που ίσως μας ενδιαφέρει, ένα free zone, μια ελεύθερη ζώνη ερεύνης. Αυτή η ζώνη ερεύνης έγινε ακαδημαϊκή περιοχή στο Ντουμπάι και σε τρία χρόνια καταγράφουν ένα πληθυσμό φοιτητών από το Χάρβαρντ, το Γέιλ, την Οξφόρδη, τη Σορβόννη εξακοσίων πενήντα χιλιάδων, που εγκαταστάθηκε στη free zone land του Ντουμπάι. Αυτά για να δείτε πού πάει ο κόσμος.
      Δεν προτείνω, αλλά σας λέω να φύγουμε από τον επαρχιωτισμό του τύπου «Ξέρεις, θα  σου δώσω στο ΚΑΠΗ μισό ευρώ και θα σε κάνω ευτυχισμένο». Πρέπει να πάμε αλλού, στην περιοχή της ανάπτυξης, της προόδου.
      (Χειροκροτήματα από την πτέρυγα της Νέας Δημοκρατίας)
      Εκεί θα οδηγήσουμε μια πραγματική ανάπτυξη και επενδυτική δραστηριότητα. Όχι τα 52.000.000 δολάρια επενδυτικό κεφάλαιο του 2002 και του 2003, τα 47.000.000 ευρώ επενδυτικό κεφάλαιο. 
      Καθηλώσατε την οικονομία με την απραξία. Παίξατε όλα τα τρισεκατομμύρια της Ευρώπης για πέντε κατασκευαστικά, τα οποία είναι αμφισβητούμενα στο κόστος, στο χρόνο και στην ποιότητα. Τα δεχόμαστε! Στις πλάτες της δικής μας αντιπολίτευσης προχωρήσατε. Εμείς στηρίξαμε την ΟΝΕ. Εμείς στηρίξαμε τον ευρωπαϊκό προσανατολισμό. Είσαστε αμφίβολοι, αβέβαιοι, μετέωροι σε όλες τις δράσεις ως προς την Ευρώπη.
      (Χειροκροτήματα από την πτέρυγα της Νέας Δημοκρατίας)
      Ο δρόμος είναι επένδυση και ανάπτυξη. Έτσι, μπορώ να επαινέσω όλο το σύστημα των πρωτοβουλιών της Κυβέρνησης, παρά τη δική σας σφοδρή αντιπολίτευση. Μπορώ να επαινέσω το φορολογικό νομοσχέδιο, να επαινέσω τον αναπτυξιακό νόμο, να επαινέσω τώρα αυτή τη συμμόρφωση προς την ευρωπαϊκή οδηγία και τις άλλες διατάξεις, που έχουν να κάνουν και με τα τελευταία φορολογικά μέτρα.
      Τι κλαίτε; Δεν συνειδητοποιήσατε ότι είστε υπεύθυνοι για την κατάσταση του καπνικού εν Ελλάδι; Όλοι οι καπνοπαραγωγοί σήμερα θέλουν την αποσύνδεση, γιατί το προϊόν τους είναι αποσυνδεδεμένο από την αγορά και θέλουν να πληρώνονται. Εσείς, άλλωστε, που είστε από την καπνοπαραγωγό περιοχή της Ευρυτανίας, τα ξέρετε. «Δώστε μας τις επιδοτήσεις, δεν θέλουμε με το προϊόν».
      Και σας λέει, λαϊκιστές, -τη λέξη «λαϊκιστές» τη λέω εγώ- ο κ. Αλογοσκούφης ότι για το καπνικό, για να βάλουμε τώρα το 65% είναι προϊόν ανάγκης. Το ζήτησαν οι καπνοπαραγωγοί. Αυτή είναι πειστική εξήγηση.
      ΑΝΔΡΕΑΣ ΜΑΚΡΥΠΙΔΗΣ: Λάθος!
      ΓΕΩΡΓΙΟΣ ΦΛΩΡΙΔΗΣ: Η «Phillip Morris» το ζήτησε.
      ΒΥΡΩΝ ΠΟΛΥΔΩΡΑΣ: Ηρεμήστε! Εδώ είναι οι καπνοπαραγωγοί, δεν μετακόμισαν αλλού. 
      (Θόρυβος από την πτέρυγα του ΠΑΣΟΚ)
      Ηρεμήστε και ακούστε τι θα σας πω. Συγκεκριμένα, έγινε το εξής: Εχάνετο ο ελληνικός καπνός από τη σιγαροβιοπαραγωγή. 
      ΓΕΩΡΓΙΟΣ ΦΛΩΡΙΔΗΣ: (Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, ηρεμήστε. Καλά σας λέει. Ηρεμήστε και μη διακόπτετε. Σας παρακαλώ πολύ!
      ΓΕΩΡΓΙΟΣ ΦΛΩΡΙΔΗΣ: Να μην μας προκαλεί.
      ΧΡΗΣΤΟΣ ΖΩΗΣ: Αφού τον διακόπτετε.
      ΒΥΡΩΝ ΠΟΛΥΔΩΡΑΣ: Έφερναν άσχετα καπνά από το εξωτερικό. Έπαιρναν μερίδιο τα φθηνά τσιγάρα στην αγορά από τα άσχετα, μη ελληνικά καπνά, και ήσαν ζωντανή απειλή. Το καθεστώς, δηλαδή, πριν από τα μέτρα Αλογοσκούφη για το καπνικό, δεν μπορούσε να συνεχιστεί.
      (Θόρυβος από την πτέρυγα του ΠΑΣΟΚ)
      Θα έρθετε στο Βήμα να απαντήσετε σοβαρά και όχι με κραυγές και συνθήματα. Δεν είναι ώρα για κραυγές και συνθήματα. Είναι ώρα να σεβαστείτε τον Έλληνα καπνοπαραγωγό και να φτιάξετε μια πολιτική καπνού και σιγαρέτων για την Ελλάδα.
      (Χειροκροτήματα από την πτέρυγα της Νέας Δημοκρατίας)
      Το επιχειρεί με τον φτηνότερο φόρο επί της καταναλώσεως, το 67%. Είναι ο φθηνότερος στην Ευρώπη και είναι φόρος ο οποίος έχει ένα στόχο. Εγώ πήγαινα να ενωθώ μαζί σας στην κριτική λέγοντας: «Μα, καλά, το φθηνό τσιγάρο; Τον φτωχό βιοπαλαιστή που καπνίζει;». Το φθηνό τσιγάρο ήταν ασύνδετο από την έννοια του εθνικού καπνού και του εθνικού τσιγάρου. Αυτό είναι το θέμα. Και το μερίδιο που αποκτούσαν τα τσιγάρα εκείνα αθεμίτως –δηλαδή, ήταν απαράδεκτα ως τσιγάρα- το μερίδιο αυτό τώρα έρχεται σε ένα σημείο ισορροπίας. Όχι ότι ελύθη το πρόβλημα, κυρίες και κύριοι συνάδελφοι, αλλά έρχεται σ’ ένα σημείο ισορροπίας. Δηλαδή εκτός από το εισπρακτικό μέρος, έχουμε και επί του καπνικού σοβαρή και ουσιαστική παρέμβαση με το εργαλείο που λέγεται «φόρος καταναλώσεως». 
      Κυρίες και κύριοι συνάδελφοι, επαναλαμβάνω ότι όλα τα δημοσιονομικά, οι δύο λογαριασμοί δηλαδή των εσόδων και των δαπανών, έτσι όπως εξελίσσονται, θα είναι άχρηστα μέτρα και τρόποι, εάν δεν επιτευχθεί η ανάπτυξη. Για την ανάπτυξη εργάζεται η Κυβέρνηση. Ο Πρωθυπουργός είδε επιχειρηματίες εχθές, θεσμικούς επενδυτές, θα δει και άλλους, θα κινητοποιηθεί αυτό που λέγεται ζητούμενο. Και ξέρετε ότι υπάρχει και μία διάσταση συναισθηματικής οικονομίας. Γνωρίζουμε όλοι επενδυτές οι οποίοι θέλουν να επενδύσουν στην Ελλάδα, παρά το γεγονός ότι στους αντίποδες του ημισφαιρίου θα έβρισκαν καλύτερες επενδυτικές συνθήκες. Θέλουν Ελλάδα. Αυτό και για τον τουρισμό και για τη ναυτιλία και για τις υπηρεσίες θα πρέπει να το φροντίσουμε με ιδιαίτερες πολιτικές. Στις ιδιαίτερες πολιτικές σάς καλούμε και έχετε υποχρέωση να συμβάλετε, κύριοι του ΠΑΣΟΚ και της Αντιπολίτευσης, ως εξής: συμβάλλοντες στο θετικό επενδυτικό κλίμα. Δηλαδή δεν έχετε το δικαίωμα να είστε μηδενιστές και να λέτε ότι: «Εμείς εδώ» -εν ονόματι ποιας προϊστορίας; Εν ονόματι ποιας συμβολής;- «και για τα ευρωπαϊκά και για τα επενδυτικά-αναπτυξιακά καταγγέλλουμε και κατηγορούμε την Κυβέρνηση».
      Εγώ σας καλώ να συναισθανθείτε τις ευθύνες σας ως Αντιπολίτευση -κυρίως ως Αξιωματική, Μείζων Αντιπολίτευση- και να συμβάλετε σε αυτό που είναι πρώτη προτεραιότητα και απαίτηση του λαού για την ανάπτυξη αυτού του τόπου, δηλαδή για την επένδυση, την παραγωγή, την παραγωγικότητα και την ανταγωνιστικότητα. Μην ξεχνάτε ότι είμαστε πεντηκοστή πρώτη χώρα στην ανταγωνιστικότητα. Δεν ξέρω πώς και με ποιες ιδέες μπορείτε να συμβάλετε εσείς οι οποίοι καθιερώσατε το νόμο της ελάχιστης προσπάθειας. Κατοχυρώσατε το νόμο της ραστώνης, κατοχυρώσατε το νόμο της μη αμοιβής του εργαζομένου και όλο αυτό το κλίμα, το οποίο οδήγησε στην ύφεση είκοσι ετών, από την οποία προσπαθούμε ευδοκίμως να βγούμε πέρα. Και θα βγούμε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ.
      Ζητεί το λόγο επί προσωπικού ο κ. Χριστοδουλάκης. Είναι ευκαιρία να πω εδώ στο Σώμα ότι προσωπικό ζήτημα θεωρείται, πρώτον, η μορφή που περιέχει υβριστική εκδήλωση –διαβάζω τι λέει ο Κανονισμός- ατομικά εναντίον Βουλευτή και, δεύτερον, η απόδοση σε ομιλητή διαφορετικής γνώμης από εκείνη που εξέφρασε. Εγώ, όσο είμαι στο Προεδρείο, δεν είδα…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μα, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Έχετε υπομονή, θα σας δώσω το λόγο. Είναι ευκαιρία να μάθουμε και λίγο τον Κανονισμό. 
      Εγώ δεν είδα να υπάρχει καμία υβριστικού περιεχομένου εκδήλωση από τους προλαλήσαντες, όσο άκουσα τον Υπουργό και τον Κοινοβουλευτικό Εκπρόσωπο. Ούτε εσείς πήρατε το λόγο, να αποδώσουν διαφορετική γνώμη από εκείνη που εκφράσατε. Κάποια στιγμή πρέπει να δούμε τι λένε αυτοί οι Κανονισμοί, τους οποίους εμείς του Προεδρείου έχουμε την υποχρέωση να τηρούμε και εσείς να σέβεστε. 
      Αλλά, εν πάση περιπτώσει, πάρτε το λόγο ένα λεπτό να μας πείτε ποιο είναι το προσωπικό σας ζήτημα. Προσωπικό, πάντως, δεν συνιστά σε καμία περίπτωση ο οποιοσδήποτε σχολιασμός πολιτικής φύσης επί των καθηκόντων που ασκήσατε. Αλίμονο, αν αποτελεί αυτό προσωπικό ζήτημα.
      Εν πάση περιπτώσει, έχετε το λόγο, κύριε Χριστοδουλάκη, για ένα λεπτό, να μας πείτε ποιο είναι το προσωπικό σας ζήτημα. Αυτά τα είπα όχι για εσάς, τα είπα για όλους τους συναδέλφους.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Να σας εξηγήσω, κύριε Πρόεδρε, σε τι συνίσταται το προσωπικό. Συνίσταται στο ότι ο Υπουργός Οικονομικών κάθε φορά που δεν έχει επιχειρήματα και πληθαίνουν διαρκώς αυτές οι φορές και οι περιστάσεις, καταφεύγει σε συκοφαντικούς προσωπικούς χαρακτηρισμούς.
      Θεωρεί υποκατάστατο της πολιτικής την επίθεση, τη διαβολή, τη συκοφαντία. Έτσι και τώρα. Θέλω όμως να του απαντήσω το εξής. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Χριστοδουλάκη, δεν θα απαντήσετε τίποτα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θέλω να του απαντήσω το εξής και να το γνωρίζει πάρα πολύ καλά. Εάν εγώ έπεσα μέσα…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Χριστοδουλάκη, θα μας πείτε σε τι συνίσταται το προσωπικό σας.
      (Θόρυβος στην Αίθουσα)
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τον Πρόεδρο.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Έχει δίκιο ο κύριος Πρόεδρος. Αφήστε να ασκήσω τα καθήκοντα που μου ανέθεσε η Βουλή.
      (Θόρυβος στην Αίθουσα)
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πρέπει επιτέλους να μάθετε να ακούτε.
      ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, πρέπει να τηρήσουμε την κοινοβουλευτική τάξη. Δεν υπάρχει πρόθεση να σας εμποδίσει το Προεδρείο να μιλήσετε. Για την ευταξία όμως θα μας πείτε σε τι συνίσταται το προσωπικό σας, δηλαδή ποιες ήταν οι ύβρεις που εκστόμισε ο Υπουργός…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αφήστε να ολοκληρώσω το συλλογισμό μου, κύριε Πρόεδρε.
      Σας είπα ότι έκανε μία δήλωση την οποία τη θεωρώ προσβλητική και θα του απαντήσω το εξής: Εάν εγώ έπεσα μέσα σε αυτό το οποίο κάνει σήμερα η Νέα Δημοκρατία, αυτό σημαίνει ότι αυτός έπεσε έξω, όπως έπεσε έξω όταν μιλούσε για τον υψηλό ρυθμό ανάπτυξης, όπως έπεσε έξω όταν μιλούσε για τις υψηλές αυξήσεις των δημοσίων υπαλλήλων, όπως έπεσε έξω για τις επενδύσεις που θα γίνονταν, όπως έπεσε έξω για τη μη επιβολή φόρων…
      (Θόρυβος, διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, δεν είναι ύβρεις αυτά που λέτε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όπως δυστυχώς συνεχίζοντας αυτήν την αντιλαϊκή, αντικοινωνική και αντιαναπτυξιακή πολιτική, διαρκώς θα πολλαπλασιάζει τα αδιέξοδα στην ελληνική οικονομία. Και απέναντι σε αυτήν την εξέλιξη καμία συκοφαντία και κανείς χαρακτηρισμός δεν πρόκειται να του προσδώσουν επιχειρήματα για να κρύψει τη βαθιά αντιλαϊκή και αντιαναπτυξιακή πολιτική την οποία εφαρμόζει.
      (Θόρυβος, διαμαρτυρίες από την πτέρυγα της Νέας Δημοκρατίας)
      ΙΩΑΝΝΗΣ ΜΑΝΩΛΗΣ: Προσωπικό θέμα ήταν αυτό;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μανώλη! Κάτι ξέρουμε και εμείς, είκοσι πέντε χρόνια είμαστε στη Βουλή. 
    Πάντως, κύριε Χριστοδουλάκη, αυτά που είπατε είναι μία κριτική επί των πολιτικών που ασκήσατε. Δεν αποτελεί όμως κανένα προσωπικό ζήτημα. Αυτό είναι το πρώτο.
      Δεύτερον, εσείς, κύριοι συνάδελφοι της Νέας Δημοκρατίας, δεν διευκολύνετε τη διαδικασία.
      (Θόρυβος στην Αίθουσα)
      ΑΘΑΝΑΣΙΟΣ ΜΠΟΥΡΑΣ: Εγώ μπορώ να μιλήσω; Να απαντήσω στον κ. Χριστοδουλάκη. Έχω κι εγώ προσωπικό θέμα.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, δεν έχετε το λόγο.
    Κύριε Χριστοδουλάκη, ακούστε. Θα το πω και για όλους τους συναδέλφους. Ο Κανονισμός λέει ότι σε ένα λεπτό λέμε σε τι συνίσταται το προσωπικό και αν υπάρχει προσωπικό και το Προεδρείο εγκρίνει ή κρίνει ή η Βουλή αποφανθεί, τότε αναπτύσσουν το προσωπικό θέμα για πέντε λεπτά. Δε συνεχίζουμε την αγόρευση και φέρνουμε το Προεδρείο σε δύσκολη θέση. Παρακαλώ πάρα πολύ να τηρούμε αυτήν την κοινοβουλευτική τάξη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θεωρώ προσωπικούς τους χαρακτηρισμούς.
      ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει, να επανέλθουμε στην ηρεμία μας.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατ’ αρχάς, θεωρώ ότι δεν έκανα κανένα προσβλητικό χαρακτηρισμό για τον κ. Χριστοδουλάκη…
      ΠΡΟΕΔΡΕΥΩΝ (Γεώργιος Σούρλας): Αυτή την άποψη έχει και το Προεδρείο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …και του επιστρέφω όλους τους χαρακτηρισμούς τους οποίους μου απέδωσε.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος της Ελλάδας έχει το λόγο.
      (Θόρυβος στην Αίθουσα)
      ΟΡΕΣΤΗΣ ΚΟΛΟΖΩΦ: Να πάμε για καφέ μια στιγμή, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε Κολοζώφ; Βλέπετε η δημοκρατία επιτρέπει πολλά πράγματα.
      ΟΡΕΣΤΗΣ ΚΟΛΟΖΩΦ: Και η αξιοπρέπεια το ίδιο.
      Κυρίες και κύριοι Βουλευτές, εάν πάρουμε υπ’ όψιν μας το σημερινό πλαίσιο και τον ταξικό προσανατολισμό που έχει η ελληνική οικονομία, τα πρόσθετα μέτρα που έχουν δρομολογηθεί αποτελούν κατά τη γνώμη μας μονόδρομο για την Κυβέρνηση, εάν πάρουμε υπ’ όψιν μας τους στόχους που πρέπει να καλύψει, σύμφωνα με το Σύμφωνο Σταθερότητας, σύμφωνα με τα ζητήματα που έχουν σχέση με το έλλειμμα, με το δημόσιο χρέος.
      Όταν γίνονταν οι εκλογές και τα δύο κόμματα ορκίζονταν ότι η οικονομία της χώρας πάει καλά, «θα προχωρήσουμε». Οι μόνοι που βάζαμε ζήτημα ότι έρχονται δύσκολες μέρες, οι μόνοι που είχαμε πει στον ελληνικό λαό ότι δεν πρέπει να πιστέψουν αυτά τα οποία λέγονται, και δεν πρέπει να τα πιστέψουμε όχι γιατί οι άνθρωποι είναι ψεύτες αλλά γιατί θέλουν να κρύψουν μια πραγματικότητα, η οποία πηγάζει από το πλαίσιο μέσα στο οποίο είναι υποχρεωμένοι να κινηθούν. Και το πλαίσιο αυτό απορρέει από τις επιλογές που έχει κάνει η Ευρωπαϊκή Ένωση με μια σειρά από συμφωνίες, τις οποίες έχουν αποδεχτεί και τα δύο κόμματα και το ΠΑΣΟΚ και η Νέα Δημοκρατία . Και ανεξάρτητα από τον τρόπο που το καθένα θα προσπαθήσει να υλοποιήσει αυτές τις αποφάσεις της Ευρωπαϊκής Ένωσης σε όλους τους τομείς και στον οικονομικό, έχουν δεσμευθεί να υλοποιήσουν αυτούς τους στόχους.
      Να γιατί, λοιπόν, εμείς γνωρίζαμε και γνώριζαν και το ΠΑΣΟΚ και η Νέα Δημοκρατία  ότι η επόμενη τετραετία θα ήταν μια τετραετία που θα έπρεπε να παρθούν μέτρα. Γιατί ακολούθησαν μια σειρά από ζητήματα, τα οποία εμφανίσαμε σαν δρομολόγηση ανάπτυξης, στην πραγματικότητα όμως προετοίμαζαν το έδαφος γι’ αυτά τα μέτρα. 
      Έτσι, όταν η Ευρωπαϊκή Ένωση αποφασίζει στη Λισαβόνα την πολιτική της, όταν η Ευρωπαϊκή Ένωση έρχεται με την εαρινή Σύνοδο να διαπιστώσει ότι δεν προχώρησαν αυτά τα πράγματα και ότι πρέπει να παρθούν νέα μέτρα για να προχωρήσουν, ανεξάρτητα εάν απευθύνονται στην ελληνική ή στη γαλλική ή στη γερμανική κυβέρνηση, είναι μια εκτίμηση γενική. Ε, τότε πώς μπορούμε να ισχυριζόμαστε ότι η όποια κυβέρνηση είναι εδώ, είτε του ΠΑΣΟΚ είτε της Νέας Δημοκρατίας, θα πορευτεί σε αντίθετη κατεύθυνση; Δεν γίνονται αυτά τα πράγματα. 
      Και δεν λέτε την αλήθεια στον ελληνικό λαό, όπως μέχρι προχθές, πριν έρθει για συζήτηση το θέμα του Συντάγματος, δεν λέγατε την αλήθεια γιατί άλλαξε το ελληνικό Σύνταγμα. Εμείς το είπαμε τότε, ότι ο μοναδικός λόγος αλλαγής του Συντάγματος είναι η προσαρμογή της χώρας μας στα ευρωπαϊκά δεδομένα, που απαιτούν το μεγάλο κεφάλαιο και οι πολυεθνικές. Είχαμε πει τότε ότι ανοίγει ο δρόμος για να έχει υπεροχή το Ευρωπαϊκό Δίκαιο στο Ελληνικό Δίκαιο, ότι είχε ανοίξει ο δρόμος να αποδεχόμαστε οποιαδήποτε απόφαση παίρνει η Ευρωπαϊκή Ένωση και όταν ακόμη είναι αντίθετη με το Ελληνικό Δίκαιο. 
      Τώρα είστε υποχρεωμένοι μπροστά στο να πείτε στον ελληνικό λαό να ψηφιστεί αυτό το Σύνταγμα, να αρχίζετε να του λέτε ότι, ξέρετε ορισμένα ζητήματα της εθνικής κυριαρχίας θα εκχωρήσουμε. Γιατί δεν τα λέγατε από την αρχή αυτά τα πράγματα στον ελληνικό λαό και του τα φέρνετε με τη μέθοδο του «σαλαμιού» όλα αυτά τα ζητήματα; Δεν τα γνωρίζατε; Εμείς πώς τα γνωρίζαμε; Τα ίδια κείμενα διαβάζουμε, τις ίδιες αποφάσεις βλέπουμε στην Ευρωπαϊκή Ένωση και γενικότερα ξεκινώντας από τους G-8.
      Αυτή είναι η κατεύθυνση, αυτή είναι σήμερα η πορεία. Διευκόλυνση του κεφαλαίου και περιορισμού αυτών που το κεφάλαιο θεωρεί βαρίδια, δηλαδή όλων των κατακτήσεων που είχαν οι εργαζόμενοι, το εργατικό κίνημα τον προηγούμενο αιώνα. Ένα προς ένα παίρνονται πίσω.
      Και το απαράδεκτο σε αυτήν την πορεία είναι ότι αυτοί που έπρεπε να αντισταθούν σε αυτήν την πορεία των συνδικάτων, πορεύονται σε μία διαδικασία στήριξης αυτής της αλλαγής στα κοινωνικά πράγματα. Εγώ δεν μιλώ για μια σοσιαλιστική κοινωνία. Μιλώ γι’ αυτήν την καπιταλιστική κοινωνία στην οποία παίρνονται πίσω κατακτήσεις που έγιναν μέσα στον καπιταλισμό. 
      Σήμερα βρισκόμαστε σε μια επιβράδυνση του ρυθμού οικονομικής ανάπτυξης συγκριτικά με το 2004. Αυτό δεν το λέμε εμείς. Είναι εκτιμήσεις της Ευρωπαϊκής Ένωσης. Εκτιμούν ότι το ΑΕΠ από το 2005 θα είναι στο 2,9% έναντι 4,5%. Το Διεθνές Νομισματικό Ταμείο εκτιμά ότι η μεταβολή θα είναι 3% έως 3,9%. Επομένως θα πρέπει παίρνοντας υπ’ όψιν την όξυνση του ανταγωνισμού –μας έχετε φάει τα αυτιά με αυτόν τον ανταγωνισμό και όλα τα δικαιολογείτε για την εξυπηρέτηση του ανταγωνισμού- την ύφεση στον τουρισμό και στις κατασκευές που επηρεάζουν περιοριστικά τη συγκέντρωση δημοσίων εσόδων να καταλήξουμε σε ορισμένα συμπεράσματα. Αυξάνεται το επίπεδο πίστωσης την ίδια στιγμή προς τον ιδιωτικό τομέα. Αυξάνεται το χρέος των επιχειρήσεων και ιδιαίτερα των νοικοκυριών. Αυτό θα επιδράσει στα επίπεδα της ιδιωτικής κατανάλωσης. Αυτά είναι εκτιμήσεις του Διεθνούς Νομισματικού Ταμείου και όχι δικές μας. 
      Ήδη το 2004 διευρύνθηκε το έλλειμμα του εμπορικού ισοζυγίου κατά 15,5% σύμφωνα με το Ινστιτούτο Εξαγωγικών Ερευνών του ΣΕΒΕ. Σύμφωνα με το Κέντρο Εξαγωγικών Ερευνών και Μελετών εισάγουμε πλέον τα υπερτριπλάσια όσων εξάγουμε. Εδώ ας αφήσουμε τις αντιδικίες μεταξύ ΠΑΣΟΚ και Νέας Δημοκρατίας. Αυτά είναι θέατρο για εσωτερική κατανάλωση του κόσμου. Σε αυτήν τη συγκυρία η Κυβέρνηση όχι μόνο δεν πρόκειται να θίξει –και το ΠΑΣΟΚ να ήταν το ίδιο θα έκανε- την κερδοφορία των μονοπωλίων, αλλά αντίθετα θα πάρει πρόσθετα μέτρα επιτάχυνσης της συγκέντρωσης και της συγκεντροποίησης του κεφαλαίου. Αυτό το είδαμε εν μέρει στον αναπτυξιακό και στο φορολογικό νόμο. Θα το δούμε και παραπέρα.
      Θα έχουμε μείωση της φορολογίας των συντελεστών του κεφαλαίου κατά 10%. Προηγουμένως το επιβεβαίωσε ο κύριος Υπουργός. Μάλιστα είπε ότι αυτοί είναι οι στόχοι τους. Θα έχουμε κρατική χρηματοδότηση ιδιωτικών επιχειρήσεων στα Βαλκάνια και στο εξωτερικό. Και ύστερα κλαίγεστε στις τηλεοράσεις γιατί οι ελληνικές επιχειρήσεις εγκαταλείπουν τη χώρα μας και πάνε στα Βαλκάνια. Υπάρχουν και κίνητρα από την ελληνική Κυβέρνηση για να γίνει αυτό το πράγμα. Από υποκρισία έχουμε πια συνηθίσει. 
      Επομένως αυτό που είπε η Κυβέρνηση για ήπια προσαρμογή –κάποιοι θέλησαν σήμερα να το αναδείξουν ξανά- στοχεύει απλώς στη διατήρηση ενός κλίματος ανοχής από τον ελληνικό λαό. Δεν ανταποκρίνεται στα πράγματα.
Εμείς πρέπει να περιμένουμε διαδοχικά πακέτα στη διάρκεια αυτής της τετραετίας και θα αρχίσουμε –μακάρι να με διαψεύσει ο κύριος Υπουργός- από το φθινόπωρο με τις αυξήσεις στις ΔΕΚΟ, στα ακίνητα και στα καύσιμα. 
      Ερχόμαστε τώρα στο ζήτημα –ο χρόνος είναι αδυσώπητος- της εισοδηματικής πολιτικής. Λέμε ότι η χώρα μας έχει ανάπτυξη. Δεν θα τσακωθούμε τώρα στο πόση ακριβώς είναι η ανάπτυξη. Η χώρα μας έχει ανάπτυξη. Το ΑΕΠ της αναπτύσσεται, κάπου πέφτει η κατανομή, αλλά πάντως έχουμε ανάπτυξη του ΑΕΠ. 
      Ο πληθωρισμός με σταθερούς ρυθμούς κινείται περίπου σε αυτά τα επίπεδα. Επομένως από εκεί έχουμε ελλείμματα, εν πάση περιπτώσει, στο εισόδημα των εργαζομένων. 
      Η παραγωγικότητα αυξάνει. Χθες άκουγα στο ραδιόφωνο ότι στη Μεγάλη Βρετανία τα κέρδη αυξήθηκαν κατά 150% και αν πάρουμε υπ’ όψιν μας τη δήλωση του προηγούμενου Πρωθυπουργού εδώ μέσα πριν από τη λήξη της θητείας του, ότι η κερδοφορία στην Ελλάδα ήταν η μεγαλύτερη στην Ευρώπη, μπορείτε να φανταστείτε ποιες θα είναι οι πραγματικές αυξήσεις του ελληνικού κεφαλαίου εδώ πέρα. 
      Αυτή η κοσμογονία, εν πάση περιπτώσει, των κερδών, του πλούτου που παράγεται, πώς μεταφράζεται στους εργαζόμενους; Θα σας πω εγώ. Όχι, εγώ, αλλά η Ευρωπαϊκή Ένωση στην προχθεσινή της εκτίμηση. 
      Προχθές, ο κ. Γκαργκάνας είπε ότι το κόστος εργασίας έχει αυξηθεί. Αυτό δεν είναι αλήθεια. Τα στοιχεία της Ευρωπαϊκής Ένωσης αναφέρουν ότι το κόστος εργασίας μειώθηκε κατά 0,4% τον προηγούμενο χρόνο και θα μειωθεί 0,6% το χρόνο που τρέχει. Στη συνέχεια, κάνοντας μία σύγκριση μεταξύ μισθών και παραγωγικότητας, διαπιστώνει για τη χώρα μας ότι η αύξηση των μισθών δεν ακολουθεί την αύξηση της παραγωγικότητας. Αυτή είναι η εκτίμηση που κάνει η Ευρωπαϊκή Ένωση. 
      Η δική μας εκτίμηση τώρα είναι αυτή που λέγαμε πάντα, δηλαδή, ότι οι μισθοί πρέπει κατ’ αρχήν να υπολογίζονται στο συνολικό εισόδημα που παίρνει ο εργαζόμενος. Όχι μόνο στο βασικό μισθό αλλά σε όλο το εισόδημα που έχει. Ένα το κρατούμενο. Δεύτερον, πρέπει να λαμβάνεται υπ’ όψιν ο πληθωρισμός. Τρίτον, πρέπει να έχει μέρος στην αύξηση του ΑΕΠ αναλογικά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας παρακαλώ, κύριε Πρόεδρε, την ανοχή σας για ένα λεπτό. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Κολοζώφ. 
      ΟΡΕΣΤΗΣ ΚΟΛΟΖΩΦ: Εν πάση περιπτώσει, συμβάλλει στην αύξηση της παραγωγικότητας. Πρέπει και από εκεί να πάρει ο εργαζόμενος. Δεν γίνεται αυτό. 
      Μάλιστα, ακούγοντας τον κ. Γκαργκάνα έχουμε τώρα και την άποψη ότι οι αυξήσεις δεν πρέπει να ακολουθούν τον τιμάριθμο, όπως γίνεται μέχρι τώρα, αλλά πρέπει να ακολουθούν την αύξηση της παραγωγικότητας για κάθε επιχείρηση. 
      Επομένως η εισοδηματική πολιτική ακολουθεί τη φιλοσοφία μέσα στην οποία κινείται η ελληνική οικονομία, όπως και η οικονομία της Ευρωπαϊκής Ένωσης, δηλαδή διευκόλυνση των δράσεων του κεφαλαίου και μείωση αυτών που η Ευρωπαϊκή Ένωση θεωρεί βαρίδια, δηλαδή, μισθούς, επιδόματα και ό,τι άλλο είχαν κερδίσει μέχρι τώρα οι εργαζόμενοι. 
Μέσα σε αυτό το πλαίσιο είναι και τα μέτρα που παίρνει σήμερα η ελληνική Κυβέρνηση.
      Εμείς θέλουμε να επιμείνουμε λίγο σε αυτό το ζήτημα. Με αυτό τελειώνω, κύριε Πρόεδρε, αν και είχα να πω και ορισμένα άλλα. Όμως, δεν τα προλαβαίνω. Όταν μιλάμε για τη φορολογία, το κατώτερο όριο, κατά τη γνώμη μας, πρέπει να ανέβει στα 15.000. Αυτό είναι κάτω από τα πραγματικά δεδομένα. Αυτό που δίνετε σήμερα ήδη έχει εξαντληθεί, πριν αρχίσει ακόμη να μετρούν τι φόρο θα πληρώσουν οι εργαζόμενοι. Για κάθε παιδί πρέπει να δίνετε 5.000 έκπτωση. 
      Όσον αφορά αυτά που είπα προηγουμένως, ο κατώτερος μισθός ο οποίος προτείνετε –δηλαδή 1200 ευρώ- δεν καλύπτει αυτά που είπα. Είναι πολύ πιο κάτω. Ίσα-ίσα πάνε να καλύψουν τις άμεσες ανάγκες των εργαζομένων. Εγώ θα ήθελα να σας το πω έτσι ανοικτά, κύριε συνάδελφε. Ποιος από εσάς μπορεί να ζήσει με 1200 ευρώ το μήνα; Σκεφθείτε κάποια στιγμή να βρεθείτε να ζήσετε την οικογένειά σας με 1200 ευρώ. Σύνταξη 960 ευρώ το μίνιμουμ, για να μπορέσουν οι άνθρωποι να επιζήσουν και να μη σέρνονται στα παιδιά τους ή στους συγγενείς τους να ζητούν ελεημοσύνη. Σύνταξη στα 55 για τους άνδρες και στα 50 για τις γυναίκες. Η εργασία θα πρέπει να μπει σε μια τάξη, επτάωρα, πενθήμερα, τριανταπεντάωρα. Η παιδεία, η υγεία και η πρόνοια θα πρέπει να είναι δημόσια, δωρεάν και όχι εμπορευματοποιημένα. Δυστυχώς δεν μπορώ να ολοκληρώσω, γιατί οι χρόνοι είναι περιορισμένοι. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κολοζώφ. 
      Επανερχόμεθα στον κατάλογο των ομιλητών Βουλευτών. Το λόγο έχει ο συνάδελφος κ. Κουτσούκος. 
      ΓΙΑΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, πραγματικά δεν ξέρω πώς να σχολιάσω όσα άκουσα προηγουμένως από τον Υπουργό Οικονομίας, από τον Κοινοβουλευτικό Εκπρόσωπο της Πλειοψηφίας, από το εισηγητή της Πλειοψηφίας. Τι να πει κανένας; Ο Υπουργός μας επανέλαβε τα γνωστά περί της καμένης γης. Έχει μια κασέτα που την ξεκίνησε από τον προϋπολογισμό και τη λέει συνέχεια. Ο εκπρόσωπος της Πλειοψηφίας μπέρδεψε τους καπνοπαραγωγούς με τους καπνοβιομήχανους. Μας είπε να σιωπήσουμε. Ο εισηγητής της Πλειοψηφίας μάς μίλησε για το κόμμα του κοινωνικού κέντρου και το κόμμα του μέτρου. 
      Θα τρελαθούμε στο τέλος! Το μόνο που μπορεί να πει κανείς με τους ηπιότερους χαρακτηρισμούς είναι ότι έχετε χάσει το μέτρο. Τα λέτε αυτά τώρα που βάζετε φόρους και χτυπάτε το εισόδημα του ελληνικού λαού. Όταν ξεκινήσατε την κυβερνητική σας θητεία και φέρατε τα πρώτα νομοθετήματα, είχατε μια τέτοια έπαρση. Τώρα δεν έχετε καταλάβει τι ακριβώς κάνετε; Αν δεν έχετε χάσει το μέτρο, τότε πώς μπορούμε να ερμηνεύσουμε διαφορετικά το γεγονός ότι λέτε πως διασφαλίζετε το εισόδημα των εργαζομένων, ενώ είναι μαθηματικά βέβαιο ότι οι εργαζόμενοι θα έχουν μείωση του εισοδήματός τους; Πώς μπορούμε να ερμηνεύσουμε αυτό που λέτε, ότι δηλαδή δίνετε αυξήσεις διπλάσιες του πληθωρισμού στο ΕΚΑΣ  και στον ΟΓΑ, ενώ ντρέπεστε απ’ αυτό εδώ το Βήμα να πείτε πόσα ευρώ είναι αυτή η αύξηση; 
      Έχετε χάσει το μέτρο, αγαπητοί συνάδελφοι της Νέας Δημοκρατίας, και κοροϊδεύετε και τώρα τον ελληνικό λαό, όταν εξακολουθείτε να λέτε για ήπια δημοσιονομική προσαρμογή, ενώ πρόκειται για σκληρή και άγρια λιτότητα, για μια νεοφιλελεύθερη πολιτική που μειώνει τα εισοδήματα, ενισχύει μόνο ορισμένα μεγάλα συμφέροντα και θα προχωρήσει σε ιδιωτικοποιήσεις και σε εκποίηση της δημόσιας περιουσίας. Αυτό είναι φανερό από τις προετοιμασίες που κάνετε. Είναι βέβαιο ότι αυτή η πολιτική οδηγεί σε ύφεση και σε ανεργία. 
    Σας θυμίζω έτσι για την ιστορία ότι με αυτόν τον τρόπο είχε χάσει το μέτρο και η κυβέρνησή σας την περίοδο 1990-1993 με την περίφημη εξίσωση του μηδέν συν μηδέν ίσον δεκατέσσερα και μετά έχασε και τις εκλογές.
    Αλλά για να είμαστε συγκεκριμένοι, για του λόγου το αληθές, γιατί μπορεί να ρητορεύει κανείς ανέξοδα από αυτό εδώ το Βήμα, λέτε ότι θα δώσετε αυξήσεις 3,6% στους εργαζόμενους στο δημόσιο τομέα. Σας ενημερώνω, λοιπόν, ότι ο κατώτερος μισθός του νεοεισερχόμενου στο δημόσιο της ΥΕ κατηγορίας από 676 ευρώ θα γίνει 697 ευρώ, δηλαδή η αύξηση είναι μόνο 3,1%. Ο δε νεοεισερχόμενος πτυχιούχος από 958 ευρώ πάει στα 987 ευρώ, δηλαδή η αύξηση είναι 2,9%. Αυτό γίνεται την ίδια στιγμή που ο μέσος υπάλληλος, αυτός δηλαδή που έχει ετήσιες αποδοχές πάνω από 13.000 ευρώ ή 928 ευρώ το μήνα, θα έχει πρόσθετη φορολογική επιβάρυνση λόγω της αύξησης της παρακράτησης, λόγω της κατάργησης του αφορολόγητου των οικογενειακών δαπανών και βέβαια λόγω της μη τιμαριθμοποίησης της κλίμακας, διότι αυτήν τη μικρή αύξηση θα του τη φάει η κλίμακα.
    Το τρίπτυχο δηλαδή για τους μισθωτούς είναι: αύξηση μικρότερη από τον πληθωρισμό, αύξηση φορολογίας εισοδήματος και αύξηση έμμεσων φόρων. Πώς δηλαδή μπορείτε με βάση αυτήν την εξίσωση να αποδείξετε ότι προστατεύετε το εισόδημα; Και δεν μιλάμε βεβαίως για τις προεκλογικές σας δεσμεύσεις απέναντι στους μισθωτούς για πολιτική σύγκλισης. Μιλάμε για το ελάχιστο, για το μίνιμουμ, για την προστασία των εισοδημάτων τους. Μιλάμε, δηλαδή, ουσιαστικά για έναν άγριο εμπαιγμό στους μισθωτούς. Αλλά έτσι δεν εμπαίξατε και άλλες κατηγορίες εργαζομένων; Έλεγε ο Πρωθυπουργός στην προεκλογική συγκέντρωση της Νέας Δημοκρατίας στη Θεσσαλονίκη ότι θα πάει τον κατώτερο μισθό των εργαζομένων στα Σώματα Ασφαλείας από 720 ευρώ στα 860 ευρώ. Δηλαδή 140 ευρώ αύξηση και δίνετε μόνο 26. Το ίδιο δεν ισχύει για τους εκπαιδευτικούς που τάζατε τα 176 ευρώ το επίδομα; Το ίδιο δεν ισχύει για τους χαμηλοσυνταξιούχους που παίρνουν το ΕΚΑΣ και για τους αγρότες; Εσείς δεν λοιδορούσατε τα 30 ευρώ ως ψίχουλα αυτά που έδωσε η κυβέρνηση του ΠΑΣΟΚ και δίνετε μόνο 12 ευρώ στον ΟΓΑ και 8,5 ευρώ στο ΕΚΑΣ; Ντρέπεστε να το πείτε και μιλάτε για αύξηση διπλάσια του πληθωρισμού. Ντρέπεστε να πείτε τους αριθμούς. 
    Βέβαια επιχειρείτε να δικαιολογήσετε αυτήν την πολιτική απέναντι στη δική μας ότι τα 30 ευρώ τα δώσαμε σε χρονιές προεκλογικές. Θέλω, λοιπόν, να κάνετε μια αναδρομή αν δεν έχετε τα στοιχεία, εύκολο είναι και μπορούμε να τα καταθέσουμε για να δείτε ότι τις χρονιές που δεν ήταν προεκλογικές, για παράδειγμα το 2001 η αύξηση που δώσαμε στον ΟΓΑ ήταν 12% και η αύξηση στο ΕΚΑΣ 33,5%. Υπήρχε μια σταθερή δηλαδή πορεία αναβάθμισης των εισοδημάτων. Αυτή ήταν η πορεία των εισοδημάτων μισθωτών και συνταξιούχων όλη την τελευταία δεκαετία. Να ανατρέξετε και στο ΚΕΠΕ και στις εισηγητικές εκθέσεις του προϋπολογισμού και στα στοιχεία της Τράπεζας της Ελλάδος να δείτε ότι η μόνη περίοδος που υπήρξε πραγματική μείωση των εισοδημάτων ήταν η περίοδος 1990-1993, αυτό που θα συμβεί τώρα με τη δική σας διακυβέρνηση. Και δεν φθάνει που τους εμπαίζετε, δανείζεστε από τις τσέπες τους για τέσσερις μήνες, αγαπητοί συνάδελφοι, αυτές τις πενιχρές αυξήσεις, για να καλύψετε τις ταμειακές σας ανάγκες. Το Πάσχα αν θα πάρουν –πιστεύω να τις πάρουν- αυτές τις μικρές αυξήσεις οι μισθωτοί, οι συνταξιούχοι και οι αγρότες. 
    Έτσι, λοιπόν, αγαπητοί συνάδελφοι, πέρα από τη γνωστή ρητορεία την οποία στο τέλος δεν θα πιστεύει κανένας, της καμένης γης και τα λογιστικά μαγειρέματα, είσαστε υποχρεωμένοι να απαντήσετε: το ΠΑΣΟΚ και η καμένη γη που λέτε ότι παραλάβατε, είναι υπεύθυνη και νομοθετήσατε τη μείωση της φορολογίας των νομικών προσώπων 600.000.000.000 ευρώ, τα οποία τώρα θα πάρετε από τα πλατιά λαϊκά στρώματα μέσω της αύξησης του ΦΠΑ;
      Και βέβαια απουσιάζει αυτήν τη στιγμή ο Υπουργός Οικονομίας. Πιστεύω όμως ότι στα εγχειρίδια πρωτοετών στις οικονομικές σχολές είναι γραμμένο και είναι πολύ καθαρό στην οικονομική θεωρία ότι το πιο άδικο φορολογικό σύστημα είναι αυτό που έχει αρνητική σχέση μεταξύ άμεσης και έμμεσης φορολογίας.
      Η κυβέρνηση του ΠΑΣΟΚ άλλαξε αυτήν τη σχέση. Και αναφέρω όσα γράφει η εισηγητική έκθεση του προϋπολογισμού, ότι από 35,7% το 1995 πήγε το 2003 στο 41,7% η άμεση φορολογία και η έμμεση από 64,3% σε 58,3%. Δηλαδή η σχέση, ο λόγος από 1,8 έγινε 1,4.
      Μπορείτε να μας πείτε τώρα, κύριε Υφυπουργέ, εσείς που είστε εδώ, επί της φορολογίας, πόσο θα πάει η σχέση άμεσης και έμμεσης φορολογίας με αυτά τα μέτρα που παίρνετε, με την αύξηση του ΦΠΑ, που παίρνετε «ζεστό» χρήμα από την τσέπη του καταναλωτή;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Νομίζω ότι αυτό είναι ένα στοιχείο, όπως και όσα άλλα κάνατε το προηγούμενο διάστημα, αυτά δηλαδή που νομοθετήσατε με τις χαριστικές φοροαπαλλαγές, με την ενίσχυση των μεγάλων επιχειρήσεων στον αναπτυξιακό νόμο, που δείχνει το χαρακτήρα της πολιτικής σας, μιας πολιτικής που αφαιρεί από τους μη έχοντες και κατέχοντες, για να δώσει σε όσους έχετε προεκλογικά γραμμάτια.
      Νομίζω όμως ότι έχει γίνει πλέον αντιληπτό αυτό από το λαό. Αυτή τη στιγμή -μισό λεπτό, κύριε Πρόεδρε- μιας και μίλησε ο κ. Πολύδωρας για το νόμο της ελάχιστης προσπάθειας που καθιέρωσε το ΠΑΣΟΚ στην ελληνική κοινωνία, εσείς νομοθετείτε κάθε φορά το νόμο της ελάχιστης αξιοπιστίας.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΓΙΑΝΝΗΣ ΚΟΥΤΣΟΥΚΟΣ: Διότι είστε αναξιόπιστοι στις προεκλογικές σας δεσμεύσεις, είστε αξιόπιστοι μόνο σε αυτούς, στα μεγάλα συμφέροντα που σας στήριξαν προεκλογικά. Αυτό φαίνεται σε κάθε νομοθετική ρύθμιση, φαίνεται και στη συγκεκριμένη νομοθετική ρύθμιση. Αυτό το έχει αντιληφθεί ο λαός, γι’ αυτό και σας καταδικάζει.
      Να είστε καλά και να αλλάξετε γρήγορα ρότα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Παρακαλώ, να τηρούμε το οκτάλεπτο, γιατί είναι να μιλήσουν ακόμα τριάντα τρεις. Αντιλαμβάνεστε ότι θα αδικηθούν σίγουρα εκείνοι που είναι αύριο να μιλήσουν.
      Το ίδιο ισχύει και για σας, κύριε Μανώλη, που έχετε το λόγο, και πιστεύω ότι θα βοηθήσετε το Προεδρείο.
      ΙΩΑΝΝΗΣ ΜΑΝΩΛΗΣ: Από μένα θα αρχίσετε;
      ΠΡΟΕΔΡΕΥΩΝ (Γεώργιος Σούρλας): Αν δεν αρχίσω από έναν πειθαρχημένο Βουλευτή, από πού θα αρχίσω;
      Ορίστε, έχετε το λόγο.
      ΙΩΑΝΝΗΣ ΜΑΝΩΛΗΣ: Κύριοι συνάδελφοι, ακούσαμε μια έντονη κριτική και, θα έλεγα, με υβριστικούς χαρακτηρισμούς. Είδα τον Κοινοβουλευτικό Εκπρόσωπο του ΠΑΣΟΚ να ξεφεύγει από τα όρια της ευπρέπειας και να χρησιμοποιεί χαρακτηρισμούς βαρείς κατά της Κυβέρνησης και κατά του Υπουργού.
      Είναι λες και οι συνάδελφοι του ΠΑΣΟΚ έπεσαν ξαφνικά από το διάστημα στην Ελλάδα και δεν αντέχουν αυτό που βλέπουν, αυτό που ζουν. Έπεσαν από τον ουρανό και διαμαρτύρονται. Γιατί αν έπεφταν από τον ουρανό πραγματικά, θα είχαν το δικαίωμα να διαμαρτύρονται, να λένε «σε ποια χώρα πέσαμε, τι γινόταν όλα αυτά τα χρόνια, είκοσι χρόνια ποιοι κυβερνούσαν σε αυτόν τον τόπο;».
      Περίμενα, λοιπόν, να κάνουν και λίγο την αυτοκριτική τους, να μας δείξουν, δηλαδή, ότι αυτό που λένε, ότι αλλάζουν, το εννοούν. Να μας δείξουν ότι αυτό που λέει ο Γιώργος ο Παπανδρέου, ότι το ΠΑΣΟΚ αλλάζει, το εννοεί. Δυστυχώς, αγαπητοί φίλοι, ο λύκος δεν γίνεται πρόβατο. Ό,τι και να γίνει, ό,τι και να πείτε, παραμένετε οι ίδιοι ακριβώς, όπως ήσασταν πριν από είκοσι χρόνια.
      Ας δούμε όμως έναν-έναν τους ισχυρισμούς σας και να απαντήσουμε σε αυτούς. Σε ένα χρόνο μας λέτε ότι καταστρέψαμε την οικονομία. Ποια οικονομία καταστρέψαμε; Τι οικονομία μας παραδώσατε, για να καταλάβω; Αλήθεια, πού ήταν το δημόσιο χρέος, πού ήταν το έλλειμμα;
      Ακούσατε από τον Κοινοβουλευτικό Εκπρόσωπο της Νέας Δημοκρατίας, τον κ. Πολύδωρα, για τα χρέη στα νοσοκομεία, για το Ταμείο Νομικών, για τα χρέη στο ΙΚΑ, για τα χρέη στην Εργατική Εστία, στην Εργατική Κατοικία, χρέη, χρέη, χρέη, ελλείμματα! Τίποτε άλλο!
      Αλλά είναι γνωστή η μέθοδος και η στρατηγική σας. Έρχεστε, κυβερνάτε αυτόν τον τόπο, γκρεμίζετε τα πάντα, διαλύετε τα πάντα και λέτε «θα έρθουν τα κορόιδα, να πάρουν μέτρα, να λύσουν τα προβλήματα, να νοικοκυρέψουν την οικονομία, να δυσαρεστηθεί η κοινωνία από τα μέτρα, να μας ξανακάνει κυβέρνηση». Λες και θα ξεχάσει ο ελληνικός λαός τι κάνατε όλα αυτά τα χρόνια.
      Δεύτερον, μας κατηγορείτε και κατηγορείτε την Κυβέρνηση ενός χρόνου για φορομπηχτική πολιτική και για άγρια λιτότητα. Είναι δεδομένη η οικονομία που παραδώσατε, έτσι; Την ξέρετε ποια είναι η οικονομία. Για να δούμε, λοιπόν, ποια είναι αυτή η πολύ φορομπηχτική πολιτική και λιτότητα, σε σχέση με αυτή που εφαρμόζατε εσείς.
     Tα μέτρα που πήρε η Κυβέρνηση, τα συγκεκριμένα μέτρα που εσείς καταγγέλλετε, αν δεν κάνω λάθος, είναι περίπου 2.200.000.000 ευρώ για τα επόμενα χρόνια μέσα στην τετραετία. 
     Προεκλογικά το ΛΑΦΚΑ το είχατε πάει μέχρι το 2008. Αυτό τι σημαίνει στην πράξη αριθμητικά: 250.000.000 ευρώ το χρόνο επί τέσσερα χρόνια, 1.000.000.000 ευρώ και 800.000.000 τα αναδρομικά που επιστρέφουμε, 1.800.000.000 ευρώ. Μία η άλλη δηλαδή. Δίνουμε 1.800.000.000 ευρώ στους συνταξιούχους που τους είχατε καθηλωμένους όλα αυτά τα χρόνια και παίρνουμε από όλο τον κόσμο αυτά τα χρήματα και το λέτε φορομπηχτική πολιτική. 
     Να σας πω κάτι, κύριε Κουτσούκο, που τα παρακολουθείτε; Αύξηση 3,6% στους μισθούς, 4% στη σύνταξη, 6% στο ΕΚΑΣ και αν καταργήσουμε και το ΛΑΦΚΑ, πάει 15%. Εγώ δεν λέω ότι είναι μεγάλη η αύξηση. Αν την πάρεις ποσοστιαία, είναι πολύ μεγάλη.
     ΓΙΑΝΝΗΣ ΚΟΥΤΣΟΥΚΟΣ:  Δεν είναι 3,6% η αύξηση, είναι 3%. Είναι ψευδές το 3,6%.
     ΙΩΑΝΝΗΣ ΜΑΝΩΛΗΣ:  Αν την πάρεις όμως με την αγοραστική δύναμη του συνταξιούχου, είναι πολύ μικρή. Γιατί είναι μικρή; Γιατί φταίει η Κυβέρνηση που δίνει 15% ή γιατί φταίει η κυβέρνηση του ΠΑΣΟΚ που είχε καθηλωμένες τις συντάξεις επί είκοσι χρόνια σ’ αυτήν την κατηγορία; Όση αύξηση και αν δώσουμε στους συνταξιούχους, και 20% και 30%, πάλι δεν θα είναι ικανοποιημένοι και καλά θα κάνουν να μην είναι ικανοποιημένοι. 
     Είστε στο σοσιαλιστικό κόμμα -έτσι λέτε- ανακαλύψατε πάλι το σοσιαλισμό. Πείτε μου ποια κυβέρνηση και ποιος Υπουργός έφερε πράξη νομοθετικού περιεχομένου. Να σας θυμίσω: ο κ. Σημίτης έφερε πράξη νομοθετικού περιεχομένου που απαγορεύει σε ιδιώτη να δίνει αύξηση σε εργαζόμενο. Μη φεύγετε, κύριε Κουτσούκο. Η σοσιαλιστική κυβέρνηση του ΠΑΣΟΚ έφερε πράξη νομοθετικού περιεχομένου -ο κ. Σημίτης Υπουργός ήταν που έφερε την πράξη-  και είπε απαγορεύεται διά ροπάλου να δώσετε αύξηση σε εργαζόμενο, γιατί διαφορετικά αν δώσετε αύξηση θα τιμωρηθείτε. Θυμάμαι τι είχε γίνει με το «ΡΙΖΟΣΠΑΣΤΗ» που ήθελε να δώσει αύξηση στους εργαζόμενους. Ποιος έφερε αυτήν την πράξη νομοθετικού περιεχομένου; 
     Να σας θυμίσω κάτι απλό, επειδή μιλάτε για αξιοπιστία. Ακόμα αντηχούν στα αυτιά μου οι υποσχέσεις του κ. Σημίτη. Όταν πριν από πέντε χρόνια η Νέα Δημοκρατία μιλούσε για συντάξεις 150.000 δραχμές, βγήκε και πλειοδότησε και είπε 152.000 δραχμές. Μεγάλο επίτευγμα! Τι σύνταξη παραδώσατε; Κατώτερη σύνταξη 400 ευρώ, ούτε 134.000 δραχμές. Δηλαδή, αν αυτό δεν είναι αναξιοπιστία, τι είναι; Να μην τρελαθούμε!
     Μας κατηγορείτε ως κόμμα του κεφαλαίου, ως κόμμα των μεγάλων συμφερόντων. Το άκουσα χθες, σήμερα, προχθές να το λέτε συνέχεια. Ποιοι; Εσείς. Στο σπίτι του κρεμασμένου δε μιλάνε για σχοινί, αγαπητοί συνάδελφοι. 
     ΙΩΑΝΝΗΣ ΜΑΓΚΡΙΩΤΗΣ: Αποκτήσαμε συγκάτοικο!
     ΙΩΑΝΝΗΣ ΜΑΝΩΛΗΣ: Να σας πω κάτι; Λίγες μέρες -σας το έχω πει και άλλοτε, θα το λέω, δεν θα κουραστώ να το λέω, γιατί δείχνει το χαρακτήρα σας ως κυβέρνηση όλα αυτά τα χρόνια- πριν από τις εκλογές χαρίσατε σε μεγάλη ιδιωτική τράπεζα 200.000.000.000 -και τα φορτώσατε στους φουκαράδες συνταξιούχους του ΙΚΑ, τους φουκαράδες- τα χαρίσατε σε ένα μεγάλο επιχειρηματία και το ξέρετε και δεν ντρέπεστε....
     ΙΩΑΝΝΗΣ ΜΑΓΚΡΙΩΤΗΣ: Ποιος είναι αυτός; 
     ΙΩΑΝΝΗΣ ΜΑΝΩΛΗΣ: Η ALPHA BANK. Το έχω πει πάρα πολλές φορές. Ο  κ. Φαρμάκης υπέγραψε με εντολή του κ. Χριστοδουλάκη παραμονές εκλογών. Ψάξτε τα Πρακτικά να το δείτε.
     Ο κ. Ανδριανόπουλος και ο κ. Ανδρουλάκης -έχετε κάνει και διεύρυνση αριστερά, νεοφιλελλεύθερα, παντού-....
     (Χειροκροτήματα από την πτέρυγα της Νέας Δημοκρατίας)
... έκαναν ερώτηση και διαφωνούν. Ψάξτε να τα βρείτε.
     Εσείς, κατά δήλωση δικού σας στελέχους, πρόσφατα στην περίπτωση του «Βασικού Μετόχου» παρουσιαστήκατε -απομονωθήκατε κατ’ αρχήν από όλα τα πολιτικά κόμματα, από όλον τον πολιτικό κόσμο- και αποδείξατε ότι είστε -εσείς το είπατε μεταξύ σας- ουρά της διαπλοκής. Το είπατε εσείς που δίνατε καθημερινά εξετάσεις στα μεγάλα συμφέροντα.
    Να σας θυμίσω τι έγινε; Μιλάτε τώρα ως νέοι σοσιαλιστές για αναδιανομή του εισοδήματος υπέρ των φτωχών, για τους οποίους σας έπιασε ξαφνικά ο πόνος. Τους θυμηθήκατε τους ανθρώπους αυτούς. Και κάνατε τη μεγαλύτερη αναδιανομή εισοδήματος που έγινε ποτέ μέσα από το χρηματιστήριο. Πήρατε λεφτά από την τσέπη του απλού συνταξιούχου, εργαζόμενου, που είχε κάποιες οικονομίες και τις δώσατε στις τσέπες των ολίγων. Και μιλάτε εσείς περί σοσιαλισμού. Αν αυτό είναι σοσιαλισμός, τότε με συγχωρείτε πολύ. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Να σας πω και κάτι τελευταίο, επειδή άκουσα μια επίθεση του εκπροσώπου σας προς τον Υπουργό για το θέμα της ακρίβειας. Δεν μου λέτε, η ακρίβεια είναι νέο φαινόμενο ή παλιό; Είναι παλιό και συνεχίζει να υπάρχει. Δεν μου λέτε, πότε εσείς, οι σοσιαλιστές, πήρατε μέτρα κατά του τραστ των σούπερ-μάρκετ; Πότε στα είκοσι χρόνια που κυβερνήσατε; Ποτέ! Δεν τολμήσατε ποτέ να τα βάλετε με τα σούπερ-μάρκετ. Σήμερα έχουμε μια απόφαση με μεγάλα πρόστιμα για λόμπι για την ακρίβεια στα σούπερ-μάρκετ. Δεν μπορείτε λοιπόν εσείς να μιλάτε με αυτόν τον τρόπο σ’ εμάς.
    Κύριε Υπουργέ, θέλω να κλείσω λέγοντας το εξής. Πράγματι η οικονομία δεν πήγαινε καλά. Η οικονομία καταρρέει. Τα μέτρα που πήρατε πλήττουν τα χαμηλά εισοδηματικά στρώματα. Αυτό δεν μπορεί να το αμφισβητήσει κανείς. Ήταν αναγκαία βεβαίως. 
    (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
    Όμως, μέχρι το τέλος της τετραετίας αν υπάρξουν ανάγκες για νέα μέτρα, τα νέα μέτρα πρέπει να πλήξουν αυτούς που έχουν στην Ελλάδα, τους νεόπλουτους, τα νέα τζάκια που έφτιαξε το ΠΑΣΟΚ όλα αυτά τα χρόνια. Γιατί τους έδωσε πολλά όλα αυτά τα χρόνια. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. 
    ΓΙΑΝΝΗΣ ΜΑΝΩΛΗΣ: Αυτοί πρέπει να πληγούν, αγαπητέ κύριε Υπουργέ. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, επί προσωπικού. 
    ΠΡΟΕΔΡΕΥΩΝ (Γεώργιος Σούρλας): Όχι, κύριε Κουτσούκο, δεν μπορεί να γίνει αυτό. 
    ΓΙΑΝΝΗΣ ΚΟΥΤΣΟΥΚΟΣ: Επί προσωπικού, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Όχι, κύριε Κουτσούκο. 
    Το λόγο έχει ο κ. Βερελής. 
    ΓΙΑΝΝΗΣ ΚΟΥΤΣΟΥΚΟΣ: Με εγκάλεσε.
    ΠΡΟΕΔΡΕΥΩΝ (Γεώργιος Σούρλας): Δεν προέκυψε κανένα θέμα. 
    ΓΙΑΝΝΗΣ ΚΟΥΤΣΟΥΚΟΣ: Εγώ, κύριε Πρόεδρε, κατέθεσα στοιχεία ότι η αύξηση του 3,6 είναι ψευδεπίγραφη...
    ΠΡΟΕΔΡΕΥΩΝ (Γεώργιος Σούρλας): Δεν προέκυψε κανένα θέμα, κύριε Κουτσούκο. Κανένα προσωπικό θέμα δεν προέκυψε. Σας παρακαλώ να συνεχίσουμε. 
    Το λόγο έχει ο κ. Βερελής. Κύριε Βερελή, ελάτε στο Βήμα. 
    ΓΙΑΝΝΗΣ ΚΟΥΤΣΟΥΚΟΣ: (Δεν ακούστηκε)
    ΠΡΟΕΔΡΕΥΩΝ (Γεώργιος Σούρλας): Δεν γράφεται τίποτα στα Πρακτικά.
    Κύριε Κουτσούκο, δεν ζητήσατε το λόγο. Όταν δεν δίνεται ο λόγος από το Προεδρείο, δεν μπορείτε να μιλάτε. Εσείς είστε έμπειρος πολιτικός. Σας παρακαλώ πάρα πολύ. Δεν έγινε καμία αναφορά στο πρόσωπό σας. Έγινε μια πολιτική αντιπαράθεση. Άλλωστε εσείς την επιδιώκετε και σας αρέσει η αντιπαράθεση, από ό,τι ξέρω. 
    Κύριε Βερελή, έχετε το λόγο. 
    ΧΡΙΣΤΟΣ ΒΕΡΕΛΗΣ: Αγαπητοί κύριοι συνάδελφοι, η αλήθεια είναι μια. Πέρασαν δεκατρείς μήνες και έχετε απογοητεύσει τον ελληνικό λαό, όχι μόνο τους ψηφοφόρους των άλλων κομμάτων, ιδιαίτερα τους δικούς σας ψηφοφόρους, αυτούς που σας έφεραν στην εξουσία. 
    Παραλάβατε μια Ελλάδα η οποία είχε μια θέση με κύρος διεθνώς και τείνετε να την καταστήσετε περιφερειακή δύναμη των Βαλκανίων με την πολιτική σας, η οποία δεν ασχολείται με τον πυρήνα των προβλημάτων της εξωτερικής πολιτικής. Αυτή είναι η πραγματικότητα. Παραλάβατε μια χώρα η οποία είχε οικονομικές δυνατότητες και είχε το μεγαλύτερο ρυθμό ανάπτυξης σε όλη την Ευρωπαϊκή Ένωση. Αυτή είναι η αλήθεια. Και σήμερα έχετε μειώσει κατά 50% περίπου αυτόν το ρυθμό ανάπτυξης.
    Παραλάβατε μια χώρα, η οποία είχε κάνει έναν τεράστιο αριθμό μεγάλων έργων και ακόμα ζείτε πολιτικά εγκαινιάζοντας αυτά τα έργα, με τη φορά που σας άφησε η κυβέρνηση Σημίτη. Παραλάβατε μια σειρά από σημαντικότατα έργα και σήμερα δεν έχετε να μας δώσετε το στίγμα της πολιτικής σας. Διότι -να το πω απλά, κυρίες και κύριοι συνάδελφοι- η Νέα Δημοκρατία, αυτή η Κυβέρνηση, δεν έχει τη δυνατότητα να διαχειριστεί πολιτικές, δεν έχει τη δυνατότητα να διαχειριστεί αναπτυξιακή πολιτική.
    Έχει εθιστεί να διαχειρίζεται πρόσωπα, έχει εθιστεί να διαχειρίζεται τη συγκυρία και μόνον. Και αυτό είναι ένα βαθύτατο πρόβλημα, ένα πρόβλημα το οποίο εμφανίζεται κάθε φορά που η συντηρητική κυβέρνηση αναλαμβάνει στην Ελλάδα την εξουσία. Αυτή είναι η δομή της Κυβέρνησης και τα προβλήματα είναι εγγενή.
      Από το 1993 έως το 2003 έζησε η Ελλάδα με ελάχιστα προβλήματα. Επρόκειτο για μια πορεία η οποία ήταν διαρκώς ανοδική, ένα ΑΕΠ το οποίο αυξανόταν διαρκώς και πραγματικούς μισθούς οι οποίοι αυξάνονταν διαρκώς επί μία δεκαετία. Τι συνέβη σε δεκατρείς μήνες; Είχαμε για πρώτη φορά, μετά από τη δεκαετία αυτή, μία μείωση των πραγματικών εισοδημάτων. Για πρώτη φορά! Είχαμε για πρώτη φορά μία μείωση της πιστοληπτικής ικανότητας της χώρας από διεθνείς οργανισμούς. Ξεκίνησε πέρυσι το Σεπτέμβρη και διαρκώς έχουμε επαναλαμβανόμενες τοποθετήσεις των τριών διεθνών οίκων που κάνουν τις αξιολογήσεις των χωρών. Μήπως δεν είναι σωστό αυτό;
      Είχαμε μια περίοδο όπου για πρώτη φορά δεν έγιναν μεγάλα δημόσια έργα, δεν ανατέθηκε ούτε ένα μεγάλο δημόσιο έργο. Ας μην αναθέτετε δημόσια έργα. Τουλάχιστον αφήστε να εξελιχθούν αυτά τα οποία είχαν ξεκινήσει. Αλλά και αυτά τα ματαιώνετε. Όπως για παράδειγμα, στο «θέατρο» των μεγάλων υποσχέσεων της Νέας Δημοκρατίας, στο αεροδρόμιο Θεσσαλονίκης καταργήσατε για δεύτερη φορά το διαγωνισμό του διαδρόμου.
    Αυξήσατε την ανεργία. Φθάσατε το έλλειμμα εσείς στο 6,1%, εσείς οι ίδιοι που το λέγατε το Μάρτιο στο 2,9%! Και φθάσατε, αυτοκαταγγελλόμενοι, εκεί όπου δημιουργούνται αυτήν τη στιγμή προϋποθέσεις η χώρα μας να υποστεί δεινά από τη μείωση του κύρους της, να έχετε δημιουργήσει ένα έλλειμμα 6,1%, εάν σταματήσουμε σε αυτό. Έχει αντιληφθεί βεβαίως το Υπουργείο Οικονομικών τι έχει κάνει και αυτήν τη στιγμή προσπαθεί να δημιουργήσει ένα ανάχωμα, λέγοντας ότι: έχουμε πλέον στοιχεία, τα οποία δείχνουν ότι η οικονομία στην Ελλάδα δεν είναι τραγική. Εσείς οι ίδιοι βγήκατε στον εξώστη και φωνάζατε ότι έχουμε μια αναξιόπιστη οικονομία. Ξέρετε ότι το 50% της οικονομίας είναι κλίμα, είναι ψυχολογία. Όταν βγαίνει κάποιος και λέει ότι δεν είναι αξιόπιστη η επιχείρησή του, ποιος θα έρθει στην επιχείρηση αυτή; Ποιος έρχεται λοιπόν σήμερα στην Ελλάδα; Αυτή είναι η κατάντια, την οποία έχετε καταφέρει να επισωρεύσετε στην Ελλάδα.  
    Είχαμε για πρώτη φορά ένα ρεκόρ διεύρυνσης του ελλείμματος του εμπορικού ισοζυγίου. Στο 6,6%, κύριοι συνάδελφοι, είχε φθάσει αυτό. Και σήμερα ακούσαμε μία «εξωτική» άποψη, ακούσαμε μια άποψη η οποία δεν έχει ακουστεί σε καμία χώρα της Ευρωπαϊκής Ένωσης, ότι το μοντέλο το οποίο θαυμάζουμε, αυτό στο οποίο αποβλέπουμε είναι το Ντουμπάι. Μόνο κελεμπίες που δεν μας μοίρασε ο κύριος εκπρόσωπός σας εδώ σήμερα στην κουβέντα. Κι αν θέλετε να κάνουμε συζήτηση για το Ντουμπάι, να κάνουμε. Αλλά ας κοιτάξουμε εδώ τι συμβαίνει. Ας κοιτάξουμε πού έχετε φθάσει μέσα σ’ ελάχιστο χρονικό διάστημα.
      Σήμερα άκουσα τον Υπουργό Οικονομίας να λέει ότι θα μειώσει τις επιδοτήσεις στους συγκοινωνιακούς φορείς. Ξέρετε πώς θα τις μειώσει; Αυξάνοντας το δανεισμό τους. Αυτό είναι το επίτευγμα. Διότι, κατά τα άλλα, στο διοικητικό επίπεδο έχει αυξήσει τα έξοδα κατά 20% περίπου, μέσα σε δεκατρείς μήνες. Πώς το κατάφερε αυτό; Αυξάνοντας διαρκώς τις θέσεις ευθύνης, δημιουργώντας νέες θέσεις διευθυντών, νέες θέσεις γενικών διευθυντών, δίνοντας πολλαπλούς μισθούς στα ίδια πρόσωπα. Καταγγέλθηκαν αυτά και δεν έχει υπάρξει ακόμη απάντηση.
      Αυτό όμως το οποίο σας κατατρέχει σαν παράταξη είναι η ιδεοληψία των ΣΕΠ. Θυμάστε τι ήταν οι ΣΕΠ; Ήταν η οργάνωση των αστικών συγκοινωνιών της Αθήνας πριν από δέκα χρόνια, όταν υπήρξε μια πλήρης αποσάθρωση, όταν υπήρξαν περιοχές της Αττικής, οι οποίες δεν είχαν συγκοινωνία αστική κι όταν στοίχισε αυτή η πολιτική στο ελληνικό δημόσιο τεράστια ποσά. 
      Και φθάνετε σήμερα να εγκαθιδρύετε μια πολιτική όπου μεταφέρουμε τα χρήματα τα οποία λείπουν, εξαιτίας της δικιάς σας αδυναμίας να συλλέξετε τους άμεσους φόρους, σε έμμεσους φόρους. Μειώνεται η άμεση φορολογία υπέρ της έμμεσης φορολογίας με έναν τρόπο ο οποίος είναι μοναδικός. Αυξάνετε το ΦΠΑ. Πού; Σε σαράντα χιλιάδες είδη και υπηρεσίες. Τι σημαίνει αυτό; Σημαίνει ότι το εισόδημα των εργαζομένων, των χαμηλοσυνταξιούχων, πρόκειται να μειωθεί όχι μόνον από την αύξηση του ΦΠΑ -που είναι 0,8%, αν πάρετε ένα μαθηματικό μοντέλο- αλλά κυρίως από την κερδοσκοπία, η οποία τη συνοδεύει. Και κρατήστε μια πρόβλεψη: τον Ιούνιο θα ξεπεράσετε το 4% στον πληθωρισμό. Θα φθάσετε στο 4,5%. Και τότε τι θα έχετε να πείτε στον ελληνικό λαό, όταν θα του έχετε πάρει ένα μεγάλο κομμάτι πια από το εισόδημά του; Και αυτή η πολιτική σας με τα τσιγάρα, αυτή η μοναδική πολιτική, αυτή η πατέντα η μοναδική -που είχε και τη μοναδικότητα στην επιδημιολογία- ότι η ρύθμιση αυτή γίνεται για να προστατευθεί η δημόσια υγεία!
    Αντί να κάνετε μια ισομερή αύξηση, αφού θέλατε να βάλετε αύξηση στα τσιγάρα, αυξήσατε μόνο τις τιμές των φθηνών τσιγάρων. Και το κάνατε γιατί; Για να παρέμβετε εμπορικά σε έναν χώρο ο οποίος είχε ρυθμιστεί. Επειδή τα φθηνά τσιγάρα είχαν πάρει περίπου 22%-23% από την αγορά των ακριβών τσιγάρων ήρθατε εσείς να ικανοποιήσετε ένα αίτημα μιας κυρίως εταιρείας, της «PHILIP MORRIS» κάνοντας μια αναδιανομή στην αγορά της τάξης άνω των 100.000.000 ευρώ. Μα η Επιτροπή Ανταγωνισμού η οποία υπάρχει δεν πρόκειται να φωνάξει την Κυβέρνηση να της ζητήσει τα ρέστα από μια τέτοια βίαιη ανατροπή μέσα σε μια ελεύθερη αγορά; Αυτό δεν το σκέφτεστε καθόλου; 
    Εγώ σας είδα, κυρίες και κύριοι συνάδελφοι της Νέας Δημοκρατίας, παρ’ όλα αυτά να αυτοθαυμάζεστε γι’ αυτά τα οποία πετύχατε σε δεκατρείς μήνες. Έχετε μια κεκτημένη συνήθεια. Αυτοθαυμάζεστε όπως αυτοθαυμαζόσασταν πριν από δεκατρείς μήνες το Μάρτιο του 2004 όμως έχουμε Απρίλιο του 2005 και η οικονομική σας πολιτική ηγείται του 12,2% των Ελλήνων οι οποίοι πιστεύουν ότι πράττετε οικονομικά ορθά διότι το υπόλοιπο 65% πιστεύει ότι τα έχετε κάνει μούσκεμα! 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ο κ. Μαγκριώτης έχει το λόγο.
    ΙΩΑΝΝΗΣ ΜΑΓΚΡΙΩΤΗΣ: Ο κ. Αλογοσκούφης εδώ και έξι μήνες διαβάζει το ίδιο κείμενο. Απλώς αλλάζει μόνο την ημερομηνία στην εισαγωγή και πιθανότατα κουστούμια και γραβάτες. Ο κ. Πολύδωρας όταν δεν διαβάζει το κείμενο του κ. Δούκα, το οποίο διάβασε χθες το βράδυ ο κ. Δούκας και το ξαναδιάβασε σήμερα ο κ. Πολύδωρας, χάνει την επαφή με το χρόνο και το χώρο. Μας πάει ένα χρόνο πίσω γιατί, κύριε Πολύδωρα, όταν είπατε από το Βήμα αυτό πριν από λίγο ότι τα έσοδα ανεβαίνουν χωρίς συνάφειες, χωρίς περαιώσεις και χωρίς πρόσθετους φόρους, νομίζω ότι βρίσκεστε ακριβώς δώδεκα μήνες πίσω. Γιατί το καλοκαίρι του 2004 φέρατε το φορολογικό χαράτσι των 1,6 δισεκατομμυρίων ευρώ με τις υποχρεωτικές περαιώσεις, όπως τις κάνατε με την εγκύκλιο του κυρίου Υπουργού στις 3 του Δεκέμβρη, για μικρομεσαίους και επαγγελματίες. Και τρέχετε τώρα βάζοντας τους εφόρους να τους εκβιάζουν πως μόλις πάρουν το εκκαθαριστικό, αν δεν πάνε να πληρώσουν, θα τους γίνει τακτικός έλεγχος. 
    Χάνετε και το χώρο. Αντί να μιλάτε για την Ελλάδα, μιλάτε για το Ντουμπάι. Εκτός χρόνου και χώρου λοιπόν ο κατά τα άλλα, αγαπητός Κοινοβουλευτικός, Εκπρόσωπος της Νέας Δημοκρατίας. Μόνο έτσι μπορεί να δικαιολογήσει την αδικαιολόγητη οικονομική και φορολογική πολιτική της Κυβέρνησης. Αν βρεθεί εκτός χώρου και εκτός χρόνου. Γιατί μέσα στο χώρο τον ελλαδικό και στον τέταρτο μήνα του 2005 ο ελληνικός λαός έχει καταλάβει πλήρως την οικονομική σας πολιτική και τα αποτελέσματα της εφαρμογής της γι’ αυτό και η δυσφορία του είναι πρωτοφανής. 
    Και πρέπει να σας πω, κύριε Υπουργέ, απαντώντας και στον κ. Μανώλη, ότι σήμερα ο Πρόεδρός μας Γιώργος Παπανδρέου στη συνεδρίαση των συντονιστών κλείνοντας τη συζήτηση είπε πως αυτή η γρήγορη αποδόμηση της Κυβέρνησης δεν είναι καλό φαινόμενο, δεν είναι καλή εξέλιξη, διότι απαξιώνει συνολικά τον πολιτικό κόσμο και γι’ αυτό πρέπει να την αντιμετωπίσουμε με πολλή υπευθυνότητα και προσοχή. Γι’ αυτό πρέπει το ΠΑΣΟΚ πολύ γρήγορα να είναι έτοιμο για τις δικές του εναλλακτικές προτάσεις. Αυτή την υπεύθυνη στάση του Προέδρου του ΠΑΣΟΚ που αντανακλά και την ανάλογη υπεύθυνη στάση όλων των κοινοβουλευτικών του και όχι μόνο στελεχών πρέπει να την αξιολογήσετε. Γι’ αυτό λοιπόν η έκκληση του κ. Αλογοσκούφη για ένα εποικοδομητικό διάλογο πρέπει να έχει περιεχόμενο, πρέπει να έχει ουσία.
    Ο κ. Αλογοσκούφης όμως ενώ δεσμεύθηκε πριν από δυο μήνες στη Διαρκή Επιτροπή Οικονομικών πως πριν καταθέσει το πρόγραμμα σταθεροποίησης και ανάπτυξης, το αναθεωρημένο, για την επόμενη τριετία στην Ευρωπαϊκή Ένωση, θα το φέρει προς συζήτηση στην επιτροπή, δυστυχώς εδώ και δεκαπέντε-είκοσι μέρες το έχει καταθέσει και αύριο θα γίνει η συζήτηση, καθ’ όσον γνωρίζω στην επιτροπή.
Αυτό υποτιμά το Κοινοβούλιο, υποτιμά και τον Έλληνα πολίτη, ιδιαίτερα αυτόν που πλήττεται από τα πρόσθετα φορολογικά σας μέτρα. Στην Κομισιόν το έχετε καταθέσει κι εδώ και είκοσι ημέρες το διαπραγματεύεστε, το ελληνικό Κοινοβούλιο, ο πολιτικός κόσμος και ο Έλληνας πολίτης δεν το γνωρίζει. Αφού το συμφωνήσετε πρώτα με την Ευρωπαϊκή Ένωση, μετά θα το ανακοινώσετε.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ο κ. Καστανίδης είπε ότι το διάβασε.
     ΙΩΑΝΝΗΣ ΜΑΓΚΡΙΩΤΗΣ: Σας έχω υποβάλει, πριν από δύο περίπου μήνες, ερώτηση να μας πληροφορήσετε, όπως έκανε κάθε χρόνο η κυβέρνηση του ΠΑΣΟΚ για τα τελικά στοιχεία, τα απολογιστικά του 2004 -πως έκλεισε, δηλαδή, το οικονομικό έτος 2004- και δεν τα έχετε καταθέσει. Στη γραπτή σας απάντηση μου λέτε –η πολιτική ηγεσία του Υπουργείου Οικονομικών- ότι στα τέλη του Απρίλη θα τα καταθέσετε. 
     Μα, εγώ σας ερωτώ: Με βάση ποια στοιχεία συζητάτε με την Ευρωπαϊκή Ένωση; Με βάση ποια δεδομένα διαπραγματεύεστε το νέο τριετές πρόγραμμα σταθεροποίησης και ανάπτυξης; Επιτέλους, θα γνωρίζει το Κοινοβούλιο, ο ελληνικός λαός ποια είναι τα αποτελέσματα της οικονομικής σας πολιτικής τον προηγούμενο χρόνο; Θα γνωρίζει πάνω σε ποια στοιχεία γίνεται ο διάλογος και πάνω σε ποια στοιχεία και δεδομένα και σε ποια προοπτική καλείται να προσφέρει τις νέες του θυσίες;
     Νομίζω ότι πολύ γρήγορα χάσατε την επαφή σας με τον πολίτη, την κοινωνία και βεβαίως με το Κοινοβούλιο. Ξεχάσατε όλες τις προεκλογικές σας αλλά και μετεκλογικές σας υποσχέσεις. Ξεχάσατε υποσχέσεις που δώσατε ενώπιον της Βουλής πριν από δύο μήνες. 
     Ο κόσμος, κύριε Υπουργέ, βαριέται αυτές τις κουβέντες, τις επαναλαμβανόμενες, ανούσιες κουβέντες, όπου διαβάζετε και ξαναδιαβάζετε τα ίδια κείμενα και αναπτύσσονται και ξανααναπτύσσονται οι ίδιες αντιπαραθέσεις. Βαριέται και αποστρέφεται, εκτός κι αν ποντάρετε σ’ αυτό: να πάψει να ενδιαφέρεται για τις συζητήσεις γύρω από την οικονομική ζωή και τις εξελίξεις. Γιατί αν πάψει να ενδιαφέρεται, τότε πιο εύκολα θα μπορέσετε να περάσετε την οικονομική σας πολιτική. Την ζει όμως καθημερινά ο πολίτης, ο επιχειρηματίας, ο επαγγελματίας, ο μισθωτός, ο συνταξιούχος και ιδιαίτερα ο άνεργος. Τη ζει και γι’ αυτό δεν πρόκειται να πετύχετε αυτόν τον αποπροσανατολισμό.
     Ο κ. Μανώλης έκλεισε πάρα πολύ χαριτωμένα και σας παρότρυνε πως, ναι, να παραδεχθούμε την αλήθεια -κι αυτό τον τιμά- ότι αυτά τα μέτρα πλήττουν τα λαϊκά στρώματα, όμως είπε ότι αν ξαναπάρετε μέτρα μέχρι το τέλος της τετραετίας, να είναι προς την κατεύθυνση των εχόντων και των κατεχόντων.
     Επειδή όμως, κύριε Υπουργέ, ξέρετε πολύ καλά ότι στους επόμενους μήνες, σε κάθε περίπτωση το φθινόπωρο –τα έχετε προαναγγείλει άλλωστε- θα πάρετε νέα μέτρα και θα είναι πάλι εις βάρος των μεσαίων και των χαμηλών οικονομικά στρωμάτων, τότε δεν ξέρω αν ο κ. Μανώλης από το Βήμα αυτό θα άρει την εμπιστοσύνη του προς την Κυβέρνηση ή θα πει και πάλι ότι στα επόμενα μέτρα πρέπει να δώσετε το στοιχείο της κοινωνικής δικαιοσύνης. 
     Θα ήθελα να πω και στον κ. Αλογοσκούφη, επειδή σήμερα μπήκε στον κόπο να απαντήσει για τα τσιγάρα -χθες το απέφυγε- ότι πρέπει να μας πει πώς θα διασφαλίσει την ποιότητα των τσιγάρων. Είπε πως τα μέτρα αυτά -το λέει και στην εισηγητική έκθεση- βοηθούν στο να βελτιωθεί η ποιότητα των φτηνών τσιγάρων. Έχει κανένα λόγο η όποια καπνοβιομηχανία σ’ ένα προϊόν που πωλείται στη διατίμηση και έχει μία κατώτερη τιμή, η οποία έχει τεράστιο περιθώριο κέρδους, να πληρώσει παραπάνω για να βελτιώσει την ποιότητα; Οι καπνοβιομηχανίες και ιδιαίτερα οι πολυεθνικές θα ευνοηθούν, θα ευνοηθούν και τα κρατικά έσοδα στο βαθμό βεβαίως που θα υπάρξει κατανάλωση τσιγάρων, ενώ αυτός που θα χάσει θα είναι ο πολίτης και ιδιαίτερα των λαϊκών στρωμάτων και η υγεία του. Γιατί τσιγάρα χαμηλής ποιότητας και σε διατίμηση σημαίνει πως η ποιότητα θα πέσει ακόμα περισσότερο, γιατί δεν υπάρχει το στοιχείο του ανταγωνισμού, που μπορεί να βελτιώσει την ποιότητα.
     Θα κλείσω, κύριε Πρόεδρε, λέγοντας ότι χθες όλοι διαβάσαμε στον Τύπο τις εαρινές εκτιμήσεις της Ευρωπαϊκής Ένωσης για την πορεία της ελληνικής οικονομίας. Η Ευρωπαϊκή Ένωση επανέλαβε την ίδια απορριπτική της έκθεση που είχε διατυπώσει και στις 22 Δεκεμβρίου, την ημέρα που ψηφίζατε τον πρώτο αξιόπιστο προϋπολογισμό -όπως θεωρήσατε- του 2005. Εκείνη την ημέρα που τον ψηφίζατε και δεσμευόσασταν ότι θα τον υλοποιήσετε κατά κεραία –και πριν αλέκτωρ λαλήσει τρεις φορές, δηλαδή πριν περάσουν τρεις μήνες- τον αναθεωρείτε, η Κομισιόν σας έστελνε το χαμπέρι ότι αυτός ο προϋπολογισμός δεν έχει επιτεύξιμους στόχους.
      Είναι εικονικός. Δεν πατάει σε σταθερούς πυλώνες και αυτό επιβεβαιώθηκε. Και επιβεβαιωθήκαμε βεβαίως και όλοι, όταν λέγαμε ότι είναι εικονικός και προσχηματικός ο προϋπολογισμός. Γρήγορα θα έρθουν τα νέα χαράτσια και θα είναι εις βάρος των λαϊκών στρωμάτων και της ανάπτυξης. 
      Σας λέει, λοιπόν, η Κομισιόν στη χθεσινή της έκθεση πως με τα μέτρα αυτά ούτε την ανάπτυξη βοηθάτε, γιατί αντί για το 3,9% ή το 3,6% που έλεγε η Κομισιόν στις 22 Δεκέμβρη για το 2005, σας λέει ότι θα είστε κάτω από το 3% και λίγο πάνω από το 3% το 2006. 
      Και μόνο αυτή η εκτίμηση οδηγεί σε πλήρη εκτροχιασμό τα δημοσιονομικά. Δεν θα έχουμε, δυστυχώς, ούτε ανάπτυξη. Είναι, κοινωνικά, άδικα τα μέτρα και θα επαναληφθούν. Φυσικά, ούτε τους δημοσιονομικούς στόχους θα πετύχετε. 
      Αλλάξτε ρότα, κύριε Υπουργέ, πριν να είναι πολύ αργά για την οικονομία, τους πολίτες και φυσικά για την Κυβέρνησή σας!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Αλέξανδρος Δερμεντζόπουλος. 
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα νομοσχέδιο που παρ’ ότι αφορά την εναρμόνιση της ελληνικής νομοθεσίας σε μία κοινοτική οδηγία, αυτό που ουσιαστικά κυριαρχεί στη συζήτηση είναι η υλοποίηση της εξαγγελθείσας μισθολογικής πολιτικής για το 2005, αλλά κύρια τα πρόσθετα μέτρα που ανακοίνωσε η Κυβέρνηση. Έτσι αναπόφευκτα, λοιπόν, αλλά και για λόγους επικαιρότητας, αναγκαζόμαστε να αναφερόμαστε όλοι σ’ αυτά. 
      Αυτό που αξίζει, όμως, να επισημανθεί, είναι το γεγονός ότι πριν ακόμα ανακοινωθούν τα μέτρα, κατά τη συζήτηση στη συνεδρίαση της επιτροπής που συζητούσε το παρόν νομοσχέδιο, τρεις ώρες πριν ανακοινωθούν τα μέτρα -που δεν τα γνώριζε κανείς- οι συνάδελφοι του ΠΑΣΟΚ τα χαρακτήριζαν σαν «ενταφιασμό της ήπιας προσαρμογής», σαν «αντιλαϊκά», χωρίς να τα γνωρίζουν. Δίνοντας έτσι, για άλλη μία φορά, δείγματα «πολιτικής αξιοπιστίας» και γνωστές μεθόδους τακτικής αντιπολιτευτικής, που λέει «αντιπολίτευση για την αντιπολίτευση».
      Από την ανακοίνωση δε και μετά, αυτό που η ελληνική κοινωνία προσλαμβάνει είναι, επί μία συνεχή εβδομάδα, ένα διαρκές παραλήρημα από τους συναδέλφους της Αξιωματικής Αντιπολίτευσης κατά της Κυβέρνησης. Μία άκρατη κινδυνολογία και καταστροφολογία. ΄Οψιμους θρήνους και συμπόνια για το «δύστυχο» και «κατατρεγμένο» Έλληνα πολίτη. Υποκριτική συμπαράσταση στο, δήθεν ωθούμενο -από τη δική μας Κυβέρνηση- στην εξαθλίωση, μικρομεσαίο και συνταξιούχο.
      Νομίζουν, λοιπόν, ότι βρήκαν ένα πρόσφορο έδαφος για αντιπολιτευτική παρουσία και λόγο. Και όλα αυτά, με συμμάχους τα ραδιοτηλεοπτικά μέσα, που έχουν πάρει το μήνυμα ότι η διαπλοκή τερματίζει το βίο της και στηρίζουν έτσι αυτήν την απεγνωσμένη προσπάθεια των γνωστών τους, των, επί πολλά έτη συνεργατών τους και των φίλων τους.
      Ας δούμε, όμως, κάποια πραγματικά στοιχεία, τα οποία ανέφερε πριν από λίγο και ο Υπουργός. Το 2001 είχαμε έλλειμμα 3,6%, ενώ η προηγούμενη κυβέρνηση παρουσίαζε πλεόνασμα. Το 2002 είχαμε 4,1% έλλειμμα, ενώ η προηγούμενη κυβέρνηση παρουσίαζε μόλις 1,2%. Το 2003 είχαμε έλλειμμα 5,2%, ενώ η προηγούμενη κυβέρνηση έλεγε ότι είναι 1,4%. Και φθάσαμε στο 2004, όπου το έλλειμμα έφθασε στα 6,1% -διπλάσιο απ’ αυτό που επιτάσσουν οι κοινοτικοί κανόνες- και η προηγούμενη κυβέρνηση έλεγε ότι είναι στο 1,7%. Αυτή όλη η έκρηξη των ελλειμμάτων, αποτέλεσμα μίας μακροχρόνιας οικονομικής πολιτικής, δεν ήταν το μόνο δεινό. Μία σειρά από δείκτες κατέτασσαν την Ελλάδα στις τελευταίες θέσεις της Ευρώπης: Κατά κεφαλήν εισόδημα - ανταγωνιστικότητα, -εισροές κεφαλαίων για άμεσες επενδύσεις-, εξαγωγές, - έλλειμμα εμπορικού ισοζυγίου, - απορροφητικότητα κοινοτικών κονδυλίων, - ανεργία, - διαφάνεια. Σε όλους τους τομείς ήμασταν στις τελευταίες θέσεις.
      Δημοσιονομική αταξία. Χαρακτηριστικό των χρόνων. Κληροδότησε στο κράτος κρυφά ελλείμματα, απλήρωτους λογαριασμούς, τεράστια χρέη και υποχρεώσεις. Τα είπε και ο Κοινοβουλευτικός μας Εκπρόσωπος. Χρέη παντού, στην Αγροτική Τράπεζα, στη ΔΕΗ, στον ΟΤΕ, στους προμηθευτές του δημοσίου. Και για το 2004, συνειδητά, η τότε Κυβέρνηση εκτροχίασε τον προϋπολογισμό με τη μη εγγραφή ή με την υποεκτίμηση  πολύ μεγάλου μέρους δαπανών.
      Αν κάνουμε, όμως και μια αναδρομή, κυρίες και κύριοι συνάδελφοι, στα μέτρα που το «φιλολαϊκό» σήμερα ΠΑΣΟΚ πήρε κατά καιρούς από το 1994 έως το 2000, θα δούμε αλλεπάλληλες αυξήσεις στα τεκμήρια των ΙΧ, στη φορολογία των τσιγάρων, της βενζίνης, των τελών κυκλοφορίας, επιβολή φορολόγησης με αντικειμενικά κριτήρια -τα γνωστά αντικειμενικά κριτήρια για τους επιτηδευματίες- επιβολή φόρων σε δωρεές, σε ακίνητη περιουσία, τη γνωστή «συνάφεια», τις εξαετίες.
      Είχαμε συνολικά ογδόντα πέντε νέους φόρους, κυρίες και κύριοι συνάδελφοι, στο διάστημα από το 1994 έως το 2003 και πάνω από 110% αύξηση της φορολογίας. Είναι αυτοί που κατηγορούν σήμερα την Κυβέρνηση για λιτότητα και για λήψη σκληρών και αντιλαϊκών μέτρων. Μέτρα που είναι τα λιγότερα δυνατά. Τα απολύτως αναγκαία και απαραίτητα, λαμβανομένης υπόψη της δεινής δημοσιονομικής θέσης, που οδήγησε τη χώρα το ΠΑΣΟΚ, με την αλόγιστη πολιτική, με τις γνωστές αλχημείες τύπου «δημιουργικής λογιστικής» και τόσα άλλα. Μέτρα που άργησαν να επιβληθούν, γιατί μέχρι τέλους καταβλήθηκε κάθε προσπάθεια από την Κυβέρνηση για την αποφυγή τους. Μέτρα που δεν προσφεύγουν σε αυξήσεις ούτε στο φόρο εισοδήματος ούτε στους φόρους που επηρεάζουν την επιχειρηματικότητα, ώστε να λειτουργούν σαν τροχοπέδη στις επενδύσεις, στην ανάπτυξη και στην αύξηση της απασχόλησης. 
      Μια και μίλησε ο κατελθών από το Βήμα συνάδελφος πριν από λίγο για «δυσφορία του λαού», αυτό που έχουμε να πούμε είναι ότι ο κάθε πολίτης αυτής της χώρας αναγνωρίζει τους στόχους που τα μέτρα εξυπηρετούν. Στόχους όπως είναι η αποκατάσταση της δημοσιονομικής διαφάνειας, της ισορροπίας και της αξιοπιστίας της χώρας μας, ο περιορισμός της κρατικής σπατάλης, η αντιμετώπιση της χαμηλής ανταγωνιστικότητας, η ενδυνάμωση της επιχειρηματικότητας. Αναγνωρίζει και επιθυμεί τους σχεδιασμούς της Κυβέρνησης, που είναι: Ο περιορισμός της σπατάλης, που είπα και πριν των δημοσίων δαπανών, χωρίς να θιγούν οι βασικές υπηρεσίες του κράτους. Η αύξηση των εσόδων του κράτους,  με τις λιγότερο δυνατές παρενέργειες για τον πολίτη. Η μείωση του ελλείμματος με ισορροπημένο τρόπο. Η ενδυνάμωση της περιφέρειας. 
      Και μια και μιλάμε για ενδυνάμωση της περιφέρειας, κυρίες και κύριοι συνάδελφοι, πριν από τρεις μέρες ο Υπουργός Οικονομίας και Οικονομικών κ. Αλογοσκούφης, σε επίσκεψή του στην έδρα της Περιφέρειας Ανατολικής Μακεδονίας και Θράκης, στην Κομοτηνή, παρουσίασε το νέο αναπτυξιακό νόμο. Ουσιαστικά από το πιο ακραίο σημείο της ελληνικής περιφέρειας, έδωσε με την παρουσία του το εναρκτήριο λάκτισμα της εφαρμογής του. Ακόμα, με σαφήνεια και ξεκάθαρα, έδωσε λύσεις και απαντήσεις σε εκκρεμότητες που ταλάνιζαν χρόνια την περιοχή.
      Σ’ ένα ακροατήριο, λοιπόν, που αποτελείτο από το σύνολο του επιχειρηματικού κόσμου της περιοχής και των παραγωγικών φορέων, ανεξαρτήτως κομματικής τοποθέτησης, έγινε δεκτός με ικανοποίηση, πλην των συναδέλφων του ΠΑΣΟΚ, που σταθεροί στη στείρα και άγονη αντιπολιτευτική τους τακτική, δεν είδαν τίποτα θετικό. Αλλά δυστυχώς γι’ αυτούς, και εκεί ήταν μόνοι στον αδιέξοδο δρόμο που χάραξαν και που ακόμα και σήμερα ακολουθούν.
      Τελειώνοντας, κυρίες και κύριοι συνάδελφοι, θα ήθελα να δώσω και μια απάντηση σε αυτά, που ιδίως τις τελευταίες ημέρες και πριν από λίγο ακόμα ακούγονται κατά κόρον από το ΠΑΣΟΚ, ότι για «ό,τι έκαναν κρίθηκαν στις εκλογές». Συμφωνώ απολύτως, αλλά έχω να προσθέσω ότι μετά την κρίση, εμείς, δυστυχώς, είμαστε σήμερα υποχρεωμένοι να διορθώσουμε, όλα αυτά που ώθησαν τον ελληνικό λαό να τους καταδικάσει. Και ξεκινάμε μάλιστα από μια αφετηρία που είναι πολύ πίσω. Και τις συνέπειες, τις πληρώνει ο μεν ελληνικός λαός με θυσίες, εμείς δε μ’ ένα ενδεχόμενο, πολιτικό κόστος. Εξάλλου, ας μην ξεχνάμε ότι πάντα η δική μας παράταξη ήταν αυτή που αναλάμβανε τη διαχείριση της χώρας τις κρίσιμες στιγμές και περιόδους.
      Κυρίες και κύριοι συνάδελφοι, θα ήθελα να πω και κάτι τελευταίο. Οι εκλογές δεν είναι η κολυμβήθρα τού Σιλωάμ, όπου ξεπλένονται όλες οι αμαρτίες και τα ανομήματα. Αυτά πάντα θα σας ακολουθούν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Ηλίας Καλλιώρας.
      ΗΛΙΑΣ ΚΑΛΛΙΩΡΑΣ: Αγαπητοί συνάδελφοι, είναι γεγονός και απόλυτη αλήθεια ότι «ναι, μπήκαμε στην ΟΝΕ», αλλά από την άλλη μεριά μπήκαμε με τεράστιο δημοσιονομικό πρόβλημα, μ’ ένα κράτος το οποίο ήταν και σπάταλο και αναποτελεσματικό.
      Επίσης δεν γίνεται συζήτηση επί του θέματος ότι χρειαζόταν αλλαγή οικονομικής πολιτική και δεν νομίζω ότι κανείς μέσα στην Αίθουσα αισθάνεται ότι η Νέα Δημοκρατία επί της ουσίας δεν ακολουθεί ένα πρόγραμμα ήπιας και αταλάντευτης δημοσιονομικής πολιτικής.
      Κύριε Υπουργέ, όπως είπατε και πριν, χρειαζόμαστε νέα εξωστρεφή οικονομική πολιτική, κάτι που βλέπουμε, που παρακολουθούμε και είμαστε μαζί σας γι’ αυτό το θέμα.
      Πριν από λίγη ώρα, ο Κοινοβουλευτικός Εκπρόσωπος του ΠΑΣΟΚ από αυτό το Βήμα ωρυόταν για κάποια πράγματα. Όμως, αναρωτιέμαι: Πώς είναι δυνατόν τα ελλείμματα να αυξάνονται κατά 8.000.000.00 το χρόνο, ενώ το χρέος να ταξιδεύει σε τετραπλάσιους ρυθμούς και να φθάνει τα 50.000.000.000 ευρώ; Πάντα υποεκτιμήσεις δαπανών, πάντα υποεκτιμήσεις ελλειμμάτων. Για να είμαι πιο σαφής, σήμερα οι Έλληνες πολίτες πρέπει να ξέρουν ότι χρωστάμε 202.000.000.000 ευρώ, χωρίς να λαμβάνουμε υπ’ όψιν τα 14.000.000.000 ευρώ περίπου, τα οποία είναι εγγυήσεις του ελληνικού δημοσίου. Κάθε ελληνική οικογένεια χρωστάει 18.000 επί 4, δηλαδή 72.000, κατά μέσο όρο, ευρώ. 
      Τώρα, τι σημαίνει αυτό; Σημαίνει ότι στις 100 δραχμές παλιά ή 100 ευρώ σήμερα τα 23 ευρώ χρησιμοποιούνται για αποπληρωμές των δανεικών του κράτους, γιατί το κράτος είναι όπως μία οικογένεια. Με άλλα λόγια, οι δόσεις του κράτους φέτος φθάνουν τα 22.000.000.000 ευρώ. Το λέω για αυτούς που ωρύονταν από αυτό εδώ το Βήμα.
      Επίσης, θα ήθελα να πω για αυτούς που διερρύγνυαν τα ιμάτιά τους πολιτικώς ότι οι τόκοι φέτος, για το 2005, είναι της τάξης των 10.000.000.000 ευρώ. Δηλαδή, είναι πολύ παραπάνω από ό,τι χρειαζόμασταν και χρειάζεται το κράτος για επιχορηγήσεις και δαπάνες περίθαλψης για τα ταμεία ΟΓΑ, ΤΕΒΕ κλπ..
      Αγαπητοί συνάδελφοι, υπάρχει μία αλήθεια. Ποια είναι αυτή η αλήθεια; Ότι είχαμε μπει σε μία πλήρη δημοσιονομική αταξία, σε μία εικόνα που πριν από λίγο ο κύριος Υπουργός χαρακτήρισε «δημοσιονομικό ναρκοπέδιο». Ναι, έτσι είναι η κατάσταση και θα μου επιτρέψετε να πω κάποια πράγματα, γιατί πολλές φορές οι Έλληνες πολίτες μας ζητούν να τους πούμε πού είναι η αλήθεια. Ακούστε λίγα παραδείγματα, για να ξεκαθαρίσουμε τα πράγματα.
      Πρώτα απ’ όλα, υπήρχαν τα κρυφά ελλείμματα, δεύτερον υπήρχαν οι απλήρωτοι λογαριασμοί και τρίτον τα τεράστια χρέη. Θα σας δώσω μερικά παραδείγματα, για να μπορέσουμε να συνεννοηθούμε. 
      Όσον αφορά τους απλήρωτους λογαριασμούς, θα σας δώσω τρία μόνο παραδείγματα. Για την Αγροτική Τράπεζα έχουμε 700.000.000 ευρώ, για τα νοσοκομεία έχουμε 2.000.000.000 ευρώ και για χρέη προς ΙΚΑ, ΟΓΑ και ΟΤΑ έχουμε 3.000.000.000 ευρώ. Αυτά είναι απλήρωτοι λογαριασμοί που αναφέρω ενδεικτικώς. Στο σύνολο έχουμε 5,7 δισεκατομμύρια. 
      Για τη δεύτερη κατηγορία, που το ΠΑΣΟΚ υποεκτιμούσε τις δαπάνες, θα αναφέρω ενδεικτικά άλλα τρία παραδείγματα. Για μισθούς και συντάξεις έχουμε 800.000.000, για την περίθαλψη δημοσίων υπαλλήλων έχουμε πάνω από 140.000.000, σύμφωνα με τα επίσημα στοιχεία του κράτους, και για επιχορηγήσεις των ασφαλιστικών ταμείων έχουμε πάνω από 600.000.000. Σε αυτήν την κατηγορία έχουμε σύνολο περίπου 1,6 δισεκατομμύρια ευρώ.
      Πάω σε άλλα τρία παραδείγματα. Στα εξοπλιστικά προγράμματα για το 2004, σύμφωνα με τα επίσημα στοιχεία του κράτους, έχουμε πάνω από 2.000.000.000 ευρώ εκτός προϋπολογισμού.
      Δεν υπήρχε ούτε ένα ευρώ γι’ αυτήν την κατηγορία. Επίσης χρωστούσε τόκους το κράτος στις τράπεζες. Και εδώ βεβαίως όπως τότε παλιά είχατε κάνει την πολιτική αταξία και ονομάσατε αναταξινόμηση το χρέος των 3,5 τρισεκατομμυρίων δραχμών, όταν το 2002 μας επισκέφθηκαν οι Ευρωπαίοι και μετά ήρθατε στο Βήμα και είπατε «δεν είναι χρέος αλλά αναταξινόμηση». Η «άτιμη» αναταξινόμηση μας πήγε 3,5 τρισεκατομμύρια πάνω. Δεν μπορούσε, κατά τύχη, να μας πάει προς τα κάτω. Έτσι, λοιπόν, εδώ βρήκατε τα νέα τοκομερίδια. Τα αναγνώρισε το κράτος, πάνω από 6.000.000.000 ευρώ, τα οποία βρήκαμε πριν από πέντε μήνες, που είναι και τα κρυφά χρέη, όπως λένε οι πολίτες. 
      Επίσης είναι οι επιστροφές φόρων. Ξεπερνούσαν τα 5.000.000.000, τα οποία είτε ως δαπάνες είτε ως μείωση των καθαρών εσόδων δεν είχαν καταγραφεί πουθενά.
      Θέλετε, κύριοι συνάδελφοι, να κάνουμε τη σούμα όλων αυτών, δηλαδή απλήρωτοι λογαριασμοί υπό εκτίμηση δαπανών, εξοπλιστικά προγράμματα, νέα τοκομερίδια, επιστροφές φόρων, μόνο στα παραδείγματά μου; Ίσον 20,3 δισεκατομμύρια ευρώ. Επαναλαμβάνω μόνο στα συγκεκριμένα παραδείγματα.
      Κύριοι συνάδελφοι, άκουσα χθες τον κ. Παπανδρέου να βάλλει πολιτικά κατά της Νέας Δημοκρατίας, σ’ ένα πραγματικά πολιτικό παραλήρημα. Εγώ, αν ήμουν στη θέση όλων αυτών που πήραν το λόγο σήμερα και όχι μόνο, οι οποίοι μας κατακρίνουν και λένε ότι ήλθε η συντέλεια του κόσμου, ότι σ’ ένα χρόνο καταστρέψαμε τα είκοσι χρόνια, το «χρυσό αιώνα», τον οικονομικό δηλαδή αιώνα εντός εισαγωγικών του ΠΑΣΟΚ. Μα, και να θέλαμε να κάνουμε αυτήν την καταστροφή που λέτε εσείς δεν θα μπορούσαμε αν η οικονομία ήταν σε τέτοια εξαιρετική κατάσταση, όπως την περιγράφετε. Λέω, λοιπόν, επειδή άκουσα και τον κύριο Πρόεδρο του ΠΑΣΟΚ χθες να παραληρεί πολιτικά και να βάλει εναντίον μας ότι θα έπρεπε να πει ο ίδιος, αλλά και τα στελέχη του, του όποιου πολιτικού μεγέθους, συγγνώμη στον ελληνικό λαό. Και από εκεί και πέρα ευχαρίστως προσωπικά να σας άκουγα, γιατί θα σκεφτόμουν ότι οι άνθρωποι έχουν αυτογνωσία και καταλαβαίνουν.
      Δεν νομίζω ότι υπάρχει Έλληνας σήμερα που να μην καταλαβαίνει. Εγώ πάντα πιστεύω ότι οι πολίτες έχουν περισσότερο νου, περισσότερη αγάπη για τον τόπο ίσως από μας τους πολιτικούς. Και το λέω με πικρία αυτό και από το Βήμα της Βουλής. Διότι για να μπορούμε σε αυτήν την Αίθουσα να λέμε αυτά, τα οποία λέμε θα πρέπει πρώτα να αναγνωρίζουμε κάνοντας τη δική μας αυτοκριτική.
      Κλείνοντας, κύριε Πρόεδρε, θα ήθελα να πω δύο σκέψεις μου. Πρώτον, κλείσαμε το δημοσιονομικό παράθυρο. Έπρεπε να κάνουμε πολιτικές κινήσεις, οι οποίες ήταν επώδυνες. Και με μεγάλη στενοχώρια η Κυβέρνηση και όλοι μας προχωρήσαμε σε αυτά τα βήματα. Αυτό σημαίνει ότι είμαστε άνθρωποι οι οποίοι παίρνουμε συγκεκριμένες αρνητικές, πολιτικές διαδρομές σε ό,τι αφορά το πορτοφόλι ορισμένων ανθρώπων και αν θέλετε και των μη προνομιούχων –δεν έχουμε κανένα πρόβλημα να το πούμε και αυτό αν σας ικανοποιεί- αλλά βάζουμε πολιτικώς το πρόβλημα επί τον τύπον των ήλων. Αυτό σημαίνει παλικαριά, πολιτική, αυτό σημαίνει ότι αναλαμβάνουμε τις ευθύνες, διότι θέλουμε το νοικοκύρεμα. Από αυτό το νοικοκύρεμα περιμένουμε να αλλάξει η ροή της ιστορίας. Δεν το κάνουμε μόνο και μόνο για να βάλουμε φόρους ή για να κλείσουμε μόνο και μόνο το δημοσιονομικό παράθυρο. Το κάνουμε για να προχωρήσουμε προς την κατεύθυνση, η οποία θα δώσει ανάπτυξη, θα δώσει θέσεις εργασίας και θα δώσει στον κόσμο δουλειά και κυρίως στη νεολαία.
      ΠΡΟΕΔΡΕΥΩΝ (Γεώργιος Σούρλας): Ο κ. Τσακλίδης έχει το λόγο.
    ΙΩΑΝΝΗΣ ΤΣΑΚΛΙΔΗΣ:  Κυρίες και κύριοι συνάδελφοι, θα διαπιστώσω για μια ακόμη φορά, όπως και οι πολίτες που μας ακούν, ότι είναι δύσκολο να συνεννοηθούμε.
    Είναι βέβαιο, ότι το ΠΑΣΟΚ υποστηρίζει ότι τα ελλείμματα τα κατέβασε κάτω από το 3%. Η Νέα Δημοκρατία έκανε την απογραφή, έτσι όπως την έκανε, όχι με τρόπο αξιόπιστο και αντικειμενικό και ανέβασε τα ελλείμματα πάνω από το 3%. Με τα στοιχεία της απογραφής που μας δώσατε λέτε ότι το 2001 ήταν 3,6% το έλλειμμα, μετά 4,1%, 4,5%, 5%. 
    Ελπίζω, κύριε συνάδελφε, που κατήλθατε του Βήματος, μέσα σ’ αυτά τα ελλείμματα, που εσείς παρουσιάσατε, με τον τρόπο που εσείς τα κάνατε, να βάζετε όλα αυτά τα ποσά που είπατε. 
    ΗΛΙΑΣ ΚΑΛΛΙΩΡΑΣ: Τα αναγνωρίσαμε όλα.
    ΙΩΑΝΝΗΣ ΤΣΑΚΛΙΔΗΣ: Τα αναγνωρίσατε όλα. Εγώ χάριν του διαλόγου και της προσέγγισης της πραγματικότητας θα δεχθώ ότι τα ελλείμματα είναι αυτά που λέτε εσείς με την απογραφή που κάνατε, 3,6% και 4%. Μήπως ξέρετε πόσο ήταν το δημόσιο έλλειμμα το 1993; Ήταν 14% με το δικό σας προϋπολογισμό το 1993. Και να ισχύουν αυτά που λέτε εσείς για το 4%, ε, εμείς από το 14% το κατεβάσαμε στο 4%.
    ΗΛΙΑΣ ΚΑΛΛΙΩΡΑΣ: Το 1981; Ήταν 672.000.000.000 το δημόσιο χρέος.
    ΠΡΟΕΔΡΕΥΩΝ (Γεώργιος Σούρλας): Αν έχετε την καλοσύνη, παρακαλώ να σταματήσει ο διάλογος.
    ΙΩΑΝΝΗΣ ΤΣΑΚΛΙΔΗΣ: Να πάμε και στο 1981. Το πρωτογενές έλλειμμα το 1981 που προβλεπόταν στον προϋπολογισμό το δικό σας, του Δεκεμβρίου του 1980, ήταν 5,5%. Δεν ξαναϋπήρχε τόσο πρωτογενές έλλειμμα έκτοτε. Ξέρετε πού το ανεβάσατε; Στο 8,5% του ΑΕΠ το 1981. Να ξέρετε, κύριοι συνάδελφοι, ότι το συνολικό χρέος δημιουργείται από τα ετήσια ελλείμματα, κυρίως τα πρωτογενή. Ποτέ η χώρα δεν είχε 5,5%, 6%, 8,5% πρωτογενές έλλειμμα όπως αφήσατε εσείς το 1981.
    Να θυμίσω τι πληθωρισμό είχατε; Είχατε 25,5% και ένα σωρό άλλα. Πράγματι, το δημόσιο χρέος το 1981 το οποίο εξελίσσεται λόγω των ετήσιων ελλειμμάτων –από εκεί δημιουργείται το χρέος- ήταν 35% του ΑΕΠ. Δεν ήταν μεγάλο. Ξέρετε γιατί δεν ήταν μεγάλο; Διότι, ενώ ο πληθωρισμός ήταν 25,5%, ενώ τα επιτόκια δανεισμού ήταν 28%-30%, τότε εσείς ως πολιτεία δανειζόσασταν από την Τράπεζα της Ελλάδος για να καλύψετε τα ετήσια ελλείμματα με επιτόκιο 1%. Γι’ αυτό και δεν ανέβαινε το χρέος.
      Μετά το 1981, όταν μπήκαμε στην Ευρωπαϊκή Ένωση, το κράτος για να καλύπτει τα ελλείμματα και τα χρέη όφειλε να δανείζεται με τα τρέχοντα επιτόκια της αγοράς. Άρα, αυξήθηκαν τα επιτόκια για την εξυπηρέτηση του χρέους, γι’ αυτό και άρχισε να τρέχει το χρέος.
      Τα πρωτογενή ελλείμματα βέβαια από το 1981 μειώνονταν, το χρέος, όμως, έτρεχε γρηγορότερα λόγω αυτής της εξέλιξης. 
      Το 1989, λοιπόν, το χρέος ήταν 85% του ΑΕΠ και το 1993 ήταν 110% του ΑΕΠ, κύριοι συνάδελφοι. Έκτοτε παραμένει σχεδόν στο ίδιο επίπεδο. Αφήστε τα 200.000.000.000 ευρώ. Το χρέος μετριέται ως ποσοστό του ΑΕΠ. Ήταν 110% περίπου του ΑΕΠ το 1993 και είναι εκεί περίπου τώρα με τη δική σας απογραφή. Εμείς λέγαμε ότι ήταν 104%.
      Κύριοι συνάδελφοι, όταν μιλάμε για έλλειμμα γενικής κυβέρνησης κάθε χρόνο, μπαίνει η τρέχουσα διαχείριση του έτους, τα έσοδα, τα έξοδα, καθώς και οι τόκοι εξυπηρέτησης του δημοσίου χρέους. Κάθε χρόνο οι τόκοι εξυπηρέτησης του δημοσίου χρέους είναι πράγματι 5,5% με 6% του ΑΕΠ. Άρα, από το 1994 και εδώ όταν το ΠΑΣΟΚ έχει ελλείμματα 3,5%, 4% με δικά σας στοιχεία, σημαίνει ότι το έλλειμμα της Γενικής Κυβέρνησης από το 1994 μέχρι το 2004 με το ΠΑΣΟΚ, κάθε χρόνο ήταν μικρότερο απ’ ό,τι ήταν οι τόκοι. Δηλαδή, η ετήσια διαχείριση του ΠΑΣΟΚ από το 1994 και εντεύθεν ήταν πλεονασματική εάν δεν υπήρχαν οι τόκοι εξυπηρέτησης του χρέους. Για πρώτη φορά η ετήσια διαχείριση ήταν πλεονασματική. Και επειδή ανέβαινε και το ΑΕΠ, έτσι μόνο μπορείς να εξυπηρετήσεις το χρέος, ώστε να μην ανεβαίνει. Και έπρεπε να μειώνεται. 
      Κύριοι συνάδελφοι, είναι βέβαιο ότι μειώσαμε τα ελλείμματα από το 14% στο 4,5%, όπως λέτε εσείς. Εμείς λέμε κάτω από 3%. Είναι μια μεγάλη επιτυχία σε μια περίοδο που κάναμε τους Ολυμπιακούς Αγώνες, κάναμε τα μεγαλύτερα έργα που έχουν γίνει ποτέ και αυξήσαμε και τις κοινωνικές δαπάνες. Ήσασταν προχθές μαζί μας στην Επιτροπή Οικονομικών Υποθέσεων όταν ο Διοικητής της Τράπεζας της Ελλάδος παρουσιάζοντας την έκθεσή του είπε ότι -αυτά που δέχεται και η EUROSTAT- τα πραγματικά εισοδήματα στη δεκαετία 1994-2004 στην Ελλάδα, οι μισθοί και οι συντάξεις αυξήθηκαν σε πραγματικούς αριθμούς κατά 33%, όταν στα άλλα κράτη της Ευρωπαϊκής Ένωσης αυξήθηκαν κατά 3%. 
      Και ενώ όλα αυτά τα κάναμε, λοιπόν, μειώσαμε το έλλειμμα από το 14% στο 4% και τον πληθωρισμό από το 14% τον πήγαμε κάτω από το 3%. Ήταν μια θετική πορεία της χώρας, αυτή είναι η αλήθεια, με δικά σας στοιχεία. Τα κάναμε όλα; Ασφαλώς όχι. Έπρεπε να κάνουμε και άλλα. Και ήρθατε εσείς. Και εγώ προσωπικά παρακαλούσα να κάνετε κάποια, που εμείς δεν τα κάναμε. Δυστυχώς, στους δεκατρείς μήνες επιδεινώσατε την οικονομία. 
      Μπορείτε, κύριοι συνάδελφοι, σε δεκατρείς μήνες πράγματι να δημιουργήσετε κακό. Διότι στην οικονομία μεγάλο ρόλο παίζει το κλίμα. Σήμερα δεν υπάρχει κλίμα. Τι να εμπιστευτεί σε εσάς ο πολίτης, όταν για το έλλειμμα του 2004 είπατε 2,8%, 3,2%, 4%, 5,3% το Δεκέμβριο, 6,1% τώρα. Και δεν είναι και τα τελικά στοιχεία. Ποιος να σας εμπιστευτεί.
      ΗΛΙΑΣ ΚΑΛΛΙΩΡΑΣ: Μα, δεν ντρέπεστε να τα λέτε αυτά; 
      ΙΩΑΝΝΗΣ ΤΣΑΚΛΙΔΗΣ: Γιατί; Πείτε μου γιατί να ντραπώ; 
      ΠΡΟΕΔΡΕΥΩΝ (Γεώργιος Σούρλας): Παρακαλώ, παρακαλώ!
      ΙΩΑΝΝΗΣ ΤΣΑΚΛΙΔΗΣ: Εγώ να ντραπώ ή εσείς που κοροϊδεύετε τον ελληνικό λαό;  
      ΗΛΙΑΣ ΚΑΛΛΙΩΡΑΣ: Δεν ντρέπεστε; 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καλιώρα, μη διακόπτετε. 
      ΙΩΑΝΝΗΣ ΤΣΑΚΛΙΔΗΣ: Ακόμα και το Δεκέμβριο λέγατε ψέματα στον κόσμο -και ο Πρωθυπουργός και ο Υπουργός Εθνικής Οικονομίας- ότι δεν πρόκειται να αυξήσετε το ΦΠΑ αλλά το κάνατε.
      Εσείς λέτε ότι αυξάνετε τα εισοδήματα 3,6%, γιατί συζητάμε για την εισοδηματική πολιτική. Και αυτό είναι ψέμα. Διότι το 3,6% είναι πάνω στο βασικό μισθό. Όχι στο συνολικό μισθό. Η αύξηση του συνολικού μισθού είναι 2,2%. Ωφελείται από τη φορολογία σας ο Έλληνας μισθωτός; Όχι. Αυξάνετε λίγο το αφορολόγητο, αλλά αυξάνετε και την παρακράτηση φόρου, καταργήσατε τις οικογενειακές δαπάνες και έτσι είναι ίσα-ίσα. Δεν ωφελείται ούτε και από εκεί. 
      Άρα μετά από δέκα χρόνια για πρώτη φορά ένας πολίτης αισθάνεται μείωση του πραγματικού του εισοδήματος. Αυτή είναι η αλήθεια, έναντι των παχυλών υποσχέσεων, που δίνατε ότι θα το αυξάνατε πολύ περισσότερο. Θα αυξάνατε και το ΑΕΠ, το οποίο το 2003 ήταν 4,5%. Και ήδη με τις εαρινές προβλέψεις της επιτροπής θα πάει κάτω από το 3%. Εσείς λέγατε ότι το 4,5% είναι λίγο, έπρεπε να πάει πολύ περισσότερο. Ναι ή όχι; Ούτε το Δεκέμβριο ξέρατε τα πραγματικά στοιχεία; 
      Τώρα με το φορολογικό νομοσχέδιο μειώσατε τη φορολογία στις μεγάλες επιχειρήσεις, στις ανώνυμες εταιρείες, στις τράπεζες, όχι των αδιανέμητων κερδών για να επενδύσουν, αλλά των διανεμόμενων κερδών. Από το 35% το πήγατε στο 32% και θα το πάτε στο 25%.
      Μπορείτε να μου πείτε εάν υπάρχει άλλη χώρα σε όλον τον κόσμο, η οποία να έχει τόσο μικρό συντελεστή στα μερίσματα; Η Αμερική, η Γερμανία, όλες οι χώρες έχουν 50%, 55%, 48%, σε μια περίοδο λιτότητας, σε μια περίοδο που καλεί τον κόσμο να πληρώσει. Δικαιολογείται να μειώνετε τη φορολογία στους πλούσιους δήθεν για να κάνουν επενδύσεις; Εάν κάνουν επενδύσεις χαρίστε τα, να μην πληρώσουν φόρο. Όχι, όμως τα κέρδη που βάζει ο καθένας στην τσέπη του. 
      Ό,τι παίρνετε από τους πολίτες, με τα μέτρα που ανακοινώσατε προχθές και εφαρμόζονται ήδη, τα χαρίσατε στους πλουσίους. Αυτή είναι η αλήθεια. Με τα μέτρα που πήρατε αυξάνεται ο πληθωρισμός τουλάχιστον κατά 1%. Θα αυξηθούν τα επιτόκια. Θα αυξηθούν τα επιτόκια και λόγω της μείωσης της πιστοληπτικής ικανότητας της χώρας, της υποβάθμισης. Μόνο 0,2%-0,3% ανάπτυξη δίνουν τα επιτόκια του χρέους. Τα χάνετε τα λεφτά αυτά. Θα μειωθεί ο τζίρος στην αγορά. Δεν θα υπάρχει οικονομική δραστηριότητα. Θα μειωθούν τα έσοδα. Μια τρύπα στο νερό κάνετε. Μόνο αφαιρείτε εισοδήματα και, δυστυχώς, φέρνετε τον κόσμο σε αδιέξοδο. 
      Κυρίες και κύριοι συνάδελφοι, εσείς υποστηρίζετε ότι το δημόσιο χρέος το συνολικό πριν τις εκλογές ήταν 123% ή 128% του ΑΕΠ. Τώρα με την απογραφή το βάλατε εσείς στο 112%. Άρα, δεν ξέρατε; Ξέρατε και είπατε ψέματα στον ελληνικό λαό. 
      Όσον αφορά τώρα τα δημόσια έργα: Δεν έχει αρχίσει κανένα έργο επί των ημερών σας. Κανένα. Όταν δεν δουλεύει η αγορά, κύριοι συνάδελφοι, δεν δουλεύουν τα έργα, υπάρχουν απολύσεις, υπάρχει ανεργία, δεν γίνεται τζίρος, χάνονται έσοδα. Σ’ αυτόν το φαύλο κατορθώσατε να βάλετε στους δεκατρείς μήνες την οικονομία. Αυτό δεν το καταλαβαίνετε; 
      Εγώ δεν επιχαίρω για τα αποτελέσματα αυτής της πολιτικής, ανησυχώ και στεναχωριέμαι. Ήθελα να πάει καλά η Κυβέρνηση για να πάει καλά η χώρα. Δυστυχώς, δεν πάτε καλά και δεν ξέρω εάν προλαβαίνετε να αλλάξετε ρότα. Φοβούμαι ότι είναι αργά. Ούτε επενδύσεις θα γίνουν. Ο αναπτυξιακός νόμος έχει κάποια ευνοϊκά μέτρα. Αλλά όταν δεν υπάρχει κλίμα, δεν υπάρχει τζίρος, δεν υπάρχει κατανάλωση, μειώνεται το ΑΕΠ, αυξάνεται ο πληθωρισμός, τα επιτόκια, δεν πρόκειται να αποδώσει ούτε ο αναπτυξιακός νόμος. 
      ΠΡΟΕΔΡΕΥΩΝ (Γεώργιος Σούρλας): Ολοκληρώσετε, κύριε Τσακλίδη.
      ΙΩΑΝΝΗΣ ΤΣΑΚΛΙΔΗΣ: Λοιπόν, θα έλεγα να συνέλθετε, αλλά λυπάμαι, είναι αργά. Χάσατε το τρένο. Κάνετε το ίδιο που έκανε και η Πορτογαλία, η οποία έχασε την κυβέρνηση. Το ίδιο θα πάθετε και εσείς. Θα είστε μια παρένθεση, όπως ήσασταν και το 1990-1993. Εδώ είμαστε, θα το δείτε. Θα το πληρώσει, όμως, η χώρα και ο λαός, δυστυχώς.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αντώνιος Καρπούζας. Είναι ο προτελευταίος ομιλητής. Θα τελειώσουμε με την κ. Αθηνά Κόρκα-Κώνστα.
      Ορίστε, κύριε Καρπούζα.
      ΑΝΤΩΝΙΟΣ ΚΑΡΠΟΥΖΑΣ: Κύριε Πρόεδρε, κυρίες και κύριοι Βουλευτές, διαπιστώνουμε ότι το ελληνικό Κοινοβούλιο ασχολήθηκε τις περισσότερες φορές, μέσα το χρόνο που μας πέρασε, με θέματα αρμοδιότητας του Υπουργείου Οικονομίας και Οικονομικών. Αυτό βεβαίως οφείλεται στο Υπουργείο Οικονομίας και Οικονομικών και στην ηγεσία του Υπουργείου. Η Κυβέρνησή μας αναγνωρίζοντας τα μεγάλα προβλήματα που υπάρχουν στον τομέα της οικονομίας, συνεπής στις αρχές της και στις προεκλογικές της δεσμεύσεις, με συνέπεια και τόλμη προσπαθεί να ανταποκριθεί και να αντιμετωπίσει με αποφασιστικότητα τη σκληρή πραγματικότητα των αριθμών, παραμερίζοντας το όποιο πολιτικό κόστος. Την οικονομία της χώρας που παραλάβαμε δεν χρειάζεται να τη χαρακτηρίσω ούτε χρειάζεται κανείς να είναι ο πλέον ειδικός επί των οικονομικών, για να καταλάβει.
      Οι κύριοι συνάδελφοι της Αξιωματικής Αντιπολίτευσης αναφέρονται στην έλλειψη επιχειρηματικότητας και επενδύσεων. Αγνοείτε, όμως, κύριοι συνάδελφοι, συστηματικά το ανασφαλές επιχειρηματικό περιβάλλον, που εσείς με την πολιτική σας δημιουργήσατε. Μας κατηγορείτε ότι εξαιτίας της καθυστέρησης της έγκρισης του αναπτυξιακού νόμου δεν έγιναν επενδύσεις. Είχατε άραγε, κύριοι συνάδελφοι του ΠΑΣΟΚ, ικανό αναπτυξιακό νόμο που θα μπορούσε να βοηθήσει τους επενδυτές με 45% ιδία συμμετοχή; Αποκλείσατε περιοχές της χώρας εξαιτίας της άγνοιας, όσον αφορά τη δυνατότητα εφαρμογής αναπτυξιακών κινήτρων σε περιοχές που το ΑΕΠ ήταν κάτω του 65% του μέσου όρου της Κοινότητας.
       Οδηγήσατε τη χώρα στην ΟΝΕ επιτυγχάνοντας την οικονομική σύγκλιση, εφαρμόζοντας όμως μία απαράδεκτη πολιτική που έβλαψε πολλαπλά την πατρίδα μας. Και αυτό το πετύχατε με δύο τρόπους. Πρώτον, συγκεντρώσατε με τη χρηματιστηριακή πολιτική που ακολουθήσατε όλο το χρήμα των Ελλήνων πολιτών νεκρώνοντας την αγορά, δημιουργώντας κεφάλαια δήθεν διαθέσιμα, παρεμβαίνοντας καταστρεπτικά και ανατρέποντας τους κανόνες της αγοράς. Δεύτερον, αφήσατε ανεξέλεγκτη τη λαθρομετανάστευση, επειδή σας βόλευε η φθηνή εργατική δύναμη. Η οικονομική πολιτική, δυστυχώς, στηρίχθηκε στις επιδοτήσεις και στις αποζημιώσεις. Τα αποτελέσματα είναι γνωστά. Σπείρατε, δυστυχώς, ανέμους και εισπράττουμε θύελλες.
      Την κοινωνική σας πολιτική, κύριοι συνάδελφοι του ΠΑΣΟΚ, τη στηρίξατε σε βάρος της οικονομίας της χώρας, με πιστωτικές κάρτες, που φορτώθηκε ο κάθε Έλληνας πολίτης. Αγνοείτε φυσικά την τιμή του πετρελαίου στη διεθνή αγορά και εθελοτυφλώντας ασκείτε σκληρή αντιπολίτευση, όσον αφορά την τιμή των καυσίμων.
      Για δε τη φορολογική πολιτική σύντομα θέλω να θυμίσω στους συναδέλφους του ΠΑΣΟΚ την πολιτική που ακολούθησαν από το 1994 έως το 2004. Και δεν θα πάω στο 1981, όπως έκανε ο συνάδελφος πριν από εμένα. Το 1994 ψηφίσατε δύο φορολογικούς νόμους. Ενδεικτικά θα πω μόνο το ν. 2187/94 με τον οποίο επιβάλατε έξι φόρους και το 2214/94 με τον οποίο επιβάλατε οκτώ φόρους.
      Ενδεικτικά αναφέρω ότι με το ν.2187 αυξήθηκαν αναδρομικά για το 1993 τα τεκμήρια των Ι.Χ. από 15%, σε 30%. Για τα τσιγάρα, στα οποία συνεχώς αναφέρεστε, όσον αφορά τα δικά μας μέτρα, τότε αυξήθηκε η φορολογία τους κατά 20% αυξάνοντας την τιμή τους κατά 50 δραχμές. Αυξήσατε τη φορολογία της αμόλυβδης βενζίνης και της super κατά 10 δραχμές το λίτρο. Διπλασιάστηκε το ειδικό τέλος πινακίδων κυκλοφορίας. Επιβλήθηκε ειδικός φόρος ΕΦΤΕ 4% από 1.1.1994. Ορίστηκαν οι δόσεις καταβολής φόρου κληρονομιάς, δωρεών και γονικών παροχών σε οκτώ τριμηνιαίες δόσεις αντί οκτώ εξαμηνιαίων. 
      Με το ν. 2214/94 πετύχατε τι; Επιβάλατε φορολόγηση με τα αντικειμενικά κριτήρια. Επιβλήθηκε ετήσιο εφάπαξ ποσού φόρου για τους πλανόδιους μικροπωλητές, επιβλήθηκε πρόσθετος φορολογικός συντελεστής 45% για φόρο εισοδήματος άνω των 15.000.000 ευρώ.
    Φορολογήθηκαν μερίσματα αμοιβαίων κεφαλαίων. Αυξήθηκε ο φόρος ημεδαπών εταιρειών. Ορίστηκε η παρακράτηση φόρου με συντελεστές 1%, 4% και 8% σε όσους προσέφεραν υπηρεσίες και αγαθά στο δημόσιο. Επιβλήθηκε 15% φόρος στα ρέπος. Αυξήθηκαν από 01/01/1995 οι αντικειμενικές αξίες των ακινήτων κατά 220% σε σχέση με τις τιμές του 1993. 
    Από στοιχεία της Τράπεζας της Ελλάδος προκύπτει ότι η κυβέρνηση του ΠΑΣΟΚ στην τριετία 1997-1999 υπερδιπλασίασε την άμεση φορολογία, η οποία αυξήθηκε σε σχέση με το 1996 κατά  113,9% όπου τα έσοδα διαμορφώθηκαν σε 1290,2 δισεκατομμύρια δραχμές από 602,9 δισεκατομμύρια δραχμές το 1996. Επίσης την πενταετία 2000-2004 αυξήθηκε η φορολογία των φυσικών προσώπων κατά 38,65%. Οι άμεσοι λοιποί φόροι την τελευταία τετραετία της κυβέρνησης ΠΑΣΟΚ αυξήθηκαν κατά 44,31%. 
    Το σύνολο των έμμεσων φόρων στον τελευταίο προϋπολογισμό του ΠΑΣΟΚ, το 2004, ήταν αυξημένο σε σχέση με το 2000 κατά 30,72%. Δηλαδή η αύξηση της φορολογικής επιβάρυνσης την περίοδο 1994-2004 ορίζεται σε δυόμισι φορές.
    Το σύνολο των νέων φόρων της δεκαετίας που επιβλήθηκαν επί ΠΑΣΟΚ είναι ογδόντα πέντε, κύριοι συνάδελφοι. Το 55%-56,5% των φόρων επιβαρύνθηκαν οι μισθωτοί και οι συνταξιούχοι.
    Η πολιτική αυτή, κύριοι συνάδελφοι, έχει σαν αποτέλεσμα να κλείσουν επιχειρήσεις και καταστήματα και να αυξηθεί η ανεργία. Σταμάτησε η παραγωγή και η παραγωγικότητα. Εξαφανίστηκαν οι εξαγωγές. Η Ελλάδα έφτασε στο σημείο να μην παράγει τα αναγκαία, να εισάγει περισσότερα ακόμη οπωροκηπευτικά και αγροτικά προϊόντα. Η πολιτική των προηγούμενων κυβερνήσεων οδήγησε όλους τους Έλληνες και όλο το δυναμικό να ζητάει μια θέση στο δημόσιο. Επαγγέλματα παραγωγικά, νέοι με λαμπρές σπουδές και όνειρα βλέπουν σήμερα, δυστυχώς, το μέλλον με απογοήτευση χωρίς διέξοδο.
    Κύριοι συνάδελφοι της Αξιωματικής Αντιπολίτευσης, εδώ πρέπει να δώσετε μια εξήγηση. Δεν κοιτάτε γύρω σας; Δεν βλέπετε την πραγματικότητα. Δεν συζητάτε με τους πολίτες, τους ψηφοφόρους. Τι κάνουν άραγε; Σας επαινούν; Πιστεύω όχι. Για όλα όσα έχετε κάνει τόσα χρόνια δεν θα σας ασκούν κριτική; Αυτοκριτική δεν κάνετε. Θα σας βοηθήσω, λοιπόν. Εμείς στον ένα χρόνο διακυβέρνησης θεωρούμε ότι πολλά μπορούσαμε να τα κάνουμε ακόμη καλύτερα. Εσείς, επιτέλους, κάποτε θα πείτε ότι κάτι δεν κάνατε καλό εδώ και είκοσι χρόνια; 
    Η λήψη μέτρων, κύριοι συνάδελφοι, πολλές φορές είναι επιβεβλημένη. Η κριτική, την οποία πρέπει να ασκεί η Αντιπολίτευση, είναι αναγκαία. Πρέπει, όμως, να στοχεύει στη διαμόρφωση μιας πολιτικής, που θα διορθώσει, θα συμπληρώσει ελλείψεις, αδυναμίες και αν θέλετε προθέσεις της Κυβέρνησης. 
    Ο λαός γνωρίζει πολύ καλά την πραγματικότητα. Ξέρει και στηρίζει την Κυβέρνησή μας και τον Πρωθυπουργό, τον Κώστα Καραμανλή, αναγνωρίζοντας την ειλικρίνεια των λόγων και των πράξεών του. Εμείς, ως Κυβέρνηση, σεβόμαστε την εμπιστοσύνη του ελληνικού λαού και πράττουμε με γνώμονα το συμφέρον του τόπου. Το χρέος μας απέναντι στους πολίτες που μας εμπιστεύθηκαν είναι πολύ μεγάλο. Εσείς όμως, κύριοι συνάδελφοι της Αξιωματικής Αντιπολίτευσης, θα πρέπει να αισθάνεστε όχι μόνο υποχρεωμένοι, αλλά και χρεωμένοι για μια πολιτική που ακολουθήσατε όλα αυτά τα χρόνια ως κυβέρνηση. 
    Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρπούζα. Ολοκληρώνουμε τη συζήτηση με την αγόρευση της κ. Αθηνάς Κόρκα-Κώνστα. Ορίστε, έχετε το λόγο.
     ΑΘΗΝΑ ΚΟΡΚΑ–ΚΩΝΣΤΑ: Ευχαριστώ, κύριε Πρόεδρε.
     Κύριοι συνάδελφοι, συζητάμε το σχέδιο νόμου που αφορά την εναρμόνιση της ελληνικής νομοθεσίας με την αντίστοιχη οδηγία της Ευρωπαϊκής Ένωσης, καθώς και την εισοδηματική πολιτική της Κυβέρνησης για το 2005 και διάφορα άλλα θέματα της οικονομίας και αυτά εν μέσω επικρίσεων, διαμαρτυριών, διαστρεβλώσεων της πραγματικότητας εκ μέρους των συναδέλφων του ΠΑΣΟΚ.
    Κατ’ αρχήν καλώς αποφασίζεται η διεύρυνση του πεδίου εφαρμογής του κοινοτικού καθεστώτος για τα πετρελαιοειδή προϊόντα. Και πολύ καλώς συμπεριλαμβάνονται σε αυτά ο άνθρακας, το φυσικό αέριο και η ηλεκτρική ενέργεια.
    Παρά τις δύσκολες οικονομικές συνθήκες η Κυβέρνηση προχώρησε σε αύξηση των μισθών των εργαζομένων κατά 3,6%, κάτι παραπάνω στους συνταξιούχους, 4%, ποσοστά που καλύπτουν –υπερκαλύπτουν θα έλεγα- τον τρέχοντα πληθωρισμό.
    Φυσικά, κύριοι συνάδελφοι, θα ήθελε η Κυβέρνηση να μπορούσε να δώσει περισσότερα. Αυτό, όμως, είναι πάρα πολύ δύσκολο. Κι αν κατάλαβα καλά κι αυτές οι αυξήσεις στεναχωρούν τους συναδέλφους της Αντιπολίτευσης. Γι’ αυτό προσπαθούν λογιστικά να μειώσουν το ποσοστό και να το κάνουν λιγότερο παίρνοντας διάφορες αριθμητικές παραμέτρους και με αλγορίθμους, θα έλεγα.
    Πρέπει, όμως, να θυμηθούμε ότι ποτέ κυβέρνηση του ΠΑΣΟΚ δεν έδωσε μεγαλύτερη αύξηση, παρά πολύ-πολύ μικρότερες. Το 2003 μόνο, που ήταν χρονιά προεκλογική, δόθηκε κάποια αύξηση, τότε που λέγαμε μεγάλα λόγια για μια ισχυρή οικονομία, η οποία ήταν ανύπαρκτη φυσικά. Ήταν τότε που τα πολλαπλά ελλείμματα ονομάζαν πλεονάσματα.
    Θεωρώ ότι είναι πολύ σημαντικό το σημείο αυτό και ότι η αύξηση δίνεται σε όλους τους δημόσιους υπαλλήλους, καθώς και στα στελέχη των Ενόπλων Δυνάμεων, τους αστυνομικούς, τους πυροσβέστες και τους ανθρώπους του Λιμενικού, δηλαδή ανθρώπους που δεν είναι απλά εργαζόμενοι, αλλά είναι λειτουργοί στους τομείς της ζωής, λειτουργούν για την ασφάλειά μας, είναι αυτοί που τράβηξαν το κάρο -να μου επιτραπεί η έκφραση- για την ασφάλεια των Ολυμπιακών Αγώνων και άλλα, για την καθημερινή μας ασφάλεια.
    Θετικό είναι το άρθρο του σχεδίου νόμου, το οποίο εξομαλύνει τις διαφορές αμοιβών ανάμεσα σε υπαλλήλους του δημοσίου με υπαλλήλους των ΟΤΑ και της Νομαρχιακής Αυτοδιοίκησης. Υπήρχαν περιπτώσεις –τις οποίες γνωρίζουμε όλοι- πάρα πολλών υπαλλήλων, που λόγω του ότι είχαν μεταταγεί από τη μία υπηρεσία στην άλλη, ενώ είχαν τον ίδιο βαθμό, ενώ έκαναν την ίδια δουλειά, ενώ είχαν τα ίδια χρόνια υπηρεσίας με συναδέλφους τους, θα έλεγα ότι κάθονταν στο διπλανό ακριβώς γραφείο, δεν έπαιρναν αυτά τα επιδόματα –που τώρα επεκτείνεται και παίρνουν και αυτοί- και είχαν διαφορά αμοιβών.
    Στέκομαι, επίσης, στην ευαισθησία του Υπουργείου και της Κυβέρνησης της Νέας Δημοκρατίας για τη στήριξη του θεσμού της οικογένειας. Είναι σημαντική η αναπροσαρμογή της παροχής για το επίδομα του τρίτου παιδιού.
    Έρχομαι και λίγο στο θέμα του επαναπατρισμού των κεφαλαίων. Να θυμίσω τη σκληρή πραγματικότητα. Το θύμισαν συνάδελφοι που μίλησαν προηγουμένως. Θα το πω με λίγα λόγια κι εγώ. Το σταμάτημα της εισροής κεφαλαίων και επενδύσεων έγινε επί προηγούμενων κυβερνήσεων, των κυβερνήσεων ΠΑΣΟΚ. Και αυτό είχε σαν αποτέλεσμα να είμαστε ουραγοί στην Ευρώπη, τελευταίοι στην Ευρώπη των δεκαπέντε, σε πολλούς τομείς, όπως είναι η ανταγωνιστικότητα και πολύ πιο πίσω και από τις είκοσι πέντε χώρες της διευρυμένης Ευρωπαϊκής Ένωσης, να είμαστε τελευταίοι στην εισροή κεφαλαίων και επενδύσεων, να είμαστε τελευταίοι στην απορροφητικότητα των κοινοτικών κονδυλίων.
    Αυτήν τη χρονιά γίνονται φιλότιμες προσπάθειες να υπερσκελίσουμε, να έχουμε μεγαλύτερη απορροφητικότητα κονδυλίων να αυξήσουμε την ανταγωνιστικότητα, το κατά κεφαλήν εισόδημα. Αντίθετα, είμαστε πρώτοι στην ανεργία, πρώτοι στην αδιαφάνεια και τη διαπλοκή, πρώτοι στο δημόσιο χρέος.
    Θα ήθελα να σταθώ κι εγώ λίγο σε παρατηρήσεις που έκαναν οι συνάδελφοι της Αντιπολίτευσης, που έδειχναν επίσης να τους ενοχλεί η ήπια, σταθερή προσαρμογή, που αποφάσισε η Κυβέρνηση. Δηλαδή, τι ήθελαν να πουν; Να χαρακτηρίσουν αυτά τα μέτρα εισπρακτικά ανάλγητα. Θα ήθελαν να είχαμε προχωρήσει σε λιτότητα φοβερή -γιατί η οικονομία μας ήταν σε άσχημη κατάσταση- για να μπορούν να αντιδρούν περισσότερο;
    Φαίνεται, βέβαια, ότι σας διαφεύγει το γεγονός ότι κατά γεωμετρική πρόοδο την κατιούσα πορεία η οικονομία την πήρε από την αδιαφορία προηγούμενων κυβερνήσεων. 
    Θα ρωτήσω, κύριοι συνάδελφοι, το εξής απλό: Αν είναι δυνατόν! Όλα άρχισαν στις 7 Μαρτίου του 2004; Δεν κληρονομήθηκαν κρυφά χρέη; Βεβαίως. Δεν κληρονομήθηκαν –το ανέφεραν προηγούμενοι συνάδελφοι, αλλά να το θυμηθούμε- 700.000.000 ευρώ στην Αγροτική Τράπεζα, 400.000.000 ευρώ στο Ταμείο Νομικών, 2.000.000.000 στους προμηθευτές του Δημοσίου, 3.000.000.000 στο ΙΚΑ, ΟΓΑ, ΟΤΑ; Απλήρωτοι λογαριασμοί. Ταχυδρομικό Ταμιευτήριο. Ελληνικά Πετρέλαια.
Δεν έμειναν απλήρωτοι λογαριασμοί; Φυσικά. Αυτοί και πολλοί άλλοι. Αυτά πού οφείλονταν; Φυσικά στην εικοσαετή διακυβέρνηση της σημερινής Αξιωματικής Αντιπολίτευσης.
    Η νέα διακυβέρνηση, η κυβέρνηση της Νέας Δημοκρατίας, ένα χρόνο τώρα προσπαθεί με διαφάνεια να συμμαζέψει αυτή την κατάσταση. Ψηφίστηκαν νόμοι, που στόχο έχουν να βοηθήσουν στην ανάπτυξη, είναι μέλημα η μείωση των δαπανών από το σπάταλο αυτό κράτος. Προηγουμένως κάποιος από τους συναδέλφους της Αντιπολίτευσης προέβλεψε ότι δεν θα επιτευχθεί μείωση της σπατάλης. Αυτό ίσως επειδή κρίνουν εξ ιδίων τα αλλότρια κι επειδή δεν είχαμε μειώσεις εκείνη την εποχή. 
    Θέλω να θυμίσω βέβαια ότι ο Προϋπολογισμός του 2004 –και αυτό ειπώθηκε- συντάχθηκε από την προηγούμενη κυβέρνηση, όπου υποεκτιμήθηκαν δαπάνες, υπερεκτιμήθηκαν έσοδα ή δεν γράφτηκαν καθόλου δαπάνες, δαπάνες για Ευρωεκλογές, αμυντικές δαπάνες. Αυτό είχε σαν αποτέλεσμα την αναμενόμενη αυτή αύξηση των χρεών και των ελλειμμάτων. Με τον προϋπολογισμό του 2005, όπως ξέρουμε όλοι, η Κυβέρνηση της Νέας Δημοκρατίας με διαφάνεια θέτει τις βάσεις για να επέλθει η δημοσιονομική ισορροπία. Να θυμίσω ότι προχώρησε σε ρυθμίσεις αγροτικών χρεών, χρεών των νοσοκομείων. Και να θυμίσω και κάτι άλλο: Τα 2,5 -και παραπάνω, δυστυχώς- εκατομμύρια Έλληνες, οι οποίοι ζουν κάτω από τα όρια της φτώχειας και ξεπέρασαν τα όρια της αντοχής τους, δημιουργήθηκαν σ’ αυτόν τον ένα χρόνο ή είναι απόρροια -δυστυχώς- της πολιτικής της προηγούμενης κυβέρνησης;
    Σήμερα η Κυβέρνηση της Νέας Δημοκρατίας με «νέα όπλα», με νέα «εργαλεία» θα έλεγα -τον απλούστερο και κοινής αποδοχής φορολογικό νόμο, το νέο αναπτυξιακό νόμο, τους νόμους για τη μείωση της γραφειοκρατίας, το νόμο για την ίδρυση των νέων επιχειρήσεων, χωρίς να ξεφεύγουμε με απλούστερους τρόπους- δίνει «νέο αέρα» για να επανέλθουν στη χώρα μας και επενδυτές και κεφάλαια. Είναι αυτά τα εργαλεία, που θα ενδυναμώσουν την επιχειρηματικότητα στη χώρα και που θα ξεκολλήσουμε επιτέλους από ουραγοί και από το τέλος.
    Κύριοι συνάδελφοι, κύριος στόχος είναι η ανάπτυξη σε όλη την περιφέρεια με τις αντίστοιχες υποδομές, η δημιουργία θέσεων εργασίας, η ανταγωνιστικότητα, η καταπολέμηση της ανεργίας σ’ ένα κράτος πρόνοιας και η άνοδος, εν κατακλείδι, του βιοτικού επιπέδου του λαού. Σ’ αυτήν την κατεύθυνση κινούμαστε, το ξέρει αυτό ο ελληνικός λαός, γι’ αυτό και δεν μπορώ να κατανοήσω τον αρνητισμό που παρατηρείται από τους συναδέλφους της Αντιπολίτευσης. Φυσικά υπερψηφίζω αυτό το σχέδιο νόμου συμφωνώντας με την πολιτική της Κυβέρνησης. 
    Ευχαριστώ, κύριε Πρόεδρε. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κόρκα. 
    Κυρίες και κύριοι συνάδελφοι, κηρύσσεται περαιωμένη  η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις». 
    Ερωτάται το Σώμα: Γίνεται δεκτό το νομοσχέδιο επί της αρχής; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία. 
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις» έγινε δεκτό επί της αρχής κατά πλειοψηφία. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Σώματος και ώρα 00.03΄ λύεται η συνεδρίαση για σήμερα ημέρα Τετάρτη 6 Απριλίου 2005 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις», σύμφωνα με την ημερήσια διάταξη που έχει διανεμηθεί.
    Η ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ



1
Συνεδρίαση       5-4-05                     σελ.    

