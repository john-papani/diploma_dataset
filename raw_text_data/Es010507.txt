 
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΞΕ'
Δευτέρα 7 Μαΐου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
Άδεια απουσίας της Βουλευτού Φ. Πάλλη- Πετραλιά, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεων Βουλευτών, 
3. Ανακοίνωση του δελτίου αναφορών και ερωτήσεων της Τρίτης 8 Μαΐου 2001.
4. Συζήτηση επικαίρων ερωτήσεων:
α) Προς τον Υπουργό Ανάπτυξης, σχετικά με τη χορήγηση αδειών σε ιδιώτες για την παραγωγή ηλεκτρικής ενέργειας, 
β) σχετικά με τη λήψη μέτρων για την επίλυση των προβλημάτων και τη συνέχιση της λειτουργίας των μεταλλείων Μαντέμ - Λάκο, 
5. Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία του Περιβάλλοντος, 
ΟΜΙΛΗΤΕΣ
Α. Επί των επικαίρων ερωτήσεων:
ΛΑΦΑΖΑΝΗΣ Π., 
ΤΖΕΚΗΣ Α., 
ΧΡΙΣΤΟΔΟΥΛΑΚΗΣ Ν., 
Β. Επί της επερώτησης:
ΑΜΠΑΤΖΟΓΛΟΥ Γ., 
ΛΑΛΙΩΤΗΣ Κ., 
ΛΕΓΚΑΣ Ν., 
ΜΠΕΖΑΣ Α., 
ΠΑΥΛΟΠΟΥΛΟΣ Π., 
ΤΖΑΜΤΖΗΣ Ι., 
ΤΣΙΤΟΥΡΙΔΗΣ Σ., 
ΤΡΥΦΩΝΙΔΗΣ Γ., 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΞΕ'
Δευτέρα 7 Μαΐου 2001
Αθήνα, σήμερα στις 7 Μαΐου 2001, ημέρα Δευτέρα και ώρα 18.22' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β' Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την ικανοποίηση του αιτήματος της Ομοσπονδίας Αγροτοθεριζοαλωνιστών Κεντρικής Ελλάδας σχετικά με την επαναφορά των σιλοφόρων οχημάτων στον έλεγχο του Υπουργείου Γεωργίας.
2) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την οικονομική ενίσχυση του αθλητικού σωματείου ΑΕΣ Διαγόρα Στεφανοβικείου.
3) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι κάτοικοι του Δ.Δ. Αχλαδερής Εύβοιας διαμαρτύρονται για την ασύδοτη εγκατάσταση Αιολικών Πάρκων στα όρια του Δήμου Αυλώνος.
4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί τη λήψη μέτρων για την εύρυθμη λειτουργία της ΔΟΥ Χαλκίδας.
5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αυλώνος Εύβοιας διαμαρτύρεται για την ασύδοτη εγκατάσταση των Αιολικών Πάρκων στην περιοχή του.
6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Στυρέων του Νομού Εύβοιας υποβάλλει προτάσεις για τον καθορισμό του ανταποδοτικού τέλους υπέρ των Δήμων στις περιοχές των οποίων έχουν εγκατασταθεί ανεμογεννήτριες.
7) Ο Βουλευτής Πειραιά κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία Φορρείς του Νομού Κορινθίας ζητούν να σταματήσει το ξεπούλημα της διώρυγας της Κορίνθου και να παραχωρηθεί αυτή στην Κορινθιακή κοινωνία.
8) Ο Βουλευτής Πειραιά κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί να μην προχωρήσει η περαιτέρω μετοχοποίηση του ΟΤΕ.
9) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Επιμελητήριο Εύβοιας ζητεί την επίλυση λειτουργικών προβλημάτων της ΔΟΥ Χαλκίδας.
10) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύνδεσμος Συνταξιούχων ΤΕΒΕ Πειραιώς και Νήσων ζητεί την αύξηση των κατωτέρων συντάξεων του ΤΕΒΕ.
11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Αθ. Καιρής, κάτοικος Ωρεών Εύβοιας, ζητεί την ισοτιμία του πτυχίου του της σχολής εργοδηγών με το πτυχίο υπομηχανικού.
12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου του Νομού Αιτωλ/νίας ζητεί την κήρυξη της περιοχής θυρρείου υπό εκούσιο αναδασμό.
13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Παρακαμπυλίων του Νομού Αιτωλ/νίας ζητεί να μην καταργηθεί η Δ/νση του ΥΗΣ Κρεμαστών.
14) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Σωματείων - Συλλόγων Ατόμων με Σακχαρώδη Διαβήτη ζητεί την οικονομική κάλυψη της τοποθέτησης αντλιών συνεχούς έγχυσης ινστουλίνης για τα μέλη της.
15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την αύξηση του τονάζ των οχημάτων του κλάδου στα 6000 κιλά.
16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αμφιλοχίας του Νομού Αιτωλ/νίας ζητεί την κατασκευή καταφυγίου τουριστικών σκαφών στην Αμφιλοχία.
17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας του Νομού Αιτωλ/νίας ζητεί χρηματοδότηση για την επισκευή της ρωγμής στο λιμάνι Παλαίρου Αιτωλ/νίας.
18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Ελευθεριανιτών Ναυπακτίας "Η Αγία Παρασκευή" ζητεί να καταβληθεί άμεσα η πίστωση για τη διαπλάτυνση της οδού Ελευθέριανη - Αμπελακιώτισσα Αιτωλ/νίας.
19) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία Φορείς της νήσου Κρήτης ζητούν την επαναλειτουργία των Κρητικών ραδιοσταθμών.
20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλήνια Ομοσπονδία Σωματείων - Συλλόγων Ατόμων με σακχαρώδη διαβήτη ζητεί να προμηθευτούν τα μέλη της με αντλίες συνεχούς έκχυσης ινσουλίνης.
B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2460/19.9.00 ερώτηση δόθηκε με το υπ' αριθμ. 744/5.10.00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2460/19.9.2000 που κατέθεσε στη Βουλή ο Βουλευτής κ. Ευάγγελος Πολύζος, σχετικά με το έργο υπογειοποίησης Εθνικής Οδού Αθηνών Θεσσαλονίκης στο ύψος της εισόδου της πόλεως της Κατερίνης και τα έργα που πρέπει να πραγματοποιηθούν από τον ΟΣΕ, σε ότι αφορά θέματα αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
1. Στη θέση της πρώην κυρίας εισόδου Κορινού έχει κατασκευασθεί κάτω διάβαση πεζών μέσω της σύμβασης 832/Α/96 που υπεγράφη από τον ΟΣΕ. Ο φωτισμός της κάτω διάβασης και η αποπεράτωση του υποστέγου έχει ενταχθεί από την ΕΡΓΟΣΕ σε νέα εργολαβία που είναι υπό δημοπράτηση.
2. Ο φωτισμός της υπάρχουσας άνω διάβασης εισόδου Κορινού που έχει κατασκευασθεί σε μικρή απόσταση βόρεια της κάτω διάβασης με την σύμβαση 832/95 και υπογράφηκε από τον ΟΣΕ, έχει προγραμματισθεί να γίνει στα πλαίσια νέας υπό δημοπράτηση εργολαβίας.
3. Επισημαίνουμε ότι η ΕΡΓΟΣΕ εκτελεί τα συγχρηματοδοτούμενα από την Ευρωπαϊκή Ένωση έργα, σύμφωνα με την από 28.3.97 Σύμβαση ανάθεσης από τον ΟΣΕ της εκτέλεσης έργων από την ΕΡΓΟΣΕ (272/τΒ/97), όπως ισχύει σήμερα.
Ο Υπουργός
ΧΡΙΣΤΟΣ ΒΕΡΕΛΗΣ"
2. Στην με αριθμό 2464/19.9.00 ερώτηση δόθηκε με το υπ' αριθμ. 532/10.10.00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2464/19.9.2000 που κατέθεσε ο Βουλευτής κ. Θ. Λεβέντης, για τα θέματα της αρμοδιότητας μας, σας πληροφορούμε τα εξής:
Το Υπουργείο Γεωργίας με το αριθμ. 1270/Θ-12.7.2000 έγγραφό του ζήτησε από τις Νομαρχιακές Αυτοδιοικήσεις της χώρας να προβούν δια των Δ/νσεων Γεωργίας ή Αγροτικής Ανάπτυξης σε εξατομίκευση των ζημιών που προκλήθηκαν ή θα προκληθούν στη γεωργία από πυρκαγιές τρέχοντος έτους.
Από το Υπουργείο Γεωργίας καταβάλλεται προσπάθεια για την καταβολή οικονομικών ενισχύσεων στους ζημιωθέντες αγρότες, το δυνατόν συντομότερα.
Οι οικονομικές ενισχύσεις που θα χορηγηθούν είναι για την αποκατάσταση του φυτικού κεφαλαίου (καρποφόρα δένδρα, αμπέλια), για την απώλεια εισοδήματος των ζημιωθεισών καλλιεργειών για την αποκατάσταση των ζημιών σε γεωργοκτηνοτροφικά κτίσματα, θερμοκήπια, σωλήνες άρδευσης κ.λπ.
Σχετικά με την απαγόρευση του κυνηγίου και την ελεγχόμενη βόσκηση επισημαίνουμε ότι, η απαγόρευση του κυνηγίου και της βοσκής για ορισμένο χρονικό διάστημα και σε συγκεκριμένη περιοχή γίνεται με απόφαση του Γενικού Γραμματέα της Περιφέρειας μετά από εισήγηση της αρμόδιας δασικής αρχής και όχι με απόφαση του Υπουργού Γεωργίας.
Συγκεκριμένα, όπως μας πληροφόρησε η Δ/νση Δασών Ν. Κυκλάδων, η πυρκαγιά στη Νήσο Σέριφο δεν αφορά δασικής μορφής έκταση, αλλά πρόκειται για εκτάσεις χορτολιβαδικής μορφής της παρ.6β και 6γ του άρθρου 3 του ν.998/79 και αγροτικές εκτάσεις (εγκ/νους αγρούς) της παρ.6α του άρθρου 3 του ν.998/79 και κατά συνέπεια δεν απορρέει υποχρέωση της αρμόδιας Υπηρεσίας για κήρυξη της εν λόγω έκτασης ως αναδασωτέας και για έκδοση Δασικής Απαγορευτικής Διάταξης (ΔΑΔ= βοσκής.
Όσον αφορά το θέμα της απαγόρευσης κυνηγιού επισημαίνουμε ότι, ήδη στο νησί υπάρχουν δύο καταφύγια άγριας ζωής, τα οποία δεν έχουν πληγεί από την πυρκαγιά και εξακολουθούν να αποτελούν θύλακες προστασίας και εμπλουτισμού των βιοτόπων του νησιού.
Ο Υπουργός
Γ. ΑΝΩΜΕΡΙΤΗΣ"
3. Στις με αριθμό 2470/19.9.00, 24723/19.9.00 ερωτήσεις δόθηκε με το υπ' αριθμ. 948/10.10.00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
" Απαντώντας στις ερωτήσεις με αριθμούς 2470/19.9.2000 και 2472/19.9.2000 τις οποίες κατέθεσαν οι Βουλευτές κύριοι Α. Τζέκης και Γ. Χουρμουζιάδης και οι οποίες αναφέρονται στο στεγαστικό πρόβλημα που αντιμετωπίζουν το 4ο Δ.Σ. Βέροιας και το 6ο Γυμνάσιο Βέροιας, σας γνωρίζουμε τα εξής:
Τα θέματα στέγασης, συστέγασης και μεταστέγασης των σχολικών μονάδων της Α/θμιας και Β/θμιας Εκπ/σης ρυθμίζονται με απόφαση Νομάρχη ύστερα από εισήγηση των αρμοδίων Προϊσταμένων εκπαίδευσης, η οποία διαμορφώνεται μετά τη συνεργασία τους με τις οικείες επιτροπές παιδείας και τα δημοτικά ή κοινοτικά συμβούλια.
(Ν. 1566/85 αρθ.41 παρ.2, Π.Δ. 340/83 αρ. 1 παρ.13 Π.Δ. 161/2000 και δ4/140/86, απόφαση ΥΠΕΠΘ).
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
4. Στην με αριθμό 2499/20.9.00 ερώτηση δόθηκε με το υπ' αριθμ. 540/10.00 έγγραφο από τον Υπουργό Γεωργίας η ακόλουθη απάντηση:
" Απαντώντας στην ερώτηση 2499/20.9.2000 που κατέθεσε ο Βουλευτής κ. Γ. Φ. Γιαννακόπουλος, σας πληροφορούμε τα εξής:
Σύμφωνα με την πρόσφατη ισχύουσα ρύθμιση αγροτικών χρεών (ΕΔ 55/99) ρυθμίζονται όλες οι ληξιπρόθεσμες μέχρι 31/12/96 (ή μέχρι 31/12/97 για τις ειδικές κατηγορίες όπως βαμβακοπαραγωγοί, χοιροτρόφοι, ροδακινοπαραγωγοί των Ν. Πέλλας, Ημαθίας και Πιερίας) οφειλές των κατά κύριο επάγγελμα αγροτών, που υφίσταντο ανεξόφλητες κατά την 1/1/99.
Στα πλαίσια της ρύθμισης αυτής διαγράφονται αφ' ενός μεν, το σύνολο των τόκων ποινής του ανεξόφλητου ποσού δανείων λήξης μέχρι 31.12.96 (ή μέχρι 31.12.97 για τους χοιροτρόφους) εκτοκισμένα μέχρι 31.12.98, αφ' ετέρου δε, το 50% των οφειλομένων δεδουλευμένων τόκων. 
Το υπόλοιπο ποσό που απομένει μετά τις παραπάνω διαγραφές (κεφάλαιο +50% των συμβατικών δεδουλευμένων τόκων) κεφαλαιοποιείται και ρυθμίζεται σε νέο δάνειο διαρκείας 10 ετών και επιβαρύνεται με επιτόκιο 12% για τα πρώτα 2 χρόνια ενώ για τα υπόλοιπα 8 θα επιβαρύνεται με το εκάστοτε ισχύον επιτόκιο των Μ/Μ δανείων.
Επιπλέον παρείχετο η δυνατότητα ρύθμισης των ληξιπρόθεσμων οφειλών ετών 1997 και 1988 με απαλλαγή από τόκους ποινής, για τους πιστούχους εκείνους που υπέστησαν ζημιές ή έχουν περιέλθει σε οικονομική αδυναμία.
Η προθεσμία ένταξης στην ευνοϊκή ρύθμιση έληξε στις 31.12.99, δόθηκε όμως νέα παράταση μέχρι τις 31.10.2000, προκειμένου να εξυπηρετηθούν οι πιστούχοι και να ανταποκριθούν στην εξόφληση των χρεών τους.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 2523/19.9.00 ερώτηση δόθηκε με το υπ' αριθμ. 304/9.10.00 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της 2523/21.9.2000 ερώτησης που κατέθεσε ο Βουλευτής κ. Ευάγγελος Πολύζος, σας πληροφορούμε ότι το έλλειμμα της Κεντρικής Κυβέρνησης, στο έτος 1999, διαμορφώθηκε στο 3,6% του ΑΕΠ έναντι 4% του προϋπολογισμού (μείωση κατά 0,4%).
Όσον αφορά το έλλειμμα της Γενικής Κυβέρνησης και τα άλλα μακροοικονομικά μεγέθη, σύμφωνα με τα οποία κρίνεται η πορεία της Ελληνικής Οικονομίας, αρμόδιο για τα στοιχεία αυτά είναι το Υπουργείο Εθνικής Οικονομίας, προς το οποίο κοινοποιείται το παρόν με αντίγραφο της ως άνω ερώτησης για τα περαιτέρω.
Ο Υφυπουργός
Γ. ΔΡΥΣ"
6. Στην με αριθμό 2526/21-9-00 ερώτηση δόθηκε με το υπ' αριθμ. 959/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2526/21-9-2000 την οποία κατέθεσε ο Βουλευτής κ. Γεώργιος Καρατζαφέρης και η οποία αφορά στην Εκπαίδευση των παλιννοστούντων και αλλοδαπών μαθητών, σας γνωρίζουμε τα ακόλουθα:
Στο ελληνικό εκπαιδευτικό σύστημα η αντιμετώπιση των προερχόμενων με οποιαδήποτε ιδιότητα παιδιών από το εξωτερικό γίνεται σύμφωνα με τις υποχρεώσεις που απορρέουν από τις διεθνείς συμβάσεις για την προστασία του παιδιού.
Σύμφωνα με το ν. 1566/85 άρθρο 1, η ένταξη των παιδιών αυτών στο ελληνικό σύστημα γίνεται σύμφωνα με τους σκοπούς της γενικής εκπαίδευσης, ώστε ανεξάρτητα από φύλο και καταγωγή με την απόκτηση κοινωνικής ταυτότητας και πνεύματος συνεργασίας να έχουν τη δυνατότητα να εξελιχθούν σε ολοκληρωμένες προσωπικότητες και να ζήσουν δημιουργικά.
Τέλος για την απρόσκοπτη και προσφορότερη ένταξη των παλιννοστούντων και αλλοπαδών μαθητών στο εκπαιδευτικό μας σύστημα, καθιερώθηκε ο θεσμός των τάξεων υποδοχής, των Φροντιστηριακών Τμημάτων καθώς και η ενισχυτική διδασκαλία, όπου παρέχεται πρόσθετη βοήθεια για την εκμάθηση της Ελληνικής γλώσσας.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
7. Στην με αριθμό 2544/21-9-00 ερώτηση δόθηκε με το υπ' αριθμ. 963/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2544/21-9-2000 την οποία κατέθεσαν οι Βουλευτές κύριοι Γ. Καλός, Γ. Γαρουφαλιάς, Μιχ. Παπαδόπουλος και Μιχ. Χαλκίδης, σχετικά με τη μίσθωση αυτοκινήτων για την μεταφορά μαθητών Ειδικών Σχολείων Αργυρούπολης, σας γνωρίζουμε τα ακόλουθα:
Η μίσθωση αυτοκινήτων για την μεταφορά μαθητών Ειδικών Σχολείων είναι στην αρμοδιότητα της Νομαρχίας Αθηνών.
Το ΥΠΕΠΘ, με σχετικό έγγραφό του, ζήτησε από τη Νομαρχία Αθηνών, την πραγματοποίηση χωριστής μίσθωσης αυτοκινήτων για τη μεταφορά των μαθητών του Δημοτικού Σχολείου και του Γυμνασίου - Λυκείου Κωφών και βαρήκοων Αργυρούπολης.
Σύμφωνα με σχετικό έγγραφο της Νομαρχίας Αθηνών το θέμα αυτό ήδη αντιμετωπίσθηκε και η έναρξη της μεταφοράς των μαθητών αρχίζει από τις 25-9-2000 και τελειώνει με τη λήξη του σχολικού έτους.
Ο Υφυπουργός
ΦΙΛ. ΠΕΤΣΑΛΝΙΚΟΣ"
8. Στην με αριθμό 2545/21-9-00 ερώτηση δόθηκε με το υπ' αριθμ. 964/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2545/21-9-00 την οποία κατέθεσαν οι Βουλευτές κύριοι Γ. Καλός, Σοφ. Καλατζάκου, Σ. Ταλιαδούρος και Α. Σπηλιόπουλος, σας γνωρίζουμε ότι τα θέματα της κινητής τηλεφωνίας και της εγκαταστάσεως κεραιών ανήκουν στις αρμοδιότητες του Υπουργείου Μεταφορών και Επικοινωνιών.
Ωστόσο στις περιπτώσεις που διαπιστώνεται λειτουργία κεραίας πλησίον σχολικών κτιρίων, το Υπουργείο Παιδείας παρεμβαίνει προς τις αρμόδιες υπηρεσίες για την απομάκρυνσή τους.
Ειδικότερα η εγκατάσταση της κεραίας πλησίον του 12ου Δημοτικού Σχολείου Χαλανδρίου έχει ανασταλεί και με παρέμβαση προς το Υπουργείο Μεταφορών και Επικοινωνιών ζητήθηκε η οριστική ανάκληση της σχετικής άδειας.
Ο Υφυπουργός
ΦΙΛ. ΠΕΤΣΑΛΝΙΚΟΣ"
9. Στην με αριθμό 2546/21-9-00 ερώτηση δόθηκε με το υπ' αριθμ. 31837/10-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 2546/21-9-00, που κατέθεσε στη Βουλή ο Βουλευτής κ. Άρης Σπηλιωτόπουλος, σας γνωρίζουμε τα ακόλουθα:
1. Την 15-6-2000 κατατέθηκε στην Επιτροπή Κεφαλαιαγοράς και πρωτοκολλήθηκε με αριθμό 26146/15-6-2000 η αίτηση της ΑΕΔΑΚ ΑΣΦΑΛΙΣΤΙΚΩΝ ΟΡΓΑΝΙΣΜΩΝ για τη λήψη αδείας συστάσεως.
2. Την 29-6-2000 υποβλήθηκαν τα συμπληρωματικά στοιχεία που ζητήθηκαν από την Επιτροπή Κεφαλαιαγοράς και την 19-7-2000 στην 15/195 συνεδρίασή της η Επιτροπή Κεφαλαιαγοράς χορήγησε άδειας λειτουργίας στην ΑΕΔΑΚ ΑΣΦΑΛΙΣΤΙΚΩΝ ΟΡΓΑΝΙΣΜΩΝ.
3. Την 21-9-2000 με αριθμό Πρωτοκόλλου Κ2 11870 το Υπουργείο Ανάπτυξης χορήγησε με τη σειρά του την άδεια σύστασης της ΑΕΔΑΚ Ασφαλιστικών Οργανισμών και ήδη η εταιρία βρίσκεται στο στάδιο της οργάνωσης και έναρξης λειτουργία της.
4. Η χορήγηση άδειας σύστασης ΑΕΔΑΚ από την Επιτροπή Κεφαλαιαγοράς σύμφωνα με την κείμενη νομοθεσία δεν προϋποθέτει την επιλογή Συμβούλου Διαχείρισης.
5. Τα κριτήρια και οι σχετικές διαδικασίες επιλογής του Συμβούλου Διαχείρισης θα καθοριστούν με απόφαση του Δ.Σ. της εταιρίας και ο διαγωνισμός θα προχωρήσει εντός του Οκτωβρίου.
6. Η Εθνική Τράπεζα ανέλαβε θεματοφύλακας των υπό σύσταση Αμοιβαίων Κεφαλαίων, σύμφωνα με τις διατάξεις του ν. 1969/91, αλλά και την έγκριση της Επιτροπής Κεφαλαιαγοράς, γεγονός που αποκλείει τη δυνατότητα να επιλεγεί η ίδια Τράπεζα Σύμβουλος Διαχείρισης στην ΑΕΔΑΚ Ασφαλιστικών Οργανισμών.
7. Τα Ασφαλιστικά Ταμεία (ΙΚΑ, ΟΑΕΕ και ΟΓΑ) θα συγκροτήσουν δύο (αρχικά) Αμοιβαία Κεφάλαια -ένα μικτό (50% τίτλοι Ελληνικού Δημοσίου και μετρητά) και ένα ομολογιακό (κυρίως τίτλοι Ελληνικού Δημοσίου και μετρητά).
Το αρχικό ύψος του ενεργητικού των υπό σύσταση Αμοιβαίων Κεφαλαίων θα ανέλθει σε 600 δισ. δρχ. περίπου.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
10. Στις με αριθμό 2557/22-9-00 και 2598/25-9-00 ερωτήσεις δόθηκε με το υπ'αριθμ.724/10-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 2557/2000 και 2598/25-9-2ΟΟΟ ερωτήσεις που κατατέθηκαν στη Βουλή από τους Βουλευτές κυρίους Ν. Γκατζή, Π. Κοσιώνη και κα Λ. Κανέλλη, σχετικά με την παραλαβή δύο (2) ασθενοφόρων αεροπλάνων από το ΕΚΑΒ, σας γνωρίζουμε τα εξής:
* Στις 9/9/1999 υπογράφηκε Σύμβαση μεταξύ του Ελληνικού Δημοσίου και της κατασκευάστριας εταιρίας "ΡIΑGGIO" για την προμήθεια δυο(2) αεροπλάνων παροχής επείγουσας ιατρικής βοήθειας και μεταφοράς βαρέως πασχόντων ασθενών.
* Τα εν λόγω αεροσκάφη έφτασαν στο αεροδρόμιο του Ελληνικού στις 26/5/2ΟΟΟ το πρώτο και στις 23/6/2ΟΟΟ το δεύτερο. Oι αρμόδιες επιτροπές παραλαβής, πρωτοβάθμια και δευτεροβάθμια, διαπίστωσαν λειτουργικές αδυναμίες στα αεροσκάφη, με συνέπεια να μην είναι δυνατή η οριστική παραλαβή τους.
* Κατόπιν τούτου το Υπουργείο Υγείας & Πρόνοιας κάλεσε την κατασκευάστρια εταιρία να προβεί, με δαπάνες της, στην άρση των λειτουργικών αυτών αδυναμιών, καθόσον σε διαφορετική περίπτωση θα επιβληθούν οι κυρώσεις που προβλέπει η κείμενη νομοθεσία και οι όροι της υπογραφείσας σύμβασης.
*Τέλος, την 1/1Ο/2ΟΟΟ άρχισε η πλήρης ενεργοποίηση της σύμβασης που υπογράφηκε στις 1/6/2ΟΟΟ ανάμεσα στο ΕΚΑΒ και στην εταιρία "HΕLIΤALIΑSΡΑ", για την πτητική εκμετάλλευση των αεροπορικών μέσων του ΕΚΑΒ και μόνο σε εξαιρετικές περιπτώσεις χρησιμοποιούνται ελικόπτερα και αεροπλάνα της Ολυμπιακής Αεροπλοΐας και των Ενόπλων Δυνάμεων.
H Yφυπουργός
Χ. ΣΠΥΡΑΚΗ"
11. Στη με αριθμό 2559/22-9-00 ερώτηση δόθηκε με το υπ'αριθμ. 270/9-10-00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 2559/22-9-2000 ερώτηση, που κατατέθηκε στη Βουλή από το βουλευτή κ. Λεωνίδα Λυμπερακίδη, σχετικά με θέματα λειτουργίας του ΟΓΑ, σας γνωρίζουμε τα εξής:
1.- Στον ΟΓΑ υποβάλλονται κάθε χρόνο περίπου 70.000-80.000 αιτήσεις για συνταξιοδότηση (γήρατος, ανασφαλίστων υπερηλίκων, επιζώντων καθώς και αναπηρίας).
Οι αιτήσεις για χορήγηση σύνταξης γήρατος υποβάλλονται στον ΟΓΑ κυρίως τους μήνες Μάιο, Ιούνιο, Ιούλιο και Αύγουστο, μετά την καταβολή των ασφαλιστικών εισφορών του προηγούμενου έτους και διεκπεραιώνονται στο μεγαλύτερο μέρος τους εντός χρονικού διαστήματος τεσσάρων (4) μέχρι και εννέα (9) μηνών περίπου από την υποβολή της αίτησης.
Στις περιπτώσεις όμως που τα υποβαλλόμενα δικαιολογητικά είναι ελλιπή, ακολουθεί αλληλογραφία, με αποτέλεσμα να δημιουργείται ανάλογη με το χρόνο προσκόμισης των απαιτούμενων δικαιολογητικών.
Οι υποθέσεις αναπηρίας διακρίνονται σε:
α) αρχικές αιτήσεις συνταξιοδότησης λόγω αναπηρίας οι οποίες εξετάζονται από υγειονομικές Επιτροπές και διερευνάται και η ασφαλιστική ιδιότητα των ασφαλισμένων (αν άσκησαν επάγγελμα καλυπτόμενο από την ασφάλιση του ΟΓΑ, ο χρόνος ασφάλισης κλπ) και β) περιπτώσεις προσωρινά αναπήρων συνταξιούχων που επανεξετάζονται, λόγω λήξης του χρόνου της προσωρινής αναπηρίας τους, από τις αρμόδιες Υγειονομικές Επιτροπές, για να κριθεί αν εξακολουθούν να είναι κατά νόμο ανάπηροι, για να συνεχισθεί σ' αυτούς η χορήγηση της σύνταξης αναπηρίας.
Οι υποθέσεις αναπηρίας (αρχικές αιτήσεις) διεκπεραιώνονται στη πλειοψηφία τους εντός οκτώ (8) έως δώδεκα (12) μηνών εκτός των περιπτώσεων εκείνων για τις οποίες απαιτείται επανεξέταση από τη Δευτεροβάθμια ή την Ανώτατη Υγειονομική Επιτροπή του ΟΓΑ, οπότε ο χρόνος διεκπεραίωσης αναπόφευκτα επιμηκύνεται.
Οι χρόνοι διεκπεραίωσης των συνταξιοδοτικών υποθέσεων έχουν πράγματι αυξηθεί σε σχέση με το παρελθόν και αυτό οφείλεται στο γεγονός ότι μετά την ψήφιση του νόμου 2458/97 και την αλλαγή του συνταξιοδοτικού καθεστώτος του ΟΓΑ, οι συνταξιοδοτικές παροχές έχουν αυξηθεί (βασική, πρόσθετη, κύρια και διαδοχική ασφάλιση) και η επεξεργασία των συνταξιοδοτικών υποθέσεων απαιτεί πλέον περισσότερο χρόνο σε σχέση με το παρελθόν.
Πέραν των ανωτέρω εκτιθεμένων λόγων, αναφορικά με την επεξεργασία και διεκπεραίωση των συνταξιοδοτικών υποθέσεων, που οι ενδιαφερόμενοι έχουν πραγματοποιήσει και χρόνο ασφάλισης σε χώρα-μέλος της Ευρωπαϊκής Ένωσης ή σε χώρα με την οποία η Ελλάδα έχει συνάψει διμερή σύμβαση Κοινωνικής Ασφάλειας, οι παραπάνω καθυστερήσεις παρατείνονται σε μεγάλο βαθμό.
Τούτο οφείλεται στο γεγονός ότι όλες αυτές οι υποθέσεις και τα σχετιζόμενα με αυτές θέματα εξετάζονται με συνδυασμένη εφαρμογή:
- Διατάξεων και Διακρατικών πράξεων (κανονισμών Ευρωπαϊκής Ένωσης - Διμερών Διεθνών Συμβάσεων Κοινωνικής Ασφάλειας),
- Διατάξεων της εσωτερικής ελληνικής νομοθεσίας - " Εθνικής" νομοθεσίας,
- Διατάξεων των νομοθεσιών άλλων κρατών (κρατών- μελών της Ε.Ε και κρατών διμερώς συμβαλλομένων με τη χώρα μας στον τομέα της Κοινωνικής Ασφάλισης).
Η αναγκαία αυτή συνδυασμένη εφαρμογή προσδίδει το χαρακτήρα της έντονης πολυπλοκότητας στα αντικείμενα εξέτασης.
Για τις εν λόγω υποθέσεις επιβάλλεται να διενεργηθούν πολλές επικοινωνίες με ξένους φορείς που, από τη φύση τους και τις δυσκολίες που παρουσιάζουν, δημιουργούν περιπλοκές και καθυστερήσεις (γενικότερο πρόβλημα στις διεθνείς επικοινωνίες).
Σε πολλές περιπτώσεις οι επικοινωνίες αυτές υλοποιούνται μέσω της Διεύθυνσης Διεθνών Σχέσεων του ΙΚΑ, που ενεργεί, στις περιπτώσεις αυτές, με την ιδιότητα του Οργανισμού Σύνδεσης".
Όσον αφορά το προσωπικό του Οργανισμού σας γνωρίζουμε καταρχήν, ότι ο ΟΓΑ δεν διαθέτει ανειδίκευτο προσωπικό, Διαθέτει μόνιμο. οι αποσπασμένοι δε υπάλληλοί του είναι συνολικά οκτώ (8).
Πέραν των ανωτέρω σας πληροφορούμε ότι, στον προγραμματισμό προσλήψεων έτους 2001 στους Ασφαλιστικούς Οργανισμούς, που έχει υποβληθεί στο Υπουργείο Εσωτερικών, δημόσιας Διοίκησης και Αποκέντρωσης, έχει συμπεριληφθεί και πρότασή μας για την πρόσληψη 185 συνολικά ατόμων, διοικητικών υπαλλήλων, γιατρών και φαρμακοποιών στον παραπάνω Οργανισμό.
Με την πρόσληψη του προσωπικού θα μπορέσει ο ΟΓΑ να θέσει σε λειτουργία σύντομα, εκτός από το Περ. Υποκατάστημα Κρήτης, που έχει ήδη τεθεί σε λειτουργία και τα άλλα Υποκ/τα του ΟΓΑ, που έχουν ιδρυθεί με το Π.Δ. 225/1998,. γεγονός που θα αποκεντρώσει τις εργασίες του και θα βελτιώσει περαιτέρω την ποιότητα των Υπηρεσιών, που παρέχει στους ασφαλισμένους του (συντόμευση χρόνου έκδοσης συνταξιοδοτικών αποφάσεων κλπ.).
Ο ΟΓΑ υποστηρίζεται μηχανογραφικά από το ΚΗΥΚΥ, διαθέτει όμως και δική του μηχανογράφηση. Η μηχανογραφική του υποδομή συμπληρώνεται με ενδιάμεσα μηχανογραφικό εξοπλισμό, το κόστους του οποίου ανέρχεται στο ύψος των 140.000.000 δρχ. περίπου.
Επίσης έχει ζητηθεί και ένταξη ολοκληρωμένου συστήματος στο Γ' Κοινοτικό Πλαίσιο Στήριξης.
Η αναζήτηση των αχρεωστήτως καταβληθέντων διακινείται με ομαλούς ρυθμούς. Κωδικοποιείται δε η υπάρχουσα νομοθεσία του ΟΓΑ με στόχο να γίνουν οι αναγκαίες διορθώσεις και να καταστεί πιο εύχρηστη και από το προσωπικό και από τους χρήστες των Υπηρεσιών του ΟΓΑ. Τα Διοικητικά Όργανα του ΟΓΑ (Δ.Σ., Διοικητής, υπάλληλοι) δεν έχουν τη δυνατότητα να απαλάσσουν τους υπόχρεους καταβολής ασφαλιστικών εισφορών αφού η υποχρέωση καταβολής εισφορών προβλέπεται από διατάξεις Νόμων η εφαρμογή των οποίων είναι υποχρεωτική για όλους.
Όσον αφορά τις μετακινήσεις των υπαλλήλων του ΟΓΑ αυτές γίνονται στα πλαίσια της κυκλικής εναλλαγής προσωπικού.
Τέλος, πέραν των ανωτέρω, καταβάλλεται κάθε προσπάθεια με τη συνεργασία του προσωπικού του Οργανισμού, για τη βελτίωση του επιπέδου των παρεχόμενων υπηρεσιών στους ασφαλισμένους του ΟΓΑ.
Ο Υφυπουργός
ΝΙΚΟΣ ΦΑΡΜΑΚΗΣ"
12. Στην με αριθμό 2584/25-9-00 ερώτηση δόθηκε με το υπ' αριθμ. 976/10-10-00 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 2584/25-9-00 την οποία κατέθεσε ο Βουλευτής κ. Ν. Κακλαμάνης, σας γνωρίζουμε ότι η λειτουργία των "λαϊκών αγορών" ανήκει στην αρμοδιότητα του Υπουργείου Ανάπτυξης.
Ωστόσο το ΥΠ.Ε.Π.Θ. στο πλαίσιο της απρόσκοπτης λειτουργίας των σχολείων και προς επίλυση αυξημένων προβλημάτων στον κόμβο Γαλατσίου και στα παρακείμενα Δημοτικά σχολεία, ζήτησε από τον ανωτέρω Δήμο των μεταφορά της αγοράς.
Επιπρόσθετα σας γνωρίζουμε ότι στα Δημοτικά σχολεία 3ο και 4Ο Γαλατσίου υπάρχουν έξι (6) σχολικοί τροχονόμοι για την ασφαλέστερη προσέλευση και αποχώρηση των μαθητών.
Ο Υφυπουργός
ΦΙΛ. ΠΕΤΣΑΛΝΙΚΟΣ"
13. Στην με αριθμό 2605/25-9-2000 ερώτηση δόθηκε με το υπ' αριθμ. 367/11-10-2000 έγγραφο από τον Υπουργό Περιβάλλοντος, Χωροταξίας και Δημόσιων Έργων η ακόλουθη απάντηση: 
"Απαντώντας στην ερώτηση 2605/25-9-2000 που κατέθεσε στη Βουλή ο Βουλευτής κ. Αντώνης Μπέζας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Οδικών Έργων του ΥΠΕΧΩΔΕ τα εξής:
Ο οδικός αυτός άξονας, ο οποίος αποτελεί μία από τις τρεις δευτερεύουσες οδικές συνδέσεις της χώρας μας με την Αλβανία, ολοκληρώνεται με την κατασκευή του τρίτου τμήματος, από Αγ. Θεοδώρους μέχρι Μεθοριακό Σταθμό. (Τα 5,5 πρώτα χιλιόμετρα από Σαγιάδα μέχρι Αγ. Θεοδώρους, έχουν ήδη περαιωθεί με δύο εργολαβίες, συνολικού ποσού 620 εκατ. δρχ. περίπου).
Σχετικά με την υπάρχουσα εργολαβία "Αγ. Θεόδωροι-Μεθοριακός Σταθμός (περίπου 2,8 χλμ)", κατά την πορεία κατασκευής του έργου, προέκυψαν διαφοροποιήσεις στη γεωτεχνική μελέτη, οι οποίες επέβαλλαν μείωση των κλίσεων των πρανών, με συνέπεια την αύξηση των ποσοτήτων εκσκαφών. Επίσης, κατά την κατασκευή του έργου, προέκυψε και διαφοροποίηση του χαρακτηρισμού των εδαφών από γαίες σε βραχώδη, με αντίστοιχη αύξηση του οικονομικού αντικειμένου.
Κατόπιν αυτού, δεν ήταν δυνατή η ολοκλήρωση του φυσικού αντικειμένου, στα πλαίσια της υπάρχουσας εργολαβίας.
Επομένως για την ολοκλήρωση του έργου, προβλέπεται η δημοπράτηση μιας νέας εργολαβίας για την οδοστρωσία και τα ασφαλτικά, από τους πόρους του Γ' ΚΠΣ (Interreg III).
Ο Υπουργός
Κ. ΛΑΛΙΩΤΗΣ"
14. Στην με αριθμό 611/5-6-2000 ερώτηση δόθηκε με το υπ' αριθμ. 1430/9-10-00 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της 611/5/6/2000 ερώτησης του Βουλευτή κ. Μ. Κεφαλογιάννη, σας γνωρίζουμε τα εξής: 
Η βασική κατανομή του Ιπποδρομιακού στοιχήματος, όπως αυτή προβλέπεται στον Ιδρυτικό Νόμο του Ο.Δ.Ι.Ε (Α.Ν. 598/68) με τις εκάστοτε τροποποιήσεις του, θα εξακολουθήσει να ισχύει.
Άλλα θέματα που δεν προβλέπονται από τον προαναφερόμενο Νόμο θα οριστικοποιηθούν όταν θα ολοκληρωθούν οι διαδικασίες του Διαγωνισμού και κατά τη διάρκεια υπογραφής της σύμβασης με τον επιλεγέντα παραχωρησιούχο (Σύμβαση που θα επικυρωθεί με ειδικό Νόμο στη Βουλή).
Ο Υφυπουργός
ΓΙΩΡΓΟΣ ΦΛΩΡΙΔΗΣ"
15. Στην με αριθμό 768/15-6-2000 ερώτηση δόθηκε με το υπ' αριθμ. 1441/9-10-2000 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της 768/15-6-2000 ερώτησης του Βουλευτή κ. Β. Πάππας, σας πληροφορούμε ότι:
Το ποσό των 14.000.000 εκ. δραχμών, το οποίο είχε εγκριθεί σαν τακτική επιχορήγηση για το έτος 1998 στην Ένωση Ποδοσφαιρικών Σωματείων Χαλκιδικής, ήδη έχει εκταμιευθεί από τις 14-6-2000.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
16. Στην με αριθμό 779/16-6-2000 ερώτηση δόθηκε με το υπ' αριθμ. 1438/9-10-2000 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της 779/16-6-2000 ερώτησης των Βουλευτών κυρίων Σ. Σκοπελίτη και Π. Κοσιώνη, σας πληροφορούμε ότι σύμφωνα με τις διατάξεις του ν. 2503/97 άρθρο 10 "Μεταβίβαση αρμοδιοτήτων" τα Εθνικά Γυμναστήρια μεταβιβάζονται με Προεδρικά Διατάγματα που εκδίδονται με πρόταση του Υπουργού Εσωτερικών Δημόσιας Διοίκησης και Αποκέντρωσης, Οικονομικών και του αρμοδίου για θέματα αθλητισμού Υπουργού στους Οργανισμούς Τοπικής Αυτοδιοίκησης Α' και Β' βαθμού.
Ήδη η Υπηρεσία μας έχει προχωρήσει στην διαδικασία έκδοσης των Προεδρικών Διαταγμάτων στα οποία συμπεριλαμβάνεται και το Ε.Α.Κ Νεάπολης Μυτιλήνης και ο Δήμος έχει αποδεχθεί την μεταβίβασή του.
Βάσει των ανωτέρω δεν είναι δυνατόν να προχωρήσει η έκδοση π.δ/τος Οργανισμού από την Γ.Γ.Α, επειδή αυτό θα αποτελέσει αρμοδιότητα του Δήμου, μετά το πέρας της μεταβίβασης.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
17. Στην με αριθμό 847/22-6-2000 ερώτηση δόθηκε με το υπ' αριθμ. 1443/9-10-2000 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της 847/22-6-2000 ερώτησης του Βουλευτή κ. Μπασιάκου, σας γνωρίζουμε ότι:
Η πρώτη δημοπράτηση για το έργο ανακατασκευής του Εθνικού Γυμναστηρίου Θήβας απέβη άκαρπη και οι Τεχνικές Υπηρεσίες της Γ.Γ.Α προχώρησαν σε δεύτερη δημοπράτηση του έργου.
Αμέσως μετά το άνοιγμα των προσφορών και την ανακοίνωση του μειοδότη, θα υπογραφεί η σύμβαση και θα ξεκινήσουν οι εργασίες του προαναφερόμενου έργου.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
18. Στις με αριθμό 1075/5-7-00, ΑΚΕ 140, 2065/2-9-00 ΑΚΕ 217 ερωτήσεις δόθηκε με το υπ' αριθμό 302/11-10-00 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στις με αριθμό 1075/5-7-00, ΑΚΕ 140 και 2065/2-9-00, ΑΚΕ 217 ερωτήσεις που κατέθεσε ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της "ΕΓΝΑΤΙΑ ΟΔΟΣ Α.Ε." τα εξής:
Η Εγνατία οδός, που έχει συνολικό μήκος 680 χλμ. είναι ένα έργο υψίστης Εθνικής σημασίας που μέρα με τη μέρα γίνεται πραγματικότητα, με διασφαλισμένους Εθνικούς και Ευρωπαϊκούς πόρους που ξεπερνούν το 1 τρις δρχ. Τα 100 δις δρχ. θα διατεθούν για την προστασία της πολιτιστικής κληρονομιάς και την προστασία των οικοσυστημάτων.
Α. Το χρονοδιάγραμμα προόδου του έργου της Εγνατίας Οδού έχει ως εξής:
Από τα 680 χλμ. του άξονα είχαν κατασκευασθεί σε προηγούμενες περιόδους και πριν .από το έτος 1994 τα 120 χλμ. (Κατατίθεται ο ΠΙΝΑΚΑΣ 1). Πρόκειται για υφιστάμενα τμήματα του εθνικού οδικού δικτύου, τα περισσότερα δίιχνα τα οποία θα χρησιμοποιηθούν στην πρώτη φάση λειτουργίας ως τμήματα του άξονα της Εγνατίας Οδού.
Σε ορισμένα από τα προαναφερόμενα τμήματα η Εταιρία " ΕΓΝΑΤΙΑ ΟΔΟΣ Α.Ε." πρόκειται να εκτελέσει άμεσα έργα βελτιώσεων όπως στο τμήμα "Κουλούρα - Κλειδί" που επίκειται εντός του 2000 η υπογραφή της σύμβασης κατασκευής του δεύτερου κλάδου.
'Αρα απομένουν 560 χλμ. για να ολοκληρωθεί η κατασκευή του άξονα της Εγνατίας Οδού.
Σήμερα κατασκευάζονται με 70 εγκατεστημένες εργολαβίες τμήματα συνολικού μήκους 452 χλμ. τα οποία αναμένεται να ολοκληρωθούν σταδιακά μέχρι το τέλος του 2003 (Κατατίθεται ο ΠΙΝΑΚΑΣ 2).
Τα υπόλοιπα 108 χλμ. έως τα 560 χλμ. που είναι απαραίτητα για την λειτουργική ολοκλήρωση του εν λόγω άξονα, έχουν ενταχθεί στα προγράμματα του 3ου ΚΠΣ και πρόκειται να δημοπρατηθούν σταδιακά μέχρι το τέλος του 2001. (Κατατίθενται οι ΠΙΝΑΚΕΣ 3,4 και 5). Σε αυτά συμπεριλαμβάνονται τα τμήματα Νυμφόπετρα - Ρεντίνα - Ασπροβάλτα και Χρυσούπολη - Βανιάνο (διέλευση ποταμού Νέστου, προστατευόμενη περιοχή από την Συνθήκη Ramsar).
Από την ημερομηνία υπογραφής της σύμβασης κατασκευής και την εγκατάσταση του εργολάβου απαιτείται κατά μέσο όρο χρονικό διάστημα 36 μηνών (3 χρόνια) για την ολοκλήρωση των εργασιών.
Ο προγραμματισμός για την απόδοση τμημάτων του άξονα σε κυκλοφορία είναι ο ακόλουθος:
Μέχρι το τέλος του 2001 θα δοθούν συνολικά 263 χλμ. σε κυκλοφορία. Ήδη μέχρι και τον Αύγουστο του 2000 δόθηκαν στην κυκλοφορία τα πρώτα 82 χλμ. και μέχρι το τέλος του 2000 θα δοθούν ακόμη 84 χλμ. Έτσι ώστε στο τέλος του 2000 θα έχουν δοθεί συνολικά 166 χλμ. (Κατατίθεται ο
ΠΙΝΑΚΑΣ 6).
Στα παραπάνω 263 χλμ. περιλαμβάνονται το τμήμα Γρεβενά - Πολύμυλος μήκους 66 χλμ. στην Δυτική Μακεδονία 24 χλμ. στην Ήπειρο, 19 χλμ. Στην Κεντρική Μακεδονία και 154 χλμ. στην Ανατολική Μακεδονία και Θράκη.
Επίσης μέχρι το τέλος του 2003 θα ολοκληρωθούν και θα δοθούν στην κυκλοφορία άλλα 173 χλμ., τα περισσότερα εντός του 2002.
8. Τα τμήματα που η εκπόνηση των οριστικών μελετών τους δεν έχει ολοκληρωθεί ακόμα παρουσιάζονται στους ΠΙΝΑΚΕΣ 4 και 5 τους οποίους καταθέτουμε. Πρόκειται για τμήματα του έργου σε περιοχές που αντιμετωπίζουν ειδικές περιβαλλοντικές και τεχνικές συνθήκες (βιότοπος καφέ Αρκούδας, διάβαση του ποταμού Νέστου, Γέφυρα Μπαλντούμας με μήκος 1,1 χλμ. και ύψος βάθρων 70 μ. και κρεμαστή γέφυρα Μετσόβου μήκους500 μ.).
Γ. Τα τμήματα των καθέτων αξόνων που η ευθύνη για την μελέτη- κατασκευή τους έχει μεταβιβασθεί στην εταιρία "ΕΓΝΑΤΙΑ ΟΔΟΣ Α.Ε." και οι οριστικές μελέτες τους είναι ολοκληρωμένες ή αναμένεται να ολοκληρωθούν εντός του τρέχοντος έτους, φαίνονται στον ΠΙΝΑΚΑ 7 που κατατίθεται.
Δ. Οι εκπτώσεις που επιτεύχθηκαν στα τμήματα που βρίσκονται υπό κατασκευή φαίνονται στην τελευταία στήλη του ΠΙΝΑΚΑ 2, ο οποίος κατατίθεται.
Ε. Τα τμήματα του άξονα που η κατασκευή του δεν έχει αρχίσει ακόμη είναι τα ακόλουθα:
48 χλμ. στα δύο τμήματα Νυμφόπετρα-Ασπροβάλτα και Χρυσούπολη-Βανιάνο (διέλευση ποταμού Νέστου-Συνθήκη Ramsar). Πρόκειται για τμήματα που δεν είχαν ενταχθεί στα χρηματοδοτικά προγράμματα του 2ου ΚΠΣ και εξετάζεται το ενδεχόμενο κατασκευής τους με συμβάσεις παραχώρησης στο πλαίσιο του 3ου ΚΠΣ. Τα τμήματα αυτά παρουσιάζουν μεγάλες Περιβαλλοντικές και Τεχνικές συνθήκες.
20 χλμ. στην Ήπειρο και συγκεκριμένα στην περιοχή από την έξοδο της σήραγγας του Δρίσκου μέχρι την Παναγιά που παρουσιάζει ιδιαίτερες τεχνικές δυσκολίες.
38 χλμ. στην Δυτική Μακεδονία από Παναγιά έως Γρεβενά, περιοχή καφέ αρκούδας.
ΣΤ. Από τα προγράμματα του 2ου ΚΠΣ, είχαν δεσμευθεί για το έργο της Εγνατίας Οδού, πόροι συνολικού ύψους 400 δις δρχ. Σύμφωνα με τους ισχύοντες κανονισμούς διαχείρισης των προγραμμάτων αυτών οι πόροι θα πρέπει να απορροφηθούν έως το τέλος του 2001.
Οι ρυθμοί υλοποίησης του έργου είναι υψηλοί. το συνολικό ποσό των απορροφήσεων μέχρι 31.07.2000 έφτασε τα 409 δις δρχ. γεγονός που αποδεικνύει την αλματώδη αύξηση των απορροφήσεων από το 1994 έως το 2000. (Κατατίθεται ΠΙΝΑΚΑΣ 8)
Επομένως έχει ήδη απορροφηθεί εντός του 2000 το σύνολο των διατιθέμενων από το 8' ΚΠΣ πόρων, ενώ παράλληλα θα ξεκινήσει η χρηματοδότηση του έργου και από τα κονδύλια του Γ' ΚΠΣ.
Ζ. Η σύνδεση της κατασκευασμένης σήραγγας Μετσόβου (Ανηλίου) γίνεται:
α. .με κρεμαστή γέφυρα στον Μετσοβίτικο ποταμό, ένα μεγάλο και σύνθετο έργο, μήκους 500 μ. με ειδικές περιβαλλοντικές και τεχνικές προδιαγραφές, της οποίας η μελέτη βρίσκεται στο τελευταίο στάδιο εκπόνησής της και
β. με την σήραγγα Ανηλίου δύο κλάδων μήκους 2,2 χλμ. έκαστος, η οποία κατασκευάζεται ήδη.
Ο Υπουργός
ΚΩΣΤΑΣ ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).
19. Στην με αριθμό 1189/10-7-00 ερώτηση δόθηκε με το υπ' αριθμό 1450/9-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 1189/10-7-2000 ερώτησης, που κατέθεσε ο Βουλευτής κ. Π. Κατσαρός σας επισυνάπτουμε:
1) Κατάσταση με τα Σωματεία της Ελληνικής Ομοσπονδίας Φιλάθλων Πάλης (ΕΟΦΠ),τα οποία επιχορηγούνται από την Γ.Γ.Α.
2) Αναλυτικούς πίνακες από τους οποίους προκύπτει ότι η ΕΟΦΠ επιχορηγήθηκε από την Γ.Γ.Α, για την χρονική περίοδο 1-1-1995 μέχρι 31-12-1999, με τα παρακάτω ποσά:
1995 769.996.800
1996 848.287.500
1997 878.050.000
1998 1.053.980.000
1999 1.313.110.000
Γενικό σύνολο 4.863.424.300
Ο Υφυπουργός
ΓΙΩΡΓΟΣ ΦΛΩΡΙΔΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).
20. Στην με αριθμό 1128/6-7-00 ερώτηση δόθηκε με το υπ' αριθμό 1449/9-10-00 έγγραφο από τον Υφυπουργό Πολιτισμού η ακόλουθη απάντηση.
"Σε απάντηση της 1128/6/7 /2000 ερώτησης, του Βουλευτή Γ. Καρατζαφέρη σας διαβιβάζουμε την αναφορά του υπεύθυνου της υγειονομικής Υπηρεσίας του ΣΕΓΑΣ που αναφέρεται στον τραυματισμό της αθλήτριας Βούλας Τσιαμήτα και την μη συμμετοχή της στους Ολυμπιακούς Αγώνες του Σίνδεϋ.
Επίσης σας πληροφορούμε ότι η Πολιτεία προτίθεται να συμβάλλει τα μέγιστα, προκειμένου για την πλήρη αποκατάσταση και αποθεραπεία της σπουδαίας αυτής αθλήτριας.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).
21. Στην με αριθμό 1284/12-7-00 ερώτηση δόθηκε με το υπ' αριθμό 1447/9-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 1248/12-7-2000 ερώτησης της Βουλευτού κας Ζέττας Μακρή, αναφορικά με την καθυστέρηση πληρωμής των γυμναστών οι οποίοι είναι υπεύθυνοι για τα Προγράμματα Μαζικού Αθλητισμού, σας πληροφορούμε ότι η Γενική Γραμματεία Αθλητισμού έχει ήδη επιληφθεί του θέματος και προχωρεί στη διαδικασία καταβολής της αποζημίωσής τους.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
22. Στην με αριθμό 1295/12-7-00 ερώτηση δόθηκε με το υπ' αριθμό 1453/9-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 1295/12-7-2000 ερώτησης του Βουλευτή κ. Δ. Τζαμτζή, αναφορικά με την καθυστέρηση πληρωμής των γυμναστών οι οποίοι είναι υπεύθυνοι για τα Προγράμματα Μαζικού Αθλητισμού, σας πληροφορούμε ότι η Γενική Γραμματεία Αθλητισμού έχει ήδη επιληφθεί του θέματος και προχωρεί στη διαδικασία καταβολής της αποζημίωσής τους.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
23. Στη με αριθμό 1353/17-7-00 ερώτηση δόθηκε με το υπ' αριθμό 1455/9-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 1353/17-7-2000 ερώτησης του Βουλευτή κ. Καρατζαφέρη, αναφορικά με την διεξαγωγή από τον ΟΠΑΠ ενός ειδικού διαγωνισμού ΛΟΤΤΟ, οι εισπράξεις του οποίου θα διατεθούν για τους κατοίκους της Σάμου που επλήγησαν από τις πρόσφατες πυρκαγιές, σας γνωρίζουμε ότι:
Τα έσοδα του ΟΠΑΠ από το ΠΡΟΠΟ και τα αριθμολαχεία διατίθενται για συγκειριμένους σκόπους (αθλητικούς, πολιτιστικούς κλπ) και οι δικαιούχοι φορείς είναι προσδιορισμένοι από τον Νόμο.
Η διάθεση εσόδων οποιουδήποτε διαγωνισμού για άλλους σκοπούς χρειάζεται την συγκατάθεση όλων των δικαιούχων φορέων, πράγμα που δεν είναι πάντα εύκολο και σε κάθε περίπτωση απαιτεί μεγάλο χρονικό διάστημα για την υλοποίησή του.
Στην προκειμένη περίπτωση δεν κρίνεται αναγκαία η ανάληψη μιας τέτοιας πρωτοβουλίας, δεδομένου ότι τα μέτρα που έχει λάβει η Κυβέρνηση για την ουσιαστική ανακούφιση των πληγέντων από τη μεγάλη πυργκαγιά της Σάμου είναι άμεσα και αποτελεσματικά.
Ο Υφυπουργός
ΓΙΩΡΓΟΣ ΦΛΩΡΙΔΗΣ")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 8 Μαΐου 2001.
Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
1. Η με αριθμό 6957/5.4.2001 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής Άμυνας, σχετικώς με τα δημοσιεύματα στον Τύπο, για διαρροή του τοξικού υγρού Κλοφέν από τους κλαπέντες μετασχηματιστές από τις στρατιωτικές εγκαταστάσεις στο Μαραθώνα κλπ. 
2. Η με αριθμό 6800/28.3.2001 ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Εθνικής Άμυνας, σχετικώς με τις παρατυπίες εις βάρος της ηγεσίας των Ενόπλων Δυνάμεων και των Σωμάτων Ασφαλείας, κατά την τελετή των εγκαινίων του αεροδρομίου των Σπάτων.
Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
1. Η με αριθμό 5227/23.1.2001 ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης για τη δημιουργία Νοσοκομειακής Μονάδας στις Δικαστικές Φυλακές Ναυπλίου."
Επίσης, έχω την τιμή να ανακοινώσω στο Σώμα ότι η Βουλευτής κα Φάνη Πάλλη-Πετραλιά, ζητεί την άδεια του Σώματος για απουσία της στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα άδεια.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη, η με αριθμό 864/2.5.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Πολιτισμού, σχετικώς με την προβληματική λειτουργία των Δημοτικών Περιφερειακών Θεάτρων, τη δυνατότητα επαρκούς χρηματοδότησης κλπ., διαγράφεται λόγω κωλύματος του αρμοδίου Υπουργού.
Η δεύτερη, η με αριθμό 865/2.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με τα μέτρα αντιμετώπισης των πυρκαγιών κατά τη θερινή περίοδο κλπ., διαγράφεται λόγω κωλύματος του αρμοδίου Υπουργού.
Τρίτη είναι η με αριθμό 872/2.5.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Ανάπτυξης, σχετικώς με τη χορήγηση αδειών σε ιδιώτες, για την παραγωγή ηλεκτρικής ενέργειας. 
Η επίκαιρη ερώτηση του κ. Λαφαζάνη έχει ως εξής:
"Ο Υπουργός Ανάπτυξης έσπευσε να ανακοινώσει αυθαίρετα τη χορήγηση σε ιδιώτες αδειών, για την παραγωγή ηλεκτρικής ενέργειας χωρίς προηγουμένως να έχει, με βάση το ν.2773 παρ. 3, εκδώσει απόφαση για το μακροχρόνιο ενεργειακό σχεδιασμό της χώρας. Ο μακροχρόνιος αυτός ενεργειακός σχεδιασμός αποσκοπεί, κατά το ν. 2773 παρ. 3, στην ασφάλεια του ενεργειακού εφοδιασμού της χώρας, στην προστασία του περιβάλλοντος, στην ισόρροπη περιφερειακή ανάπτυξη, στην παραγωγικότητα και ανταγωνιστικότητα της οικονομίας και διαμορφώνεται με απόφαση του Υπουργού Ανάπτυξης, η οποία γνωστοποιείται στην αρμόδια Διαρκή Επιτροπή της Βουλής, πριν από την έκδοση της οποίας ο Υπουργός Ανάπτυξης ζητά τη γνώμη της Ρυθμιστικής Αρχής Ενέργειας, των παραγωγικών φορέων, της Οικονομικής και Κοινωνικής Επιτροπής και ειδικών επιστημόνων.
Κατόπιν των ανωτέρω ερωτάται ο κύριος Υπουργός:
1. Γιατί έσπευσε να χορηγήσει άδειες σε συγκεκριμένους ιδιωτικούς ομίλους παραγωγής ρεύματος χωρίς να έχει εκδώσει απόφαση για το μακροχρόνιο ενεργειακό σχεδιασμό της χώρας, όπως προβλέπει ο ν.2773/89;
2. Την ώρα που παραβιάζεται ο νόμος και εγκαταλείπεται ο μακρόχρονος ενεργειακός σχεδιασμός, στη βάση ποιας νομιμότητας, με ποια κριτήρια και ποια προοπτική επιλέγονται συγκεκριμένοι ιδιωτικοί όμιλοι ανάμεσα σε εκατοντάδες αιτήσεις για να λάβουν άδειες παραγωγής ρεύματος;"
Ο Υπουργός Ανάπτυξης κ. Νικόλαος Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, υπάρχουν δύο θέματα στην ερώτηση την οποία έχει υποβάλει ο κ. Λαφαζάνης: το θέμα του μακροχρόνιου ενεργειακού σχεδιασμού και το θέμα της διαδικασίας επιλογής μεταξύ των υποψηφίων επενδυτών. 
Πριν από δέκα μήνες περίπου, όταν οριζόταν ο πρόεδρος της Ρυθμιστικής Αρχής Ενέργειας, είχε πει -και είχα πει και εγώ στη διάρκεια της ίδιας συνεδρίασης- ότι ένα από τα μελήματα της Ρυθμιστικής Αρχής Ενέργειας θα είναι και η προετοιμασία ενός πλαισίου εξειδικευμένου ενεργειακού σχεδιασμού, ο οποίος θα υποβάλετο κατ' αρχήν στη Βουλή ένα χρόνο περίπου μετά, γιατί θέλει μία επαρκή χρονική διάρκεια προετοιμασίας. 
Αυτός ο ενεργειακός σχεδιασμός, αυτό που θα περιλαμβάνει, θα είναι εξειδικευμένες προβλέψεις για την εξέλιξη της ενεργειακής ζήτησης, όπως επίσης και γενικές κατευθύνσεις σχετικά με το πώς θα καλυφθεί αυτή η ανάπτυξη της ζήτησης. Τα βασικά δεδομένα, όμως, του ενεργειακού σχεδιασμού, της πρόβλεψης, είναι ήδη γνωστά από σήμερα. Είναι ήδη γνωστό από σήμερα για παράδειγμα ότι η ζήτηση ηλεκτρικής ενέργειας τα επόμενα χρόνια θα εξελίσσεται με ρυθμούς 4,5% ίσως και παραπάνω. Όπως επίσης είναι πέραν πάσης αμφιβολίας ότι χρειαζόμαστε επειγόντως νέες μονάδες παραγωγής ηλεκτρικού ρεύματος έτσι, ώστε να μπορέσουμε να διαμορφώνουμε τους υλικούς όρους για την επάρκεια ισχύος στη χώρα μας.
Οι άλλες βασικές αρχές του ενεργειακού σχεδιασμού αφορούν την προώθηση της ανταγωνιστικότητας της ελληνικής οικονομίας και επίσης τη συμβατότητα με τις προδιαγραφές περιβάλλοντος, σύμφωνα με τις γενικές κατευθύνσεις που έχουμε αναλάβει στη Συνθήκη του Κιότο.
Και οι τρεις αυτές αρχές του ενεργειακού σχεδιασμού αποτυπώνονται απολύτως στην αδειοδότηση των νέων μονάδων. Πρώτον, διότι με τις νέες μονάδες ενισχύεται η επάρκεια ισχύος της χώρας μας. Δεύτερον, διότι συμβάλλει στην ανταγωνιστικότητα της ελληνικής οικονομίας. Και τρίτον, διότι με τη χρήση του φυσικού αερίου ανταποκρινόμαστε πολύ καλύτερα στις περιβαλλοντικές επιδόσεις. 
Όσον δε αφορά τον τρόπο με τον οποίο γίνεται η επιλογή, δεν έγινε η επιλογή από εκατοντάδες αιτήσεις, όπως λανθασμένα αναφέρει στην επίκαιρη ερώτησή του ο κύριος συνάδελφος. Οι εκατοντάδες αιτήσεις αφορούν αιτήσεις για παραγωγή από ανανεώσιμες πηγές ενέργειας. Όντως είναι πολλές εκατοντάδες οι αιτήσεις και η επιλογή για την αδειοδότηση αυτών των μονάδων βρίσκεται σε εξέλιξη και θα έχω την ευκαιρία να σας ενημερώσω αναλυτικά γι' αυτές. 
Η επιλογή για τις θερμοηλεκτρικές μονάδες έγινε από έναν πολύ μικρότερο -περίπου είκοσι- αριθμό αιτήσεων που είχαν υποβληθεί, από τις οποίες εξαιρέθηκε προς το παρόν η Αττική, διότι έχουν υποβληθεί ενστάσεις εναντίον της εγκατάστασης τέτοιων μονάδων εκεί και ορισμένες άλλες προτάσεις οι οποίες είτε δεν είχαν πληρότητα φακέλου είτε είχαν έλλειψη επιλογής συγκεκριμένου τόπου εγκατάστασης. Όλες οι άλλες αιτήσεις οι οποίες πληρούσαν τα κριτήρια αδειοδοτήθηκαν, έτσι ώστε να ξεκινήσουν από τώρα να προετοιμάζονται, να ξεκινήσουν τη διαδικασία και να μπορούν σε εύθετο χρόνο να είναι σε θέση να παρέχουν ηλεκτρική ενέργεια στο ελληνικό σύστημα.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο κ.Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός με την απάντησή του νομίζω ότι έπεισε όσους λίγους τον παρακολούθησαν σε αυτήν την Αίθουσα, ότι παρανομεί και ότι παρανομεί χονδροειδώς. 
Είπατε, κύριε Υπουργέ, μόλις τώρα εσείς ότι εξαιρέσατε ιδιώτες που ζητούσαν άδεια ηλεκτροπαραγωγής από το Νομό Αττικής για τους λόγους που αναφέρατε. Μα, γι' αυτό χρειάζεται ο μακροχρόνιος ενεργειακός σχεδιασμός διότι πέραν των άλλων ο μακροχρόνιος αυτός ενεργειακός σχεδιασμός αποσκοπεί και στην ισόρροπη περιφερειακή ανάπτυξη της χώρας μας. Αποσκοπεί και στην προστασία του περιβάλλοντος στο πλαίσιο των διεθνών υποχρεώσεων της χώρας. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Αυτά, κύριε Υπουργέ, δεν έχετε κανένα δικαίωμα να τα καθορίζετε εσείς μονομερώς και να αυθαιρετείτε. Δεν έχετε κανένα δικαίωμα να αποφασίζετε ερήμην πολιτικού, κοινοβουλευτικού και κοινωνικού ελέγχου για το σε ποιους ιδιώτες θα δίδετε τις άδειες. Υποβαθμίσατε απολύτως στην απάντησή σας την ανάγκη του ενεργειακού σχεδιασμού και περίπου μας είπατε ότι όλα αυτά που θα έπρεπε να προβλέπονται στον ενεργειακό σχεδιασμό -ένα σοβαρό ενεργειακό σχεδιασμό, αν είχε γίνει- τα έχετε λάβει υπόψη σας.
Αυτή η διαβεβαίωσή σας είναι εντελώς ξεκρέμαστη και στον αέρα. Τότε γιατί ψηφίσατε στο ν. 2773/ 99 το άρθρο 3 και δώσατε ιδιαίτερη βαρύτητα σε αυτόν τον ενεργειακό σχεδιασμό; Για να πείτε ότι περίπου τα ξέρουμε, είναι καθορισμένα από εμάς και επομένως δεν χρειάζεται να εκδώσουμε και τη σχετική απόφαση; Και προχωρούμε εμείς να αδειοδοτούμε χωρίς να έχουμε ένα ευρύτερο πλαίσιο που πάει το ενεργειακό ισοζύγιο της χώρας μας, σε τι κατεύθυνση, με ποιες πρώτες ύλες, σε ποια περιφερειακή λογική είναι ενταγμένο, σε ποια περιβαλλοντική λογική, πώς καθορίζουμε την ενεργειακή ασφάλεια;
Αυτό που θέλετε να αποφύγετε, κύριε Υπουργέ, είναι σαφές και σε αυτό θέλω μία απάντηση. Εφόσον είναι τόσο ξεκαθαρισμένα για σας τα πράγματα, γιατί δεν έχετε εκδώσει τη σχετική απόφαση; Γιατί μας λέτε ότι χρειάζεται προεργασία ενός χρόνου για να γίνει ο ενεργειακός σχεδιασμός αφού είναι τόσο απλά τα πράγματα όσο μας αναφέρατε; Εδώ νομίζω ότι εσκεμμένως θέλετε να υποβαθμίσετε αυτό το θέμα. Σας ενοχλεί, διότι για να καθορίσετε τον ενεργειακό σχεδιασμό πρέπει να κάνετε ευρύτερη συζήτηση. Και αυτήν τη συζήτηση δεν θέλετε να την κάνετε. Θέλετε μόνος σας εν λευκώ, εν ψυχρώ με τις δικές σας σκοπιμότητες, τις οποίες εγώ δεν θέλω να κρίνω αυτήν τη στιγμή, να αδειοδοτείτε, χωρίς να ξέρετε πού πάει η συνολική ενεργειακή πορεία και ο ενεργειακός σχεδιασμός της χώρας. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Η αναγγελία αδειοδότησης των έξι θερμοηλεκτρικών μονάδων είναι απολύτως σύμφωνη και θέλω να το επαναλάβω με κάθε έμφαση με τις γενικές αρχές του ενεργειακού σχεδιασμού, με τις ανάγκες της χώρας, με τις απαιτήσεις του περιβάλλοντος. Αλλά σε όλα αυτά τα τρία ζητήματα υπάρχει και ο παράγων του χρόνου.
Η ελληνική πολιτεία έχει καθήκον να προωθήσει το ταχύτερο δυνατόν την ανάπτυξη ιδιωτικής ηλεκτροπαραγωγής στη χώρα μας, σύμφωνα με την τελευταία λέξη της τεχνολογίας και του σεβασμού απέναντι στο περιβάλλον, έτσι ώστε να μην αντιμετωπίσει δυσάρεστες εκπλήξεις είτε από την αδυναμία της να παρέξει επαρκή ισχύ τα επόμενα χρόνια είτε να ικανοποιήσει τις περιβαλλοντικές απαιτήσεις, οι οποίες αποκτούν μία ολοένα και εντεινόμενη δυναμική σε διεθνές επίπεδο. 
Επαναλαμβάνω και πάλι ότι οι βασικές κατευθύνσεις του ενεργειακού σχεδιασμού αφορούν την ανταγωνιστικότητα της ελληνικής οικονομίας, η οποία υπηρετείται από την ένταξη ιδιωτικών μονάδων στο σύστημα, πράγμα το οποίο αυξάνει τον ανταγωνισμό. Περιλαμβάνει την επάρκεια του συστήματος η οποία ενισχύεται με τη δημιουργία των νέων μονάδων παροχής και από το σεβασμό του περιβάλλοντος. 
Τώρα εάν εσείς θα θέλατε χωρίς καμία μελέτη και ενδελεχή ανάλυση να χορηγήσουμε μονάδες στην Αττική, σημειώνω αυτό το ενδιαφέρον σας, αλλά σας λέω ότι ο ίδιος ο νόμος προβλέπει ότι σε περίπτωση που κατατίθενται ενστάσεις για συγκεκριμένες παραγωγές ηλεκτρικού ρεύματος σε συγκεκριμένα μέρη, θα πρέπει να εξετάζονται αναλυτικά. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν είπα αυτό, άλλο σας είπα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αυτό ακριβώς κάνει η Ρυθμιστική Αρχή Ενέργειας και όταν ολοκληρώσει την εξέτασή της θα μπορέσει και η ΡΑΕ και η Κυβέρνηση να τοποθετηθεί επί του θέματος. Προς το παρόν, όμως, όλες οι άλλες θερμοηλεκτρικές μονάδες, οι οποίες πληρούσαν τα κριτήρια αυτά είχαν πληρότητα οικονομικής πρότασης και ήταν τεχνολογικά εξελιγμένες προτάσεις και ταυτόχρονα ήταν συμβατές με την προκήρυξη για μονάδες φυσικού αερίου που είναι ανταγωνιστικό και σέβεται το περιβάλλον, προωθήθηκαν απολύτως νόμιμα και εν γνώσει της υπευθυνότητας με την οποία θα πρέπει να αντιμετωπίσουμε το ενεργειακό πρόβλημα της χώρας μας. Σας ευχαριστώ.
ΠΑΝΑΓΙΩΤΗΣ ΛΑΦΑΖΑΝΗΣ: Μου επιτρέπετε, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει διαδικασία, κύριε Λαφαζάνη και το γνωρίζετε. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν μπορεί να αυθαιρετεί. 
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει διαδικασία, κύριε Λαφαζάνη, μην υποτιμάται τον εαυτό σας. Δεν επιτρέπεται από τον Κανονισμό.
ΠΑΝΑΓΙΩΤΗΣ ΛΑΦΑΖΑΝΗΣ: Διαστρεβλώνει αυτά που είπα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τα έχουμε πει κατ'επανάληψη.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
Η πρώτη με αριθμό 870/2-5-2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Πολύζου προς τον Υπουργό Δημόσιας Τάξης, σχετικώς με τα μέτρα αντιμετώπισης των πυρκαγιών, λόγω κωλύματος του κυρίου Υπουργού δεν θα συζητηθεί και διαγράφεται.
Δεύτερη είναι η με αριθμό 866/2-6-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με τη λήψη μέτρων για την επίλυση των προβλημάτων και τη συνέχιση της λειτουργίας των μεταλλείων Μαντέμ-Λάκο.
Η επίκαιρη ερώτηση του κ. Τζέκη έχει ως εξής:
"Το τελευταίο διάστημα έντονη είναι η ανησυχία των πεντακοσίων εξήντα περίπου εργαζομένων στα Μεταλλεία Μαντέμ-Λάκο στη Χαλκιδική, ειδικά μετά τη συνάντησή τους με τον πρόεδρο της "TVX-Gold", στην οποία ο Καναδός πρόεδρος άφησε ανοιχτό το ενδεχόμενο να κλείσουν τα μεταλλεία αν κριθούν μη κερδοφόρα. 
Για μια ακόμα φορά αποδεικνύεται η ευθύνη της Κυβέρνησης για τη ληστρική και αποικιακού χαρακτήρα σύμβαση που υπέγραψε και κύρωσε με νόμο. 
Δεδομένου ότι στόχος της TVX είναι η αύξηση της κερδοφορίας και χωρίς αυτήν δεν ενδιαφέρεται ούτε για τους εργαζομένους ούτε για ολόκληρη την περιοχή, και για να μην υπάρξουν δραματικές συνέπειες για την περιοχή των Μαντεμοχωρίων (απολύσεις, ερήμωση χωριών, οικονομικός μαρασμός κ.ά) ερωτάται ο κύριος Υπουργός:
Τι μέτρα προτίθεται να πάρει για να εξασφαλιστεί η συνεχής λειτουργία των Μεταλλείων Μαντέμ-Λάκο;
Σε περίπτωση που η "TVX-Gold" κλείσει το Μεταλλείο είναι διατεθειμένη η Κυβέρνηση να προχωρήσει στη λειτουργία του κάτω από το δημόσιο έλεγχο;
Ο Υπουργός Ανάπτυξης κ. Χριστοδουλάκης έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ευχαριστώ, κύριε Πρόεδρε. 
Χαιρετίζω κατ' αρχήν την υποβολή ερώτησης από το Κ.Κ.Ε. σχετικά με την τύχη των εργαζομένων και της απασχόλησης στην περιοχή της Χαλκιδικής, επειδή θεωρώ ότι είναι μία δριμεία αυτοκριτική του κόμματός του για όλη την αντιαναπτυξιακή στάση την οποία άσκησε με στόχο να ματαιωθεί η επένδυση της TVX του Χρυσού στη Χαλκιδική. ' Όλα αυτά τα χρόνια που διαμαρτυρόταν το Κ.Κ.Ε. εναντίον της επένδυσης είχε σαν σκοπό να ματαιώσει την επένδυση και άρα να υπονομεύσει δραστικά και ριζικά το εργασιακό μέλλον και τις προοπτικές απασχόλησης των εργαζομένων στα Μεταλλεία Στρατωνίου όπως επίσης και την απασχόληση στην ευρύτερη περιοχή. Επιτέλους μπορώ να θεωρήσω ότι αφού άρχισε να νοιάζεται για την τύχη της απασχόλησης στην περιοχή αναθεώρησε και τη στάση την οποία τόσα χρόνια κράτησε. 
'Όπως είναι γνωστό η εταιρεία TVX έχει υπογράψει μια σύμβαση για τη διατήρηση εν λειτουργία των Μεταλλείων Στρατωνίου στα οποία αναφέρεται η ερώτηση και την απασχόληση επί μια τριετία ενός ικανού αριθμού εργαζομένων -550 είναι η αρχική σύμβαση- μετά το 1996 που είχε υπογράψει τη σύμβαση με προοπτική βέβαια να τους απασχολήσει και στο νέο Μεταλλείο της Ολυμπιάδας που θα άνοιγε. 
Βέβαια οι πρόσφατες εξελίξεις που είδαν το φως του Τύπου γιατί ακόμα δεν γνωρίζουμε τις ακριβείς αποφάσεις του Συμβουλίου της Επικρατείας θέτουν μία αμφισβήτηση γι' αυτήν την προοπτική, πράγμα το οποίο ενδέχεται να δώσει λαβή στην εταιρεία TVX να αναθεωρήσει και τις υποχρέωσεις σε σχέση με την απασχόληση των εργαζομένων στην ευρύτερη περιοχή. 
Πρέπει να κατανοήσουμε όλοι ότι η επένδυση της TVX στη Χαλκιδική είναι μία πάρα πολύ χρήσιμη επένδυση η οποία βεβαίως θα πρέπει να γίνει με όλες τις περιβαλλοντικές προδιαγραφές. Η επένδυση, όμως, είναι ένα έργο χρήσιμο για τη χώρα, για την απασχόληση, για την ανάπτυξη της ευρύτερης περιοχής. Νομίζω ότι θα πρέπει όλοι να είμαστε πολύ προσεκτικοί στο να μη δημιουργούμε εχθρικές στάσεις και συμπεριφορές απέναντι στις επενδύσεις, διότι με τον τρόπο αυτό υπονομεύεται η προοπτική ευημερίας και ανάπτυξης της κάθε περιοχής, αλλά και της χώρας μας. Εάν προχωρήσει σωστά η επένδυση, τότε και το μέλλον των εργαζομένων στην ευρύτερη περιοχή θα είναι εξασφαλισμένο, αλλά και θα δημιουργηθούν πολύ περισσότερες θέσεις απασχόλησης απ' ό,τι είναι σήμερα. 
Λύσεις όπως αυτή που προτείνει το Κ.Κ.Ε να φύγουν οι επενδυτές, αλλά μετά να παρέμβει το δημόσιο να κρατικοποιήσει τα μεταλλεία είναι εκτός τόπου και χρόνου. Δεν μπορούμε αγαπητέ συνάδελφε του Κ.Κ.Ε., να είμαστε ταυτοχρόνως εναντίον των επενδυτών και εναντίον της προοπτικής διακύβευσης των θέσεων απασχόλησης των εργαζομένων. Πρέπει να καταλάβουμε ότι την απασχόληση σήμερα τη δημιουργεί η επένδυση, η οικονομική δραστηριότητα, η ανάπτυξη και όχι η επιστροφή σε ξεπερασμένα και χρεοκοπημένα σχήματα κρατικής εκμετάλλευσης δραστηριοτήτων που θα πρέπει να δίδονται και να αξιοποιούνται πολύ αποτελεσματικότερα από τους ιδιώτες. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): O κ. Τζέκης έχει το λόγο. 
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Πιστεύω, ότι σκόπιμα διαστρεβλώνει τη θέση του Κ.Κ.Ε. ο κύριος Υπουργός, ύστερα από τα αδιέξοδα που έχει συσσωρεύσει η πολιτική της Κυβέρνησης, στο ξεπούλημα στρατηγικών επιχειρήσεων στο ιδιωτικό κεφάλαιο και με τις συνέπειες που υπάρχουν από το ιδιωτικό κεφάλαιο σε αυτές τις επενδύσεις. Θα σας αναφέρω τη "SOFTEX". Αυτήν την έχετε ξεπουλήσει. Οι εργαζόμενοι είναι σε διαθεσιμότητα, σε απολύσεις. Τι σημαίνει αυτό;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μην αλλάζετε θέμα. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ. 
ΑΓΓΕΛΟΣ ΤΖΕΚΗΣ: Μην με διακόπτετε, κύριε Υπουργέ. Σας άκουσα με μεγάλη προσοχή. Η θέση του Κ.Κ.Ε. δεν χωράει διαστρέβλωση, γιατί είναι πολύ καθαρή. Από την ημέρα που συζητήθηκε το θέμα σας είπαμε μην ξεπουλάτε αυτόν τον ορυκτό πλούτο, γιατί είναι η περιουσία του ελληνικού λαού και κανένας δεν μπορεί να την παζαρεύει. Δώσατε τριακόσια δεκατέσσερα χιλιάδες στρέμματα στην "TVX Gοld" έναντι έντεκα δισεκατομμυρίων δραχμών και μέσα εκεί είναι και η Μαντέμ-Λάκο.
Εμείς είπαμε, μην το ξεπουλάτε, η επένδυση να γίνει από το δημόσιο φορέα, να είναι κάτω από τον κοινωνικό και εργατικό έλεγχο και αν θα γίνει και πού θα γίνει η επένδυση, αυτό θα το αποφασίσουν μαζί οι φορείς όλης της περιοχής με την Κυβέρνηση κλπ. Αυτό, λοιπόν, είναι μία τίμια και ξεκάθαρη θέση, γιατί είχαμε προειδοποιήσει, ότι αυτή η συγκεκριμένη εταιρεία δεν θα έκανε τίποτα άλλο παρά μέσα από τη ληστρική και αποικιακού χαρακτήρα σύμβασή σας, να φθάσει στα σημερινά αδιέξοδα. Εξάλλου εσείς είπατε από τη Θεσσαλονίκης στις τοπικές εφημερίδες "ΜΑΚΕΔΟΝΙΑ" και "ΑΓΓΕΛΙΟΦΟΡΟΣ" ότι είναι μονόδρομος η απόφαση του Συμβουλίου της Επικρατείας για την "TVX GOLD". Σας επιστρέφω, λοιπόν, τα δικά σας λεγόμενα.
Έτσι, λοιπόν, το ενδιαφέρον του κόμματός μας για τους εργάτες του Μαντέμ-Λάκο είναι για δεύτερη φορά. Και ακριβώς εδώ είναι το ζήτημα: Θα πάρετε την ευθύνη αν θα φύγει -και θα φύγει- η καναδέζικη εταιρεία απ' αυτήν εδώ τη χώρα να μη χάσουν τη δουλειά τους οι εργάτες; Και βέβαια σ' αυτό το σημείο υπάρχει η ανακοίνωση των εργαζομένων, που από αδιάψευστα στοιχεία αποδεικνύουν ότι πλέον ο Καναδός εργοδότης δεν ενδιαφέρεται για τις θέσεις εργασίας. Εκείνο που ενδιαφερόταν ήταν να βγάλει τον χρυσό, να τον εκμεταλλευθεί για δέκα -δεκαπέντε χρόνια και ύστερα "μην είδατε τον Παναή", αδιαφορώντας και για το περιβάλλον και για τις θέσεις εργασίας. 
Και η "SOFTEX" που σας ανέφερα, σας ενοχλεί διότι τότε είχαμε πει, ότι ο κύριος αυτός, στον οποίο την παραδίδετε για ένα κομμάτι ψωμί, μέσα σε δύο χρόνια δεν θα ενδιαφερθεί για την προοπτική της και έτσι έγινε. 
Επιτέλους, μη θέλετε μέσα από τη διαστρέβλωση των άλλων κομμάτων να σκεπάσετε την ανεύθυνη, συντηρητική, νεοφιλελεύθερη πολιτική, που οδηγεί στο αδιέξοδο και μαραζώνει ολόκληρες περιοχές της χώρας. 
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Ανάπτυξης κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Τζέκη, υπάρχουν μερικές πολύ απλές αλήθειες. 'Οποιος είναι εχθρός των επενδύσεων, είναι εχθρός της ανάπτυξης. 'Οποιος είναι εχθρός της ανάπτυξης, είναι εχθρός της απασχόλησης.
ΑΓΓΕΛΟΣ ΤΖΕΚΗΣ: Επένδυση με επένδυση έχει διαφορά.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Δεν θα επιτρέψω διαλογική συζήτηση. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Υπονομεύσατε με τη δική σας στάση το μέλλον εργασίας των εργαζομένων και την ανάπτυξη σε ολόκληρη την περιοχή. 
ΑΓΓΕΛΟΣ ΤΖΕΚΗΣ: Μιλάμε για το Μαντέμ-Λάκο. Είναι άλλη επένδυση. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Ερχεστε τώρα σαν μετανοημένοι τιμητές να ανησυχήσετε δήθεν για την εργασία των ανθρώπων αυτών. 
ΑΓΓΕΛΟΣ ΤΖΕΚΗΣ: 'Εχουμε καθαρό μέτωπο προς τους εργάτες.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Να μη γράφεται τίποτα στα Πρακτικά από όσα λέει ο κ. Τζέκης.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Η ανάπτυξη θέλει επενδύσεις. Είναι μοναδικό φαινόμενο στην ιστορία του εργατικού κινήματος, κόμμα το οποίο θέλει να αυτοδιαφημίζεται ως κομμουνιστικό, να μάχεται ενάντια στις βιομηχανικές επενδύσεις και ενάντια στη βιομηχανική απασχόληση. Είναι πρωτοφανή αυτά τα θέματα τα οποία βλέπουμε.
ΑΓΓΕΛΟΣ ΤΖΕΚΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εμείς δεν θα ακολουθήσουμε τα αποτυχημένα πειράματα τα οποία κάνατε σε άλλες χώρες με τις κρατικοποιήσεις σε κάθε είδος που οδήγησαν σε πλήρη αναποτελεσματικότητα και απαξία. 
ΑΓΓΕΛΟΣ ΤΖΕΚΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Οι επενδύσεις σήμερα και η οικονομική ανάπτυξη γίνεται με συγκεκριμένους κανόνες. Κανόνες οι οποίοι προστατεύουν το περιβάλλον, σέβονται την απασχόληση, παρέχουν ασφάλεια και υγιεινή στους εργαζόμενους.
ΑΓΓΕΛΟΣ ΤΖΕΚΗΣ: ...
ΠΡΟΕΔΡΕΥΩΝ (Κωνσταντίνος Γείτονας): Επιτέλους, κύριε Τζέκη! Πριν από το σεβασμό στον Κανονισμό υπάρχει και ο αυτοσεβασμός. 
ΑΓΓΕΛΟΣ ΤΖΕΚΗΣ: ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Επιτέλους, κύριε Τζέκη. Πολιτικές είναι οι αντιπαραθέσεις σας και δεν μπορώ να παρέμβω. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Τζέκη, χαιρετίζω τη σημερινή σας ερώτηση, διότι την εκλαμβάνω , επαναλαμβάνω και πάλι, ως μία δριμεία αυτοκριτική στις στάσεις που κρατήσατε εναντίον των επενδύσεων .
ΑΓΓΕΛΟΣ ΤΖΕΚΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Και αν θέλετε να φροντίσουμε για το μέλλον των εργαζομένων, να φροντίσουμε να γίνονται επενδύσεις στη χώρα...
ΑΓΓΕΛΟΣ ΤΖΕΚΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Να αφήσουμε την έχθρα στην ανάπτυξη και τις επενδύσεις. 
Αυτά είχα να πω. Πιστεύω, ότι τελικά η επένδυση θα μπορέσει να πραγματοποιηθεί, διότι είναι μία επένδυση χρήσιμη για τον τόπο και έτσι θα υπάρξουν προοπτικές απασχόλησης. 
ΑΓΓΕΛΟΣ ΤΖΕΚΗΣ: ...
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, δεν γράφεται καμία σας διακοπή και το ξέρετε. 
ΑΓΓΕΛΟΣ ΤΖΕΚΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Χαίρομαι που επιτέλους και εσείς, κύριε Τζέκη, αρχίζετε και ανησυχείτε για τους εργαζομένους.
'Όπως δήλωσα βεβαίως, όλες οι επενδύσεις γίνονται με το να σέβονται την υφιστάμενη νομοθεσία. Είμαι βέβαιος, ότι αυτή ακριβώς είναι και θα είναι και η περίπτωση της TVX και θα μπορέσει η επένδυση αυτή να προχωρήσει. 
Αυτές είναι οι δηλώσεις μου. Μέσα σ' αυτό θα λυθεί και το θέμα της απασχόλησης.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 32/22-11-2000 επερώτηση των Βουλευτών της Νέας Δημοκρατίας κυρίων Γεωργίου Τρυφωνίδη, Βασιλείου Κορκολόπουλου, Προκόπη Παυλόπουλου, Αντώνη Μπέζα, Νικολάου Λέγκα, Ιορδάνη Τζαμτζή και Σάββα Τσιτουρίδη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προστασία του περιβάλλοντος.
Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Κιλκίς, κ. Σάββας Τσιτουρίδης και από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο Βουλευτής κ. Γεώργιος Αμπατζόγλου.
Το λόγο έχει ο πρώτος εκ των επερωτώντων, ο κ. Τρυφωνίδης.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κύριοι συνάδελφοι, το άρθρο 37 της Χάρτας για τα βασικά ανθρώπινα δικαιώματα των πολιτών της Ευρωπαϊκής Ένωσης απαιτεί: "Ένα υψηλό επίπεδο προστασίας και βελτίωσης της ποιότητας του περιβάλλοντος πρέπει να ενσωματωθεί στις πολιτικές της Ένωσης και να εξασφαλισθεί με την αρχή της Αειφόρου ανάπτυξης". Το βασικό αυτό δικαίωμα του κάθε πολίτη της Ευρωπαϊκής Ένωσης η Κυβέρνηση του ΠΑΣΟΚ χρόνια τώρα δεν το εξασφαλίζει όπως θα έπρεπε. Το χειρότερο όλων είναι, ότι παρ' όλα τα χρήματα που ξοδεύονται με αφορμή ή στο όνομα του περιβάλλοντος στην ουσία αυτό δεν βελτιώνεται. Αντίθετα, σε ορισμένες περιπτώσεις υποβαθμίζεται. Και αυτό διότι η περιβαλλοντική πολιτική του ΠΑΣΟΚ χαρακτηρίζεται: 
Πρώτον, από νομική ανεπάρκεια. Ουσιαστικά, ελλείπει περιβαλλοντική νομοθεσία από το 1986 και μετά πλην των κοινοτικών οδηγιών και της επαναφοράς μετά από εικοσαετές πάγωμα των ρυθμίσεων του ν.360/76 της Νέας Δημοκρατίας "Περί Χωροταξίας και Περιβάλλοντος", που ήταν τότε προάγγελος της Αειφορίας μιας και συνέδεε τη χωροταξία με το περιβάλλον.
Δεύτερον, από ανεπάρκεια προγραμματισμού και εκτέλεσης περιβαλλοντικών έργων. Τα έργα αυτά όπως και όλα τα άλλα χαρακτηρίζονται από χρονική και οικονομική υπέρβαση, αλλά και αυτά που παραδίδονται επίσης χαρακτηρίζονται στη συντριπτική τους πλειοψηφία -93% περίπου πιστοποίησε πρόσφατα η Ευρωπαϊκή Ένωση- από κακή έως απαράδεκτη ποιότητα, σε πολλά δε από αυτά διαπιστώνεται ακόμα και αδυναμία λειτουργίας.
Αποτέλεσμα αυτής της εσφαλμένης πολιτικής για το περιβάλλον στη χώρα μας είναι: 
Πρώτον, να υφίσταται το περιβάλλον μια συνεχή υποβάθμιση και καταστροφή (αέρας, νερό, φύση, φυσικοί πόροι).
Δεύτερον, οι έλεγχοι όπως επίσης και οι μηχανισμοί που θα τους ασκήσουν είναι ουσιαστικά ανύπαρκτοι, ώστε να πιστοποιηθεί η εφαρμογή της υπάρχουσας νομολογίας.
Τρίτον, το κράτος αδυνατεί να προστατεύσει ακόμα και τη δημόσια υγεία από την έκθεση του πληθυσμού σε εγχώριες ή εισαγόμενες τοξικές ουσίες.
Όλα τα ανωτέρω αποδεικνύονται αντικειμενικά από τρεις πηγές: 
Πρώτον, από τις εκθέσεις του Οργανισμού Οικονομικής Συνεργασίας και Ανάπτυξης.
Δεύτερον, από τις πολυάριθμες εκθέσεις της Ευρωπαϊκής 'Ενωσης.
Τρίτον, από τον κοινοβουλευτικό έλεγχο που έχω ασκήσει εγώ προσωπικά και άλλοι συνάδελφοι της Νέας Δημοκρατίας.
Θα αρχίσω με τον Οργανισμό Οικονομικής Συνεργασίας και Ανάπτυξης. Η περιβαλλοντική πολιτική της χώρας εξετάσθηκε από εμπειρογνώμονες στο ΟΟΣΑ το 1983 και το 2000. Το 1983 η τότε κυβέρνηση διατύπωσε τους άξονες της πολιτικής της για το περιβάλλον. Για τους γνωρίζοντες ο αείμνηστος Αντώνης Τρίτσης τότε πήρε το πρόγραμμα που είχε εκπονηθεί επί κυβερνήσεως της Νέας Δημοκρατίας -πόνημα Γερουλάνου-Βασιλοπούλου- και με σχετικά μικρές τροποποιήσεις υπέβαλε στον ΟΟΣΑ. Από το 1983 ο ΟΟΣΑ διαπιστώνει "διοικητική διάσπαση των περιβαλλοντικών αρμοδιοτήτων σε πλείονα Υπουργεία και φορείς με χαλαρή ή ανύπαρκτη συνεργασία", όπως λέει χαρακτηριστικά.
Παρ' όλο που πολλοί από τους στόχους που αποτυπώθηκαν στο κείμενο του 1983 συνέπιπταν με κοινοτικές προτεραιότητες ούτε ένας δεν επετεύχθη σύμφωνα με τα στοιχεία του ΟΟΣΑ το 2000. Πρώτα απ' όλα παρέμεινε αυτή η έλλειψη συντονισμού δηλαδή η διοικητική διάσπαση των περιβαλλοντικών αρμοδιοτήτων παρ' όλο που διαπιστώθηκε και τονίστηκε εδώ και είκοσι χρόνια. Επιπλέον η πολιτική πρακτική της Κυβέρνησης κρίνεται στην έκθεση του ΟΟΣΑ του 2000 στο βαθμό υστέρησης της εφαρμογής του κοινοτικού δικαίου και των ανεπαρκειών απορρόφησης των κονδυλίων της Ευρωπαϊκής 'Ενωσης, πράγμα που σημαίνει ότι το ΠΑΣΟΚ αδιαφόρησε για τις εθνικές προτεραιότητες που αναφερόντουσαν στην έκθεση του ΟΟΣΑ του 1983 και προσπαθεί ασθμαίνοντας να προσαρμοστεί στην κοινοτική πολιτική.
Τι διαπιστώνει η έκθεση του ΟΟΣΑ το 2000: Πρώτον μη ορθολογική χρήση πόρων. Κάηκαν υπερβολικά μεγάλες εκτάσεις δασών τα τελευταία χρόνια. Τα νερά σε πολλές περιφέρειες της χώρας έγιναν υφάλμυρα και δεν υπάρχει ορθή διαχείριση των υπαρχόντων, χωρίς επίσης να υπάρχει ορθή πρόβλεψη και διαχείριση έργων για την λειψυδρία που φαίνεται να έρχεται. 
Ακόμη επισημαίνεται αδυναμία διαχείρισης των απορριμμάτων, αστυφιλία, απερήμωση της περιφέρειας. Όλα αυτά ήταν προτεραιότητες στο πρόγραμμα του ΟΟΣΑ το 1983.
Δεύτερον, η προστασία της αγροτικής γης από την αστικοποίηση που αναφερόταν επίσης στις δεσμεύσεις του 1983, όχι μόνο δεν τηρήθη αλλά η Κυβέρνηση προχώρησε και στον εύκολο αποχαρακτηρισμό των δασικών εκτάσεων κάνοντας πιο ελαστική τη διατύπωση του άρθρου 24 στην πρόσφατη τροποποίηση του Συντάγματος, γιατί δεν έθεσε τη βασική προϋπόθεση να προϋπάρχει δασολόγιο πριν από τον αποχαρακτηρισμό των δασών. 
Τρίτον, δεν επετεύχθη η ανάπτυξη περιβαλλοντολογικού διοικητικού μηχανισμού όπως έλεγε η δέσμευση του 1983. Το 2000 ο ΟΟΣΑ ζητά ακόμη τους επιθεωρητές περιβάλλοντος.
Τέταρτον, το κτηματολόγιο προτείνεται από το 1983. Το 2001 όχι μόνο δεν έχουμε κτηματολόγιο αλλά και η Ευρωπαϊκή Ένωση διακόπτει τη χρηματοδότηση του έργου διαπιστώνοντας ανεπίτρεπτες σπατάλες. Η πρόοδος που μένει να γίνει στο τομέα του Περιβάλλοντος απαιτεί μια "περιβαντολλογική μεταρρύθμιση" η οποία δεν έχει ακόμη συντελεστεί. Χρησιμοποιώ αυτούσιες τις φράσεις του ΟΟΣΑ. Απαιτείται μια ενδυνάμωση της αποτελεσματικότητας και της οικονομικής αποδοτικότητας των περιβαλλοντικών πολιτικών.
Έτσι η έκθεση του ΟΟΣΑ συστήνει πρώτον τη σταδιακή επικαιροποίηση των νόμων της δεκαετίας 1970-1980, δηλαδή της Νέας Δημοκρατίας. Δεύτερον επισημαίνει ότι και μετά από είκοσι χρόνια η αχίλλειος πτέρνα εφαρμογής της περιβαλλοντικής πολιτικής είναι η εφαρμογή της νομοθεσίας για το περιβάλλον. Τρίτον, αναφέρει ότι δεν έχει δοθεί ιδιαίτερη έμφαση στην οικονομική ανάλυση κόστους-οφέλους των περιβαλλοντικών πολιτικών. Δηλαδή αυτό σημαίνει ότι είναι ανύπαρκτος ο προγραμματισμός και ο σχεδιασμός. Η διαδικασία αυτή έχει αντικατασταθεί από πορεία σε κομματικούς και διαπλεκόμενους λαβύρινθους με στόχο την απορρόφηση των κονδυλίων σε αλυσιτελή έργα όπως δείχνει η σημερινή πραγματικότητα. Τέταρτον, επισημαίνει ότι είναι ανύπαρκτος ο εθνικός και περιφερειακός σχεδιασμός. Μόλις το 1999 αναμασάται ο ν. 360/76 της Νέας Δημοκρατίας και φυσικά παραμένει ανενεργός. 
Πέμπτον, αναφέρει επί λέξει ότι "το ΥΠΕΧΩΔΕ προς το παρόν (δηλαδή, εδώ και είκοσι χρόνια) έχει περιορισμένη εποπτεία εφαρμογής της περιβαλλοντικής πολιτικής στο πεδίο". Και τέλος το σπουδαιότερο ο ΟΟΣΑ στην έκθεσή του το 2000 ζητά την προετοιμασία της χώρας, για την αντιμετώπιση των απαιτήσεων που θα προκύψουν όταν θα μειωθούν οι χρηματοδοτήσεις από την Ευρωπαϊκή Ένωση, μετά το 2006. Αυτό είναι από τα σπουδαιότερα που επισημαίνει η Ευρωπαϊκή Ένωση και αναφέρεται σε ένα διαχρονικό σχεδιασμό περιβαλλοντικής πολιτικής στη χώρα, γιατί σήμερα δυστυχώς έχουμε δείγματα, ό,τι πόροι του παρόντος όχι μόνο αναλίσκονται χωρίς να αποδίδουν έργα, αλλά να προσπαθούμε να δανειστούμε σήμερα χρήματα από το μέλλον όπως κάνει τελευταία με την πολιτική της η Κυβέρνηση. 

Όπως δηλαδή, ο κ. Λαλιώτης που προσπαθεί να δανειστεί, όπως προανέφερα, από τα κονδύλια του Γ' Κοινοτικού Πλαισίου Στήριξης για να πληρώσει σήμερα το κτηματολόγιο που χρωστάει δις υποσχόμενος ότι η νέα Κυβέρνηση, προφανώς της Νέας Δημοκρατίας, θα επιστρέψει τα χρήματα αυτά από εθνικούς πόρους. 
Έρχομαι τώρα στις διαπιστώσεις της Ευρωπαϊκής Ένωσης. Στις πολυάριθμες εκθέσεις της Ευρωπαϊκής Ένωσης γίνεται αναφορά της πολιτικής πρακτικής της χώρας μας συνήθως με αρνητικές διαπιστώσεις ή απουσία στοιχείων εκ μέρους των αρμοδίων υπηρεσιών της χώρας. Οι καταγγελίες της Ευρωπαϊκής Ένωσης και οι καταδίκες που ομολόγησε ο κ. Λαλιώτης, σε ερώτησή μου, αποδεικνύουν ότι έχω και το θάρρος να ρωτώ -γιατί κάποτε με είχε κατηγορήσει ότι δεν θα τολμούσα να ρωτήσω- γι αυτά τα πράγματα αλλά και ο ίδιος έχει το θάρρος ή το θράσος, θα έλεγα, να αποδέχεται ότι είναι ο πρώτος Υπουργός Περιβάλλοντος στη χώρα, αλλά και σε όλη την Ευρώπη, που από το 1994 μέχρι σήμερα άφησε τη χώρα να διασύρεται. Όπως καταλαβαίνετε αναφέρομαι στη χωματερή του Κουρουπητού Χανίων όπου η χώρα μας είναι η μοναδική της Ευρωπαϊκής Ένωσης που έχει καταδικαστεί σε πρόστιμο. Και αυτό όταν οι ΧΥΤΑ μικρών πόλεων όπως των Χανίων ή της Ρόδου, όπως αναφέρεται στην έκθεση του Ταμείου Συνοχής στις 11.1.2001 είναι κόστους από εθνικούς πόρους ύψους 2-2,2 εκατομμυρίων ευρώ, όσο είναι και το πρόστιμο που έχει μέχρι σήμερα πληρώσει η χώρα για τον Κουρουπητό των Χανίων. Θα μπορούσαμε να είχαμε φτιάξει τον ΧΥΤΑ των Χανίων μόνο από τα χρήματα του προστίμου που έχουμε μέχρι τώρα πληρώσει. 
Σύμφωνα με την Ευρωπαϊκή Ένωση (έκθεση AUTO OIL) η Αθήνα πνίγεται στο καρκινογόνο βενζόλιο. Στο Πανεπιστήμιο Αθηνών η κα Κουτσούγιανη Κλέα διαπιστώνει θανάτους οφειλόμενους στην ατμοσφαιρική ρύπανση. Ακόμα το ελληνικό γραφείο της Greenpeace αναφέρει ότι όπως προκύπτει από μελέτη -Ιούλιος 2000- τα θύματα από ατμοσφαιρική ρύπανση στην Ελλάδα είναι όσα και εκείνα των τροχαίων ατυχημάτων. 
Η ελεύθερη καύση των απορριμμάτων, εκτός από τις πυρκαγιές των δασών, παράγει δέκα χιλιάδες φορές περισσότερη διοξίνη από καυστήρες που δεν θέλει ο κ. Λαλιώτης να τοποθετήσει, για καύση απορριμμάτων, για να μη δημιουργηθούν διοξίνες. Ακόμα η Ελλάδα περιμένει εργαστήριο που θα μπορεί να μετράει και να αξιολογεί διοξίνες. Το όζον, σύμφωνα με μελέτη της Ευρωπαϊκής Υπηρεσίας Περιβάλλοντος 1998-99 από τον καθηγητή κ. Μουτσόπουλο, είναι πλέον ενδημικό φαινόμενο στην περιοχή της Αθήνας και είναι δώρο που θα κάνουμε στους αθλητές των ολυμπιακών αγώνων αφού φυσικά όλα αυτά τα χρόνια το γευθούν και οι κάτοικοι των Αθηνών. 
Επίσης χωρίς την προϋπόθεση του δασολογείου στο νέο άρθρο 24 του Συντάγματος η διατύπωσή του αποτελεί ένα κίνητρο για τους καταπατητές. Η επίκληση των ακραίων καιρικών φαινομένων και οι ηρωϊκοί θάνατοι των δασοπυροσβεστών, σε συνεργασία με τους μη αποζημιωθέντες παλαιούς πυρόπληκτους δείχνουν γλαφυρά την προστασία των φυσικών πόρων στη χώρα μας και αναγορεύουν το Ε' τμήμα του Συμβουλίου της Επικρατείας ως τον υπ' αριθμόν ένα εχθρό του Ευάγγελου Βενιζέλου.
Ακόμα η Ευρωπαϊκή Ένωση καταγγέλλει κακοτεχνίες και παραλήψεις, όπως παραδείγματος χάρη η έκθεση εφαρμογής του Ταμείου Συνοχής, αλλά και οι εκθέσεις του Ελεγκτικού Συνεδρίου. Μάλιστα η Ευρωπαϊκή Ένωση αρνήθηκε να συνεχίσει τις πληρωμές π.χ. στο κτηματολόγιο και επέβαλε αυστηρό καθεστώς ελέγχων των δαπανών με αυστηρότητα των κυρώσεων. Πρόσφατα το Ευρωπαϊκό Κοινοβούλιο ενέκρινε τη διετή παράταση απορρόφησης των δύο δισεκατομμυρίων ευρώ του Β' Κοινοτικού Πλαισίου Στήριξης που δεν απορροφήθηκαν έγκαιρα παρά τις διακηρύξεις της Κυβέρνησης. Προφανώς θα ισχύουν γι αυτά τα δισεκατομμύρια οι νέοι αυστηροί κανονισμοί που υπέβαλε η Ευρωπαϊκή 'Ενωση για τη διαχείριση των κονδυλίων του Γ' Κοινοτικού Πλαισίου Στήριξης. Το ερώτημα είναι πώς θα καταφέρει η Κυβέρνηση τα δύο αυτά χρόνια να καταναλώσει τα χρήματα και του Β' Κοινοτικού Πλαισίου και του Γ' Κοινοτικού Πλαισίου Στήριξης.

'Εχουμε το παράδειγμα ότι το 1999 η Ευρωπαϊκή 'Ένωση αρνήθηκε τη χρηματοδότηση της αποχέτευσης της Αθήνας και της Θεσσαλονίκης από έλλειψη μελετών.
Τρίτον, σχετικά με τις απαντήσεις που κατά καιρούς έλαβα από ερωτήσεις μου στη Βουλή σχετικά με τα προβλήματα του περιβάλλοντος, έχω να σημειώσω τα παρακάτω: 
Πρώτον, μετρήσεις του Πανεπιστημίου Θεσσαλονίκης αναφορικά με τη ρύπανση του ελληνικού χώρου από τα γεγονότα του Κοσόβου, τις οποίες επεκαλέσθη η Κυβέρνηση, δεν αντέχουν σε σοβαρή κριτική, όχι γιατί ευθύνεται η αναλυτική χημεία, αλλά διότι όπως διαπίστωσε η επιστημονική κοινότητα η δειγματοληψία ήταν μάλλον πρόχειρη και φυσικά απελπιστικά περιορισμένη σε χρόνο και σε χώρο. Πάντως, οι διοξίνες...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Μήπως ανεφέρετο σε άλλη έρευνα; Νομίζω ότι κάνετε λάθος. 
ΓΕΩΡΓΙΟΣ ΤΡΥΦΩΝΙΔΗΣ: 'Οχι. Οι μετρήσεις που έγιναν ήταν περιορισμένες σε τόπο και σε χρόνο και δεν ήταν σύμφωνα με τα επιστημονικά στοιχεία που έπρεπε. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Τρυφωνίδη...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μη διακόπτετε. 
Κύριε Τρυφωνίδη, επιτρέπετε διακοπή; Θέλει να πει κάτι ο κύριος Υπουργός.
ΓΕΩΡΓΙΟΣ ΤΡΥΦΩΝΙΔΗΣ: Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ήθελα να πω στην αναφορά που έκανε ο κ. Τρυφωνίδης, όσον αφορά στο συμπέρασμα που έβγαλε το Περιβαλλοντικό Ινστιτούτο του Αριστοτέλειου Πανεπιστημίου, αναφέρεται όχι στην έρευνα που είχε κάνει ο κ. Κουγιουμτζής για τι διοξίνες μετά από επιστημονική συνεργασία με το ΥΠΕΧΩΔΕ σε προηγούμενο χρόνο, διότι την έκανε πριν την έρευνα, μετρούσε τις διοξίνες στο έδαφος και στα ποτάμια, αλλά αναφέρεται σε άλλες έρευνες που είχαν αναστατώσει την Ελλάδα χωρίς να υπάρχει αντιστοιχία αλήθειας και πραγματικότητας. Λέτε πάρα πολλές ανακρίβειες, κύριε Τρυφωνίδη. 
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, λυπάμαι πάρα πολύ. Απεδέχθη τη διακοπή για να πάρω τη διευκρινιστική σας απάντηση, αλλά λυπάμαι η ουσία είναι μία, ότι οι μετρήσεις τις οποίες επικαλεσθήκατε ως Κυβέρνηση δεν αντέχουν σε επιστημονική θεώρηση, γιατί έγιναν σε περιορισμένο χώρο και χρόνο, ουσιαστικά έγιναν υπό την πίεση του να καλυφθούν ορισμένες εντυπώσεις και γενικά η επιστημονική κοινότητα δεν τις αποδέχεται. 
Πρώτα απ' όλα μια και αναφέρετε τις διοξίνες, ακόμα η Ελλάδα στερείται εργαστηρίων αξιολόγησης των διοξινών. Τι μέτρησε το Δημοκρίτειο και ποιος τις αξιοποίησε; Απλώς πήραν τα δείγματα για να τα στείλουμε στο εξωτερικό; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Μόνο τρεις χώρες της Ευρώπης δεν έχουν...
ΓΕΩΡΓΙΟΣ ΤΡΥΦΩΝΙΔΗΣ: 'Εχετε αφήσει τη χώρα απροστάτευτη. Ξέρετε πολύ καλά ότι η Ευρωπαϊκή 'Ενωση το 1993 είχε προσφέρει εργαστήρια διοξινών και χρήματα για την εκπαίδευση προσωπικού τα οποία εσείς δεν αποδεχθήκατε να τα χρησιμοποιήσετε και η χώρα στερείται αυτήν τη στιγμή αυτής της δυνατότητας, να κάνει η ίδια αξιολόγηση των διοξινών. 
Αλλά να σας ρωτήσω και κάτι άλλο. Παρ' όλες τις εξαγγελίες που κάνετε και που επικαλείσθε και σήμερα ακόμα στη Βουλή, εγώ σας ερωτώ, κάνατε τις έρευνες που έκαναν οι Αμερικάνοι στα θύματα του Κόλπου; Δηλαδή μετρήσατε τα ούρα των στρατιωτών και των φοιτητών στη Γιουγκοσλαβία, για να δούμε πόσο ουράνιο έχουν μέσα; Αυτή είναι η αξιόπιστη μέτρηση των επιπτώσεων και όχι να πηγαίνετε να μετράτε τη ραδιενέργεια στο χώμα των στρατοπέδων που βάλατε εκ των υστέρων και λέτε ότι δεν έχει καθόλου ραδιενέργεια. Εάν, κύριε Υπουργέ, είχατε πάρει δείγματα από τους στρατιώτες και από τους φοιτητές, των ούρων τους, δηλαδή και τα ελέγχατε τότε θα μπορούσατε να μιλάτε. 'Οταν κρύβεσθε πίσω από επιστημονικοφανείς μετρήσεις, οι οποίες δεν αντέχουν σε καμία αξιολόγηση, νομίζω ότι εξαπατάτε τον ελληνικό λαό. Οι Αμερικάνοι και οι άλλοι ξέρουν πολύ καλά και εξετάζουν τα ούρα. Μετά από δέκα χρόνια παρουσιάζονται συγκεντρώσεις ουρανίου στα ούρα των βετεράνων του Κόλπου. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): 'Ολα αυτά τα στοιχεία τα έχει καταθέσει το Υπουργείο 'Αμυνας...
ΓΕΩΡΓΙΟΣ ΤΡΥΦΩΝΙΔΗΣ: Θα μου απαντήσετε ύστερα σε όλα αυτά. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν είναι δυνατόν να λέτε αυτά τα πράγματα! 
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, απαιτώ την προστασία σας. 
ΠΡΟΕΔΡΕΥΩΝ (Κωνσταντίνος Γείτονας): 'Οπως είδατε, ζήτησα την έγκρισή σας για την πρώτη διακοπή και μετά είπα στον κύριο Υπουργό να μην διακόπτει. Και σας έδωσα και χρόνο παραπάνω.
ΓΕΩΡΓΙΟΣ ΤΡΥΦΩΝΙΔΗΣ: Την ίδια τακτική ακολούθησε η Κυβέρνηση και με το Τσέρνομπιλ. Δεν έγινε καμία μέτρηση ώστε να έχουμε αξιολόγηση των επιπτώσεων. Σήμερα, όσον αφορά τους αυξημένους καρκίνους που παρουσιάζονται σε ορισμένες περιοχές της χώρας, όπως παραδείγματος χάρη στη Θράκη, δεν έχουμε στοιχεία να τους αξιολογήσουμε σωστά. 
Δεύτερον, σύμφωνα με τα διεθνή ειδησεογραφικά πρακτορεία η χώρα μας φαίνεται να έχει δεχτεί τη φορολογία ενέργειας στα πλαίσια της πολιτικής για το κλίμα. Εδώ θέλω την απάντησή σας, κύριε Υπουργέ. Εάν πράγματι ισχύει αυτό, πώς θα καλύψετε την αντιαναπτυξιακή αυτή φορολόγηση σε σχέση με άλλες ευρωπαϊκές χώρες που διαθέτουν πυρηνική ενέργεια, παραδείγματος χάρη; Δηλαδή, με τι όπλα θα πολεμήσει η Ελλάδα; Πώς θα επιτύχουμε αυτούς τους ρυθμούς ανάπτυξης του 4% και του 5% του ευαγγελίζεσθαι; Πώς θα κατανεμηθούν οι νέες αιτήσεις των ελληνικών μονάδων παραγωγής ηλεκτρικής ενέργειας, όπως ρώτησε και ο κ. Λαφαζάνης προηγουμένως, προκειμένου να μην υπερβούμε το 8% των αυξήσεων των ρύπων που μας απομένουν σε εκπομπές διοξειδίου του άνθρακος, αφού ήδη καταναλώσαμε το 18% και μέχρι το 25% που μας επιτρέπουν και είναι το όριό μας έχουμε μόνο 8% και πρέπει να μην το υπερβούμε μέχρι το 2010;
Τρίτον, πότε θα παραδοθούν τα έργα του Αχελώου, του Αλιάκμονα, της Κάρλας και του Ελαιώνα της Πρέβεζας; 
Τέταρτον, πότε θα δοθούν στην Εθνική Αντιπροσωπεία τα ερωτηματολόγια εφαρμογής των οδηγιών που εδώ και χρόνια οφείλει η χώρα να αποστείλει στην Ευρωπαϊκή 'Ενωση; Ισχύει για την Κυβέρνηση η Συνθήκη του 'Αρους και η απόφαση της επιτροπής της Ευρωπαϊκής 'Ενωσης για την ενημέρωση του κοινού; Απαιτώ να μας απαντήσετε!
Πέμπτον, ο κ. Κουλουμπής, προκάτοχός σας, όταν του ζητήθηκαν οι μελέτες που εκπονεί το Υπουργείο, τις κατέθεσε στη Βιβλιοθήκη της Βουλής. Εσείς γιατί αρνείσθε να τις καταθέσετε; Γιατί δεν ενημερώνετε τη Βουλή για το πώς, σε ποιον και για ποιο λόγο διαθέσατε δισεκατομμύρια για τις συντάξεις αυτών των μελετών; Απαιτούμε απάντηση.
Για το φυσικό αέριο αποφύγατε να απαντήσετε ποιες θα είναι οι εκπομπές του διοξειδίου το αζώτου το 2004 από την αντικατάσταση ηλεκτρικών συσκευών με καυστήρες υγραερίου ούτε με ποιες προδιαγραφές θα λειτουργούν οι οικιακές και οι βιομηχανικές συσκευές. Υποδεικνύετε την κατάργηση της βενζίνης super οπωσδήποτε και την εγκατάσταση υγραερίου στα αυτοκίνητα; Πήρατε μέτρα που να καθοδηγούν τον κόσμο ότι δεν πρέπει να παρκάρουν σε υπόγεια, σε κλειστές πιλοτές; Τι επιπτώσεις θα έχει στο νέφος η χρήση του φυσικού αερίου; Αλλά και η αυξημένη οικιστική ανάτπυξη των Μεσογείων, που παρουσιάζεται σήμερα μετά την εγκατάσταση εκεί του Αεροδρομίου των Σπάτων τι επίπτωση θα έχει για το κλίμα της Αττικής, για την ατμοσφαιρική μόλυνση, δεδομένου ότι φυσούν βορειοδυτικοί άνεμοι και στους ρύπους των Αθηνών θα προστεθούν από νέα πηγή οι ρύποι από τα Μεσόγεια;
Προχωράτε χωρίς ρυθμιστικά σχέδια στην οικιστική ανάπτυξη. Σε λίγα χρόνια θα έχουμε περιορισμό των ευρωπαϊκών πόρων για έργα περιβάλλοντος. Κι εδώ θέλω να απαντήσετε, τι κάνατε, τι προβλέψατε για τα επόμενα χρόνια, να υπάρχουν πόροι για το περιβάλλον. Είστε υποχρεωμένος να απαντήσετε τώρα και να μην προχωρείτε σε δανεισμούς που θα πληρώσουν οι κυβερνήσεις του μέλλοντος και να μην επαναληφθούν και με το περιβάλλον αυτά τα οποία κάνετε με τα ασφαλιστικά ταμεία και με τις συντάξεις. 
Ευχαριστώ.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κυρία και κύριοι συνάδελφοι, όταν κατετέθη αυτή η επερώτηση, όπως εύκολα μπορεί να δει κανείς και από το περιεχόμενό της και από την ημερομηνία της, ήταν ακόμη εκκρεμές ένα μεγάλο ζήτημα; Το ζήτημα της αναθεώρησης του άρθρου 24. Είναι γνωστό ότι υπήρξαν δύο, σχεδόν διαμετρικά αντίθετες, προτάσεις στο θέμα αυτό. Εκείνη της κυβερνητικής πλειοψηφίας η οποία και τελικά πέρασε, κάπως μετριασμένη είναι η αλήθεια ύστερα από τις δικαιολογημένες αντιδράσεις και των πολιτικών δυνάμεων και πολλών αντιπροσωπευτικών φορέων. Και εκείνη της Νέας Δημοκρατίας, ιδίως σε ό,τι αφορά την προστασία των δασών. Η διάταξη η οποία διαμορφώθηκε σήμερα, εκ πρώτης όψεως, φαίνεται να μην αφίσταται τόσο πολύ εκείνης που ίσχυε ως τώρα. 
Κύριε Υπουργέ, το γνωρίζετε και θα σας το πουν και οι νομικές σας υπηρεσίες, ότι η διάταξη του άρθρου 24 μπορεί μεν να βελτιώνει ορισμένα πράγματα, ιδίως σε ό,τι αφορά τη διακήρυξη του δικαιώματος στο περιβάλλον που έπρεπε να μπει. Η αλήθεια είναι όμως ότι αφήνει πολλά περιθώρια, τα οποία δημιουργούν τις προϋποθέσεις ν' ανοίξουν οι κερκόπορτες για παραβιάσεις. Αυτό μπορεί να συμβεί ιδίως σε ό,τι αφορά την προστασία των δασών και των δασικών εκτάσεων. Και μπορεί να μην είστε αρμόδιος Υπουργός για τα θέματα που αφορούν δάση και δασικές εκτάσεις, ως Υπουργός όμως Περιβάλλοντος θέλουμε να μας πείτε, ως το τέλος αυτής της συζήτησης, απαντώντας εάν και κατά πόσο ως το τέλος της θητείας της Κυβέρνησής σας σκοπεύετε να φέρετε άλλα μέτρα για την προστασία του περιβάλλοντος στο πλαίσιο εκτέλεσης του άρθρου 24. Δηλαδή, αν θα μείνετε σ' αυτά που υφίστανται τώρα ή τι τροποποιήσεις σκοπεύετε να κάνετε. 
Εάν θεωρείτε -μπορεί να το θεωρείτε, εμείς πιστεύουμε ότι οι εκλογές θα γίνουν πολύ νωρίτερα από το τέλος της θητείας αυτής της Κυβέρνησης όπως αυτό προβλέπεται θεσμικά- όπως κάθε φορά λέτε και κάθε φορά αναιρείτε βεβαίως, ότι θα τελειώσετε τη θητεία της Κυβέρνησής σας, η παράκλησή μας άλλο και η απαίτησή μας, σε θεσμικό πάντα επίπεδο και στο πλαίσιο του κοινοβουλευτικού ελέγχου, είναι να μας πείτε το εξής: Πώς προγραμματίζετε ως Υπουργείο συνολικά, καλύπτοντας το θέμα του περιβάλλοντος που περιλαμβάνει και το θέμα της προστασίας των δασών, και πώς σκοπεύετε να κινηθείτε από δω και πέρα; 'Έχετε σχεδιάσει τα επόμενα βήματά σας; Δηλαδή θεωρείτε - (και θέλουμε ξεκάθαρη απάντηση σ' αυτό)- ότι η νομοθεσία που έχουμε σήμερα είναι αρκετή και ότι δεν χρειάζεται να γίνει τίποτα παραπέρα; Αν νομίζετε ότι χρειάζονται άλλα θεσμικά μέτρα, με το νέο θεσμικό πλαίσιο του άρθρου 24, προς το πού θα κινούνται αυτά παραδείγματος χάριν; Αν φέρετε δηλαδή ένα νόμο για τα δάση και τις δασικές εκτάσεις, αυτός ο νόμος προς ποια κατεύθυνση θα κινείται;
Θέλουμε, λοιπόν, να μας αποτυπώσετε σήμερα εδώ τη θεσμική και πολιτική σας πορεία σε επίπεδο περιβάλλοντος, μετά την αναθεώρηση του Συντάγματος και ως το τέλος της θητείας αυτής της Κυβέρνησης, όποτε εσείς την προδιαγράφετε. Αυτό είναι το ένα.
Το δεύτερο σχετίζεται μ' ένα μείζον θέμα, του οποίου τις επιπτώσεις τις αντιμετωπίζουμε καθημερινά. Ξέρετε ότι και το Συμβούλιο Επικρατείας αλλά και άλλοι αρμόδιοι φορείς σε πολλές περιπτώσεις ακυρώνουν χωροθετήσεις συγκεκριμένων δραστηριοτήτων. Και το αποδίδουν αυτό στην έλλειψη ολοκληρωμένου χωροταξικού σχεδίου στη Χώρα, και σε εθνικό και σε περιφερειακό επίπεδο. Ξέρετε παραδείγματος χάριν ότι καίριας σημασίας έργα, που θα έπρεπε να έχουν γίνει, μερικά από τα οποία έχουν και ολυμπιακές διαστάσεις, δεν γίνονται εξαιτίας του ότι υπάρχει αυτή η διελκυστίνδα ανάμεσα στην πολιτεία και στα δικαστήρια. Ξέρετε παραδείγματος χάριν ότι οι χώροι υγειονομικής ταφής δεν μπορούν να χωροθετηθούν εξ αιτίας της έλλειψης εθνικού χωροταξικού. Φτάσαμε στο σημείο ακόμα και φυλαδές να μη μπορούν να χωροθετηθούν. Φτάσαμε στο σημείο να αντιμετωπίζουμε το ζήτημα που υπάρχει αυτήν τη στιγμή στο Σχοινιά. Και αυτό εκεί οφείλεται. Γιατί αν υπήρχε εθνικό χωροταξικό και ξέραμε πού υπάγεται κάθε δραστηριότητα, δεν θα είχαμε φθάσει εδώ που φθάσαμε. Και αποδίδετε πολλές φορές υπερβάλλοντα ζήλο και εσείς και οι συνάδελφοί σας σ' αυτήν την Αίθουσα στο Συμβούλιο Επικρατείας που διαμόρφωσε αυτήν τη νομολογία. 
Το Συμβούλιο της Επικρατείας διαμόρφωσε αυτήν τη νομολογία, ακριβώς για να μπορέσει να αναγκάσει την πολιτεία να ολοκληρώσει τον εθνικό χωροταξικό σχεδιασμό. Αν δεν το είχε κάνει, θα κοιμόταν ακόμα η Κυβέρνηση τον ύπνο του δικαίου. 'Ηδη τον κοιμάται σε πολλά πράγματα. Αλλά θα κοιμόταν αυτόν τον ύπνο πολύ περισσότερο απ΄ ό,τι κοιμάται τώρα. Το ερώτημα είναι: 
Πότε σκοπεύετε, με τα μέτρα που θα πάρετε και με το σχεδιασμό που έχετε κάνει, ως ποιο χρονικό ορίζοντα, να ολοκληρώσετε τουλάχιστον τους βασικούς άξονες ενός τέτοιου εθνικού χωροταξικού σχεδιασμού, ώστε να πάψει να υπάρχει αυτή η αβεβαιότητα, η οποία και αντιπαραθέσεις σε θεσμικό επίπεδο φέρνει, στην ουσία, όμως, στερεί τη χώρα από σημαντικές υποδομές, που ήταν αναγκαίες για την προστασία του περιβάλλοντος. Με αποτέλεσμα να έχουμε αυτά που βλέπετε, με κύριο άξονα, κολοφώνα, θα έλεγα, της κακοδαιμονίας του τόπου, το θέμα του Κουρουπητού, που έχει διαστάσεις και όσον αφορά την προστασία του περιβάλλοντος και σε ό,τι αφορά τα οικονομικά του τόπου;
Σε αυτά τα δύο θέματα θα θέλαμε τις απαντήσεις σας. Και αν χρειαστεί θα επανέλθουμε δευτερολογώντας. Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, κυρία και κύριοι συνάδελφοι, η Κυβέρνηση δεν διαθέτει ολοκληρωμένο περιβαλλοντικό σχεδιασμό, που να εξασφαλίζει τη βιωσιμότητα, την ποιότητα, την ισορροπία και την προστασία των οικοσυστημάτων της χώρας.
Στη χώρα μας δεν υπάρχει ολοκληρωμένος εθνικός χωροταξικός σχεδιασμός, που να διασφαλίζει την αειφόρο, τη βιώσιμη ανάπτυξη. Η Κυβέρνηση αδυνατεί να δώσει λύσεις στα μεγάλα και σημαντικά περιβαλλοντικά προβλήματα της χώρας. Αυτή είναι η πραγματικότητα. 
Μέσα στον περιορισμένο χρόνο που έχω, για να αποδείξω αυτήν την πραγματικότητα, θα αναφερθώ σε τρία μεγάλα περιβαλλοντικά προβλήματα, που αντιμετωπίζει η χώρα. 
Το πρώτο είναι οι υδάτινοι πόροι. 
Ήδη από τη δεκαετία του 1980 υπήρξαν τεκμηριωμένες επιστημονικές μελέτες, που επεσήμαναν το πρόβλημα του νερού.
Το πρόβλημα του νερού έχει δύο διακριτές διαστάσεις: Από τη μια μεριά είναι η διάσταση της προσφοράς, η οποία εξαρτάται βέβαια από φυσικά αίτια, και από την άλλη πλευρά είναι η διάσταση της ζήτησης, η οποία εξαρτάται από την ανθρώπινη δραστηριότητα. Το ζητούμενο είναι να υπάρξει ένα ισοζύγιο ισορροπίας στην προσφορά και στη ζήτηση, ισοζύγιο το οποίο να εξασφαλίζει το περιβάλλον και να διασφαλίζει την ακεραιότητα των οικοσυστημάτων.
Το πρόβλημα της διαχείρισης του νερού στη χώρα μας είναι κυρίως πρόβλημα πολιτικό. Και το λέω αυτό, γιατί εκεί που υπάρχει έλλειμμα στα ισοζύγια προσφοράς και ζήτησης, το πρόβλημα οφείλεται κυρίως, όχι τόσο στην έλλειψη νερού, αλλά στην έλλειψη συγκροτημένων και συγκεκριμένων πολιτικών. 
Δεν έχετε πολιτική για το νερό. Αντιμετωπίζετε το μείζον θέμα της διαχείρισης του νερού αποσπασματικά, τομεακά, ασυντόνιστα και συμπτωματικά. Ο ν.1739/1987 ήταν ένας νόμος, ο οποίος περιείχε θετικά στοιχεία, στα οποία θα μπορούσε να στηριχθεί κάποιος, για να οικοδομήσει μία συγκεκριμένη πολιτική στο θέμα του νερού. Δυστυχώς, όμως, δεν τον εφαρμόσατε. Χαρακτηριστικά αναφέρω ότι ο νόμος προέβλεπε τη διαίρεση της χώρας σε δεκατέσσερα υδατικά διαμερίσματα, για καθένα από τα οποία θα έπρεπε να συνταχθεί μελέτη διαχείρισης υδάτων. Εκτός από την πιλοτική μελέτη διαχείρισης υδάτων του υδατικού διαμερίσματος της Ηπείρου, κανένα άλλο υδατικό διαμέρισμα της χώρας δεν διαθέτει σήμερα μια τέτοια αντίστοιχη διαχειριστική μελέτη.
Έπρεπε να υπάρξει η κοινοτική οδηγία-πλαίσιο για το νερό, για να ξυπνήσετε από το λήθαργο, στον οποίο βρισκόσασταν στο θέμα της διαχείρισης των υδάτων. 
Το θέμα, κύριε Υπουργέ, είναι:
- πότε θα λειτουργήσει ουσιαστικά αυτός ο ενιαίος φορέας διαχείρισης υδάτων, ο οποίος θα πρέπει να έχει εκτελεστικές αρμοδιότητες για όλα τα είδη του νερού;
- πότε θα σταματήσει αυτός ο κατακερματισμός αρμοδιοτήτων της διαχείρισης των υδάτων, πού οδηγεί τελικά στο να μην έχουμε πολιτική για το νερό;
- πότε θα θέσουμε τέρμα στις ανεξέλεγκτες γεωτρήσεις που δημιουργούν τεράστια προβλήματα στην περιφέρεια;
- πότε τελικά θα προσπαθήσουμε να ελέγξουμε την κατασπατάληση των υδάτινων πόρων σε όλους τους τομείς, και στον αγροτικό και στον αστικό και στο βιομηχανικό; 
'Ένα δεύτερο μεγάλο θέμα είναι το θέμα των υδροβιοτόπων. 
Στη χώρα μας υπάρχουν καταγεγραμμένοι τετρακόσιοι υδροβιότοποι, εκ των οποίων δέκα είναι ενταγμένοι στη Συνθήκη Ραμσάρ.
Το 1997 το ΥΠΕΧΩΔΕ προχώρησε στη δημιουργία δέκα κέντρων παρακολούθησης σε αυτούς τους υδροβιότοπους της Συνθήκης Ραμσάρ. Το επόμενο φυσικό βήμα που ανέμενε κανείς, ήταν να προχωρήσουμε στους φορείς διαχείρισης αυτών των υδροβιοτόπων, σε φορείς δηλαδή που θα έχουν αποφασιστικές, εκτελεστικές αρμοδιότητες, θα κάνουν διαχείριση και προστασία και θα έχουν οικονομική αυτοτέλεια.
Όχι μόνο δεν έχει προχωρήσει μέχρι σήμερα, εκτός ίσως από την περίπτωση της Ζακύνθου, το ΥΠΕΧΩΔΕ σε φορείς διαχείρισης αυτών των υδροβιοτόπων, αλλά ακόμα και αυτά τα κέντρα παρακολούθησης κινδυνεύουν να κλείσουν, γιατί δεν έχουν εξασφαλισμένη χρηματοδότηση.
Και αναφέρομαι σε ένα σωρό υδροβιότοπους, που είναι είτε το στο δίκτυο της Συνθήκης Ραμσάρ είτε στο δίκτυο προστασίας Νatura 2000. Χαρακτηριστικά για την Ήπειρο αναφέρω τον υδροβιότοπο του δέλτα του Καλαμά και του Αμβρακικού Κόλπου. 
Γνωρίζετε, κύριε Υπουργέ, ότι αυτά συμβαίνουν επί της υπουργίας σας, γνωρίζετε ότι το νερό στους υδροβιότοπους συνεχώς μειώνεται, μολύνεται και στους υδροβιότοπους που είναι κοντά σε θαλάσσιες περιοχές, εισέρχεται θαλάσσιο νερό, όπως επίσης γνωρίζετε και την πρόσφατη έκθεση του ΟΟΣΑ, που λέει ότι λόγω της κακής διαχείρισης των υδροβιοτόπων, κάποιοι απ' αυτούς τους υδροβιότοπους κινδυνεύουν να απενταχθούν από το δίκτυο προστασίας Ραμσάρ.
Τελειώνω με το μεγάλο θέμα της διαχείρισης των απορριμμάτων. Υπάρχουν δύο βασικές αιτίες για την τραγική κατάσταση που υπάρχει σήμερα στη χώρα σε σχέση μ' αυτό το θέμα, τραγική κατάσταση λόγω της μη ορθολογικής διαχείρισης των πόρων, μη εξεύρεσης χώρων και κοινωνικής αποδοχής η οποία οφείλεται σε δύο βασικούς λόγους. Ο πρώτος λόγος είναι η έλλειψη ενός ολοκληρωμένου θεσμικού πλαισίου για τη διαχείριση των απορριμμάτων και ο δεύτερος λόγος είναι η έλλειψη ολοκληρωμένου σχεδιασμού και σε εθνικό και σε περιφερειακό και σε νομαρχιακό επίπεδο. 
Δυστυχώς, στο σύνολο των νομών της χώρας, λίγοι νομοί έχουν εγκεκριμένα σχέδια διαχείρισης απορριμμάτων, ενώ στους περισσότερους νομούς είτε βρίσκονται υπό εκπόνηση αυτά τα σχέδια είτε ακόμη δεν έχουν ανατεθεί οι διαχειριστικές μελέτες. 
Χάος βέβαια επικρατεί στο θέμα της διαχείρισης των επικίνδυνων αποβλήτων των βιομηχανιών, των νοσοκομειακών αποβλήτων, όπως επίσης δεν υπάρχει και ένα εκτεταμένο δίκτυο διαχείρισης άλλων ειδικών αποβλήτων όπως είναι για παράδειγμα τα απόβλητα των ελαιοτριβείων, που τα συναντάμε σε πάρα πολλές περιοχές της χώρας μας.
Είναι επομένως σαφές ότι δεν υπάρχει ολοκληρωμένη πολιτική γύρω από το περιβάλλον, δεν υπάρχει ολοκληρωμένη διαχείριση γύρω από το περιβάλλον. Και βέβαια εμείς δεν προσπαθούμε να μηδενίσουμε τα πάντα ή να κατεδαφίσουμε τα πάντα.
Από την άλλη όμως μεριά εσείς δεν μπορείτε να ωραιοποιείτε τα πάντα και να στέκεστε με μια αυταρέσκεια -θα έλεγα- μπροστά στον καθρέφτη της εξουσίας. Διότι ο ελληνικός λαός γνωρίζει πολύ καλά ότι τα τελευταία χρόνια με επικοινωνιακά τεχνάσματα προσπαθείτε να αποκρύψετε την πραγματικότητα, που είναι η έλλειψη πολιτικής για το περιβάλλον στη χώρα μας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Κύριε Πρόεδρε, το ζήτημα της περιβαλλοντικής προστασίας αναδεικνύει το έλλειμμα της περιβαλλοντικής πολιτικής, δηλαδή την απόστασή μας από την περιβαλλοντική σύγκλιση. 
Δυστυχώς, οι μέχρι τώρα προσπάθειες περιορίστηκαν σε ένα διαρκές σύρσιμο ενσωμάτωσης κάποιων ευρωπαϊκών οδηγιών στην εθνική νομοθεσία. Δυστυχώς, ό,τι γίνεται για το περιβάλλον, έχει να κάνει με το τίποτε ή την υπερβολή, που οφείλεται στην έλλειψη και στην άγνοια προετοιμασίας μας για την υποδοχή των ευρωπαϊκών οδηγιών. 
Είναι ενδεικτικοί οι δείκτες του ΟΟΣΑ για τη συγκέντρωση του διοξειδίου του άνθρακα, των οξειδίων του αζώτου, των οξειδίων του θείου. Όσον αφορά τα στοιχεία που αναφέρονται στην επεξεργασία των υγρών αποβλήτων, σύμφωνα με αυτά, η επεξεργασία αυτή βρίσκεται μεταξύ των χαμηλότερων από τις χώρες της Ευρωπαϊκής Ένωσης. 
Αντιμετωπίσατε δυστυχώς -και έχουμε πάμπολλα παραδείγματα να αναφέρουμε- τις περιβαλλοντικές μελέτες ως ένα απλό προαπαιτούμενο για την περιβαλλοντική αδειοδότηση ενός έργου, χωρίς μάλιστα να ενσωματώνεται το περιβαλλοντικό κόστος στο κόστος υλοποίησης των έργων. Σε πάρα πολλά έργα του Β' Κοινοτικού Πλαισίου Στήριξης ήρθατε και κάνατε περιβαλλοντικές μελέτες μετά την ολοκλήρωση των έργων. Ποτέ δεν γυρίσατε πίσω, ούτε μια φορά, να δείτε, να μετρήσετε το αποτέλεσμα. Ποτέ δεν προχωρήσατε στην ανάλυση του κόστους οφέλους των περιβαλλοντικών πολιτικών. 
Ακόμη στην πράξη δεν υιοθετήσατε ούτε τη λογική της επιθεώρησης του περιβάλλοντος, εκτός από την περίπτωση της νομαρχίας Ανατολικής Αττικής. Δεν έχουμε στα χέρια μας, ούτε μάλλον μπορούμε να έχουμε κάποιες εκθέσεις που να αναφέρονται στο έργο των επιθεωρητών που τόσο διαφημίζατε. 
Ακόμη δεν αναπτύχθηκε ούτε το εθνικό μητρώο απογραφής των εκπομπών και παρακολούθησης των ρύπων του αέρα. Επίσης, δεν έχετε προχωρήσει στην υλοποίηση των νέων πολιτικών ανάπτυξης των αστικών περιοχών. Αν ξεχωρίσουμε κάποιες περιφερειακές χωροταξικές μελέτες, τις οποίες όντως έχετε πραγματοποιήσει και οι οποίες ωστόσο δεν έχουν ολοκληρωθεί, καμία χωροταξική μελέτη δεν έχει γίνει ούτε σε επίπεδο νομού ούτε ακόμη σε επίπεδο δήμων.
'Εχετε τον οικιστικό, νόμο τον οποίο δεν έχετε υλοποιήσει. Μόλις πρόσφατα έχετε βγάλει τις προδιαγραφές για τα εργαλεία πολεοδομικού σχεδιασμού. Ακόμη δεν έχετε ολοκληρώσει ούτε μια μελέτη του εθνικού Κτηματολογίου, το οποίο, απουσία επιχειρησιακού σχεδιασμού, έξι χρόνια μετά βρίσκεται στο 4% του συνολικού του αντικειμένου.
Μιας και αναφέρθηκα στις αντιφάσεις, σημαντικό είναι να δούμε μια νέα σημαντική διατύπωση, -που δυστυχώς δεν είδαμε το αρμόδιο Υπουργείο σας να επεμβαίνει- αυτήν τη διατύπωση που αναφέρεται στο άρθρο 24 και αφορά την υποχρέωση του κοινού νομοθέτη να οργανώσει δασολόγιο για την πλήρη καταγραφή και την αποτελεσματική προστασία των δασών και των δασικών εκτάσεων. Για ποιο όμως δασολόγιο μιλάμε; Μιλάμε για μια καινούρια διαδικασία αντίστοιχη του ν. 248/76 περί "φύλλου καταγραφής μητρώου ιδιοκτησίας και οροθεσίας των δασικών εκτάσεων"; Μιλάμε για το δασολόγιο του ν. 998, το οποίο στην ουσία ήρθε να καταργηθεί από το ν.2308/ 95 και το ν. 2664/98 περί Εθνικού Κτηματολογίου; Αν με τον όρο "δασολόγιο" εννοείτε μια καινούρια διαδικασία, οφείλετε να εξηγήσετε τι έρχεται να προσφέρει όταν είναι γνωστό ότι το Εθνικό Κτηματολόγιο έχει δρομολογήσει τέτοιου είδους διαδικασίες, όταν είναι γνωστό ότι υπάρχει ένα κομμάτι από το Εθνικό Κτηματολόγιο που αναφέρεται στα δάση και τις δασικές εκτάσεις.
Βεβαίως η διατύπωση ότι "η σύνταξη του Εθνικού Κτηματολογίου αποτελεί υποχρέωση του κράτους" ίσως αποτελεί πλεονασμό από τη στιγμή που έχουν ξεκινήσει οι διαδικασίες εκπόνησής του, από την άλλη όμως δεν θα το έβρισκα και άστοχο να εκφράζει τη βούληση του συντακτικού νομοθέτη -και ορθώς τέθηκε στη συνέχεια ο όρος "Εθνικό Κτηματολόγιο"- για να περαιωθεί σε κάθε περίπτωση το μεγαλύτερο από τα μεγάλα έργα -όπως δικαίως αποκαλείται- και όχι να αντιμετωπίζεται στο πλαίσιο του ιδεολογήματος "ας το ξεκινήσουμε και βλέπουμε πώς θα το τελειώσουμε".
Κύριε Πρόεδρε, μιας και μιλήσαμε για υπερβολές θα ήθελα να δούμε και την άλλη όψη της περιβαλλοντικής προστασίας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού).
Θα μου δώσετε κάποιο χρόνο από τη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Να σας δώσω ένα λεπτό.
ΝΙΚΟΛΑΟΣ ΛΕΓΚΑΣ: Εντάξει, ένα λεπτό. 
ΠΡΟΕΔΡΕΥΩΝ (Κωνσταντίνος Γείτονας): Θα σας χρειαστεί η δευτερολογία σας, το κάνω για να σας προστατεύσω.
ΝΙΚΟΛΑΟΣ ΛΕΓΚΑΣ: Αν συνεχίσετε, θα μου πάρετε και αυτό το λεπτό.
ΠΡΟΕΔΡΕΥΩΝ (Κωνσταντίνος Γείτονας): Όχι σας το κρατώ, προχωρήστε.
ΝΙΚΟΛΑΟΣ ΛΕΓΚΑΣ: Ανατέθηκε στο Εθνικό Κέντρο Βιότοπων και Υγροβιότοπων η μελέτη, "τυποποιημένη μορφή δεδομένων", με σκοπό να προταθούν από το ελληνικό κράτος περιοχές στο ευρωπαϊκό δίκτυο ΝΑΤURA 2000. θα ήμουν ο τελευταίος που θα ήταν αντίθετος σε μια τέτοιου είδους ενέργεια που θα έβαζε κανόνες προστασίας σε ευαίσθητες περιοχές. Αλλά ήρθε το ΕΚΒΥ, παραδείγματος χάρη στο Νομό Τρικάλων και θεώρησε ότι το 50% της έκτασης του νομού οφείλει να ενταχθεί στο δίκτυο προστασίας NATURA 2000. Τους ευχαριστούμε κατ' αρχάς γι' αυτήν την ευαισθησία που έδειξαν, -που ομολογουμένως τέτοια αντίστοιχη ευαισθησία δεν έχει καταδειχθεί, στο παρελθόν όταν είναι γνωστό ότι η δυτική Θεσσαλία αντιμετωπίζει και ενδοπεριφερειακές ανισότητες και αναπτυξιακή υστέρηση. Αλλά πριν τραβήξουν τις χοντρές γραμμές από τα γραφεία τους όφειλαν τουλάχιστον να γνωρίζουν -ή να περπατήσουν στην περιοχή για να δικαιολογήσουν έτσι και το ενάμισι δισεκατομμύριο μάλιστα που πήραν ως αμοιβή- ότι σ' αυτό το 50% υπάρχουν κτηνοτροφικές δραστηριότητες, υπάρχουν οργανωμένες κτηνοτροφικές μονάδες, υπάρχει το 70% του χοιροτροφικού δυναμικού και επιπλέον υπάρχει ελεγχόμενη κυνηγετική περιοχή. Ακόμη ότι σχεδιάζεται εκεί το έργο του Αχελώου, ότι σχεδιάζεται το χιονοδρομικό κέντρο Μαρόσας. Εκτός και αν υποτεθεί ότι όλη αυτή η διαδικασία αποτελεί ακόμη έναν προσχηματικό λόγο για να "γειωθεί" η περιφέρεια. Γιατί κακά τα ψέματα, δειλά δειλά το ακούμε και αυτό. Η περιφέρεια μας κοστίζει ακριβά, ακούμε πλέον από κάποια χείλη. Οφείλουμε να κλείνουμε το συντομότερο αυτό το θέμα.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, ο κ. Μάριος Τσέζος είπε τα εξής προς τα μέλη της Επιτροπής Αποτίμησης Τεχνολογίας της Βουλής: "Η ποιότητα των υπογείων υδάτων έχει υποβαθμιστεί τόσο από την υφαλμύρωση όσο και από τα υπολείμματα νιτρικών ενώσεων λόγω της αλόγιστης χρήσης λιπασμάτων. Το πρόβλημα επιδεινώνεται και από την κακή διαχείριση των υδάτινων πόρων".
Ο κ. Θεμιστοκλής Ξανθόπουλος είπε ότι η υπόλοιπη Ευρώπη αγωνίζεται να κάνει καλύτερη διαχείριση, έχοντας ήδη εξαντλήσει τους υδάτινους πόρους της. 
Εμείς έχουμε και πρέπει να αρχίσουμε να το εκμεταλλευόμαστε με σωστή διαχείριση. 
Ο δε κ. Γκέκας από το Ι.Γ.Μ.Ε. είπε ότι θα πρέπει να γίνουν ολοκληρωμένες διαχειριστικές μελέτες σε εθνική κλίμακα για να μπορέσουμε να αντιμετωπίσουμε το πρόβλημα λειψυδρίας στη χώρα. 
Κύριε Υπουργέ, το νερό είναι η ζωή μας και ελπίζω ότι το γνωρίζετε. Η ανεπάρκεια νερού καθώς και η υποβάθμιση της ποιότητάς του αποτελεί πλέον ένα από τα μεγαλύτερα προβλήματα του αιώνα που ανατέλλει. Σύμφωνα με την έκθεση του Ινστιτούτου Παγκόσμιων Φυσικών Πόρων έως το 2025 τουλάχιστον τριάμισι δισεκατομμύρια άνθρωποι θα γνωρίσουν τον εφιάλτη της λειψυδρίας και αυτή η εξέλιξη θα έχει σαν αποτέλεσμα την ερημοποίηση περιοχών του πλανήτη μας, την ταχεία πληθυσμιακή συρρίκνωση, τη μείωση και πιθανή εξαφάνιση πολλών ειδών του φυτικού και ζωικού κόσμου.
Το πρόβλημα διαχείρισης του υδάτινου δυναμικού της χώρας μας, η αντιμετώπιση του προβλήματος της λειψυδρίας και η ποιότητα του νερού δεν έχει ουσιαστικά απασχολήσει την Κυβέρνησή σας. Αν εξαιρέσουμε την περίοδο από το 1989 έως το 1992, που έγιναν κάποια έργα, η Κυβέρνησή σας μετά από το τέλος αυτής της περιόδου λειψυδρίας, όχι μόνο αδράνησε στον τομέα της ενημέρωσης των πολιτών, αλλά το σημαντικότερο, δεν προχώρησε στη λήψη ουσιαστικών μέτρων και την κατασκευή ανάλογων έργων για να αντιμετωπίσει αφ'ενός μεν τη μείωση των υδάτινων πόρων της χώρας μας, αφ'ετέρου δε την ποιοτική υποβάθμιση όλου αυτού του υδάτινου πλούτου.
Ενδιαφέρουσα είναι η καταγραφή που κάνει το Ι.Γ.Μ.Ε.. Είναι τα στοιχεία που δίνετε εσείς. Στην Ήπειρο και ιδιαίτερα στην ενδοχώρα η ποιότητα του νερού είναι καλή, η χρήση όμως λιπασμάτων και τα βιομηχανικά απόβλητα δημιούργησαν σταδιακά προβλήματα στα ποτάμια και τα υπόγεια ύδατα. Στη δυτική Μακεδονία τα βιομηχανικά και αστικά απόβλητα δημιουργούν προβλήματα στον ποταμό Αλιάκμονα. Προβλήματα δημιουργεί και η γεωργική και κτηνοτροφική ρύπανση. Τα αστικά απόβλητα και οι σκουπιδότοποι των παραλίμνιων οικισμών της λίμνης Καστοριάς, τα βιομηχανικά απόβλητα και οι κτηνοτροφικές δραστηριότητες στη λίμνη Ιωαννίνων επηρεάζουν την ποιότητα των νερών. Στη λίμνη Βεγορίτιδα έχουμε ίσως τα σοβαρότερα προβλήματα τα τελευταία χρόνια. Το ισοζύγιο της λίμνης έχει διαταραχθεί και έχουμε μία συνεχή μείωση των υδάτων και ουσιαστική πτώση της στάθμης. Επιπλέον, η ΑΕΒΑΛ και η καύση του λιγνίτη ρυπαίνουν τη λίμνη με αμμωνία και νιτρικά και ενισχύουν τη συγκέντρωση μετάλλων στον πυθμένα. Έχουν δρομολογηθεί πρόστιμα από την Ευρωπαϊκή Ένωση για την κατάσταση στην οποία σήμερα βρίσκεται η λίμνη Βεγορίτιδα. Τα αγροχημικά και τα φυτοφάρμακα επιδεινώνουν αυτήν την κατάσταση. Στην κεντρική Μακεδονία προβλήματα εντοπίζονται στη λεκάνη του ποταμού Λουδία. Προβλήματα όμως υπάρχουν ακόμη και στον Εδεσσαίο και τον Αλμοπαίο ποταμό, αλλά ακόμα περισσότερα στον Αξιό, ο οποίος μεταφέρει ρύπανση και από γειτονικές χώρες, μόλυνση με τοξικά απόβλητα. Στην ανατολική Μακεδονία η ποιότητα του νερού είναι καλή, προβλήματα υφαλμύρωσης όμως αντιμετωπίζει η Θράκη στο δέλτα του Νέστου και του 'Εβρου. Στη Θεσσαλία η πτώση του υδροφόρου ορίζοντα είναι το σημαντικότερο πρόβλημα. Οι γεωτρήσεις βρίσκουν νερό σε μεγάλα βάθη που πολλές φορές ξεπερνούν τα τετρακόσια μέτρα. Στη Στερεά Ελλάδα η ποιότητα του νερού είναι αρκετά καλή. Στη δυτική η Ελλάδα οι βροχοπτώσεις βοηθούν ώστε να υπάρχει επάρκεια υδάτων. Στην Πελοπόννησο κατά τόπους υπάρχουν προβλήματα υφαλμύρωσης και επηρεασμού των υδάτων από τα λιπάσματα. Τέλος, στην Κρήτη υπάρχει καλής ποιότητας νερό, δεν λείπουν όμως, όπως είναι φυσικό, τα προβλήματα από τη διείσδυση της θάλασσας. Ουσιαστικά προβλήματα υπάρχουν στα περισσότερα νησιά μας. 
Τι κάνατε για να αντιμετωπίσετε όλα αυτά τα προβλήματα; Ουσιαστικά τίποτε, κύριε Υπουργέ. Διαπιστώνουμε ότι οι ανθρωπογενείς δραστηριότητες, η εντατικοποίηση της γεωργίας και η αλόγιστη χρήση λιπασμάτων και φυτοφαρμάκων, η κτηνοτροφική ρύπανση, τα αστικά και βιομηχανικά λύματα, οι χωματερές των σκουπιδιών και η υφαλμύρωση των υδάτων δημιουργούν ουσιαστικά προβλήματα στην ποιότητα του υδάτινου δυναμικού στη χώρα μας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα πάρω και το χρόνο της δευτερολογίας μου, κύριε Πρόεδρε ...
ΠΡΟΕΔΡΕΥΩΝ (Κωνσταντίνος Γείτονας): Πρέπει να κρατήσετε χρόνο και για δευτερολογία, κύριε συνάδελφε. 
ΙΟΡΔΑΝΗΣ ΤΖΑΜΤΖΗΣ: Θα προσπαθήσω, κύριε Πρόεδρε ...
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε μισό λεπτό, κύριε συνάδελφε. Θα σας αφαιρέσω το χρόνο, αλλά θέλω να γίνει κατανοητό στους συναδέλφους.
Ο Κανονισμός προβλέπει πρωτολογία και δευτερολογία, για να γίνεται διάλογος, αλλιώς θα κάναμε μονολόγους στη Βουλή. Άρα, και αν κατά παραχώρηση επιτρέπεται, καμιά φορά να κάνετε χρήση του χρόνου της δευτερολογίας είναι αντίθετο προς τον Κανονισμό και προς την οικονομία της κοινοβουλευτικής συζήτησης. 
ΙΟΡΔΑΝΗΣ ΤΖΑΜΤΖΗΣ: Δεν υπάρχει πρόβλημα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Λοιπόν, θα σας δώσω ένα λεπτό και θα μείνουν δύο λεπτά για τη δευτερολογία σας.
ΙΟΡΔΑΝΗΣ ΤΖΑΜΤΖΗΣ: Ωραία.
Στη χώρα μας πέρα, λοιπόν, από την έλλειψη ενημέρωσης του πολίτη, υπάρχει έλλειψη ουσιαστικών έργων υποδομής. 
Με συνθήματα, κύριε Υπουργέ, "προσέχουμε για να έχουμε" δεν λύνονται τα προβλήματα. Η Κυβέρνηση έχει εξ ολοκλήρου την ευθύνη για την ανυπαρξία ουσιαστικής πολιτικής στον τομέα αυτόν, καθώς και την απουσία μικρών και μεγάλων έργων που θα βοηθήσουν σημαντικά στην ορθή διαχείριση του υδάτινου δυναμικού στη χώρα.
Στην Πέλλα, το φράγμα της Καλής και την λιμνοδεξαμενή της Πλατάνης τα δρομολογήσατε, κύριε Υπουργέ, για την επόμενη δεκαετία. Ουσιαστικά δηλαδή, μας λέτε "ζήσε Μαύρε μου να φας τριφύλλι". 
Ακόμα η Κυβέρνηση αποδείχθηκε ανεπαρκής και στην απορρόφηση των κοινοτικών πόρων για την άρδευση. Ασκώντας μια κοντόφθαλμη πολιτική κατόρθωσε να απορροφήσει μόλις και μετά βίας το 85% των κοινοτικών πόρων. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ποιων;
ΙΟΡΔΑΝΗΣ ΤΖΑΜΤΖΗΣ: Των πόρων για την άρδευση. Είναι τα επίσημα στοιχεία τα οποία έχει δώσει το Υπουργείο Γεωργίας.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Περιβάλλοντος, Χωροταξίας και Δημοσίων Έργων, κ. Λαλιώτης, έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, οι συνάδελφοι της Νέας Δημοκρατίας, όταν κατέθεσαν την επερώτησή τους, προφανώς ήθελαν να δώσουν έμφαση και φόρτιση σε μια ψευδώνυμη διαφορά απόψεων που είχε προκύψει, ως προς την αναγκαιότητα, τη χρησιμότητα και την προοπτική της αναθεώρησης του άρθρου 24 του Συντάγματος.
Πιστεύω ότι η Ειδική Επιτροπή της Βουλής, μετά από εξαντλητικό διάλογο, έκανε αυτό που έπρεπε να κάνει, δηλαδή να διαφοροποιήσει το άρθρο, σύμφωνα με την κοινωνική ευθύνη και την περιβαλλοντική ευαισθησία που θα έπρεπε να έχει μια Βουλή, που είχε εκ των προτέρων καθορίσει το περιεχόμενο μιας αναθεώρησης του Συντάγματος.
Ο εισηγητής της κυβερνητικής Πλειοψηφίας, κ. Βενιζέλος, μαζί με όλους τους συναδέλφους Βουλευτές του ΠΑ.ΣΟ.Κ., αλλά και των άλλων πτερύγων πιστεύουμε ότι έδωσαν την καλύτερη δυνατή λύση, έτσι ώστε να έχουμε βιώσιμη και ισόρροπη ανάπτυξη, να έχουμε προστασία του περιβάλλοντος, να έχουμε αναβάθμιση της ποιότητας ζωής με συνταγματική κατοχύρωση.
Είναι γεγονός ότι πολλές φορές νομίζουν ορισμένοι ότι όποιος διαμαρτύρεται και όποιος καταγγέλλει έχει δίκιο. Πρέπει όμως να ξεφύγουμε από την καταγγελία, την άρνηση και τη διαμαρτυρία και να δημιουργήσουμε τις προϋποθέσεις για δημιουργικές συνθέσεις των πολιτικών και των δράσεων, έτσι ώστε να έχουμε το καλύτερο δυνατό αποτέλεσμα για την προστασία του περιβάλλοντος και για την αναβάθμιση της ποιότητας ζωής.
Οι συνάδελφοι της Νέας Δημοκρατίας πιστεύω ότι μπήκαν στον πειρασμό να αρνηθούν μια πραγματικότητα και μια αλήθεια που έχει σχέση με την πρόοδο και τα θετικά αποτελέσματα ως προς την προστασία του περιβάλλοντος και την αναβάθμιση της ποιότητας ζωής στη χώρα μας.
Θεωρώ ότι δεν μπορεί κανείς να θριαμβολογήσει, δεν μπορεί κανείς να ωραιοποιήσει τις καταστάσεις, θεωρώ ότι κανείς δεν μπορεί να κάθεται στις δάφνες του, όμως, είναι ολέθριο λάθος το να μηδενίζει μία προσπάθεια η Αξιωματική Αντιπολίτευση, το να αρνείται την αλήθεια, το να αλλοιώνει την πραγματικότητα με αναφορές και με αλχημείες ορισμένων στοιχείων. 
Δεν διεκδικούμε το αλάθητο, πιστεύουμε όμως ότι πρέπει κάποια στιγμή με το απόθεμα των ευαισθησιών που έχουμε όλοι μας -και δεν κάνω διάκριση σε καμιά παράταξη, σε κανένα κόμμα- να συμφωνήσουμε για μια κοινή δράση. Μπορούμε να συμφωνήσουμε για μια κοινή δράση, όταν αξιολογούμε σωστά τις προσπάθειες που έχουν γίνει τα προηγούμενα χρόνια και όταν αξιολογούμε θετικά τα όποια μετρήσιμα αποτελέσματα, έτσι ώστε να έχει κύρος η κριτική μας για την ένταση των ρυθμών ή την αποσαφήνιση των πολιτικών που πρέπει να έχουμε σε κάθε κρίσιμο τομέα που αφορά το περιβάλλον, γιατί είναι κρίσιμος τομέας που αφορά τη ζωή μας, όχι ημών μόνο, αλλά και των γενιών που έρχονται.
Ας πιάσουμε το νήμα για την κατάσταση του περιβάλλοντος στη χώρα μας ορισμένες δεκαετίες πριν. Είναι γεγονός ότι η αντιμετώπιση των προβλημάτων που αφορούν την ποιότητα ζωής και ιδιαίτερα το τρίπτυχο, περιβάλλον-οικολογία-ανάπτυξη, σε συνδυασμό με το φυσικό και το δομημένο και ανθρωπογενές περιβάλλον, δεν αντανακλά σε καμιά περίπτωση την τεράστια σημασία για την κρισιμότητα που είχαν και έχουν αυτά τα θέματα.
Το οικολογικό πρόβλημα, η ποιότητα ζωής, το περιβάλλον, η δημογραφική πυραμίδα, η διάταξη του πληθυσμού και οι οικονομικές δραστηριότητές του στο χώρο, αποτελούσαν και αποτελούν στο άμεσο μέλλον, αλλά και στο παρόν και στο παρελθόν τα κύρια εθνικά, κοινωνικά και περιφερειακά προβλήματα. Αποτελεί κοινή ομολογία, ότι στην Ελλάδα είχαμε για δεκαετίες ένα εξαιρετικά μεγάλο έλλειμμα στα προγράμματα και στα έργα, στις ευαισθησίες και στις παρεμβάσεις για την προστασία του περιβάλλοντος και για τη διατήρηση των ευαίσθητων ισορροπιών στα κρίσιμα οικοσυστήματά μας. 
Πιστεύουμε ότι η Ελλάδα είχε και έχει όλες τις δυνατότητες να αναδειχθεί σε ζώνη του ήλιου και να κατοχυρωθεί σε πολιτισμικό και οικολογικό απόθεμα, αυτό όμως απαιτεί όραμα, σχέδιο και προτεραιότητες για τη βιώσιμη και ισόρροπη ανάπτυξη, απαιτεί επιλογές, απαιτεί έργα με προσανατολισμούς μιας άλλης ανάπτυξης που θα σέβεται τον άνθρωπο, το περιβάλλον, τον πολιτισμό μας. 
Ακριβώς γι' αυτόν το λόγο και στο Α΄ και στο Β΄ και στο Γ΄ Κοινοτικό Πλαίσιο Στήριξης, υπάρχουν διαθέσιμοι πόροι, υπάρχουν προτεραιότητες για έργα και παρεμβάσεις για την αναβάθμιση του περιβάλλοντος, για την αναβάθμιση της ποιότητας ζωής, για τη βιώσιμη, την αειφόρο ανάπτυξη της χώρας μας σε κάθε περιφέρειά της.
Για το Β΄ Κοινοτικό Πλαίσιο Στήριξης, οι πόροι που διατέθηκαν συνολικά για την προστασία του περιβάλλοντος, ανέρχονται περίπου στα οκτακόσια δισεκατομμύρια. Απορροφήθηκαν όλοι οι πόροι σε όλους τους τομείς. Δεν είναι σωστό, κύριοι συνάδελφοι, της Νέας Δημοκρατίας, έστω εκ των υστέρων και εκ του αποτελέσματος, να ισχυρίζεστε ακόμη ότι δεν απορροφήθηκαν οι εθνικοί και κοινοτικοί πόροι στα πλαίσια του Β΄ Κοινοτικού Πλαισίου Στήριξης για την περίοδο 1994-2000.
Δεν χάθηκε ούτε μία δραχμή, αγαπητοί συνάδελφοι, ούτε ένα ευρώ. Όλες οι κινδυνολογίες τις οποίες εκτοξεύατε μέσα εδώ στη Βουλή και έξω από τη Βουλή, διαψεύσθηκαν παταγωδώς. Εκ των υστέρων και εκ του αποτελέσματος εν πάση περιπτώσει κάποια στιγμή πρέπει να αναγνωρίσετε την αλήθεια. Για την περίοδο 2000-2006 στο πλαίσιο του Γ΄ Κοινοτικού Πλαισίου Στήριξης έχουν διασφαλισθεί εθνικοί και κοινοτικοί πόροι, για προγράμματα, έργα και δράσεις που αφορούν το περιβάλλον και την ποιότητα ζωής που υπερβαίνουν το ενάμισι τρισ, όπως αυτά τα χρήματα έχουν ιεραρχηθεί σε κεντρική περιφερειακή και νομαρχιακή δημοτική και τοπική κλίμακα για όλους τους τομείς του περιβάλλοντος. 
Κύριοι συνάδελφοι, σε όλο αυτό το διάστημα από το 1994 μέχρι το 2000 και από το 2000 μέχρι το 2006 για κάθε περιφέρεια, για κάθε νομό για τα μητροπολιτικά και της Αττικής και της Θεσσαλονίκης, όπως και για όλες τις πόλεις και τους Καποδιστριακούς δήμους, είτε έχουν ολοκληρωθεί είτε ολοκληρώνονται είτε σχεδιάζονται, προωθούνται και δημοπρατούνται έργα και προγράμματα σύγχρονων υποδομών και δικτύων που έχουν την αναφορά τους στις υποδομές, δηλαδή στα οδικά δίκτυα, στα λιμάνια, στα αεροδρόμια, στις μεταφορές, στις συγκοινωνίες, επικοινωνίες, στην ενέργεια.
Είναι έργα, προγράμματα και δράσεις που συνδέονται άρρηκτα με την προστασία των οικοσυστημάτων με την ορθολογική διαχείριση των υδάτινων πόρων, με την εναλλακτική διαχείριση των απορριμμάτων και των βιομηχανικών αποβλήτων, με τη διαχείριση των αστικών λυμάτων με βιολογικούς καθαρισμούς, με την προστασία και την ανάπλαση του αστικού και περιαστικού πρασίνου. 
Είναι έργα, προγράμματα και δράσεις που αποτελούν εγγύηση για την αναβάθμιση του αστικού περιβάλλοντος, για την αντιμετώπιση της ατμοσφαιρικής ρύπανσης του θορύβου και του κυκλοφοριακού προβλήματος, με τον περιορισμό των ΙΧ και τον αποκλεισμό των ΙΧ σε οριοθετημένες ζώνες των αστικών κέντρων και των μητροπολιτικών κέντρων.
Είναι έργα και παρεμβάσεις που είναι συνυφασμένα με τις αναπλάσεις των ιστορικών κέντρων και των παλαιών βιομηχανικών περιοχών των αστικών κέντρων με την προστασία και διατήρηση της φυσιογνωμίας των διατηρητέων και παραδοσιακών οικισμών .
Κύριοι συνάδελφοι της Νέας Δημοκρατίας, με την επερώτησή σας αντί να αξιολογήσετε, όπως είπα, θετικά και να αναγνωρίσετε μια σημαντική πανεθνική προσπάθεια που έχει γίνει και γίνεται για την προστασία του περιβάλλοντος -και δεν είναι προσπάθεια μόνο του Υπουργείου Περιβάλλοντος Χωροταξίας και Δημοσίων 'Εργων, δεν είναι προσπάθεια και αγώνας μόνο του Υπουργού , αλλά είναι προσπάθεια όλων των κοινωνικών και πολιτικών δυνάμεων, είναι προσπάθεια όλων των πολιτών και είναι προσπάθεια με θετικά αποτελέσματα- μπαίνετε τον πειρασμό της άρνησης, του μηδενισμού και της δογματικής τυφλής κομματικής αντιπαράθεσης. 
Δεν είναι ανάγκη για τα ζητήματα του περιβάλλοντος να έχετε κομματικές παρωπίδες. Γιατί τα προβλήματα του περιβάλλοντος, όπως και οι λύσεις για το περιβάλλον και για τη ποιότητα ζωής των πολιτών, δεν έχουν σύνορα ανάμεσα σε κράτη, ανάμεσα σε ηπείρους, δεν έχουν σύνορα ανάμεσα σε περιφέρειες, δεν έχουν σύνορα ανάμεσα σε πόλεις, ανάμεσα σε κοινωνικές δυνάμεις, ανάμεσα σε πολιτικές δυνάμεις.
Νομίζω ότι πρέπει να σκεφτόμαστε πιο ανοικτά και για το περιβάλλον είναι αναγκαίο να ενώσουμε τις δυνάμεις μας στο κόκκινο, στο πράσινο και στο γαλάζιο τόξο των δράσεων για την προστασία του περιβάλλοντος και την αναβάθμιση της ποιότητας της ζωής μας. Δεν πρέπει να υπάρχουν σύνορα και οριοθετήσεις, κοινωνικές, πολιτικές και ιδεολογικές όταν πρόκειται για δράση συνειδητή για το περιβάλλον που εντάσσεται σε όραμα, σε σχέδιο και σε προτεραιότητες για μια καλύτερη ζωή.
Έχω καταθέσει έκθεση που έχει καταρτίσει ο ΟΟΣΑ, ο Οργανισμός Οικονομικής Συνεργασίας και Ανάπτυξης, που αποτελεί μία ολοκληρωμένη και αναλυτική έκθεση για τις περιβαλλοντικές επιδόσεις της Ελλάδας. 'Εχει εκδοθεί σε ξεχωριστό βιβλίο, έχει κατατεθεί στο Υπουργείο και έχει δοθεί στη δημοσιότητα από το Νοέμβριο του 2000. Επίσης έχει αποσταλεί σε όλα τα πολιτικά κόμματα, σε όλες τις επιστημονικές και περιβαλλοντικές οργανώσεις χωρίς να την έχει αμφισβητήσει κανείς.
Θα ήθελα εδώ να επισημάνω μία κρίσιμη λεπτομέρεια: Για να καταρτιστεί αυτή η έκθεση του ΟΟΣΑ για τις περιβαλλοντικές επιδόσεις της Ελλάδας, δεν δώσαμε εμείς στοιχεία, δε συνεργάστηκε μόνο το ΥΠΕΧΩΔΕ με τους εμπειρογνώμονες του ΟΟΣΑ, αλλά τους φέραμε σε επαφή με όλες τις επιστημονικές και οικολογικές οργανώσεις και έδωσαν και αυτοί τα στοιχεία τους και έκαναν και αυτοί τις παρεμβάσεις τους. 
Υπάρχει ειδική μνεία σ' αυτήν την έκθεση. Βεβαίως από μια τέτοια έκθεση ο καθένας αξιολογεί ό,τι νομίζει. Πιστεύω, όμως, ότι ανάμεσα στην προηγούμενη έκθεση του 1982 που είχε κάνει ο ίδιος ο οργανισμός ο ΟΟΣΑ με την πρόσκληση του αείμνηστου Αντώνη Τρίτση και στην πρόσφατη έκθεση του ΟΟΣΑ, μπορούμε να πούμε με υπερηφάνεια ως χώρα ότι έχουμε διανύσει μία τεράστια απόσταση που μας χώριζε από άλλες χώρες και έχουμε θετικά, σημαντικά βήματα σε ορισμένους τομείς και άλματα ως προς την προστασία του περιβάλλοντος. 
Είπε ο κ. Τρυφωνίδης ότι δεν έχει γίνει τίποτα. Θυμάστε ότι το 1981 πριν δημιουργήσει ο αείμνηστος Αντώνης Τρίτσης την επιχείρηση πολεοδομικής ανασυγκρότησης, το 50% περίπου των οικισμών πρώτης κατοικίας ήταν χωρίς Γενικά Πολεοδομικά Σχέδια και το 100% της παραθεριστικής κατοικίας χωρίς Γενικά Πολεοδομικά Σχέδια. Αυτό αποτελούσε μια πραγματικότητα που είχε την εξέλιξή της στις προηγούμενες δεκαετίες. 
Δεν θέλω να κάνω επιλεκτικές αναφορές σε χρόνο με αναφορά ποιοι κυβέρνησαν και γιατί είχαμε αυτήν την κατάσταση. Μπορούμε να ανοίξουμε μια παρένθεση και να συζητήσουμε χωρίς φόβο και πάθος. Και νομίζω ότι οφείλουμε όλοι μας, έχουμε υποχρέωση όλοι μας να έχουμε εκείνη την ωριμότητα να αναγνωρίσουμε τα διαχρονικά και ιστορικά λάθη των παρατάξεων που εκπροσωπούμε. Δεν μπορείτε, κύριοι της Νέας Δημοκρατίας να είστε τιμητές και κατήγοροι, όταν εκφράζετε την παράταξη που κυβέρνησε δεκαετίες και πολλά από τα σημερινά προβλήματα έχουν την αιτία, αλλά και την αναφορά τους στην έλλειψη οράματος, σχεδίου, στην έλλειψη σύγχρονων υποδομών που έπρεπε να είχαν τα αστικά κέντρα της Ελλάδος, κυρίως τα δύο μητροπολιτικά κέντρα, αλλά και άλλες περιοχές της χώρας. Δεν μπορείτε να μιλάτε για ισόρροπη ανάπτυξη, για περιφερειακή ανάπτυξη, όταν μέχρι το 1981 ξέρατε ότι είσαστε εκφραστές του πιο συγκεντρωτικού κράτους που έχει γνωρίσει η χώρα μας.
ΣΑΒΒΑΣ ΤΣΙΤΟΥΡΙΔΗΣ: Γενικώς να μιλάμε μπορούμε;
ΠΡΟΕΔΡΕΥΩΝ (Κωνσταντίνος Γείτονας): Κύριε Τσιτουρίδη, σας παρακαλώ. Νομίζω ότι δεν είχε νόημα αυτή η παρέμβαση. Μη χαλάμε τώρα τη συζήτηση.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Τσιτουρίδη, νομίζω ότι μιλάτε πάρα πολύ ...
ΣΑΒΒΑΣ ΤΣΙΤΟΥΡΙΔΗΣ: Να μας απαντήσετε στην επερώτηση, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Απαντώ στην επερώτηση. Απαντώ σε αυτά που είπατε και κλείνω αυτήν την παρένθεση.
Φαίνεται ότι δεν μπορείτε να διδαχθείτε από τα λάθη σας και τα παθήματά σας δεν γίνονται μαθήματα. Αυτή είναι μία αλαζονεία που συνοψίζει και τη σκέψη, αλλά και τη στάση της Νέας Δημοκρατίας. 
Κύριοι συνάδελφοι, καταθέτω την έκθεση του ΟΟΣΑ για μία ακόμη φορά... 
ΓΕΩΡΓΙΟΣ ΤΡΥΦΩΝΙΔΗΣ: Την έχουμε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ... με το συμπέρασμα -έχει μεγάλη σημασία, κύριε Τρυφωνίδη και κύριε Τσιτουρίδη- ως προς την αξιολόγηση των περιβαλλοντικών επιδόσεων της Ελλάδος, όπως αυτή που μπορεί να συνοψιστεί στη σελίδα 20. 
(Στο σημείο αυτό ο Υπουργός Περιβάλλοντος, Χωροταξίας και Δημοσίων Έργων κ. Λαλιώτης καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Σας διαβάζω μία περικοπή: "Η ποιότητα του περιβάλλοντος στην Ελλάδα είναι σε γενικές γραμμές καλή. Σε ορισμένους σημαντικούς τομείς όπου η ποιότητα του περιβάλλοντος είχε υποβαθμιστεί, η κατάσταση έχει βελτιωθεί σημαντικά τα τελευταία χρόνια (ποιότητα αέρα στην περιοχή της Αθήνας, αποκατάσταση μνημείων αρχιτεκτονικής και πολιτισμικής κληρονομιάς).
Σε άλλους τομείς (π.χ. ποιότητα υδάτων κολύμβησης) η υποβάθμιση έχει αποφευχθεί. Παρ'όλα αυτά, ορισμένοι βασικοί δείκτες του ΟΟΣΑ υποδεικνύουν ότι η Ελλάδα έχει υψηλή ένταση ρύπανσης: οι τιμές των αέριων εκπομπών CO2, Sox και NOx ανά μονάδα ΑΕΠ βρίσκονται μεταξύ των υψηλότερων για τις ευρωπαϊκές χώρες του ΟΟΣΑ, ενώ ο βαθμός επεξεργασίας των υγρών αποβλήτων βρίσκεται μεταξύ των χαμηλότερων.
Η βελτίωση και η περαιτέρω πρόοδος σε θέματα περιβάλλοντος στην Ελλάδα θα αρχίσουν να γίνονται γρήγορα πιο αισθητές λόγω της επιτυχούς διαχείρισης και των οικονομικών προσπαθειών που έχουν αρχίσει να καταβάλλονται από τα μέσα ήδη της δεκαετίας του 1990.
Οι περιβαλλοντικές πολιτικές της χώρας έχουν εκσυγχρονιστεί ωθούμενες από την περιβαλλοντική νομοθεσία της Ε.Ε. την προσπάθεια βελτίωσης της ποιότητας ζωής στα μεγάλα Αστικά Κέντρα (Αθήνα, Θεσσαλονίκη) και, ως ένα ορισμένο βαθμό, από τα πλεονεκτήματα μιας θετικής -από περιβαλλοντικής απόψεως- εικόνας της χώρας σε διεθνές επίπεδο (π.χ. τουρισμός).
Παρ'όλα αυτά, η πρόοδος που μένει να συντελεστεί, παράλληλα με τις προοπτικές για οικονομική ανάπτυξη και την πιθανή αύξηση των περιβαλλοντικών αναγκών σε συνδυασμό με την αύξηση του εισοδήματος απαιτούν μια περιβαλλοντική μεταρρύθμιση.
Η μεταρρύθμιση αυτή έχει ήδη ξεκινήσει για παράδειγμα, με τη διυπουργική συνεργασία σε θέματα ενέργειας, με τη μεταβίβαση αρμοδιοτήτων σε νομαρχιακό και δημοτικό επίπεδο μέσω των πρόσφατων θεσμικών μεταρρυθμίσεων, καθώς επίσης με την αύξηση της συμμετοχής των διαφόρων εμπλεκομένων μερών (π.χ. βιομηχανία, μη κυβερνητικές περιβαλλοντικές οργανώσεις και τοπικοί φορείς) στην πρόοδο σε θέματα περιβάλλοντος".
Μπορούσα να αναφέρω πάρα πολλά που δείχνουν τη θετική εξέλιξη και την πρόοδο σ' αυτήν την έκθεση. Έτσι συνοψίζεται.
Κύριοι συνάδελφοι, επειδή οι συνάδελφοι της Νέας Δημοκρατίας μίλησαν ότι δεν έχει γίνει, δεν υπάρχει νομοθετικό έργο, υπάρχει νομική ανεπάρκεια που αποδεικνύεται από την απουσία της περιβαλλοντικής νομοθεσίας από το 1986 μέχρι σήμερα πλην των κοινοτικών οδηγιών, θέλω να συνοψίσω την ενημέρωση στην ελληνική Βουλή. Στην περίοδο από το 1994 μέχρι το 2001 το θεσμικό έργο, το νομοθετικό έργο του ΥΠΕΧΩΔΕ είναι και πλούσιο και πολυσχιδές και αφορά την προστασία και την αναβάθμιση του φυσικού και του ανθρωπογενούς περιβάλλοντος. ΄Εχουμε θεσμοθετήσει επτά βασικούς νόμους που αφορούν το χωροταξικό σχεδιασμό και την αειφόρο ανάπτυξη, την οριοθέτηση και την πολεοδόμηση των περιοχών, τη μεταφορά συντελεστού δόμησης, δύο νόμους για το Εθνικό Κτηματολόγιο, το νόμο για το Γενικό Οικοδομικό Κανονισμό και το νόμο για τη βιώσιμη και οικιστική ανάπτυξη.
Έχουμε συνυπογράψει δεκατέσσερις νόμους που είναι σημαντικοί για το χωροταξικό και το περιβαλλοντικό σχεδιασμό, σε συνεργασία και σε συναρμοδιότητα με άλλα Υπουργεία. Έχουμε κυρώσει με νόμο επτά διεθνείς συμβάσεις και πρωτόκολλα, έχουμε εναρμονίσει στο εθνικό δίκτυο είκοσι οκτώ κοινοτικές οδηγίες που ενδεικτικά αφορούν τη διαχείριση στερεών αποβλήτων, επικίνδυνων αποβλήτων, τη λήψη μέτρων για την αντιμετώπιση της ατμοσφαιρικής ρύπανσης, τη λήψη μέτρων για τα γενετικά τροποποιημένα προϊόντα, τη λήψη μέτρων μαζί με τους όρους και την αντιμετώπιση κινδύνων σε ατυχήματα μεγάλης έκτασης σε εγκαταστάσεις .
Άλλωστε, ξέρετε ότι τα σχέδια αντιμετώπισης τεχνολογικών ατυχημάτων, τα ΣΑΤΑΜΕ είναι έτοιμα, έχουν εφαρμοστεί και στην περιοχή του Θριασίου Πεδίου και στη Θεσσαλονίκη και στον Πειραιά. Σχέδια αντιμετώπισης τεχνολογικών ατυχημάτων δεν είχε ποτέ η χώρα μας, τώρα έχει αποκτήσει.
Θα μπορούσα να αναφέρω και πολλά άλλα στοιχεία για το νομοθετικό και το θεσμικό έργο του ΥΠΕΧΩΔΕ. Μπορώ να αναφερθώ στη δευτερολογία μου. 
Κύριε Πρόεδρε, οι συνάδελφοι της Νέας Δημοκρατίας αναφέρουν στην επερώτησή τους ότι όποια περιβαλλοντική πολιτική του ΠΑΣΟΚ χαρακτηρίζεται από επαναφορά μετά από εικοσαετές πάγωμα των ρυθμίσεων του ν.360/76 περί χωροταξίας και Περιβάλλοντος που ήταν προάγγελος της αειφορίας, αφού συνέδεε τη χωροταξία και το περιβάλλον, δηλαδή την αειφόρο ανάπτυξη.
Αυτοί οι ισχυρισμοί, κύριοι συνάδελφοι, δεν έχουν σχέση με την αλήθεια ή την πραγματικότητα. Αρκεί να είχατε διαβάσει με καλοπιστία την εισηγητική έκθεση του νόμου 2742 για το χωροταξικό σχεδιασμό και την αειφόρο ανάπτυξη, το νόμο που καταθέσαμε το 1999, όπου περιγράφονται αναλυτικά και με κάθε λεπτομέρεια όλες οι δράσεις και παρεμβάσεις για την επιχείρηση της χωροταξικής ανασυγκρότησης της Ελλάδας που προωθεί το ΥΠΕΧΩΔΕ από το 1994 μέχρι το 2000.
Πιστεύω ότι δεν πρέπει να μηδενίσουμε τις προσπάθειες που είχαν γίνει τις προηγούμενες δεκαετίες, αλλά είναι γνωστό ότι μέχρι το 1994 δεν υπήρχε ούτε μία κόλλα γεμάτη με ιδέες και προτάσεις για το Εθνικό Κτηματολόγιο. Πέρασε το Α΄ Κοινοτικό Πλαίσιο Στήριξης και το 1994 ξεκινήσαμε από το μηδέν. Πιστεύω ότι μετά από εκατόν εβδομήντα χρόνια επιτέλους έχουμε μία δυναμική εκκίνηση για την εκπόνηση του Εθνικού Κτηματολογίου σε κρίσιμες περιοχές της Ελλάδας. Το Κτηματολόγιο άρχισε. Πιστεύω ότι θα ξεπεράσει όλες τις δυσκολίες και τις αντιξοότητες και θα μπορεί να γίνεται μέρα με τη μέρα πραγματικότητα μέσα στα επόμενα χρόνια. Μέχρι σήμερα το Εθνικό Κτηματολόγιο καλύπτει το 7% της συνολικής έκτασης της χώρας και το 15% των συνολικών εμπράγματων δικαιωμάτων .
Έχουμε συζητήσει σε προηγούμενη επερώτηση την πορεία και την εξέλιξη του Εθνικού Κτηματολογίου. Πιστεύω ότι και οι πόροι θα διασφαλιστούν από την Ευρωπαϊκή Ένωση. Βεβαίως έχουμε κατοχυρώσει την αυτοτροφοδότηση του συστήματος με οικονομικούς πόρους έτσι ώστε να ολοκληρωθεί το Εθνικό Κτηματολόγιο σε ορατό χρονικό ορίζοντα και να αποτελεί πραγματικότητα για μια χώρα όπως η Ελλάδα. Είμαστε η μόνη χώρα στην Ευρωπαϊκή Ένωση που δεν έχει Εθνικό Κτηματολόγιο.
Κύριοι συνάδελφοι, πιστεύω ότι, εάν είχατε ρίξει μια ματιά στην εισηγητική έκθεση του νόμου 2742 του 1999, θα είχατε διαπιστώσει ότι με την ολοκλήρωση, την έγκριση και τη θεσμοθέτηση των ζωνών οικιστικού ελέγχου, όλων των ειδικών χωροταξικών μελετών στις περιόδους από το 1981 μέχρι το 2000 -γιατί πριν δεν υπήρχαν τέτοιες μελέτες και τέτοιες δράσεις- καλύπτεται με αυτές τις ζώνες οικιστικού ελέγχου και μ' αυτές τις ειδικές χωροταξικές μελέτες με ειδικές ρυθμίσεις και καθεστώς προστασίας περίπου το 50% του ευαίσθητου περιαστικού και αγροτικού χώρου και ειδικότερα το 70% των παράκτιων και νησιωτικών περιοχών της χώρας.
Θα είχατε επίσης ανακαλύψει ότι για πρώτη φορά υπάρχει εθνικό χωροταξικό σχέδιο για την Ελλάδα που δεν υπήρχε. Θα είχατε διαπιστώσει ότι έχουν ολοκληρωθεί για τις δώδεκα περιφέρειες μελέτες για τα χωροταξικά σχέδια των δώδεκα περιφερειών. Δεν υπήρχαν ποτέ στην Ελλάδα. Υπήρχε μια απόπειρα, μια προσπάθεια για να εκπονηθούν νομαρχιακά χωροταξικά σχέδια το 1982, το 1983, το 1984 επί εποχής του αειμνήστου Τρίτση, αλλά αυτά δεν είχαν εναρμονιστεί με εθνικό χωροταξικό σχέδιο, γιατί δεν υπήρχε, και δεν είχαν αναφορά, εναρμόνιση και ένταξη στα περιφερειακά χωροταξικά σχέδια, γιατί τέτοια δεν υπήρχαν.
Επίσης θα είχατε δει -και σας έχω απαντήσει πολλές φορές- ότι υπάρχει το παρατηρητήριο για τη χωροταξία όπου έχει ενσωματώσει κάθε πληροφορία, κάθε στοιχείο, κάθε μελέτη που έχει γίνει στη χώρα μας. Θα είχατε πληροφορηθεί ότι έχει ολοκληρωθεί το πρόγραμμα NATURA 2000, ότι έχουν ολοκληρωθεί οι μελέτες και έχουν οριοθετηθεί οι περιοχές που καλύπτονται με ειδικά καθεστώτα προστασίας και αφορούν περίπου στο 18% της ελληνικής επικράτειας.
Κύριοι συνάδελφοι, δεν μπορεί να μη βρίσκετε ότι δεν έγινε τίποτε καλό στη χώρα όλα αυτά τα χρόνια. 
Λέτε ότι υπάρχει πρόβλημα ποιότητας στα έργα περιβάλλοντος. Δεν έχετε δίκιο. Τα προβλήματα ποιότητας των έργων περιβάλλοντος που είχαν παρατηρηθεί και σε σχέση με έναν ανεπαρκή προγραμματισμό, αλλά και σε σχέση με σημαντικές χρονικές υπερβάσεις, αλλά και με κακή ποιότητα και αδυναμία λειτουργίας, είχαν γίνει την περίοδο 1990-1994 με ευθύνη των κυβερνήσεων της Νέας Δημοκρατίας. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Τότε είχε συμβεί το πρωτάκουστο και ανεπανάληπτο να κατασκευάζονται μονάδες βιολογικού καθαρισμού σε πόλεις ή σε περιοχές παράκτιες που δεν υπήρχαν αποχετευτικά δίκτυα. Αυτό το κατόρθωμα ανήκει αποκλειστικά και μόνο στην αλήστου μνήμης εποχή της Νέας Δημοκρατίας με τα έργα και τις ημέρες σας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Τον έλεγχο της ποιότητας των δημοσίων έργων εμείς τον καθιερώσαμε, καθιερώνοντας τον ΕΣΠΕΛ και προσλαμβάνοντας ανεξάρτητο μηχανικό, μαζί με τη μεταρρύθμιση και την κατοχύρωση του Ειδικού Σώματος Επιθεωρητών Δημοσίων Έργων. Εμείς κάνουμε τους ελέγχους, τους δίδουμε στη δημοσιότητα, τους καταθέτουμε στην Ελληνική Βουλή, τους καταθέτουμε στην Ευρωπαϊκή Επιτροπή, τους καταθέτουμε στην Ευρωπαϊκή Ένωση. Με βάση αυτούς τους ελέγχους επιβάλλουμε τις κυρώσεις, τα πρόστιμα στους εργολάβους, υποχρεώνοντάς τους να αποκαταστήσουν την όποια κακοτεχνία έχουν κάνει. Και όλους τους φακέλους για τις κακοτεχνίες τους στέλνουμε στην ελληνική δικαιοσύνη, γιατί πάντα είχαμε ανοικτό μέτωπο με τους εργολάβους διότι πιστεύουμε ότι πρέπει να ελέγχεται η ποιότητα των δημοσίων έργων.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, θα μου δώσετε λίγο χρόνο ακόμη. Θα μιλήσω λιγότερο στη δευτερολογία μου.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, να συμφωνήσουμε. Θα σας δώσω πέντε λεπτά από τη δευτερολογία σας...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα μου δώσετε επτά λεπτά για να μπορώ να ολοκληρώσω.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Υπουργέ, θα σας δώσω επτά λεπτά.
ΙΟΡΔΑΝΗΣ ΤΖΑΜΤΖΗΣ: Προηγουμένως ο Προεδρεύων δεν το επέτρεψε.
ΠΡΟΕΔΡΕΥΩΝ (Κωνσταντίνος Βρεττός): Έχω ειδοποίηση από τον κ. Γείτονα να δώσουμε πέντε έως επτά λεπτά. Εντάξει είμαστε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Στον κ. Τρυφωνίδη έδωσε περίπου δέκα λεπτά.
Νομίζω, κύριε Πρόεδρε, ότι πρέπει να κάνουμε διάλογο χωρίς περιορισμούς. Βεβαίως υπάρχει ο Κανονισμός της Βουλής, αλλά καλό θα είναι να υπάρχει ένας γόνιμος και εποικοδομητικός διάλογος.
Για τους βιολογικούς καθαρισμούς που έχουν σχέση με την ποιότητα της ζωής μας και κυρίως την ποιότητα των νερών στις θαλάσσιες περιοχές γύρω από τα μεγάλα αστικά κέντρα και με την πολιτική μας να γίνουν και πάλι οι θάλασσες γαλάζιες, καθαρές, ζωντανές, θέλω να πω τα εξής: Ακούστε τα στοιχεία γιατί τα έχω καταθέσει και τα καταθέτω για μια ακόμη φορά.
Μέχρι το 1990 λειτουργούσαν στη χώρα μας τριάντα μονάδες βιολογικού καθαρισμού. Κατά το χρονικό διάστημα 1990-1993 κατασκευάστηκαν δεκαεννέα εγκαταστάσεις επεξεργασίας λυμάτων. Την περίοδο 1993-1996 κατασκευάστηκαν πενήντα τρεις εγκαταστάσεις επεξεργασίας λυμάτων. Την περίοδο 1996-1999 κατασκευάστηκαν ενενήντα πέντε ακόμη εγκαταστάσεις επεξεργασίας λυμάτων. Στο τέλος του 1999 διέθετε η χώρα μας συνολικά εκατόν ενενήντα επτά εγκαταστάσεις επεξεργασίας λυμάτων. Από αυτές οι εκατόν σαράντα επτά είναι σε λειτουργία, ενώ περίπου πενήντα είχαν προβλήματα και δεν έχει αρχίσει η λειτουργία τους. Αυτές οι πενήντα είτε είχαν κατασκευαστεί είτε είχαν σχεδιαστεί την περίοδο 1990-1994. Αξίζει να εντρυφήσετε σε αυτά, κύριε Τρυφωνίδη, και αν θέλετε να τα συζητήσουμε.
ΓΕΩΡΓΙΟΣ ΤΡΥΦΩΝΙΔΗΣ: Έχουν την σφραγίδα της Νέας Δημοκρατίας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Όχι. Μα, κάνετε μια κριτική που δεν ανταποκρίνεται στην αλήθεια. Δεν πρέπει να σας τα πω; 
ΓΕΩΡΓΙΟΣ ΤΡΥΦΩΝΙΔΗΣ: Ό,τι κατασκεύασε η Νέα Δημοκρατία...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Εγώ δεν είπα αυτό το πράγμα. 
Μέχρι το πρώτο εξάμηνο του 2001 θα ολοκληρωθεί ένας μεγάλος αριθμός εγκαταστάσεων επεξεργασίας λυμάτων που βρίσκονται στη διαδικασία της κατασκευής έτσι ώστε μέσα στο 2001 ο αριθμός των βιολογικών καθαρισμών, που θα είναι σε λειτουργία, να ανέρχεται στους διακόσιους ενενήντα.
Τέλος, για την περίοδο 2000-2006 υπάρχει προγραμματισμός να κατασκευασθούν άλλοι εκατόν ογδόντα πέντε βιολογικοί καθαρισμοί, έτσι ώστε να φθάσει συνολικά η χώρα μας μέχρι το 2006 στη λειτουργία τετρακοσίων εβδομήντα πέντε εγκαταστάσεων επεξεργασίας λυμάτων για να καλύπτουμε περίπου το 95%-96% του ισοδύναμου πληθυσμού μας. Αυτή είναι μία σημαντική πρόοδος.
Όπως ξέρετε, ο Σαρωνικός έχει καθαρίσει κατά 40%, και όλοι το αναγνωρίζουν. Επίσης, έχουμε τη λειτουργία του πρώτου βαθμού βιολογικού καθαρισμού, μέσα στο 2002 θα λειτουργήσει και ο δεύτερος βαθμός για να μπορεί ο Σαρωνικός να είναι και πάλι καθαρή, γαλάζια, ζωντανή θάλασσα, διότι θα έχουμε μία απορρύπανση, έναν καθαρισμό που θα πλησιάζει περίπου το 98%. 
Κάτι αντίστοιχο γίνεται σήμερα στο Θερμαϊκό, γιατί λειτουργεί και ο πρώτος και ο δεύτερος βαθμός βιολογικού καθαρισμού. Μέσα σε λίγους μήνες θα καθαρίσει ο Θερμαϊκός κατά 97% περίπου.
Καταθέτω το πρόγραμμα αυτό για να το έχετε υπόψη σας.
(Στο σημείο αυτό ο Υπουργός Περιβάλλοντος, Χωροταξίας και Δημοσίων Έργων κ. Λαλιώτης καταθέτει για τα Πρακτικά το προαναφερθέν πρόγραμμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επίσης, για έβδομο χρόνο η χώρα μας παίρνει το βραβείο των καθαρών ακτών και των γαλάζιων σημαιών στις θάλασσες κολύμβησης. Αυτό το είχε ξεκινήσει η Νέα Δημοκρατία το 1993, το συνεχίσαμε και επί επτά-οκτώ χρόνια έχουμε θετικά αποτελέσματα, έχοντας επενδύσει για την παρέμβαση αυτή περίπου δεκαοκτώ δισεκατομμύρια και έχουν απορροφηθεί το 90% των πόρων. Διαβάστε το και αυτό, κύριοι συνάδελφοι.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων, κ. Λαλιώτης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Για την εναλλακτική διαχείριση των απορριμμάτων, κύριοι συνάδελφοι, μέχρι το 1994 δεν υπήρχε κανένα πρόγραμμα ανακύκλωσης και διαλογής στην πηγή και δεν υπήρχε κανένα πρόγραμμα αποκατάστασης και ναύλωσης των παλιών χωματερών.
Μέχρι το 1994, κύριοι συνάδελφοι της Νέας Δημοκρατίας, δεν υπήρχε κανένας χώρος υγειονομικής διάθεσης απορριμμάτων και κανένα εργοστάσιο ανακύκλωσης, με εξαίρεση ένα μικρό εργοστάσιο με πιλοτική λειτουργία στην Καλαμάτα που λειτουργούσε από το 1987.
Από το 1994 και μετά όλοι γνωρίζουν ότι έχουν προωθηθεί προγράμματα και δράσεις τα οποία είναι τα συγκεκριμένα:
Πρώτον, διαμόρφωση εθνικού περιφερειακού και νομαρχιακού σχεδιασμού για τη διαχείριση των απορριμμάτων σε συνδυασμό με ένα σύγχρονο νομοθετικό πλαίσιο, όπως ορίζουν οι κοινοτικές οδηγίες και οι κανονισμοί, με αυστηρές προδιαγραφές για τη διαφύλαξη και της δημόσιας υγείας των πολιτών και της προστασίας του περιβάλλοντος.
Δεύτερον, διασφάλιση των απαραίτητων εθνικών και κοινοτικών πόρων ύψους εκατόν τριών δισεκατομμυρίων για έργα και σύγχρονες υποδομές και για δράσεις που αφορούν τη διαχείριση των απορριμμάτων σε σαράντα νομούς και μεγάλα αστικά κέντρα. Εξ αυτών έχουν ολοκληρωθεί είκοσι δύο χώροι υγειονομικής ταφής οι οποίοι δέχονται το 52% περίπου των παραγομένων απορριμμάτων και κατασκευάζονται άλλοι δεκαέξι ΧΥΤΑ που με την ολοκλήρωσή τους θα δέχονται άλλο ένα 10% των παραγομένων απορριμμάτων, που, όπως είναι γνωστό, ανέρχεται ετησίως σε τεσσεράμισι εκατομμύρια τόνους.
Εδώ θα ήθελα να σημειώσω την αποκατάσταση πολλών παλιών χωματερών με αιχμή τις χωματερές των Άνω Λιοσίων, του Σχιστού αλλά και των Ταγαράδων της Θεσσαλονίκης, την κατασκευή του Κέντρου Επεξεργασίας Μολυσματικών Αποβλήτων στα Άνω Λιόσια της Αττικής, δυναμικότητας τριάντα τόνων την ημέρα που θα καλύπτει όλη την Αττική και θα λειτουργήσει μέσα στο 2001. Αντίστοιχη μονάδα θα γίνει και στη Θεσσαλονίκη.
Με την εφαρμογή ολοκληρωμένων προγραμμάτων ανακύκλωσης χαρτιού, γυαλιού και αλουμινίου σε εκατό περίπου δήμους της χώρας, κυρίως σε πενήντα δύο δήμους της Αττικής με πληθυσμό δύο εκατομμυρίων κατοίκων και σε δεκαοκτώ δήμους της Θεσσαλονίκης με πληθυσμό ένα εκατομμύριο.
Πότε είχαν ξαναγίνει αυτά, κύριοι συνάδελφοι; Γιατί δεν τα αναγνωρίζετε; Δεν είναι μία αλήθεια; 
(Θόρυβος-διαμαρτυρίες από την πτέρυγα της Νέας Δημοκρατίας)
Επίσης, είπατε ότι δεν έχουν ολοκληρωθεί οι νομαρχιακοί σχεδιασμοί. Σας πληροφορώ ότι έχουν ολοκληρωθεί και εφαρμόζονται τα σχέδια για την εναλλακτική διαχείριση απορριμμάτων σε όλους τους νομούς της χώρας. 
ΓΕΩΡΓΙΟΣ ΤΡΥΦΩΝΙΔΗΣ: Υπάρχουν σχέδια. Πράξη δε βλέπουμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δηλαδή, τριάντα επτά νομαρχιακοί σχεδιασμοί έχουν εγκριθεί, δεκατέσσερις νομαρχιακοί σχεδιασμοί βρίσκονται στο στάδιο της εκπόνησης, ενώ ο σχεδιασμός των υπολοίπων βρίσκονται στη διαδικασία της έγκρισης.
Έχουν διασφαλιστεί περίπου 250 δισεκατομμύρια για τα επόμενα χρόνια για την εναλλακτική διαχείριση των απορριμμάτων. 
(Θόρυβος)
ΠΡΟΕΔΡΕΥΩΝ (Κωνσταντίνος Βρεττός): Ψυχραιμία. Στη δευτερολογία του θα σας τα πει ο κύριος Υπουργός, κύριοι συνάδελφοι.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Το 1994 υπήρχαν τρεις χιλιάδες πεντακόσιες ανεξέλεγκτες χωματερές, παίρνοντας εδάφη, νερά, υποβαθμίζοντας τοπία φυσικού κάλλους και πολιτιστικά μνημεία, προκαλώντας πυρκαγιές και τώρα έχουν μειωθεί στις δύο χιλιάδες. Πιστεύουμε ότι μέσα στα επόμενα χρόνια θα εξαλειφθούν οριστικά και αμετάκλητα απ' όλη την Ελλάδα οι ανεξέλεγκτες και αυθαίρετες χωματερές. Καταθέτω και αυτά τα σχέδια για να τα γνωρίζετε.
(Στο σημείο αυτό ο Υπουργός κ. Λαλιώτης καταθέτει για τα Πρακτικά τα προαναφερθέντα σχέδια, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι, στη δευτερολογία μου θα αναφερθώ σε άλλους κρίσιμους τομείς τους οποίους θέσατε με τους ισχυρισμούς σας σε αμφισβήτηση. Εγώ πιστεύω ότι πρέπει να αναγνωρίζετε ό,τι καλό έχει γίνει και να κάνετε κριτική σε ό,τι έχει γίνει. Δεν μπορείτε να μηδενίζετε μια προσπάθεια του ελληνικού λαού και της ελληνικής πολιτείας. Μπορείτε να κάνετε κριτική στην Κυβέρνηση, στο Υπουργείο και στον Υπουργό αλλά νομίζω ότι είναι παράλογο, πολιτικά και ηθικά απαράδεκτο να μηδενίζετε μια προσπάθεια που έχει γίνει για την αναβάθμιση του περιβάλλοντος και της ποιότητας ζωής. Μόνο εσείς δεν βλέπετε αλλαγή και θετικό αποτέλεσμα. Τα βλέπετε όλα μαύρα.
ΓΕΩΡΓΙΟΣ ΤΡΥΦΩΝΙΔΗΣ: Ξέρετε πόσα "θα" είπατε στην ομιλία σας;
ΠΡΟΕΔΡΕΥΩΝ (Κωνσταντίνος Βρεττός): Παρακαλώ μη διακόπτετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Τα "θα" τα λέτε εσείς και κάνετε συστηματική παραπληροφόρηση και από το Βήμα της Βουλής, κύριε Τρυφωνίδη. Εγώ μιλώ με την αλήθεια των έργων και την πραγματικότητα των έργων. Επίσης μιλώ με την έκθεση του ΟΟΣΑ που είναι αδιαμφισβητήτου κύρους και αναγνωρίζετε απ' όλους. Εγώ δεν μιλώ με "θα".
ΣΑΒΒΑΣ ΤΣΙΤΟΥΡΙΔΗΣ: Εδώ δεν είναι ιδιωτικό κανάλι για να επιβάλλετε τους κανόνες σας, είναι Βουλή και υπάρχουν κανόνες.
ΠΡΟΕΔΡΕΥΩΝ (Κωνσταντίνος Βρεττός): Κατέρχεται του Βήματος ο κύριος Υπουργός και ανέρχεται ο κ. Τσιτουρίδης.
Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο για είκοσι λεπτά.
ΣΑΒΒΑΣ ΤΣΙΤΟΥΡΙΔΗΣ: Ο κ. Λαλιώτης οφείλει να καταλάβει ότι στη Βουλή υπάρχουν κανόνες που τους θέτουν άλλοι. Δεν είναι ιδιωτικό κανάλι όπου θέτει τους κανόνες και πάει και μιλάει μόνος του. Να σέβεται το Σώμα.
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, δεν θέλω να δικαιολογήσω τον κύριο Υπουργό, αλλά προκλήθηκε την τελευταία στιγμή από τον κ. Τζαμτζή και κάποιον άλλο συνάδελφο που δεν τον θυμάμαι. Γι' αυτό και απάντησε.
ΣΑΒΒΑΣ ΤΣΙΤΟΥΡΙΔΗΣ: Ελπίζω να με ακούσετε τώρα, διότι καταθέσαμε μια επερώτηση πριν από έξι μήνες...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Είτε μιλάτε μόνος σας είτε μιλάτε με άλλους δεν σας ακούει κανείς.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, αν θέλετε μην παρεμβαίνετε.
Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Ακούσαμε με ιδιαίτερη έκπληξη τον κ. Λαλιώτη να πηγαίνει είκοσι χρόνια πίσω και να μας μιλάει για ισοδυναμία ευθυνών των διαφόρων παρατάξεων στα μείζονα θέματα της προστασίας του περιβάλλοντος.
Κύριε Λαλιώτη, ο συμψηφισμός των ευθυνών μπορεί να αποτελεί πεδίο έρευνας κοινωνιολόγων του σήμερα ή των ιστορικών του αύριο, αλλά δεν μπορεί να είναι επιχείρημα και απάντηση μιας κυβέρνησης και ενός Υπουργού, ο οποίος έρχεται εδώ στο πλαίσιο κοινοβουλευτικού ελέγχου, και ο οποίος επί επτάμισι χρόνια χειρίζεται, μεταξύ των άλλων, τα ζητήματα του περιβάλλοντος, για να μας πει τι δεν γινόταν στην Ελλάδα του 1970 ή του 1960 ή επί Τρικούπη.
Είσαστε επί επτάμισι χρόνια Υπουργός και δεν φταίμε εμείς εάν η επερώτηση της Νέας Δημοκρατίας παρουσιάστηκε και κατετέθη μέσα σ' ένα άλλο πλαίσιο το οποίο καθοριζόταν και από τις συζητήσεις για την αναθεώρηση του Συντάγματος, διότι κάνατε έξι μήνες να έρθετε στη Βουλή. Ο ξεσηκωμός της κοινωνίας μετά από αυτούς τους μήνες οδήγησε τον κυβερνητικό χώρο να κάνει πίσω -ευτυχώς που έκανε πίσω- στο πολύ σημαντικό ζήτημα της αναθεώρησης του άρθρου 24, με αποτέλεσμα να φτάσουμε σε μια συνταγματική διάταξη η οποία αν τηρηθεί και αν την προστατεύσουμε και αν δώσουμε τη συνέχεια που πρέπει, μπορεί να δώσει αποτελέσματα.
Ακούσαμε όμως επί τριάντα πέντε λεπτά περίπου μια διάλεξη και ακούσαμε και για οράματα. Είσαστε Υπουργός επί επτάμισι χρόνια. Οι διαλέξεις και τα οράματα είναι καλά ενδεχομένως στην αρχή μια τετραετίας, αλλά όχι στο τέλος μια τρίτης τετραετίας. Ακούσαμε για την Ελλάδα, ότι πρέπει να γίνει ζώνη ηλίου, ακούσαμε για ζώνη οικολογικού αποθέματος και ακούσαμε τι πόροι εδόθησαν στο πλαίσιο του Β΄ και Γ΄ Κοινοτικού Πλαισίου Στήριξης. Πόροι δίδονται, λεφτά απορροφώνται, μένουμε όμως τραγικά πίσω, ώστε όταν θα έρθει η ώρα της ουσιαστικής εναρμόνισης της χώρας σε οικολογικά πρότυπα και της Ευρωπαϊκής Ένωσης και του υπόλοιπου κόσμου, τότε φοβούμεθα πως ούτε τα έργα που θα έπρεπε να γίνουν θα έχουν ολοκληρωθεί και πόροι δεν θα υπάρχουν.
Και εσείς βεβαίως δεν θα είστε Υπουργός και με πολύ μεγάλη άνεση θα μπορείτε να κατηγορείτε τους τότε κυβερνώντες, γιατί δεν προχωράνε τα ζητήματα περιβάλλοντος στον τόπο.
Αναφερθήκατε στην έκθεση του ΟΟΣΑ, κύριε Λαλιώτη. Αλιεύσατε επιλεκτικώς κάποια στοιχεία τα οποία αναφέρονται σε δήθεν καλές επιδόσεις της Κυβέρνησης, πιστεύοντας ότι ενδεχομένως οι άλλοι δεν θα διαβάσουν την έκθεση αυτή για να δουν ότι τα πράγματα δεν είναι όπως παρουσιάζονται από την επιλεκτική αναφορά στην έκθεση αυτή. Βεβαίως υπάρχουν και νεότερες εκθέσεις. Υπάρχει η τελευταία έκθεση της Ευρωπαϊκής Επιτροπής για τα θέματα του Ταμείου Συνοχής -νεότερη απ' αυτή του ΟΟΣΑ- στην οποία οι επιδόσεις της Κυβέρνησης δεν παρουσιάζονται καθόλου λαμπρές. Υπάρχουν και νεότερα στοιχεία, τα οποία δείχνουν, ότι οι επιδόσεις είναι πάρα πολύ άσχημες.
Κύριε Λαλιώτη, στον τομέα του περιβάλλοντος, θα το ξαναπώ, ξοδεύετε πάρα πολλούς και χρήσιμους, διαθέσιμους πόρους για πολύ μικρό έργο -και αυτό είναι το κρίσιμο πολιτικό ζήτημα- ώστε οι επερχόμενες κυβερνήσεις να βρουν ανοιχτά πολλά και σημαντικά ζητήματα, χωρίς να έχουν τις χρηματοδοτικές δυνατότητες που έχετε εσείς σήμερα. 
Αναφερθήκατε στο τι δεν βρήκατε πριν από το 1994. Είναι προφανές ότι η τεχνογνωσία αλλά και η ευαισθησία, μετετρέπετο σταδιακώς σε πολιτικές στο χώρο και της Ευρωπαϊκής Ένωσης. Είναι πρόσφατη υπόθεση. Από τη δεκαετία του 1980 αρχίζει ο μεγάλος προβληματισμός και διάλογος ουσιαστικά, ο οποίος καταλήγει σε Κοινοτικό Δίκαιο. Και από το 1994 ουσιαστικώς έχουμε τόσους πόρους για περιβαλλοντική πολιτική στη χώρα μας. Τι μας λέτε, λοιπόν, τι δεν έγινε προ του 1993; Ας έρθουμε, λοιπόν, στο σήμερα, να δούμε τι κάνετε ή δεν κάνετε σήμερα.
Αναφερθήκατε επίσης σε ένα λαμπρό νομοθετικό έργο, το οποίο υπάρχει. 
Κύριε Λαλιώτη, νομοθετικό έργο υπάρχει, αλλά δεν εφαρμόζεται. Δεν έχει εφαρμοστεί ούτε ο ν.1650/86, ούτε ο ν.1739/87, ούτε ο ν.2742 για το χωροταξικό σχεδιασμό. Και βεβαίως από τη δεκαετία του '80 και δώθε οφείλουμε να εναρμονιζόμεθα και με το Κοινοτικό Δίκαιο. Υπάρχουν ανοιχτές πάνω από πενήντα παραβιάσεις του Κοινοτικού Δικαίου στα θέματα προστασίας του περιβάλλοντος, όπως εκκρεμεί και η κύρωση πολλών διεθνών συμβάσεων, που αφορούν τον τομέα του περιβάλλοντος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν υπάρχουν παραβιάσεις, καταγγελίες υπάρχουν.
ΣΑΒΒΑΣ ΤΣΙΤΟΥΡΙΔΗΣ: Υπάρχουν και παραβιάσεις που προχωρούν, κύριε Λαλιώτη. Υπάρχουν και πρόστιμα στο χώρο αυτό και καταγγελίες που προχωρούν και μετεξελίσσονται στο πλαίσιο της διαδικασίας του άρθρου 169 της Συνθήκης της ΕΟΚ και οδηγούμεθα στο ευρωπαϊκό δικαστήριο. Δεν αναφέρομαι σε καταγγελίες. 
Επειδή αναφερθήκατε και στο Εθνικό Κτηματολόγιο λέγοντας ότι ως το 1993 δεν υπήρχε απολύτως τίποτα, να σας πω ότι υπήρχε, κύριε Λαλιώτη. Υπήρχε η χρηματοδότηση από την κυβέρνηση της Νέας Δημοκρατίας, από το Χρήστο Κατσιγιάννη προς το ΤΕΕ για τη μελέτη του Εθνικού Κτηματολογίου, επί της οποίας εδράζεται από εκεί και πέρα η δική σας πορεία. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Όχι.
ΣΑΒΒΑΣ ΤΣΙΤΟΥΡΙΔΗΣ: Πώς όχι; Μην τα λέτε τώρα. Τη σύμβαση εσείς την υπογράψατε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Τη σύμβαση την υπέγραψα για...
ΣΑΒΒΑΣ ΤΣΙΤΟΥΡΙΔΗΣ: Τι κάνατε, κύριε Λαλιώτη;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Μου επιτρέπετε μια διακοπή;
ΣΑΒΒΑΣ ΤΣΙΤΟΥΡΙΔΗΣ: Όχι, κύριε Λαλιώτη. Θα απαντήσετε μετά.
Τι κάνατε όλα αυτά τα χρόνια με το Εθνικό Κτηματολόγιο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν ήταν ο Θανάσης Κατσιγιάννης, ήταν ο πατήρ Κατσιγιάννης.
ΣΑΒΒΑΣ ΤΣΙΤΟΥΡΙΔΗΣ: Ναι, ο πατήρ. Έχετε δίκαιο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν είχε κάνει μελέτη. Μια ερώτηση προς το Επιμελητήριο είχε κάνει. Η σύμβαση υπεγράφη από τη νέα Κυβέρνηση, του ΠΑΣΟΚ.
ΣΑΒΒΑΣ ΤΣΙΤΟΥΡΙΔΗΣ: Δεν δέχομαι τη διακοπή, κύριε Λαλιώτη.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Υπουργέ, μη διακόπτετε, διότι θα δημιουργηθεί πρόβλημα.
Κύριε Τσιτουρίδη, συνεχίστε. Σας έχω κρατήσει το χρόνο.
ΣΑΒΒΑΣ ΤΣΙΤΟΥΡΙΔΗΣ: Από το 1994 που ξεκίνησε το έργο αυτό, θα έπρεπε να τελειώσει το 2009. Σήμερα, στο μέσο της διαδρομής, έχετε υλοποιήσει μετά βίας το 4% του συνολικού φυσικού αντικειμένου. 'Εχετε ξοδέψει πάνω από πενήντα δισεκατομμύρια (50.000.000.000) δραχμές. Το συνολικό κόστος από διακόσια πενήντα δισεκατομμύρια του Εθνικού Κτηματολογίου θα περάσει το ένα τρισεκατομμύριο (1.000.000.000.000) και θα φθάσει το ενάμισι τρισεκατομμύριο (1.500.000.000.000) περίπου, σύμφωνα με εκτιμήσεις ειδικότερων και από εσάς και από μένα.
Έχετε την Ευρωπαϊκή Επιτροπή, η οποία αμφισβητεί πάρα πολλά από αυτά τα οποία πληρώθησαν στο πλαίσιο του Β' Κοινοτικού Πλαισίου Στήριξης. Χάνετε πολύτιμη διαπραγματευτική ενέργεια -ευχόμεθα να το επιτύχετε και εμείς εδώ είμαστε, για να σας βοηθήσουμε με όλες τις δυνάμεις μας- για να μπορέσετε να χρηματοδοτήσετε το Γ' Κοινοτικό Πλαίσιο Στήριξης, το Εθνικό Κτηματολόγιο, όταν αυτό περίπου θα έπρεπε να βρίσκεται στο μισό της εξέλιξής του. 
Αυτή είναι η πραγματικότητα με το Εθνικό Κτηματολόγιο, όπως είναι πραγματικότητα το ότι πληρώνουμε ημερησίως επτά εκατομμύρια (7.000.000) δραχμές για το Κουρουπητό. Έχει μαζευτεί ένα κεφάλαιο περίπου πεντακοσίων εκατομμυρίων δραχμών, πρόστιμο, το οποίο μας έχει επιβάλει η Ευρωπαϊκή Επιτροπή και συνεχίζουμε μέχρι τώρα που μιλάμε να πληρώνουμε το πρόστιμο αυτό. Αυτή είναι μια άλλη πραγματικότητα.
Ένα ακόμη επίκαιρο θέμα, κύριε Λαλιώτη, είναι αυτό το οποίο πάτε να διαπράξετε στο Μαραθώνα. Θα σας πω ότι όταν μια χώρα επιχειρεί στην καρδιά μιας περιοχής με ιδιαίτερη ιστορική αξία, όταν επιχειρεί στο κέντρο ενός υδροβιότοπου να κάνει παρεμβάσεις τέτοιες, οι οποίες βρίσκουν αντίθετους όλους όσοι θα μπορούσαν να έχουν άποψη -μόνο εσείς και ο κ. Βενιζέλος συμφωνείτε με το έργο αυτό, όπως το σχεδιάσατε- ... 
ΠΡΟΕΔΡΕΥΩΝ (Κωνσταντίνος Βρεττός): Και οι Βουλευτές της περιοχής.
ΣΑΒΒΑΣ ΤΣΙΤΟΥΡΙΔΗΣ: Ναι, εντάξει. Κατανοώ τις ευαισθησίες των Βουλευτών της περιοχής, αλλά από εκεί και πέρα ....
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Οι Βουλευτές σας εκεί τι λένε, μπορείτε να μου πείτε;
ΣΑΒΒΑΣ ΤΣΙΤΟΥΡΙΔΗΣ: Εγώ θα σας πω την επίσημη θέση της Νέας Δημοκρατίας από το Βήμα αυτό. Την είπα και κατά τη διάρκεια της συζήτησης στην προηγούμενη επερώτηση του Συνασπισμού και την κατέγραψε, ελπίζω ο κ. Ευθυμιόπουλος. Πρέπει να προχωρήσετε στην αποκατάσταση του φυσικού περιβάλλοντος στο Μαραθώνα και στο Σχοινιά. Το χάλι το οποίο υπάρχει εκεί δεν μπορείτε να το μεταθέτετε ούτε στους κατοίκους ούτε στους Αμερικάνους, όπως σας άκουσα να λέτε, ούτε στις κυβερνήσεις της Νέας Δημοκρατίας. Είσθε επτάμισι χρόνια Υπουργός. Εάν υπάρχει μπάζωμα, αυθαίρετα και το χάλι αυτό στο Μαραθώνα...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ποιος το έκανε αυτά, κύριε Τσιτουρίδη;
Εσείς το κάνατε, εμείς το διώχνουμε. 
ΣΑΒΒΑΣ ΤΣΙΤΟΥΡΙΔΗΣ: Ωραία. Να το διώξετε, κύριε Λαλιώτη, να αποκαταστήσετε το φυσικό περιβάλλον στην περιοχή και να μας πείτε εάν θα προχωρήσετε στη χαβούζα των τεσσάρων χιλιομέτρων με εξήντα μέτρα πλάτος και πόσα μέτρα βάθος, πώς θα τη γεμίζετε το 2005 όταν δεν θα υπάρχουν τα νερά της Μακαρίας Πηγής; Δεν επαρκούν, κύριε Λαλιώτη. Πώς θα τη γεμίζετε μετά τους Ολυμπιακούς Αγώνες;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν τα ξέρετε καλά. 
ΣΑΒΒΑΣ ΤΣΙΤΟΥΡΙΔΗΣ: Καλώς. Δεν τα ξέρω εγώ καλά και άλλη φορά σας παρακαλώ, επειδή δεν τα ξέρω κατ' εσάς όταν θα αναφέρεσθε από τηλεοράσεως να μην υβρίζετε τους Βουλευτές της Νέας Δημοκρατίας ως ασχέτους. Μπορεί να μη σπουδάσαμε εμείς στα πανεπιστήμια που πήγατε εσείς, αλλά να μας δίνετε το δικαίωμα να γνωρίζουμε και να μελετούμε, κύριε Λαλιώτη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Επειδή έχετε πάει σε ένα πανεπιστήμιο σημαίνει ότι γνωρίζετε τα πάντα
ΣΑΒΒΑΣ ΤΣΙΤΟΥΡΙΔΗΣ: 'Οχι, δεν είπα ότι πήγα. Είπα ότι ίσως δεν πήγαμε σε αυτά που πήγατε εσείς, αλλά να μας επιτρέψετε να ξέρουμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κάνετε λάθος. Δεν έχετε πάει ούτε καν στο Μαραθώνα. Εσείς προσωπικά δεν έχετε πάει. Είμαι σίγουρος. 
ΣΑΒΒΑΣ ΤΣΙΤΟΥΡΙΔΗΣ: Όχι, να μην είσθε σίγουρος, κύριε Λαλιώτη, και δεν σας επιτρέπω να με διακόπτετε.
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, και εσείς κεντρίζετε λίγο τον κ. Λαλιώτη για να είμαι ειλικρινής. 
ΣΑΒΒΑΣ ΤΣΙΤΟΥΡΙΔΗΣ: Καλώς. Δεν θα αντιδικήσω με τον κ. Λαλιώτη για το αν έχω πάει ή δεν έχω πάει. Ο κ. Λαλιώτης μπορεί να έχει την άποψή του και ο καθένας τη δική του. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, αν θέλετε μη διακόπτετε, γιατί προκαλείτε το διάλογο.
ΣΑΒΒΑΣ ΤΣΙΤΟΥΡΙΔΗΣ: Αναφερθήκατε στον εθνικό χωροταξιακό σχεδιασμό. Υπάρχει εθνικός χωροταξιακός σχεδιασμός και υπάρχουν και χωροταξικά περιφερειακά σχέδια, γενικές μελέτες, γενικές αναφορές που πρακτικά δεν μπορούν να αξιοποιηθούν σε τίποτα και από κανέναν. Αυτή είναι η πραγματικότητα. 
Αναφερθήκατε στο NATURA. Ενετάχθησαν περιοχές στο NATURA. Δεν προχωρούν οι μελέτες, δεν προχωρούν τα σχέδια διαχείρισης, δεν προχωρούν οι φορείς διαχείρισης. Τι να το κάνουμε λοιπόν που ενετάχθησαν οι περιοχές; Τα προβλήματα εντείνονται και επιτείνονται από την ένταξη των περιοχών όταν δεν υπάρχουν τα σχέδια διαχείρισης και οι φορείς διαχείρισης. 
Αναφέρθηκε ο κ. Λαλιώτης σε αποχετευτικά δίκτυα που δεν υπήρχαν το 1993, σε βιολογικούς καθαρισμούς που δεν υπήρχαν και σε διαχείριση απορριμμάτων, η οποία δεν υπήρχε ως ολοκληρωμένη πολιτικό το 1993
(Θόρυβος από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Κύριε Κουλούρη, σας παρακαλώ. 
Κύριοι συνάδελφοι, ακούγεσθε. Εσείς νομίζετε ότι δεν ακούγεσθε, αλλά διακόπτετε τον κ. Τσιτουρίδη.
ΚΙΜΩΝ ΚΟΥΛΟΥΡΗΣ: Κύριε Πρόεδρε, έχετε δίκιο. Τον κ. Τσιτουρίδη...
ΠΡΟΕΔΡΕΥΩΝ (Κωνσταντίνος Βρεττός): Τον συμπαθείτε, τον εκτιμάτε κλπ. Είναι γνωστά αυτά. 
ΚΙΜΩΝ ΚΟΥΛΟΥΡΗΣ: Λάθος έχει βέβαια σε όλα, αλλά τι να κάνουμε;
ΣΑΒΒΑΣ ΤΣΙΤΟΥΡΙΔΗΣ: Επιτρέψτε μου να μιλήσω και μετά θα με κρίνετε. 
Λέγω λοιπόν ότι από το 1993-1994, από το Β΄ Κοινοτικό Πλαίσιο Στήριξης κυρίως αρχίζουν να αναπτύσσονται πολιτικές για τη δημιουργία αποχετευτικών δικτύων, βιολογικών καθαρισμών και διαχείρισης απορριμμάτων. Ο κ. Λαλιώτης ανεφέρθη σε λαμπρές επιδόσεις στον τομέα της διαχείρισης των υδάτινων πόρων. Ο συνάδελφος κ. Τζαμτζής και άλλοι προλαλήσαντες ανεφέρθησαν στην κατάσταση που υπάρχει σε πολλές λίμνες της χώρας και σε πολλά ποτάμια.
Θα περιμένω μια απάντηση, κύριε Λαλιώτη, γιατί έχετε συνευθύνη ως Υπουργός. Θα αναφερθώ στη λίμνη Δοϊράνη του Νομού Κιλκίς για την οποία έχω καταθέσει και μια ερώτηση. Είναι μια λίμνη η οποία αφανίζεται χρόνο με το χρόνο. Και σ' αυτήν την περίπτωση, αλλά και σε άλλες λίμνες, όλα αυτά τα χρόνια που είστε Υπουργός, ακούμε για μελέτες και για σχέδια, βλέπουμε ημερίδες, διαλέξεις, αλλά έργα δεν βλέπουμε και οι λίμνες μας καταστρέφονται, χάνονται, όπως και τα ποτάμια τα οποία έρχονται στη χώρα από τη Βουλγαρία και απ' τα Σκόπια. Σήμερα έχουμε μεγάλο πρόβλημα το οποίο δεν απασχολεί την Κυβέρνηση. 
Με δεδομένες αυτές τις κακές επιδόσεις του ΠΑΣΟΚ και στον τομέα της προστασίας του περιβάλλοντος, η Νέα Δημοκρατία ως κόμμα ευθύνης δεν μένει μόνο στην κριτική. 'Εχει στόχους, έχει μέτρα πολιτικής. Στόχος μας είναι η προστασία και η ορθολογική διαχείριση των φυσικών πόρων με ειρήνη και φιλία του ανθρώπου με τη φύση, μέσα από τη χάραξη και την εφαρμογή μιας ολοκληρωμένης εθνικής περιβαλλοντικής στρατηγικής που δεν τη βλέπουμε όσα χρόνια είστε Υπουργός, με ενσωμάτωση της περιβαλλοντικής διάστασης στην οικονομική πολιτική αλλά και σε τομεακές πολιτικές όπως είναι η γεωργία, η βιομηχανία, η ενέργεια, οι μεταφορές, ο τουρισμός, η χωροταξία, καθώς και η ενσωμάτωση αυτής της περιβαλλοντικής διάστασης σ' ένα σύστημα αρχών της κοινωνίας μας με ενδυνάμωση των μηχανισμών ελέγχου στον τομέα της προστασίας του περιβάλλοντος και με εντατική συνεργασία με τη διεθνή κοινότητα και με την Ευρωπαϊκή Ένωση, επιτυγχάνοντας έτσι την περιβαλλοντική σύγκλιση με τις υπόλοιπες ευρωπαϊκές χώρες.
Σήμερα υπάρχουν δεκατέσσερα υπουργεία τα οποία υποτίθεται ότι έχουν αρμοδιότητες στο σημαντικότατο θέμα της προστασίας του περιβάλλοντος. Τι λειτουργεί ως μηχανισμός ελέγχου; Πέστε μου, κύριε Λαλιώτη, ως αρμόδιος Υπουργός, ποιος φορέας στην ελληνική περιφέρεια κάνει ελέγχους για να δει αν λειτουργούν σωστά οι βιολογικοί καθαρισμοί των εργοστασίων ή των δήμων όπου υπάρχουν; Πείτε μας τα αποτελέσματα τέτοιων ελέγχων.
Εγώ μπορώ να μιλήσω για τη δική μου περιοχή, αλλά και για πολλές άλλες περιοχές της χώρας, τις οποίες επισκέπτομαι. Ποιος κάνει αυτούς τους ελέγχους; Η προστασία και η ορθολογική διαχείριση των υδάτινων πόρων, η διαχείριση των αποβλήτων, η διαχείριση της φύσης, η βελτίωση και η αναβάθμιση ενός νέου αστικού περιβάλλοντος, αποτελούν σημαντικές προκλήσεις για τη φιλελεύθερη σκέψη για προγραμματισμό και δράση στους καιρούς που έρχονται, διότι ως Νέα Δημοκρατία έχουμε σκοπό μια ισόρροπη ορθολογική και αειφόρο ανάπτυξη.
Αυτή η ανάπτυξη συνδέεται άρρηκτα και με μια αντίστοιχη χωροταξική πολιτική της οποίας, όπως προείπα, το Κτηματολόγιο αποτελεί βασικό εργαλείο. Και η πράσινη συνιστώσα του Κτηματολογίου, το Δασολόγιο, είναι επίσης ένα πολύ σημαντικό εργαλείο. Εδώ θα ήθελα να σας κάνω μια πρόταση. Να δεσμευθούμε όλοι πριν από την οριστικοποίηση του Δασολογίου, να μη γίνει καμία μεταβολή του χαρακτήρα των δασών ή των δασικών εκτάσεων. Να φέρετε ένα σχέδιο νόμου με ένα μόνο άρθρο στο οποίο να λέμε ότι πριν από την οριστικοποίηση του Δασολογίου δεν θα γίνει καμία απολύτως μεταβολή του χαρακτήρα των δασών ή των δασικών εκτάσεων.
Να μας πείτε επίσης, τι θα γίνει με το πολύ σημαντικό ζήτημα των δασών που καίγονται.
Θα σας πω, κύριε Λαλιώτη, αν και δεν είστε ο αρμόδιος Υπουργός αλλά εκπροσωπείτε σήμερα την Κυβέρνηση, ότι τη χρονιά που πέρασε είχαμε ρεκόρ καμένων εκτάσεων. 
Στα τελευταία σαράντα πέντε χρόνια κάηκαν τριάντα πέντε εκατομμύρια στρέμματα στην Ελλάδα δασικών εκτάσεων και απεκαταστάθησαν μόνο δύο εκατομμύρια στρέμματα. Δεν προχωρούν ούτε τα προγράμματα αναδασώσεων -και ξέρετε πολύ καλά τι γίνεται ειδικά στις περιαστικές περιοχές- δεν προχωρά όμως και η εκτέλεση δεσμεύσεών σας σε περιοχές που κάηκαν, σε πυροπαθείς, οι οποίοι από πέρσι και πρόπερσι περιμένουν ακόμη τις κυβερνητικές αποζημιώσεις.
Επειδή χθες και προχθές ήμουν στη Ζάκυνθο και επειδή δεν έχουμε κοινοβουλευτική εκπροσώπηση στο νομό αυτό, θα σας πω επίσης ότι όσο εκκρεμούν θέματα όπως η ουσιαστική λειτουργία του Οργανισμού του Θαλασσίου Πάρκου που υπάρχει εκεί, αλλά και οι αντισταθμίσεις οι οποίες πρέπει να δοθούν σε περιοχές και σε πολίτες των οποίων οι περιουσίες θίγονται από τη λειτουργία του Οργανισμού θαλάσσιου Πάρκου, θα πρέπει κι εκεί να προχωρήσετε με άλλους ρυθμούς. Όσο υπάρχουν τέτοιου είδους εκκρεμότητες, τόσο η ανασφάλεια εντείνεται στην περιοχή, τόσο η δυσπιστία ανάμεσα στους πολίτες με την κεντρική διοίκηση μεγαλώνει και τόσο η χώρα οδηγείται σε διασυρμό και σε μελλοντικές ποινές από την Ευρωπαϊκή Ένωση. 
Κύριοι συνάδελφοι, με μια εικονική πραγματικότητα η οποία παρουσιάζεται εδώ, δεν λύνονται τα προβλήματα. Τα μεγάλα ζητήματα του περιβάλλοντος, τα μεγάλα προβλήματα είναι ανοικτά.
Θα παρακαλούσαμε, λοιπόν, επειδή δεν πήραμε σημαντικές απαντήσεις κατά τη μακρά πρωτολογία του κυρίου Υπουργού, να έχουμε απαντήσεις στη δευτερολογία του. 
Θα τελειώσω λέγοντας, επειδή τις τελευταίες μέρες ακούω μεταξύ των άλλων τον κ. Λαλιώτη να απειλεί τη Νέα Δημοκρατία ότι η Κυβέρνηση θα αφήσει τη μουσική δωματίου και θα πάει στο σκληρό ροκ, ίσως επειδή ο κ. Λαλιώτης πολύ γρήγορα προχώρησε από άλλους μουσικούς χώρους προς το Μέγαρο, να υπάρχει μια ορισμένη σύγχυση σε ό,τι αφορά τη μουσική. 
Ξέρετε, κύριε Λαλιώτη, το ροκ και ειδικά το σκληρό ροκ το δημιουργούν αυτοί οι οποίοι μάχονται εναντίον καθεστώτων και εξουσιών και όχι αυτοί οι οποίοι νέμονται εξουσίες, ισοπεδώνοντας το περιβάλλον, τσιμεντοποιώντας το περιβάλλον και την ιστορική μνήμη. Άρα, λοιπόν, θα πρέπει μέσα στη γενικότερη πολιτική σας παρουσία, όταν απειλείτε τη Νέα Δημοκρατία να προσέχετε και τα μέσα και το λόγο τον οποίο χρησιμοποιείτε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, είναι γνωστό ότι το ψευτοδίλημμα "ανάπτυξη ή περιβάλλον", όπως επίσης και το εκβιαστικό "ανεργία ή περιβάλλον" κονιορτοποιήθηκαν από την ίδια τη ζωή, η οποία υποχρέωσε την ανθρωπότητα το 1992 στο Ρίο να ορίσει ως έναν και μοναδικό στόχο τη βιώσιμη ανάπτυξη. 'Όχι πλέον ποσοτική, αλλά ποιοτική ανάπτυξη, κύριε Υπουργέ.
Η εμμονή στη μονομερή μεγέθυνση δεν είναι απλώς παρωχημένη πολιτική, αλλά παράνομη και ανήθικη. Οι πενήντα μία παραβιάσεις που επισημαίνει η Ευρωπαϊκή Επιτροπή τον Δεκέμβριο του 2000 στον τομέα του περιβάλλοντος απλά τονίζουν αυτό που αποτελεί κοινή και καθημερινή πεποίθηση, ότι δηλαδή στον τομέα του περιβάλλοντος και της ποιότητας ζωής των κατοίκων έχουμε τεράστια υστέρηση.
Δεν αμφισβητούμε όσα έγιναν, αλλά θεωρούμε ότι έγιναν και γίνονται πολύ λίγα. Και επειδή ο κύριος Υπουργός θεώρησε τις πενήντα μία παραβιάσεις ως καταγγελίες, έχω στα χέρια μου τα επίσημα πρακτικά της συνεδρίασης αυτής, όπου ως θέμα αναφέρεται "σύσκεψη με αξιωματούχους της Ευρωπαϊκής Επιτροπής για παραβιάσεις στον τομέα του περιβάλλοντος".
Το αναμφίβολα σημαντικό και ευεργετικό έργο για το Σαρωνικό της Β' φάσης της Ψυτάλλειας παρουσιάζει τα εγγενή προβλήματα των δημοσίων έργων στη χώρα μας. Το 1995 ανακοινώθηκε ότι θα κοστίσει τριάντα ένα δισεκατομμύρια (31.000.000.000) δραχμές και θα ολοκληρωθεί τον Αύγουστο του 1999. Σήμερα εκτιμάται ότι θα κοστίσει εβδομήντα δισεκατομμύρια (70.000.000.000) δραχμές, ακούσαμε από τον κύριο Υπουργό ότι θα τελειώσει το 2002, αλλά ακόμη δεν ξέρετε τι θα κάνετε τη λάσπη που θα προκύψει και η οποία θα ανέρχεται σε οκτακόσιους τόνους την ημέρα. Οι σαράντα από τους σαράντα έξι δήμους και κοινότητες της Ανατολικής Αττικής, οι έντεκα από τους δώδεκα δήμους της Δυτικής Αττικής δεν έχουν σύστημα αποχέτευσης.
Είστε υπόλογοι μετά από καταγγελίες μας για την υπ' αριθμόν 33 παραβίαση της Ευρωπαϊκής Επιτροπής, αφού δεν έχετε κατασκευάσει ακόμη αποχέτευση και σταθμό βιολογικού καθαρισμού στην Ελευσίνα και τον Ασπρόπυργο, ενώ οι προβλεπόμενες δαπάνες κινδυνεύουν να αφομοιωθούν από το δήθεν εθνικό όραμα των Ολυμπιακών Αγώνων.
Το 1999 αναγκαστήκατε μετά από τις καταγγελίες μας να χαρακτηρίσετε τον πολύπαθο κόλπο της Ελευσίνας ως ευαίσθητη περιοχή χωρίς όμως να παίρνετε μέτρα προστασίας του. Και ενώ η συνεχιζόμενη ρύπανσή του αποτελεί την υπ' αριθμόν 38 παραβίαση επιτρέπετε στη "ΧΑΛΥΒΟΥΡΓΙΚΗ" της οικογένειας Αγγελόπουλου να διοχετεύει τοξικά απόβλητα αν και δεν έχει τόσο άδεια διάθεσης αποβλήτων όσο και άδεια λειτουργίας και περιβαλλοντικούς όρους έντεκα χρόνια μετά τη θεσμοθέτηση της σχετικής απόφασης. Και όταν η Νομαρχία και το Λιμεναρχείο ξεκίνησαν τη διαδικασία επιβολής προστίμων, ζητήσατε νέες σειρές αναλύσεων για να θέσετε την υπόθεση στο χρονοντούλαπο της ιστορίας. 
Κύριε Υπουργέ, είχατε υποσχεθεί ότι στο χρονοντούλαπο της ιστορίας θα βάζατε τη Νέα Δημοκρατία και όχι το περιβάλλον.
Η οδηγία 9462 για την ανακύκλωση των υλικών συσκευασίας παραμένει στα αζήτητα και αποτελεί την υπ' αριθμόν 40 παραβίαση, όταν είναι γνωστό ότι η εφαρμογή της θα οδηγήσει σε ανάκτηση υλικών ή ενέργειας κατά 50% ή 60%. Πότε θα ενσωματωθεί στο Εθνικό Δίκαιο και πολύ περισσότερο πότε θα υλοποιηθεί αφού απαιτείται παράλληλα και η δημιουργία ειδικού ταμείου; Την ίδια στιγμή ο ΕΣΤΚΝΑ που διαχειρίζεται τη χωματερή των Άνω Λιοσίων έχει αποτύχει στο βασικό του σχεδιασμό, αφού μετά από δαπάνες πενήντα δισεκατομμυρίων (50.000.000.000) δεν μπορεί να βρει βιώσιμη λύση για τα οικιακά απορρίμματα. Το υφιστάμενο εργοστάσιο μηχανικής ανακύκλωσης θα δουλεύει με παθητικό ένα δισεκατομμύριο (1.000.000.000) το χρόνο, ενώ δεν μπορεί να διαθέσει ούτε το 1/3 των απορριμμάτων στην τσιμεντοβιομηχανία ούτε να εμπορευθεί το άλλο 1/3 ως λίπασμα. 'Ετσι είναι ορατή πλέον η επιλογή να συνεχίζουμε να θάβουμε το σύνολο των σκουπιδιών ή να αρχίσει νέος χορός δισεκατομμυρίων για να αντιμετωπιστούν οι σημερινές λαθεμένες επιλογές.
Το ΥΠΕΧΩΔΕ από το 1995 ανακοίνωσε τη δημιουργία δύο κέντρων παραλαβής και διαχείρισης των βιομηχανικών αποβλήτων ένα στη βόρειο και ένα στη νότιο Ελλάδα. Μέχρι σήμερα δεν έχει γίνει τίποτε. Τα τοξικά απόβλητα θάβονται στις χωματερές και στα ρέματα διακινούνται μέσα στους οικισμούς φορτώνονται στα επιβατηγά πλοία ως κοινά φορτία. 
Σε διάστημα έξι μηνών καταθέσαμε ως οκτώ σχετικές ερωτήσεις και επίκαιρες ερωτήσεις. Επειδή διαπιστώσαμε ότι το Υπουργείο σας αντιμετωπίζει την κατάσταση μακάριο και αδιάφορο αναγκαστήκαμε αν και μέλη του ελληνικού Κοινοβουλίου να προσφύγουμε στην Ευρωπαϊκή 'Ενωση για σοβαρότατες παραβιάσεις της νομοθεσίας. 
Τα τοξικά απόβλητα αποτελούν την υπ' αριθμόν 43 παραβίαση, ενώ στις 24 Ιανουαρίου η αρμόδια επιτροπή παρέπεμψε τη χώρα μας στο Ευρωπαϊκό δικαστήριο, γεγονός που δεν περιποιεί τιμή για την Ελλάδα. Η αδιαφορία του Υπουργείου σας έχει ήδη δημιουργήσει πολιτικό αποτέλεσμα. Η κοινή γνώμη είναι δύσπιστη σε κάθε πρόταση διαχείρισης των τοξικών αποβλήτων. 
Αν το πρώτο βήμα για την προστασία του περιβάλλοντος είναι η δημιουργία νόμων, το δεύτερο και αναγκαίο βήμα είναι ο έλεγχος για την τήρησή της. Οι επιδόσεις του ΥΠΕΧΩΔΕ στον τομέα αυτόν είναι μηδενικές. Με τον ν. 1327/83 του αείμνηστου Αντώνη Τρίτση δημιουργήθηκαν τα Κλιμάκια Ελέγχου Ποιότητας Περιβάλλοντος, τα ΚΕΠΕ. Με πολλαπλούς νόμους επικυρώσατε τις αρμοδιότητες των ΚΕΠΕ, δημιουργήσατε το ΚΕΠΕ βιομηχανίας που θα λειτουργούσε με συμμετοχή της αυτοδιοίκησης. Επί δεκαεπτά χρόνια όμως ΚΕΠΕ ακούμε και ΚΕΠΕ δεν βλέπουμε.
Τα ΚΕΠΕ αντί να εδρεύουν και να ελέγχουν περιοχές με εμφανή βιομηχανική δραστηριότητα και ρύπανση, όπως το Θριάσιο, έχουν εντολή να κάθονται στην Πατησίων. Όλοι οι διερχόμενοι από το Θριάσιο βλέπουν τον παρανόμως αναθρώσκοντα μαύρο καπνό από τις καμινάδες, εκτός από το Υ.ΠΕ.ΧΩ.Δ.Ε., το οποίο θεωρητικά επί δεκαπέντε χρόνια έχει κηρύξει πόλεμο στον καπνό και στη σκόνη.
Θα καταθέσω και παρακαλώ να διαβιβάσετε στον κύριο Υπουργό πρόσφατη φωτογραφία από διυλιστήριο της περιοχής της πρωτεύουσας.
Για να ολοκληρώσετε στα χαρτιά το μηχανισμό ελέγχου με το ν. 2242/1994 προβλέψατε και το Σώμα των Επιθεωρητών Περιβάλλοντος. Σήμερα, μετά από επτά χρόνια, ανερυθρίαστα διαφημίζετε τη μελλοντική δημιουργία του ως φάρμακο διά πάσα περιβαλλοντική νόσο. Τα γραφεία περιβάλλοντος που δημιουργήσατε στις νομαρχίες τα έχετε καταδικάσει σε απέραντη γραφειοκρατία. Το μόνο που μπορούν να κάνουν, αν επαρκούν αριθμητικά, είναι να διαβάζουν τις μελέτες και να κάνουν εισηγήσεις προς το Νομαρχιακό Συμβούλιο. Στη Δυτική Αττική τρεις υπάλληλοι καλούνται να ασχοληθούν με τις μελέτες δύο χιλιάδων μονάδων και να ελέγχουν την τήρηση των περιβαλλοντικών όρων με μοναδικό όπλο την όραση και την όσφρησή τους.
Το Υ.ΠΕ.ΧΩ.Δ.Ε. δεν ασκεί έλεγχο, γιατί απλούστατα δεν θέλει τον έλεγχο. Με ευθύνη του Υπουργείου σας στην Ελλάδα ο ρυπαίνων δεν πληρώνει.
Το 1986 το Υ.ΠΕ.ΧΩ.Δ.Ε. ανακοίνωσε μέτρα για τη μείωση των ατμοσφαιρικών εκπομπών από τις βιομηχανίες της Αττικής και του Θριάσιου Πεδίου, τα οποία θα είχαν εφαρμοσθεί μέχρι το 1990. Με αυστηρότητα διακήρυσσε ότι οι περιορισμοί αυτοί θα περιλαμβάνονται στους όρους λειτουργίας και όποια μονάδα δεν τους τηρήσει θα κλείσει.
Για το διοξίδιο του θείου η πρόβλεψη στο Θριάσιο ήταν οι εκπομπές να μειωθούν κατά 56%. Σήμερα μόνο η "PETROLA" δηλώνει η ίδια εκπομπές κατά 53% μεγαλύτερες από το στόχο για όλες τις βιομηχανίες του Θριάσιου. Για τους υδρογονάνθρακες η πρόβλεψη ήταν να μειωθούν κατά 46%. Μόνο τα δύο διυλιστήρια, η "PETROLA" και τα "ΕΛΠΕ", σύμφωνα με τις μελέτες τους αναγνωρίζουν εκπομπές περισσότερες κατά 40% σε σχέση με το επίπεδο του 1986 και κατά 160% σε σχέση με το επίπεδο του 1990, που όφειλαν να είχαν εφαρμοσθεί τα μέτρα.
Και επιβραβεύσατε, κύριε Υπουργέ, την "PETROLA" δίνοντας παρέκκλιση για γιγάντωση κατά διακόσιες τριάντα οκτώ φορές περισσότερες από το επιτρεπόμενο όριο στο Νομό Αττικής. Παρακαλώ, όπως βαθμολογήσατε εσείς τις περιβαλλοντικές επιδόσεις και την αξιοπιστία του Υπουργείου σας.
Η πολιτεία έχει από χρόνια διαπιστώσει την ανάγκη περιορισμού της βιομηχανικής δραστηριότητας, στην περιοχή της πρωτεύουσας. Προσπάθησε να επιτύχει αυτό το στόχο με το π.δ. 791/1981 και στη συνέχεια με το 84/1984. Το ρυθμιστικό σχέδιο της Αθήνας, ο ν.1515, θέτει ως στόχο την ανάσχεση της βιομηχανικής δραστηριότητας στην Αττική και την ενίσχυση του πρωτογενούς τομέα, ενώ ο ν.2601 για τις επενδύσεις δεν προβλέπει καμία επιδότηση για την Αττική.
Η γεωργική περιοχή των Σπάτων καταστρέφεται όχι μόνο γιατί χωροθετήσατε το αεροδρόμιο, αλλά και γιατί δεν προστατεύσατε την υπόλοιπη περιοχή. Η γεωργική γη του Ασπροπύργου γέμισε από τις ρυπαίνουσες δραστηριότητες του Ελαιώνα και του Πειραιά, οι οποίες εγκαταστάθηκαν σε δήθεν γεωργικές αποθήκες.
Και για να ολοκληρώσετε την καταστροφή της γεωργικής γης στον Ασπρόπυργο, τον Αύγουστο του 1996 αυξήσατε τη βιομηχανική περιοχή σε βάρος της γεωργικής, ώστε να περιληφθεί η παρανόμως λειτουργούσα βιομηχανία ορυκτελαίων LPC του Ομίλου Βαρδινογιάννη, ώστε να σας υποστηρίξει στις επικείμενες τότε εκλογές.
Οι εκτάσεις των χαρακτηρισμένων περιοχών ως ΒΙΠΑ - ΒΙΟΠΑ στην Αττική ανέρχονται σε είκοσι χιλιάδες στρέμματα. Όμως άλλα τόσα στρέμματα περιέχουν διάσπαρτες αποθήκες, βιοτεχνικές και βιομηχανικές δραστηριότητες.
Είκοσι δύο χρόνια μετά το π.δ. 707/1979 η χωροταξική αναρχία βασιλεύει στην Αττική. Με το πρόσφατο σχέδιο νόμου που δώσατε στη δημοσιότητα για την αντικατάσταση του 84/1984 αποκαλύπτετε τις σκέψεις και τις προθέσεις σας για τη δήθεν περιβαλλοντική αναβάθμιση και τον εκσυγχρονισμό δραστηριοτήτων στο Νομό Αττικής.
Ήθελα να κάνω πολύ σύντομα τέσσερις παρατηρήσεις: Πρώτον, θα υποβαθμισθεί περιβαλλοντικά η περιοχή γενικής κατοικίας. Βέβαια, η περιοχή αμιγούς κατοικίας μένει ανέπαφη. Γιατί εκεί κατοικεί ο περιούσιος λαός ή αλλιώς οι έχοντες και κατέχοντες.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, παρακαλώ την ανοχή σας, για να ολοκληρώσω. Θα είμαι πολύ σύντομος. 
ΠΡΟΕΔΡΕΥΩΝ (Κωνσταντίνος Βρεττός): Σας έδωσα δύο λεπτά επιπλέον. Να σας δώσω άλλα δύο, αν δεν έχει αντίρρηση το Σώμα.
ΓΕΩΡΓΙΟΣ ΑΜΠΑΤΖΟΓΛΟΥ: Aκόμα είναι η ανεξέλεγκτη επέκταση των βιομηχανιών, ακόμα κι εκείνων υψηλής όχλησης. Ενώ η ομάδα εργασίας του πολυτεχνείου πρότεινε να μην επιτρέπεται η αύξηση της κατανάλωσης ενέργειας και της ποσότητας των εκπεμπόμενων ρύπων, εσείς μετατρέψατε τη σύζευξη σε διάζευξη. Μετατρέψατε το "και" σε ήτα διαζευκτικό. 
Αυτό περιγράφει, κύριε Υπουργέ, ο νόμος που έχετε δώσει στη δημοσιότητα. Έτσι μία μονάδα θα παρουσιάζει έναν ανεπιβεβαίωτο πίνακα μείωσης των ρύπων και θα μπορεί επιβεβαιωμένα και νόμιμα πλέον να αυξάνει απεριόριστα την κατανάλωση ενέργειας. 
Τρίτον, διατηρείτε τη δυνατότητα χορήγησης κατά παρέκκλιση αδειών ίδρυσης βιομηχανιών είτε με το άρθρο 4 του ν. 1360 είτε με το άρθρο 4 του ν. 2516/97. Τέλος, εξαιρέσατε τις μονάδες παραγωγής ενέργειας, αν και είναι γνωστό ότι από τα έξι GW θερμοηλεκτρικών σταθμών τα τρία θα εγκατασταθούν στην Αττική και τα δυόμισι στο Θριάσιο. Τα οξίδια του αζώτου, που θα προκύψουν από τις καύσεις φυσικού αερίου, θα ισούνται με τις εκπομπές των αυτοκινήτων, της βιομηχανίας και της θέρμανσης μαζί. 
Κύριε Υπουργέ, εμείς πιστεύουμε ότι το Υπουργείο έχει λαθεμένες επιλογές ή εκτελεί έργα πολύ λιγότερα των αναγκών στην Αττική σήμερα. Το ΥΠΕΧΩΔΕ μπορεί να επαίρεται ότι είναι Υπουργείο Δημοσίων Έργων, αλλά είναι ελάχιστα Υπουργείο Χωροταξίας και καθόλου Υπουργείο Περιβάλλοντος.
Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στο στάδιο των δευτερολογιών. 
Ο κ. Τρυφωνίδης έχει το λόγο για δέκα λεπτά.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, θέλω να σημειώσω ότι ουσιαστικά ο Υπουργός δεν απάντησε στα ερωτήματα, τα οποία ετέθησαν με την πρωτολογία μου, αλλά και με την ανάλυση των άλλων συναδέλφων. Περιορίστηκε σε γενικολογίες. Οπωσδήποτε επικαλέσθηκε αποσπασματικά ορισμένα στοιχεία, τα οποία είναι δικαιολογημένα άλλωστε από το ότι ξοδευτήκανε 800 δισεκατομμύρια για το περιβάλλον τα τελευταία χρόνια. Λέω "ξοδεύτηκαν", γιατί δεν έπιασαν τόπο. 
Από κει και ύστερα όμως παραμένουν στο Κοινοβούλιο, αλλά και στον ελληνικό λαό πάρα πολλές απορίες για την πολιτική του κ. Λαλιώτη στο Υπουργείο. Νομίζω ότι ο κ. Λαλιώτης είναι ο Υπουργός των "θα". Είναι ο κύριος "θα", τουλάχιστον όσον αφορά το περιβάλλον, διότι πάντοτε δρομολογεί μελέτες, υπόσχεται ότι θα λειτουργήσει το τάδε, θα προχωρήσει το δείνα και συγκεκριμένο αποτέλεσμα δεν έχουμε. 
Κι αν πάρουμε γενικότερα το Υπουργείο σας, κύριε Λαλιώτη, αν επικαλείσθε το έργο του αεροδρομίου των Σπάτων τόσο πολύ για να δείξετε ότι κάνετε έργο, πρέπει να παρατηρήσω ότι αυτό είναι ένα έργο της ιδιωτικής πρωτοβουλίας. Αν ήταν να το ελέγχει το δικό σας Υπουργείο, δεν θα είχε τελειώσει ποτέ. Έτσι είναι, όπως και το έργο της γέφυρας Ρίου - Αντιρρίου, που αν θα προχωρήσει, θα είναι γιατί είναι έργο συγχρηματοδοτούμενο και ενδιαφέρονται οι ιδιώτες αυτοί που παίρνουν τα δάνεια να το κατασκευάσουν γρήγορα, για να κάνουν απόσβεση του κόστους με τις εισπράξεις διοδίων.
Πείτε μου ένα άλλο έργο, το οποίο να έχετε ολοκληρώσει. Κανένα. Όλο στο "θα" και "θα δούμε" και στην εικονική πραγματικότητα. Και απόδειξη αυτού του γεγονότος είναι ότι σύμφωνα με οδηγία της Ευρωπαϊκής Ένωσης πρέπει κάθε τόσο να απαντάτε σε ορισμένα ερωτηματολόγια προς την Ευρωπαϊκή Ένωση, που αφορούν την ποιότητα των υδάτων, του αέρα και τη διαχείριση των απορριμμάτων. Βασικά αυτό είναι περιβαλλοντική πολιτική. Εσείς αυτό δεν το κάνετε, γιατί δεν έχετε να δείξετε έργο. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Τι είναι αυτά που λέτε;
ΓΕΩΡΓΙΟΣ ΤΡΥΦΩΝΙΔΗΣ: Εγώ σας έκανα ερώτηση, κύριε Υπουργέ, στις 11 Απριλίου και ζήτησα τα ερωτηματολόγια που στέλνετε στην Ευρωπαϊκή Επιτροπή και δεν μου στείλατε τίποτα. Πέρα από το τι κάνουν πέντε κονσερβοποιεία από τη διαχείριση των συσκευασιών.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Τρυφωνίδη...
ΓΕΩΡΓΙΟΣ ΤΡΥΦΩΝΙΔΗΣ: Εδώ είναι η απάντηση, μη με διακόπτετε, σας παρακαλώ . Έχετε τη δευτερολογία σας, για να απαντήσετε.

Κύριε Πρόεδρε, καταθέτω για τα Πρακτικά την εγκύκλιο αυτή, της Ευρωπαϊκής Ένωσης βάσει της οποίας ζήτησα τα στοιχεία που πρέπει να στείλουν στην Ευρωπαϊκή Ένωση και ο κ. Λαλιώτης με αγνόησε. Πού θα πρέπει να καταφύγουμε; Στο ευρωπαϊκό δικαστήριο;
Παρακαλώ, κύριε Πρόεδρε, με το κύρος που έχετε, να υποβάλετε στον κ. Λαλιώτη το αίτημα να δώσει αυτά τα στοιχεία στον ελληνικό λαό και να τηρήσει την υποχρέωση που έχει, να τα δώσει στο ελληνικό Κοινοβούλιο. 
(Στο σημείο αυτό ο Βουλευτής κ. Γεώργιος Τρυφωνίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εδώ, κύριε Υπουργέ, έχω την απάντηση που μου στείλατε. Είναι ελλιπέστατη και δεν αναφέρεται καθόλου σε αέρα, σε απορρίμματα, σε ύδατα. Όλα τα άλλα που επικαλείσθε και κάνετε αναφορές σε δεκαετίες πριν ότι η Νέα Δημοκρατία έχει πολιτική ευθύνη, ότι δεν έγινε τίποτα το 1940 και το 1950, είναι υπεκφυγές και λυπάμαι πάρα πολύ. Εγώ έκανα μια αναδρομή μετά τη χούντα, μετά το 1974 που λειτουργεί πραγματικά ελληνικό δημοκρατικό κράτος και πάνω σε αυτό δεν μου απαντήσατε. 
Θα σας γυρίσω την καταγγελία που κάνατε ότι το κόμμα της Νέας Δημοκρατίας είναι αυταρχικό, ήθελε μόνο το συγκεντρωτισμό της Αθήνας, και σας πληροφορώ ότι κάνετε πολύ μεγάλο λάθος. Η πρώτη κυβέρνηση της Νέας Δημοκρατίας είχε την πολιτική των ανταγωνιστικών πόλεων προς την Αθήνα, την οποία ανατρέψατε. Δηλαδή να δημιουργηθούν μεγάλα αστικά κέντρα η Θεσσαλονίκη, το Ηράκλειο, τα Γιάννενα, η Πάτρα, τα οποία θα ανταγωνίζονται την Αθήνα. Αποτέλεσμα αυτής της πολιτικής ήταν πρώτα -πρώτα να γίνουν τα μεγάλα περιφερειακά πανεπιστημιακά νοσοκομεία, τα οποία είχαν μεγάλη ώθηση στην ελληνική περιφέρεια. Αυτό είναι έργο της Νέας Δημοκρατίας: Το νοσοκομείο στα Γιάννενα, στο Ηράκλειο, στην Πάτρα. Μη μιλάτε λοιπόν εσείς ότι η Νέα Δημοκρατία δεν είχε χωροταξική πολιτική. Εμείς είχαμε το ν. 360/1976,τον πρώτο χωροταξικό νόμο, τον οποίον εσείς είχατε θέσει σε αχρηστία κι ήλθατε το 1999 να αναμασήσετε το νόμο αυτόν και να τον παρουσιάσετε πριν από λίγο σαν μεγάλο κατόρθωμα και ευαισθησία δική σας. Αυτό είναι απαράδεκτο, κύριε Υπουργέ, όπως είναι απαράδεκτο να επικαλείστε το νόμο της μεταφοράς συντελεστού δόμησης σαν ένα φιλικό προς το περιβάλλον νομοσχέδιο, το οποίο, ξέρετε πολύ καλά, απορρίφθηκε και τις δύο φορές από το Συμβούλιο της Επικρατείας, γιατί δεν ήταν εντεταγμένο μέσα σε ένα σωστό χωροταξικό σχεδιασμό. Και ο ΟΟΣΑ, τον οποίον καταθέσατε μέσα στην έκθεση του 2000, σας αναφέρει ότι λείπει ο εθνικός και περιφερειακός σχεδιασμός, ότι δεν κάνετε εποπτεία περιβάλλοντος -αυτά που σας ανέφερα στην πρωτολογία μου- ότι το ΥΠΕΧΩΔΕ δεν ασκεί τις αρμοδιότητες που πρέπει να ασκήσει, δεν έχετε ελεγκτικούς μηχανισμούς, για να εφαρμοστεί η νομοθεσία και όλα τα άλλα τα οποία σας ανέφερα και δυστυχώς δεν απαντήσατε.
Για το Κτηματολόγιο.
Εγώ ντρέπομαι, κύριε Υπουργέ, για την κατάντια της Ελλάδας. Ο Μπαρνιέ έχει απαγορεύσει τη χρηματοδότηση για το Κτηματολόγιο γιατί πρόκειται για μεγάλο σκάνδαλο, ο εισαγγελέας έχει επέμβει, στην Ευρωπαϊκή Ένωση γίνεται της κακομοίρας, έχετε απλήρωτους μελετητές, έχετε ξοδέψει το 83% του προϋπολογισμού, και έχετε το 12% του έργου και φωνάζουν οι μελετητές και θέλετε να πάρετε προκαταβολή από το Γ΄ Κοινοτικό Πλαίσιο Στήριξης να τους πληρώσετε και να τα πληρώσει αυτά από εθνικούς πόρους η επόμενη κυβέρνηση. Αυτή είναι περιβαλλοντική πολιτική; Αυτή είναι σωστή διαχείριση; Λυπάμαι πάρα πολύ, κύριε Υπουργέ. Δεν έχετε να μας δείξετε συγκεκριμένο έργο να πούμε και εμείς ότι κάτι γίνεται για το περιβάλλον. Αναφέρεστε στην ευγενική αναφορά του ΟΟΣΑ ότι έχει γίνει και ένα σημαντικό έργο στον τομέα του ανθρωπογενούς περιβάλλοντος. Πράγματι, εκεί μπορούμε να παραδεχθούμε ότι έχει γίνει η ανάπλαση -ξεκίνησε άλλωστε από τη Νέα Δημοκρατία- της Πλάκας, του Ψυρρή, ή ότι έχουν αναβαθμιστεί ορισμένοι αρχαιολογικοί χώροι. Γι' αυτά μάλιστα. Αλλά για σοβαρά θέματα περιβάλλοντος τι κάνετε; Τίποτα. 
Και το μεγάλο έργο του Κτηματολογίου δυστυχώς το θάψατε. Δεν έχετε να μας δείξετε έργο έξι χρόνια μετά. Πρέπει να ντρέπεστε, κύριε Υπουργέ. Έφυγαν τόσα χρήματα και τι πάτε να κάνετε τώρα;
Πάτε να δανειστείτε από χρηματικές πηγές του μέλλοντος, να ικανοποιήσετε τις σημερινές σας ανάγκες και να αφήσετε τη μελλοντική κυβέρνηση της Νέας Δημοκρατίας χωρίς χρήματα να κινηθεί, όπως έγινε εξάλλου από την Κυβέρνηση του ΠΑΣΟΚ για το ασφαλιστικό. Τα χρήματα έχουν φαγωθεί. Δεν έχετε την εθνική συμμετοχή για το Γ' Κοινοτικό Πλαίσιο Στήριξης, γι' αυτό αναδείξατε τόσο πολύ το ασφαλιστικό αυτή την περίοδο. Και ξέρετε πάρα πολύ καλά ότι υπάρχει ένα πολύ μεγάλο πρόβλημα εκεί, γιατί τα ζωντανά χρήματα που υπάρχουν και έχει κάθε κυβέρνηση είναι χρήματα από την εφορία και από τα ασφαλιστικά ταμεία. Βάλατε χέρι, τα φάγατε. Λέμε ότι τα φάγατε, γιατί δεν απέδωσαν έργο και έγιναν κυρίως έργα πολιτικού μηχανικού, που δεν αναπαράγουν πλούτο. Δεν έχουμε βιομηχανία, δεν έχουμε τίποτα. Πρέπει να ντρέπεστε σαν Κυβέρνηση! Πρέπει να φύγετε! Η Ελλάδα δεν μπορεί να σας αντέξει άλλο, την πνίγετε καθημερινά.
Έρχεστε εδώ με μία εικονική πραγματικότητα να μας πείσετε για τι; Το ότι είστε ανάξιοι; Είστε, κύριε Υπουργέ. Και το αποδεικνύει και ο Κουρουπητός. Πληρώσαμε πρόστιμο μέχρι τώρα τόσα λεφτά, όση θα ήταν -ακούστε, κύριοι συνάδελφοι- η ελληνική συμμετοχή να γίνει απαρχής αυτό το έργο. Τα άλλα τα παίρνουμε από το Ταμείο Συνοχής. Πήγατε να το αποφύγετε προχθές στην Ευρωπαϊκή Ένωση και δεν το αποφύγατε. Και πληρώνουμε συνέχεια και θα πληρώνουμε, κύριε Υπουργέ. Και καμαρώνετε ότι είστε Υπουργός Περιβάλλοντος. Δεν είστε, κύριε Υπουργέ, δεν είστε! Πρέπει να παραιτηθείτε! Ειλικρινά σας μιλάω! Πρέπει να παραιτηθείτε, δεν πάει άλλο! Η Ελλάδα δεν σας ανέχεται πλέον σαν Υπουργό Δημοσίων Έργων. Δεν έχετε να επιδείξετε έργο. Αν ήσασταν σε ιδιωτική επιχείρηση, θα σας είχαν απολύσει το πρώτο εξάμηνο.
Αναγνωρίζω τις ικανότητές σας τις πολιτικές, τις πολιτικάντικες. Απόδειξη τα Δολιανά. Αλλά σε έργο και σε απόδοση είστε "νούλα". Συγγνώμη που το λέω στο Εθνικό Κοινοβούλιο, όμως, θέλω να μου απαντήσετε.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε συνάδελφε, να προσέχετε τους χαρακτηρισμούς σας! Μην αγριεύετε τα πράγματα.
ΓΕΩΡΓΙΟΣ ΤΡΥΦΩΝΙΔΗΣ: Δεν είναι υποβάθμιση του Κοινοβουλίου αυτή η αναφορά που κάνω, αλλά πρέπει να βάλω τα πράγματα στη θέση τους, γιατί αρκετά έχετε κοροϊδέψει τον ελληνικό λαό.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Βρεττός): Ναι, κύριε Υπουργέ, θα σας δώσω το λόγο, γιατί δημιουργείται και προσωπικό θέμα τελικά. 
Ορίστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Πιστεύω ότι ο κ. Τρυφωνίδης ξεπέρασε τον εαυτό του και ξεπέρασε και κάθε όριο της παράταξής του. Δεν ξέρω γιατί οξύνει την αντιπαράθεση...
ΣΑΒΒΑΣ ΤΣΙΤΟΥΡΙΔΗΣ: Πού είναι το προσωπικό, κύριε Πρόεδρε;
ΠΡΟΕΔΡΕΥΩΝ (Κωνσταντίνος Βρεττός): Το βλέπω εγώ το προσωπικό. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Πιστεύω ότι οξύνει την αντιπαράθεση, γιατί δεν έχει επιχειρήματα. Οξύνει την αντιπαράθεση, διότι ενδεχομένως ο ίδιος ή και η πάραταξή του να βρίσκονται σε ένα αδιέξοδο και επικαλούμενοι αφορισμούς και ευχές. Τι λένε; Λένε: "Να φύγετε, είστε ανάξιοι".
Κύριε Τρυφωνίδη, αν είμαστε άξιοι ή ανάξιοι, αυτό το κρίνει ο ελληνικός λαός.
ΓΕΩΡΓΙΟΣ ΤΡΥΦΩΝΙΔΗΣ: Πάμε σε εκλογές τότε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ο ελληνικός λαός πριν από ένα χρόνο εξέφρασε με όρους δημοκρατίας και ελευθερίας την ετυμηγορία του. 
ΓΕΩΡΓΙΟΣ ΤΡΥΦΩΝΙΔΗΣ: Όπως εξέφρασε ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Γι' αυτό είστε εσείς εκεί που κάθεστε και γι' αυτό είμαστε εμείς εδώ που καθόμαστε με εντολή του ελληνικού λαού. Και είμαστε κυβέρνηση γιατί το αξίζουμε. 
ΓΕΩΡΓΙΟΣ ΤΡΥΦΩΝΙΔΗΣ: Ιδού η Ρόδος, ιδού και το πήδημα. Αν αντέχετε, πάμε σε εκλογές.
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, κύριε Τρυφωνίδη, σας παρακαλώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Τρυφωνίδη, οι εκλογές θα γίνουν σύμφωνα με τη συνταγματική πρόβλεψη. Δεν πρόκειται να γίνουν με αυτά που λέτε εσείς, κάθε μέρα και εκλογές. Αυτό δεν γίνεται.
ΓΕΩΡΓΙΟΣ ΤΡΥΦΩΝΙΔΗΣ: Πρώτη φορά το λέω ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ηρεμήστε, κύριε Τρυφωνίδη! Όταν θα γίνουν εκλογές, ο ελληνικός λαός θα έχει τη δυνατότητα να κρίνει, να συγκρίνει, να αξιολογήσει και να αποφασίσει. Και είναι δεκτή η ετυμηγορία του. Επιτέλους, αναγνωρίστε και εσείς την ετυμηγορία του ελληνικού λαού!
ΓΕΩΡΓΙΟΣ ΤΡΥΦΩΝΙΔΗΣ: Την αναγνωρίζουμε... 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Γιατί αυτή η αλαζονική συμπεριφορά; Από την πρώτη μέρα δεν έχετε αναγνωρίσει την ετυμηγορία του ελληνικού λαού. Αυτό δείχνει ότι έχετε αντιλήψεις αντιδημοκρατικές, αντιλήψεις καθεστωτικές και αντιλήψεις αλαζονικές.
ΓΕΩΡΓΙΟΣ ΤΡΥΦΩΝΙΔΗΣ: Αυτά σας τα επιστρέφω, κύριε Υπουργέ.
ΣΑΒΒΑΣ ΤΣΙΤΟΥΡΙΔΗΣ: Πόση ώρα θα μιλήσει κύριε Πρόεδρε; 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, εγώ σας έδωσα το λόγο για προσωπικό θέμα, που πράγματι δημιουργήθηκε. Θα απαντήσετε τώρα; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Όσον αφορά αυτά που είπε ο κ. Τρυφωνίδης, για ανάξιους και για ντροπές, αποδίδω τις λέξεις αυτές καθ' ολοκληρίαν και στον ίδιο αλλά και στην παράταξή του. 
ΣΑΒΒΑΣ ΤΣΙΤΟΥΡΙΔΗΣ: Μα, κύριε Πρόεδρε, είναι δυνατόν ...
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει λόγος. Σας παρακαλώ, απάντησε στο προσωπικό θέμα. 
ΣΑΒΒΑΣ ΤΣΙΤΟΥΡΙΔΗΣ: Τώρα δεν υπάρχει λόγος; Όταν ύβριζε ο κ. Λαλιώτης υπήρχε λόγος;
ΠΡΟΕΔΡΕΥΩΝ (Κωνσταντίνος Βρεττός): Δεν ύβρισε. Με συγχωρείτε, δεν θέλω να τον δικαιολογήσω, αλλά ερμηνεύοντας αυτά που είπε λέω ότι δεν ύβρισε. Το ξέρετε πολύ καλά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Αποδίδω αυτούς τους χαρακτηρισμούς που εκτόξευσε ο κ. Τρυφωνίδης στον ίδιον και στην παράταξη που τον καλύπτει.
ΓΕΩΡΓΙΟΣ ΤΡΥΦΩΝΙΔΗΣ: Εγώ δεν είμαι παράταξη, εγώ είμαι Βουλευτής του ελληνικού λαού και δεν με καλύπτει κανείς.
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω, κύριε Τρυφωνίδη, σας παρακαλώ πολύ.
Ο κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ.
Πάντως, κύριε Πρόεδρε, χωρίς να έχω καμία πρόθεση να κρίνω το έργο σας, αυτεπάγγελτη έγερση προσωπικού ζητήματος είναι η πρώτη φορά που βλέπω μέσα στο Κοινοβούλιο.
Σε ό,τι αφορά σ' αυτό που είπε ο κύριος Υπουργός ότι γίνονται οι εκλογές όποτε το προβλέπει το Σύνταγμα, θα ήθελα να του πω ότι με τον Ανδρέα Παπανδρέου αυτά μπορεί να συνέβαιναν. Αλλά οι θητείες των κυβερνήσεων Σημίτη -ευτυχώς για τον τόπο και το λαό, γιατί συντέμνεται με τον τρόπο αυτόν η θητεία των κυβερνήσεων και ευτυχώς γλιτώνουμε κάποιο χρόνο που αν παρατεινόταν θα ήταν κακό για τον τόπο- είναι εκείνες που διήρκησαν πολύ λιγότερο, εξαιτίας της ανασφάλειας που τις διακρίνει. Όπως ακριβώς είναι κυβερνήσεις μειωμένων προσδοκιών, έτσι ακριβώς είναι και οι κυβερνήσεις μειωμένων θητειών. 
Αυτό θα συμβεί και τώρα. Εδώ είμαστε. Καταγράφει η Υπηρεσία Πρακτικών της Βουλής, καταγράφει και η τηλεόραση. Όταν θα γίνουν νωρίτερα -και ευτυχώς για τον ελληνικό λαό- τότε θα κριθούμε εδώ όλοι γι' αυτό που λέμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Έτσι λέτε πάρα πολλά χρόνια και έχετε διαψευσθεί.
ΠΡΟΚΟΠΗΣ ΠΑΥΛΟΠΟΥΛΟΣ: Δεν αμφισβητώ τη συνταγματική τάξη ούτε τη δημοκρατική τάξη. Τυπικά είσθε Πλειοψηφία και κυβερνάτε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Τυπικά;
ΠΡΟΚΟΠΗΣ ΠΑΥΛΟΠΟΥΛΟΣ: Ξέρετε πολύ καλά ότι έχετε μια ελάχιστη πλειοψηφία. Και γνωρίζετε πολύ καλά τις συνθήκες υπό τις οποίες αυτήν την πλειοψηφία την καταστήσατε δυνατή. Μη μιλάτε γι' αυτό. Οι επόμενες εκλογές δεν θα σας επιτρέψουν να κάνετε τίποτα απ' αυτά που κάνατε, ούτε θα σας γλιτώσουν από την ήττα την οποία θα νιώσετε πολύ πριν γίνουν οι εκλογές.
Επί της ουσίας, στα σημεία στα οποία απήντησε ο κ. Λαλιώτης, επιτρέψτε μου τέσσερις μόνο παρατηρήσεις. Γιατί από τη στιγμή κατά την οποία δεν ελέχθη τίποτα από την πλευρά του Υπουργού, είμαι υποχρεωμένος να μείνω μόνο σε γενικές παρατηρήσεις.
Παρατήρηση πρώτη. Είπε ότι υπάρχει γενικός και περιφερειακός σχεδιασμός.
Και διερωτώμαι, αν υπάρχει, γιατί ακυρώνει το Συμβούλιο της Επικρατείας και άλλα αρμόδια όργανα κάθε χωροθέτηση μεγάλου έργου; Ακριβώς γιατί λείπει. Εκτός αν ο κ. Λαλιώτης δεν αντιλαμβάνεται τι σημαίνει χωροταξικός σχεδιασμός. Αν θεωρεί ότι αυτό είναι οι γενικότατοι άξονες που έχει διαμορφώσει, τότε άξιος ο μισθός του. Διότι δεν είναι δυνατόν να ακυρώνονται συνεχώς μεγάλες εγκαταστάσεις και ιδίως εκείνες που αφορούν προστασία περιβάλλοντος, και να μην αντιλαμβάνεται τι σημαίνει έλλειψη εθνικού και περιφερειακού χωροταξικού σχεδιασμού.
Σημείο δεύτερο. Σε ό,τι αφορά τα έργα της Κυβέρνησης, ποτέ Κυβέρνηση σ' αυτόν τον Τόπο δεν πήρε τόσα χρήματα, ιδίως από πλευράς Ευρωπαϊκής Ένωσης, για να κάνει τόσο λίγα. Τα ποσά που εκταμίευσε για την προστασία του περιβάλλοντος η Ελλάδα από την Ευρωπαϊκή Ένωση και στο Α΄ και στο Β΄ Κοινοτικό Πλαίσιο Στήριξης και θα εκταμιεύσει, αν μπορέσει, στο Γ΄ Κοινοτικό Πλαίσιο Στήριξης, είναι τεράστια. Το ζήτημα είναι τι τα έκανε. Αυτά που έκανε είναι ασήμαντα μπροστά σε εκείνα που μπορούσε να κάνει. Και το ότι επαίρεται ο κύριος Υπουργός γι' αυτά που έκανε επιβεβαιώνει αυτά που είπα προηγουμένως. Την Κυβέρνηση των μειωμένων προσδοκιών, την Κυβέρνηση εκείνη που ακριβώς επειδή είναι ανίκανη να οραματιστεί κάτι, είναι ικανοποιημένη γι' αυτό που έχει πετύχει.
Μπορεί να είναι στα μέτρα του κ. Σημίτη και της Κυβέρνησής του αυτό που ικανοποιεί την Κυβέρνηση και τον κύριο Υπουργό. Δεν είναι όμως αυτά τα μέτρα του Ελληνικού Λαού και δεν θα οδηγήσετε τον Ελληνικό Λαό να ξαπλώσει, ως προς τις δυνατότητές του, στην προκρούστεια κλίνη της μετριότητας του εκσυγχρονισμού τύπου Σημίτη.
Σε ό,τι αφορά τα έργα και τις ημέρες του Υπουργείου, εγώ θα πω στον κύριο Υπουργό, ας κάνει κάποτε ένα ταξίδι από τη Λαμία μέχρι το Βελεστίνο για να δει αυτήν την περίφημη ΠΑΘΕ. Σ' αυτό το κομμάτι μονάχα, όπου θα καταλάβει ότι μπορεί να εμπνεύσει ξανά τη δημώδη μούσα.
Διότι εκτός από το γεφύρι της Άρτας, που "ολημερίς το κτίζανε, το βράδυ γκρεμιζόταν", ο δρόμος αυτός μπορεί να εμπνεύσει τη δημώδη μούσα με το "ολημερίς τον στρώνανε, το βράδυ τον αλλάζαν". Όσες φορές κι αν πάτε να περάσετε αυτόν το δρόμο, τόσες φορές αλλάζει. Αυτή είναι η ικανοποίηση που αισθάνεται το Υπουργείο. 
Και τελειώνω με τρεις φράσεις σχετικά με τα όσα μας είπε ο κύριος Υπουργός για τα όσα έκανε, θα κάνει και ό,τι απάντησε στην επερώτηση.
Κύριε Υπουργέ, για όσα είστε ικανοποιημένος ότι κάνατε -σας αρέσει η ποίηση, το αποδείξατε και στο συνέδριο, εκεί απαγγείλατε Έλιοτ, εγώ θα σας θυμίσω λίγο Σεφέρη- ισχύει η φράση του Σεφέρη ότι είσαστε "τραγικά αυτοδίδακτοι". Για όσα εξαγγείλατε ότι θα κάνετε, ισχύει η φράση του Λίχτενμπεργκ "καινούριες ματιές μέσα από παλιές τρύπες". Και σε ό,τι αφορά το ζήτημα της απάντησης σ' αυτήν την επερώτηση, ισχύει εκείνο που είχε πει ο διάσημος τενόρος Τζιουζέπε ντι Στέφανο:"Δεν έχετε ανάγκη από συμβουλές για λάθη που μπορεί να κάνετε μόνος σας". 
Ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, ξέρετε ότι ο Υπουργός παίρνει το λόγο όποτε τον ζητήσει, πολύ περισσότερο, όταν υπάρχει προσωπικό θέμα. 
ΠΡΟΚΟΠΗΣ ΠΑΥΛΟΠΟΥΛΟΣ: Ξέρετε ότι σας τιμώ, κύριε Πρόεδρε, αλλά είπατε ότι υπάρχει προσωπικό θέμα ....
ΠΡΟΕΔΡΕΥΩΝ (Κωνσταντίνος Βρεττός): Δεν έγινε καμία παραχώρηση, το δικαίωμά του άσκησε. Εσείς είστε έμπειρος και καταλάβατε ότι υπήρχε προσωπικό θέμα ... 
ΠΡΟΚΟΠΗΣ ΠΑΥΛΟΠΟΥΛΟΣ: Θέλω να ξέρετε πάντως ότι είναι η πρώτη φορά που τίθεται τέτοιο θέμα αυτεπαγγέλτως...
ΠΡΟΕΔΡΕΥΩΝ (Κωνσταντίνος Βρεττός): Μα, είχε σηκωθεί ήδη και ζητούσε το λόγο. Ήταν δεδομένο.
ΠΡΟΚΟΠΗΣ ΠΑΥΛΟΠΟΥΛΟΣ: Μα, να το πει ότι είναι προσωπικό. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, συμφωνώ απόλυτα με αυτό που είπε στην πρωτολογία του ο κύριος Υπουργός ότι η διαχείριση του περιβάλλοντος δεν χρειάζεται διαχωριστικές γραμμές. 
Εγώ στη δική μου πρωτολογία είπα ότι εμείς ως Νέα Δημοκρατία, ούτε μηδενίζουμε ούτε κατεδαφίζουμε τα πάντα. Αλλά ο κ. Λαλιώτης όμως δεν μπορεί να ωραιοποιεί τα πάντα, διότι τα προβλήματα σε σχέση με το περιβάλλον είναι τεράστια και η κατάσταση είναι εντελώς διαφορετική από αυτή που αυτός προσπαθεί να παρουσιάσει. 
Όταν σας ρωτάμε, κύριε Υπουργέ, ποια είναι η πολιτική σας, μας απαντάτε "θα φτιάξουμε, θα σχεδιάσουμε, θα υλοποιήσουμε", άρα δεν υπάρχει πολιτική. 
Θα αναφερθώ πολύ σύντομα σε ορισμένα από τα ζητήματα που θίξατε. 
Πολεοδομικός και χωροταξικός σχεδιασμός. Ο πολεοδομικός σχεδιασμός στην Ελλάδα βρίσκεται σε υστέρηση, καρκινοβατεί. Πολλές πολεοδομικές μελέτες δεν έχουν ακόμα εγκριθεί. Τα πολεοδομικά γραφεία υπολειτουργούν. Εκεί που έχουν εγκριθεί οι πολεοδομικές μελέτες, δεν έχουν κυρωθεί οι πράξεις εφαρμογής. Εκεί όπου έχουν εγκριθεί οι πολεοδομικές μελέτες, λόγω του ότι δεν έχουν κυρωθεί οι πράξεις εφαρμογής, χρειάζονται επικαιροποίηση τα γενικά πολεοδομικά σχέδια. Αυτή είναι η πραγματικότητα. 
Και θα σας παρακαλέσω, κύριε Υπουργέ, αν έρθετε ποτέ στη Θεσπρωτία να μην πείτε ότι προχωράει ο πολεοδομικός σχεδιασμός, γιατί θα σας επιτεθούν οι αγανακτισμένοι πολίτες, διότι το γενικό πολεοδομικό της Ηγουμενίτσας μ' αυτήν την τεράστια οικιστική πίεση για ανάπτυξη που υπάρχει εγκρίθηκε το 1989 και από τις έξι πολεοδομικές ενότητες δεν έχουν εγκριθεί πολεοδομικές μελέτες ούτε σε δύο πολεοδομικές ενότητες...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Για πείτε την αλήθεια γιατί;
ΑΝΤΩΝΙΟΣ ΜΠΕΖΑΣ: Την αλήθεια την ξέρετε μέσα από την αλληλογραφία των υπηρεσιών σας. Ούτε σε δύο δεν έχουν εγκριθεί. Ούτε ιδιοκτησιακά προβλήματα υπάρχουν ούτε τίποτα άλλο υπάρχει. Υπάρχει υστέρηση στη λειτουργία των υπηρεσιών σας. Αυτή είναι η αλήθεια. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Πείτε την αλήθεια, γιατί δεν προχωράει το γενικό πολεοδομικό.
ΑΝΤΩΝΙΟΣ ΜΠΕΖΑΣ: Σας απάντησα, κύριε Υπουργέ. Δεν μπορεί να είναι η αλήθεια αυτή που λέτε εσείς. Δεν είναι πάντα η αλήθεια αυτή που λέτε εσείς. 
Σε σχέση με το χωροταξικό σχεδιασμό...
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, θα σας δώσω ένα λεπτό παραπάνω και δύο, αν θέλετε, αλλά για να μη δημιουργούμε διαπληκτισμούς να εφαρμόσουμε τον Κανονισμό. Δεν απευθύνεστε προς τον Υπουργό....
ΙΟΡΔΑΝΗΣ ΤΖΑΜΤΖΗΣ: Ο κύριος Υπουργός διέκοψε. 
ΠΡΟΕΔΡΕΥΩΝ (Κωνσταντίνος Βρεττός): Δεν απευθύνεστε στον Υπουργό, απευθύνεστε στο Προεδρείο.
ΑΝΤΩΝΙΟΣ ΜΠΕΖΑΣ: Μα, ο κύριος Υπουργός με διέκοψε, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Να απευθύνεστε στο Προεδρείο, οπότε δεν έχει κανένα λόγο να διακόψει έτσι, για να ομαλοποιήσουμε λίγο τη συζήτηση.
Συνεχίστε, κύριε συνάδελφε. 
ΑΝΤΩΝΙΟΣ ΜΠΕΖΑΣ: Χωροταξικός σχεδιασμός. Ο νόμος που ψηφίσατε, ο 2742/99, παραμένει ανενεργός. Αυτή είναι η πραγματικότητα. Καμία ουσιαστική διαδικασία σχεδιασμού δεν ενεργοποιείται και καμία ενέργεια γίνεται για διάθεση των απαραίτητων πόρων. Έχετε αναγάγει σε πεμπτουσία του χωροταξικού σχεδιασμού τις ΖΟΕ και τις ειδικές χωροταξικές μελέτες. Αυτό όμως δεν είναι χωροταξικός σχεδιασμός. Αυτό απλώς είναι ένα ενδιάμεσο εργαλείο για να καθορίζονται κάποιες μη επιθυμητές χρήσεις γης. 
Έρχομαι στο θέμα της διαχείρισης των απορριμμάτων. Στη χώρα μας, παρ' ότι προωθούμε προγράμματα ανακύκλωσης και μονάδες ανακύκλωσης, δεν υπάρχει ολοκληρωμένο θεσμικό πλαίσιο για την ανακύκλωση. Αυτή είναι η πραγματικότητα. Η χώρα μας δεν έχει συμμορφωθεί πλήρως με την οδηγία για τη συσκευασία και για τα απόβλητα των συσκευασιών.
Δεν υπάρχει νομοθετικό πλαίσιο για τη διαχείριση των μολυσματικών αποβλήτων των νοσοκομείων. Δεν υπάρχει κατάλληλη υποδομή για ολοκληρωμένη διαχείριση των επικίνδυνων αποβλήτων. Αυτή είναι η πραγματικότητα και αν κάνατε έξι χρόνια για να ελαττώσετε τις ανεξέλεγκτες χωματερές από τρεις χιλιάδες σε δύο χιλιάδες.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κάνετε λάθος, δεν μπορείτε να τα λέτε αυτά.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, στη δευτερολογία σας να τα πείτε παρακαλώ.
ΑΝΤΩΝΙΟΣ ΜΠΕΖΑΣ: Πόσα χρόνια θα κάνει ο κύριος Υπουργός, κύριε Πρόεδρε, για να πάμε σε μηδενικό αριθμό ανεξέλεγκτων χωματερών;
Πρέπει να σας πω ακόμη ότι από τους χίλιους τετρακόσιους πενήντα οργανωμένους χώρους εναπόθεσης, όχι τους ΧΥΤΑ, το 50% βρίσκεται πάνω σε υδατοπερατά πετρώματα. Αυτή είναι η πραγματικότητα.
Τώρα σε σχέση με τους υγρότοπους, δεν έχετε δημιουργήσει, εκτός από την περίπτωση της Ζακύνθου, που αυτό έγινε στην εκπνοή του 2000 και ήταν μια ενέργεια που είχε ξεκινήσει εδώ και δεκαέξι χρόνια, ούτε ένα φορέα διαχείρισης υδροτόπων. Για δε τις περιοχές που έχετε εντάξει στο ευρωπαϊκό δίκτυο NATURA 2000 είναι πράγματι περίπου τριακόσιες αυτές οι περιοχές και είναι θετικό το βήμα που έχει γίνει, αλλά δεν έχετε προχωρήσει στις διαδικασίες προστασίας, δεν έχουν γίνει ειδικές περιβαλλοντικές μελέτες και καθορισμός χρήσεως γης. Επομένως είναι εκ των ουκ άνευ απλώς η ένταξη των περιοχών αυτών στο δίκτυο NATURA 2000. 
Τελειώνω, κύριε Πρόεδρε, με το Εθνικό Κτηματολόγιο. Στο Εθνικό Κτηματολόγιο, στο ν. 2664/98 και στα άρθρα 27 και 28, προβλέπεται σαν αναπόσπαστο στοιχείο του προγράμματος και η σύνταξη δασικών χαρτών, για να μπορέσουμε επιτέλους να οριοθετήσουμε στη χώρα τα δάση και τις δασικές εκτάσεις. Ε, λοιπόν, από το 1994 που ξεκινήσατε το πρόγραμμα του Εθνικού Κτηματολογίου δεν έχετε εγκρίνει ούτε ένα δασικό χάρτη. Αυτή είναι η πραγματικότητα, κύριε Προέδρε, και όχι η πραγματικότητα η εικονική την οποία προσπαθεί να μας παρουσιάσει ο κύριος Υπουργός.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Άκουσα με προσοχή τα όσα υποστήριξε ο κύριος Υπουργός, κύριε Πρόεδρε. Μίλησε για ιστορικές ευθύνες της παράταξής μας και από την άλλη επεφύλαξε για τον εαυτό του την ύπαρξη οράματος. Αυτό δεν θα έπρεπε να το ισχυριστεί για το έργο του Εθνικού Κτηματολογίου, παραλείποντας έτσι ή αμφισβητώντας ότι και η Νέα Δημοκρατία ήθελε να ξεκινήσει -ήταν προγραμματική της θέση- το έργο του Εθνικού Κτηματολογίου. Και αν θέλει να μας παρουσιάσει, ως μοναδικό έργο, το έργο του Εθνικού Κτηματολογίου, αν το όραμά του είναι μετά από έξι χρόνια να έχει κάνει το 4% του συνολικού προγράμματος, τότε να το χαίρεται. Να το χαίρεστε, κύριε Υπουργέ. Αν πάλι το όραμά σας είναι να έχετε κάνει το μεγαλύτερο από το μεγάλα έργα, χωρίς επιχειρησιακό ή στρατηγικό σχεδιασμό, επίσης να το χαίρεστε. Αν το όραμά σας επίσης είναι να αναζητάτε τώρα ένα τρισεκατομμύριο δραχμές κάνοντας τώρα χρηματοοικονομικά μοντέλα και να αναζητάτε αυτό το ένα τρισεκατομμύριο, δεν ξέρω κι εγώ από πού -και οφείλετε κάποτε να πείτε από πού αναζητάτε αυτό το ποσό- επίσης σας το χαρίζουμε. Αν τώρα βέβαια νομίζετε ότι με απειλές θα μπορέσετε να ανακόψετε την έρευνα του ΣΔΟΕ, την έρευνα της ασφάλειας οικονομικού εγκλήματος, αυτό δεν σας το χαρίζουμε. Επιτέλους, οφείλετε να μας εξηγήσετε εδώ μέσα σε τι αφορά η συγκεκριμένη αυτή έρευνα, ποιες είναι οι συγκεκριμένες καταγγελίες, αν έχουν γίνει...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Προαναγγέλλετε οτιδήποτε κάνει η δικαιοσύνη.
ΝΙΚΟΛΑΟΣ ΛΕΓΚΑΣ: Αυτό σας ενοχλεί; Από πού τα ξέρουμε ή εάν συμβαίνουν; Δεν έχετε ενημερώσει την Εθνική Αντιπροσωπεία. Αυτό είναι το πρόβλημά σας;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Αυτά τα λέτε εσείς. Γιατί τα προαναγγέλλετε; Αυτό είναι πολιτικά και θεσμικά απαράδεκτο. Είναι ντροπή να προαναγγέλετε πράξεις της δικαιοσύνης. 
(Θόρυβος-διαμαρτυρίες από την πλευρά της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ...
ΝΙΚΟΛΑΟΣ ΛΕΓΚΑΣ: Τελικά συμβαίνει; Δώστε μας εξηγήσεις.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, προστατέψτε μας από επιθέσεις του κ. Λαλιώτη!
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, καθίστε κάτω σας παρακαλώ. 
ΣΑΒΒΑΣ ΤΣΙΤΟΥΡΙΔΗΣ: Όλη η Ελλάδα ξέρει τι γίνεται εκεί μέσα, τα δισεκατομμύρια ξοδεύονται με την ανοχή σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Εμείς διαχειριζόμαστε τους πόρους με διαφάνεια.
ΣΑΒΒΑΣ ΤΣΙΤΟΥΡΙΔΗΣ: Μας απειλείται και μας λέτε από πού τα ξέρουμε; Αρκετά σας ανεχθήκαμε.
ΠΡΟΕΔΡΕΥΩΝ (Κωνσταντίνος Βρεττός): Να μη γράφεται τίποτα, εκτός από την ομιλία του κυρίου συναδέλφου.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ...
ΣΑΒΒΑΣ ΤΣΙΤΟΥΡΙΔΗΣ:...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ...
ΣΑΒΒΑΣ ΤΣΙΤΟΥΡΙΔΗΣ:...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι. Όσοι δεν έχουν το λόγο, να μη διακόπτουν.
Ορίστε, κύριε συνάδελφε, συνεχίστε.
ΝΙΚΟΛΑΟΣ ΛΕΓΚΑΣ: Δεν μας αγγίζουν οι απειλές. Είναι δεύτερη φορά η απόπειρα αυτή που γίνεται από τον Υπουργό ΠΕΧΩΔΕ, ο οποίος έρχεται μέσα στη Βουλή δήθεν να μας χρεώσει ομφάλιο λώρο με διάφορα συμφέροντα που βρίσκονται έξω από τη Βουλή, για να μας χρεώσει εμάς αυτήν την ευθύνη.
Οφείλει, όμως, επιτέλους εδώ μέσα και υπεύθυνα να εξηγήσει τα όσα συμβαίνουν στο "Κτηματολόγιο Α.Ε." 
Μιλήσατε για εθνικό χωροταξικό σχεδιασμό. Μπράβο, τα καταφέρατε. Αλίμονο αν σε επτάμισι χρόνια δεν είχατε να μας καταθέσετε ένα εθνικό χωροταξικό σχέδιο. Άλλωστε, θα σας πω ότι απόπειρες τέτοιες έχουν γίνει και πως χωροταξικά σχέδια είχαμε και παλαιότερα. Και για να φρεσκάρω τη μνήμη σας αναφέρομαι στο σχέδιο Δοξιάδη. Κάνατε όμως και μία επισήμανση απαντώντας στην ουσία έμμεσα σε μια τοποθέτηση του κ. Μπέζα. Μιλήσατε για τις ελλείψεις του πολεοδομικού σχεδιασμού και ρωτήσατε πού οφείλεται αυτήν τη στιγμή το ότι η επιχείρηση πολεοδομικής ανασυγκρότησης δεν προχωρά. 
Εσείς, κύριε Υπουργέ, δεν την προχωράτε. Έχετε πληρώσει τις υποχρεώσεις σας στην τριμερή σχέση; Δίνετε το 1/3 στις πολεοδομικές μελέτες; Να μας τα καταθέσετε τα στοιχεία. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ναι. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, να μη γράφεται καμία διακοπή στα Πρακτικά. 
ΝΙΚΟΛΑΟΣ ΛΕΓΚΑΣ: Να μας καταθέσετε τα στοιχεία σε ποιες μελέτες έχετε εκπληρώσει το 1/3 των υποχρεώσεών σας. 
ΠΡΟΕΔΡΕΥΩΝ (Κωνσταντίνος Βρεττός): Κύριε Λέγκα, φοβάμαι ότι ο τρόπος με τον οποίον απευθύνεσθε δημιουργεί μια αντίδραση. Δεν θέλω να δικαιολογήσω τον κύριο Υπουργό, διότι πράγματι διακόπτει εκτός διαδικασίας.
Είσθε και σεις επιθετικοί απευθείας στο πρόσωπο του Υπουργού και αυτό δημιουργεί μια αντίδραση. Εν πάση περιπτώσει, παρακαλώ να τελειώνετε, γιατί έχει λήξει και ο χρόνος σας. 
ΝΙΚΟΛΑΟΣ ΛΕΓΚΑΣ: Ολοκληρώνοντας θα ήθελα να επισημάνω ένα σημείο στο οποίο αναφέρθηκε ο κύριος Υπουργός και το οποίο αναφέρεται στο δίκτυο NATURA 2000 και στην οριοθέτηση ειδικών ζωνών προστασίας. Δυστυχώς, όμως, βλέπουμε και εδώ ότι φθάσαμε στο σημείο ο δήμαρχος μιας περιοχής να θέλει να εκδώσει άδεια περιβαλλοντικών επιπτώσεων για έργο πέντε εκατομμυρίων και να τρέχει στις κεντρικές υπηρεσίες του ΥΠΕΧΩΔΕ και να βλέπουμε από τη μια μεριά μεγάλη εργοληπτική επιχείρηση, -ναι έχει μεταβιβασθεί από τις περιφέρειες για τις περιοχές NATURA η περιβαλλοντική αδειοδότηση στις υπηρεσίες του Υπουργείου σας- να βλέπουμε μεγάλες εργοληπτικές επιχειρήσεις πολύ εύκολα να παίρνουν περιβαλλοντική αδειοδότηση για έργα υδροηλεκτρικών σταθμών που βρίσκονται σε περιοχές NATURA 2000 και από την άλλη ο δήμαρχος της περιοχής να μην μπορεί να βελτιώσει ένα δρόμο προϋπολογισμού τριών εκατομμυρίων δραχμών. Και αναφέρομαι σε συγκεκριμένη περιοχή επέχει και θέση καταγγελίας, την περιοχή Καλαρυτών Ιωαννίνων. Αλλά είπαμε ότι στη χώρα μας η περιβαλλοντική προστασία ή έχει να κάνει με το τίποτα ή με την υπερβολή.
Κύριε Πρόεδρε, το σίγουρο είναι ότι και οι δύο δρόμοι δεν οδηγούν πουθενά. Το τίποτα όπως και να το κάνουμε είναι τίποτα, η δε υπερβολή οδηγεί τελικά στη διαφυγή από τη νομιμότητα. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο. 
Παρακαλώ, να απευθύνεσθε προς το Προεδρείο. 
ΙΟΡΔΑΝΗΣ ΤΖΑΜΤΖΗΣ: Εγώ δεν έχω κανένα πρόβλημα, κύριε Πρόεδρε. Θα πω, λοιπόν, σε σας ότι πραγματικά είναι πρωτάκουστο ο Υπουργός να απειλεί τους υπαλλήλους, να απειλεί τους Βουλευτές, επειδή γνωρίζουν και καταγγέλλουν κάποια πράγματα. 
Αντί να μας πει ο κύριος Υπουργός γιατί συμβαίνουν όλα αυτά, ο κύριος Υπουργός μας λέει πού τα ξέρουμε. 
Κύριε Υπουργέ, βλέπουμε και ζούμε μέσα σ' αυτήν τη χώρα. Εσείς φαίνεται ότι ζείτε κάπου αλλού. Ακολούθησα την πρότασή σας και έφυγα την προηγούμενη φορά για την εκλογική μου περιφέρεια παίρνοντας το μετρό πηγαίνοντας στο τελείωμά του στο Υπουργείο Εθνικής Άμυνας και κάνοντας συνολικά μέχρι το αεροδρόμιο μιάμιση ώρα. Αναγκάζομαι λοιπόν να πηγαίνω με το τραίνο. Και έχουμε τραίνο το οποίο κάνει εξήμισι ώρες, όταν στην Ισπανία, για ακόμα μεγαλύτερη απόσταση εξακοσίων χιλιομέτρων, από Μαδρίτη μέχρι Σεβίλη, κάνει δυο ώρες. Εμείς κάνουμε εξήμισι ώρες για να πάμε στη Θεσσαλονίκη. 
Θέλω να σας πω και κάτι, ακόμη κύριε Υπουργέ. Η Πέλλα δεν είναι Ελλάδα; Γιατί την Πέλλα -και θέλω έτσι να μου απαντήσετε, επιτρέψτε μου τη λέξη μπεσαλίδικα, κύριε Υπουργέ- την έχετε αποκλείσει και δεν υπάρχει συνδετήρια οδός με την Εγνατία Οδό; Είναι ο μόνος νομός στη βόρεια Ελλάδα -και πραγματικά πρέπει να ντρέπεται η Κυβέρνηση με αυτά που κάνει- που δεν συνδέεται με την Εγνατία Οδό. 
'Εχουν καθυστερήσει σημαντικά έργα. Την εκτροπή του Αχελώου, κύριε Υπουργέ, αλήθεια, πόσες φορές την έχετε ανακιονώσει. Ακόμη υπάρχει η επαναδημιουργία της Κάρλας, τα έργα στον Αλιάκμονα, το φράγμα της Καλής στην Πέλλα, που σας είπα πριν και ακόμα διάφορα άλλα έργα. Τα προβλήματα είναι μεγάλα και πολλά. Και γίνονται μεγαλύτερα, κύριε Υπουργέ, με τις διαρκείς αναθεωρήσεις που γίνονται στα έργα. 
Με δικά σας στοιχεία, κύριε Υπουργέ. 'Ενα έργο ξεκινάει με ένα δισεκατομμύριο και τελειώνει με δύο και δυόμισι δισεκατομμύρια. Γιατί; Αυτό γίνεται γιατί υπάρχουν φαινόμενα διαπλοκής και διαφθοράς, τα οποία δεν λείπουν ειδικά σε αυτό το χώρο.
Είπατε για τους βιολογικούς καθαρισμούς. Η Ευρώπη, κύριε Υπουργέ, -για να λέτε αλήθεια εδώ μέσα- το Ταμείο Συνοχής, υποχρεώνει τους δήμους να κάνουν πρώτα τους βιολογικούς και μετά τα δίκτυα. Ανταγωνίζεσθε τον Κρίστιαν 'Αντερσεν στα παραμύθια. Μας λέτε ψέματα εδώ μέσα. Ξέρετε ποια είναι η πραγματικότητα. Ήμουν δήμαρχος δέκα χρόνια και ξεκίνησα βιολογικό καθαρισμό. Δεν μπορείτε να λέτε ψέματα εδώ μέσα. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κάνατε βιολογικό καθαρισμό χωρίς αποχετευτικά δίκτυα.
ΙΟΡΔΑΝΗΣ ΤΖΑΜΤΖΗΣ: Σας παρακαλώ, αφήστε με να τελειώσω. Κύριε Πρόεδρε, ζητώ την προστασία σας.
ΠΡΟΕΔΡΕΥΩΝ (Κωνσταντίνος Βρεττός): Κύριε Τζαμτζή, θα σας δώσω ένα λεπτό, αλλά όταν απευθύνεσθε στον κύριο Υπουργό και λέτε ότι λέει ψέματα νομίζω ότι δεν είναι σωστό. Προσέξτε τις εκφράσεις σας.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, η κουβέντα είναι ειλικρινέστατη και αποτυπώνει την πραγματικότητα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κάνατε ως δήμαρχος βιολογικό καθαρισμό χωρίς αποχετευτικά δίκτυα!
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, έχετε μαύρα μεσάνυχτα για το Δήμο Σκύδρας. Με τίμησαν οι δημότες σε τρεις εκλογικές αναμετρήσεις. Αφήστε το Δήμο Σκύδρας.
Χωματερές, κύριε Υπουργέ. Η τεχνογνωσία ξεκίνησε το 1990. Θα σας θυμίσω ότι το 1995 σεις παρακαλούσατε να βρεθεί χώρος υγειονομικής ταφής εδώ και δεν δεχόσασταν το εργοστάσιο πυρόλυσης. Με τους δημάρχους της Αθήνας και με άλλους συναδέλφους τρέχαμε στην Ευρώπη και στην Αμερική για να μάθουμε τι σημαίνει χώρος υγειονομικής ταφής. Λέτε, λοιπόν, ψέματα! Μας είπατε άλλα λόγια να αγαπιόμαστε. Δεν απαντήσατε τίποτα σε αυτά που είπαμε.
Κύριε Υπουργέ, η πραγματικότητα είναι μία. Μπορεί να έχετε δεκαέξι συμβούλους, που παίρνουν μέχρι τριάμισι εκατομμύρια δραχμές μισθό το μήνα αλλά να είσθε σίγουρος ότι και με εσάς επικεφαλής στο Υπουργείο δεν κάνατε έργο.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός ΠΕΧΩΔΕ κ. Λαλιώτης έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, οι συνάδελφοι της Νέας Δημοκρατίας στις δευτερολογίες τους ήταν εξόχως επιθετικοί και άδικοι, ενώ στις πρωτολογίες τους προσπάθησαν στα πλαίσια της γραπτής επερώτησής τους να καταθέσουν ορισμένες απόψεις ή να διατυπώσουν ορισμένα οράματα αφηρημένα.
Εγώ δεν έκανα καμιά αναφορά στο παρελθόν για να συμψηφίσω ευθύνες των παρατάξεων ή των κυβερνήσεων της Νέας Δημοκρατίας.
Έκανα μια αναφορά στο παρελθόν αποκλειστικά και μόνο γιατί πρέπει κάθε φορά να αναδεικνύεται μια ιστορική αλήθεια και να υπάρχει μια μνήμη όχι για το παρελθόν, αλλά για το μέλλον.
Δεύτερον, είπα και τεκμηρίωσα με στοιχεία ότι υπάρχει μια αναμφισβήτητη πρόοδος, υπάρχουν θετικά αναμφισβήτητα αποτελέσματα, έχουν γίνει βήματα και έχουν γίνει άλματα σε πολλούς κρίσιμους τομείς, που αφορούν την προστασία του περιβάλλοντος και την αναβάθμιση της ποιότητας ζωής στη χώρα μας. Με αυτή μου την αναφορά σε καμιά περίπτωση δεν ήθελα και δεν θέλω να ωραιοποιήσω τις καταστάσεις. Υπάρχουν προβλήματα και προωθούνται λύσεις. Και είναι ευτυχής συγκυρία που και όταν η Νέα Δημοκρατία ήταν κυβέρνηση στην περίοδο 1990-1994, αλλά και όταν ήταν το ΠΑΣΟΚ από το 1994 μέχρι σήμερα και από δω και πέρα μέχρι το 2006, ότι έχουν διασφαλιστεί εθνικοί και κοινοτικοί πόροι για έργα, για δράσεις, για παρεμβάσεις, για μέτρα για την προστασία του περιβάλλοντος.
Θεωρείτε ότι έχουν δοθεί χρήματα, έχουν απορροφηθεί τα χρήματα και τα αποτελέσματα είναι αναντίστοιχα με τους πόρους που έχουν επενδυθεί. Δεν είναι έτσι, κύριοι συνάδελφοι. Πρέπει να δούμε σε κάθε τομέα και σε κάθε περιφέρεια και σε κάθε νομό ποια έργα είχαν προγραμματιστεί και ιεραρχηθεί, ποια έργα έχουν ολοκληρωθεί ή ολοκληρώνονται και ποιο είναι το όφελος το κοινωνικό, το οικονομικό, το περιβαλλοντικό. Και θα δούμε ότι έχει δημιουργηθεί ένα κεκτημένο περιβαλλοντικό και κοινωνικό πάρα πολύ σημαντικό, συνολικά για την Ελλάδα και ξεχωριστά για κάθε περιφέρεια για κάθε νομό και για κάθε πόλη. Δεν είναι σωστό αυτήν την προσπάθεια και αυτά τα αποτελέσματα τα θετικά να τα μηδενίζετε και να τα ακυρώνετε. Πιστεύω ότι αυτό που είπα στην αρχή πρέπει να το έχουμε ως κοινό πλαίσιο αναφοράς, σκέψης και δράσης, όλες οι πολιτικές δυνάμεις, όλα τα κόμματα. Τα προβλήματα για το περιβάλλον δεν έχουν σύνορα και οι δράσεις και οι λύσεις που απαιτούνται γι' αυτά τα προβλήματα πάλι δεν έχουν σύνορα πολιτικά, κομματικά, κοινωνικά και ιδεολογικά. Πιστεύω ότι πρέπει με ευαισθησία και με ευθύνη και με αφύπνιση και με συμμετοχή όλων των πολιτικών και των κοινωνικών δυνάμεων και των πολιτών να προχωρήσουμε.
Κύριοι συνάδελφοι, όλα αυτά που είπα στην πρωτομιλία μου δεν ήταν διάλεξη όπως είπε ο κ. Τσιτουρίδης, με οράματα, με σχέδια, με "θα". Εγώ από το 1994 μέχρι σήμερα αναγνωρίζω αυτά που έχουν γίνει και στο παρελθόν. Πιστεύω σ' αυτό που έχουμε προγραμματίσει και κάνουμε στο ΥΠΕΧΩΔΕ. Αυτή η πίστη με κάνει πολλές φορές να είμαι, υπερασπίζοντας την αλήθεια, επιθετικός, όταν βλέπω να μηδενίζεται και να λασπολογείται ένα έργο το οποίο είναι υπαρκτό. Εγώ δεν μιλώ με μακέτες, μιλώ με την αλήθεια των έργων. Αυτά τα οποία προωθούνται από το 1994 μέχρι σήμερα από το ΥΠΕΧΩΔΕ, από τις κυβερνήσεις του ΠΑΣΟΚ είναι πραγματικότητα. Δεν είναι εικονική πραγματικότητα. Εγώ είμαι επτάμισι χρόνια σ' αυτό το Υπουργείο και θεωρώ τιμή μου που έχω υπηρετήσει απ' αυτήν την έπαλξη τον ελληνικό λαό και τον έχω υπηρετήσει μετά από τη λαϊκή του ετυμηγορία.

Αυτή είναι μια απάντηση σε όλους αυτούς τους συναδέλφους που χρησιμοποίησαν φράσεις που δεν έχουν πολιτική και κοινοβουλευτική ευπρέπεια. Εγώ δεν ύβρισα κανέναν. Αντιθέτως το μόνο που έκανα ήταν να επιστρέψω τους χαρακτηρισμούς που μου έδωσαν σε εκείνους τους Βουλευτές που τους εκτόξευσαν και σε εκείνη την παράταξη, που καλύπτει αυτούς τους Βουλευτές. 
Κύριοι συνάδελφοι, οι κυβερνήσεις του ΠΑΣΟΚ είναι κυβερνήσεις με εντολή του ελληνικού λαού και κυβερνούν επειδή το αξίζουν. Δεν είναι κυβερνήσεις μειωμένων προσδοκιών, όπως θέλει να πιστεύει ο κ. Προκόπης Παυλόπουλος. Γιατί έτσι, εάν το νομίζει -και το νομίζει τριακόσιες εξήντα πέντε ημέρες το χρόνο γιατί αυτά λέγονται μέσα στη Βουλή- αυτό σημαίνει ότι δεν αναγνωρίζει τη λαϊκή ετυμηγορία. Είναι σαφές ότι έχουμε διαφορές, αλλά δεν πρέπει να βρίσκουμε μόνο αυτά που μας χωρίζουν. Πρέπει να έχουμε και κοινό πλαίσιο για εκείνα που μας ενώνουν.
Κύριοι συνάδελφοι, στην πρωτομιλία μου κατέθεσα αρκετά στοιχεία για κρίσιμους τομείς που αφορούν στο περιβάλλον. Καταθέτω και την έκθεση του Αριστοτελείου Πανεπιστημίου που αναφέρεται στην πιθανότητα μεταφοράς ρύπων από την εμπόλεμη περιοχή της Γιουγκοσλαβίας στον ελλαδικό χώρο για το περίφημο θέμα των διοξινών.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΓΕΩΡΓΙΟΣ ΤΡΥΦΩΝΙΔΗΣ: (Δεν ακούστηκε)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Το Εργαστήριο Περιβάλλοντος του Πανεπιστημίου Της Θεσσαλονίκης, με επιστημονικό υπεύθυνο τον καθηγητή κ. Κοεμτζή. 'Εχετε άδικο, κύριε Τρυφωνίδη. Αυτό είναι.
ΓΕΩΡΓΙΟΣ ΤΡΥΦΩΝΙΔΗΣ: Το ανέφερα κι εγώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ο κ. Κοεμτζής είναι ένας επιστήμονας με κύρος, με διεθνή αναγνώριση. Δεν είναι πόρισμα του Υπουργείου. Είναι πόρισμα μιας επιστημονικής ομάδας ικανών ανθρώπων. 
ΓΕΩΡΓΙΟΣ ΤΡΥΦΩΝΙΔΗΣ:) (Δεν ακούστηκε)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Και του Δημόκριτου. Τα έχουμε καταθέσει και εμείς και το Υπουργείο Εθνικής 'Αμυνας. 
ΓΕΩΡΓΙΟΣ ΤΡΥΦΩΝΙΔΗΣ: Το ανέφερα κι εγώ κι εσείς μου αναφέρετε τον Δημόκριτο. 
ΠΡΟΕΔΡΕΥΩΝ (Κωνσταντίνος Βρεττός): Είπαμε να μη διακόπτουμε. 
ΙΟΡΔΑΝΗΣ ΤΖΑΜΤΖΗΣ: (Δεν ακούστηκε)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Διοξίνες, κύριε δήμαρχε. Επιτέλους, κύριε συνάδελφε. 
ΙΟΡΔΑΝΗΣ ΤΖΑΜΤΖΗΣ: Η εξέταση που έκανε ο κ. Κοεμτζής αφορούσε στα βαρέα μέταλλα μόνο. Επειδή ξέρουμε την έκθεση που έχει κάνει, ξέρουμε τις έρευνες που έχουν γίνει, ξέρουμε ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): 'Ολο ξέρετε και έχετε άγνοια. Δεν είναι δυνατόν. 'Ο,τι σας κατεθέτουμε, να το διαβάζετε, κύριοι συνάδελφοι.
ΙΟΡΔΑΝΗΣ ΤΖΑΜΤΖΗΣ: Εσείς θέλετε να τα παρουσιάζεται όλα ρόδινα. 
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, κύριοι συνάδελφοι. Σας το έχω πει δεκαπέντε φορές σήμερα. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κι επειδή είπατε ότι λέμε ψέματα, κύριε Τζαμτζή, κάνοντας αναφορά στην ευδόκιμο θητεία στην Τοπική Αυτοδιοίκηση, θέλω να μου πείτε: Ο βιολογικός καθαρισμός της Σκύδρας που είχε ενταχθεί στο Β' Κοινοτικό Πλαίσιο Στήριξης με ένα δισεκατομμύριο οκτακόσια τριάντα εκατομμύρια (1.830.000.000) με ευθύνη του Δήμου Σκύδρας έχει υποβληθεί για να μπορεί να λειτουργήσει συμπληρωματικό αίτημα υπερδιπλάσιο του αρχικού. 
ΙΟΡΔΑΝΗΣ ΤΖΑΜΤΖΗΣ: Δεν έχετε δίκιο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): 'Εχω δίκιο. Απλώς σας ανακαλώ στην τάξη για να μην λέτε ψέματα.
ΙΟΡΔΑΝΗΣ ΤΖΑΜΤΖΗΣ: Η πρώτη έγκριση του έργου είναι ένα εκατομμύριο οκτακόσιες χιλιάδες ECU. Δεν τα διαβάζετε καλά, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε πάλαι ποτέ δήμαρχε και νυν αξιότιμε συνάδελφε, σας το επισημαίνω για να μην λέτε ψέματα. 
ΙΟΡΔΑΝΗΣ ΤΖΑΜΤΖΗΣ: Τα θέματα του δήμου τα παρακολουθώ. Μιλήστε κύριε Σύμβουλε αυτά που εγκρίνατε είναι 1.830.000 ECU και όχι 1 δις.
ΠΡΟΕΔΡΕΥΩΝ (Κωνσταντίνος Βρεττός): Κύριε Τζαμτζή, σας παρακαλώ. Με το σύμβουλο θα μιλάτε; Σας παρακαλώ, είστε Βουλευτής. 
ΙΟΡΔΑΝΗΣ ΤΖΑΜΤΖΗΣ: Να λέει την αλήθεια ο Υπουργός και όχι ψέμματα.
ΠΡΟΕΔΡΕΥΩΝ (Κωνσταντίνος Βρεττός): Κύριε Τζαμτζή, τι είναι αυτά που λέτε τώρα; Σας παρακαλώ, καθίστε κάτω. 
ΙΟΡΔΑΝΗΣ ΤΖΑΜΤΖΗΣ: Προκαλούμαι από τον κύριο Υπουργό. 
ΠΡΟΕΔΡΕΥΩΝ (Κωνσταντίνος Βρεττός): Είστε Βουλευτής. Μιλάτε με τους συμβούλους; Δεν θέλω να πω τίποτα για τους συμβούλους, αλλά εδώ μιλάμε μεταξύ μας. Δεν μπορείτε να μιλάτε με τους συμβούλους. Τι είναι αυτά τα πράγματα; Εάν έχετε κάτι να πείτε στον κύριο Υπουργό, πείτε τα στον κ. Τσιτουρίδη για να απαντήσει και όχι εσείς. Δεν έχετε το λόγο. 
Ορίστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, για το Εθνικό Κτηματολόγιο: Πιστεύω ότι αναγνωρίζετε κι εσείς ότι η δυναμική εκκίνηση του Εθνικού Κτηματολογίου άρχισε από το 1994. Πιστεύω ότι κι εσείς έχετε την ευαισθησία και την κοινή ευθύνη να προχωρήσει το Εθνικό Κτηματολόγιο για να αποκτήσει η χώρα μας έναν αναπτυξιακό θεσμό, που της λείπει εδώ και εκατόν εβδομήντα χρόνια.
Υπάρχει και επιχειρησιακός και στρατηγικός σχεδιασμός, κύριοι συνάδελφοι. 'Εχουν γίνει οι μελέτες και αν θέλετε να σας τις καταθέσουμε. 'Ηδη ό,τι μας ζητάτε σας το έχουμε καταθέσει. 
Αυτό που είπα πριν, ισχύει. Μπαίνετε στον πειρασμό, όχι μόνο να σκανδαλολογείτε, αλλά να προαναγγέλλετε και αποφάσεις ή έρευνες της ελληνικής δικαιοσύνης. Γι' αυτό είπα ότι είναι πολιτικά και ηθικά απαράδεκτο αυτό. Εμείς δεν απειλούμε κανέναν. Πρέπει όμως και εσείς ως κόμμα της Αξιωματικής Αντιπολίτευσης και ως Βουλευτές να ξέρετε ποια είναι τα όριά σας.
( Θόρυβος από την πτέρυγα της Νέας Δημοκρατίας )
Πρέπει να ξέρετε ότι πολλές φορές οι φωνές σας είναι ταυτόσημες με φωνές ιδιοτελείς οικονομικών συμφερόντων. Σας το απέδειξα στην επερώτηση για το Εθνικό Κτηματολόγιο. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Και αν θέλετε, κάποια άλλη στιγμή θα έχουμε να πούμε περισσότερα. Και θα δούμε ποιοι παριστάνουν ή είναι βαποράκια οικονομικών συμφερόντων. Το λέω για μια ακόμη φορά.
( Θόρυβος από την πτέρυγα της Νέας Δημοκρατίας )
ΙΟΡΔΑΝΗΣ ΤΖΑΜΤΖΗΣ: Είναι ντροπή να τα λέτε αυτά!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν είναι ντροπή.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, είναι ντροπή...
ΠΡΟΕΔΡΕΥΩΝ (Κωνσταντίνος Βρεττός): Θα πάρετε το λόγο αμέσως μετά, κύριε Τσιτουρίδη. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, είναι ντροπή να μιλάει για βαποράκια οικονομικών συμφερόντων. Θέλετε να αποχωρήσουμε; 
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, θα πάρετε το λόγο αμέσως μετά. Καθίστε κάτω, σας παρακαλώ πολύ.
ΣΑΒΒΑΣ ΤΣΙΤΟΥΡΙΔΗΣ: Ο επί επτάμισι χρόνια διαχειριστής...
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, θα πάρετε το λόγο αμέσως μετά.
ΣΑΒΒΑΣ ΤΣΙΤΟΥΡΙΔΗΣ: ... είναι δυνατόν να λέει εμάς βαποράκια;
Και θέλετε να μείνουμε στην Αίθουσα; Σας παρακαλώ! Υπάρχουν όρια.
(Θόρυβος από την πτέρυγα της Νέας Δημοκρατίας)
Να ψάξετε αλλού, κύριε Υπουργέ για βαποράκια. Στην παράταξή σας. 
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, καθίστε σας παρακαλώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Τσιτουρίδη, μην εξάπτεσθε. Εμείς υλοποιούμε όλα τα προγράμματα και όλα τα έργα με πίστη στη διαφάνεια, στη νομιμότητα και στην προστασία του δημοσίου συμφέροντος και το έχουμε αποδείξει. 
ΣΑΒΒΑΣ ΤΣΙΤΟΥΡΙΔΗΣ: Ντροπή σας...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ντροπή δική σας.
ΣΑΒΒΑΣ ΤΣΙΤΟΥΡΙΔΗΣ: Ντροπή σας να μιλάτε για βαποράκια οικονομικών συμφερόντων στην Αντιπολίτευση. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ντροπή δική σας. Χρησιμοποιήσατε άλλους όρους που είναι πολύ βαρύτεροι. 
ΙΟΡΔΑΝΗΣ ΤΖΑΜΤΖΗΣ: Εσείς έχετε το μαχαίρι και κόβετε την πίτα. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, τελειώσατε, γιατί έχουμε ξεπεράσει το χρόνο; 
ΣΑΒΒΑΣ ΤΣΙΤΟΥΡΙΔΗΣ: Στα δεκατρία λεπτά είναι, κύριε Πρόεδρε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Μα, δεν με αφήσατε.
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε σας παρακαλώ. Καθίστε κάτω. Λίγη ψυχραιμία δεν υπάρχει; Σας παρακαλώ.
ΣΑΒΒΑΣ ΤΣΙΤΟΥΡΙΔΗΣ: Θα μου δώσετε αντίστοιχο χρόνο;
ΠΡΟΕΔΡΕΥΩΝ (Κωνσταντίνος Βρεττός): Θα σας δώσω.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Οι κύριοι Βουλευτές της Νέας Δημοκρατίας, ισχυρίζονται ότι το κράτος αδυνατεί να προστατεύσει ακόμα και τη δημόσια υγεία από την έκθεση του πληθυσμού στις εγχώριες και εισαγόμενες ουσίες. Οι ισχυρισμοί αυτοί, είναι απαράδεκτοι, γιατί δεν έχουν σχέση με την αλήθεια και την πραγματικότητα. Και το λέω για μια ακόμα φορά. Και δεν έχουν δικαίωμα να αγνοούν ή να αλλοιώνουν με αλχημείες και με αναξιόπιστα στοιχεία την πραγματικότητα. 
ΓΕΩΡΓΙΟΣ ΤΡΥΦΩΝΙΔΗΣ: Να φέρετε στοιχεία, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Βεβαίως. Μιλάτε για αύξηση στο βενζόλιο. 'Εχουμε μείωση του βενζολίου. Μιλάτε για αύξηση στο μόλυβδο. Υπάρχει μείωση του μολύβδου. Μιλάτε για αύξηση στους ρύπους στην Αττική. Υπάρχει μια σαφής αποκλιμάκωση και αισθητή μείωση όλων των ρύπων. Και του διοξειδίου του άνθρακος και του διοξειδίου του θείου και του διοξειδίου του αζώτου και του όζοντος και του καπνού. Ορίστε τα στοιχεία, κύριε Τρυφωνίδη.
(Στο σημείο αυτό ο Υπουργός Περιβάλλοντος, Χωροταξίας και Δημοσίων Έργων κ. Κωνσταντίνος Λαλιώτης καταθέτει για τα Πρακτικά τα προαναφερθέντα στοιχεία , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριε Τρυφωνίδη, σας έχω στείλει τέσσερα φορτηγά αυτοκίνητα με στοιχεία όλα αυτά τα χρόνια. Διαβάστε τα επιτέλους!
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, μην τα επικαλείσθε αυτά...
ΠΡΟΕΔΡΕΥΩΝ (Κωνσταντίνος Βρεττός): Κύριε Τρυφωνίδη, σας παρακαλώ! Επιτέλους! 
Κύριε Υπουργέ, σας παρακαλώ να ολοκληρώσετε. 'Έχετε ξεπεράσει το χρόνο σας. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Και για τη σύμβαση που είπατε, για την πληροφόρηση και για το περιβάλλον, που αφορά το δικαίωμα του κοινού για προσβάσεις στις πληροφορίες , σας πληροφορώ ότι έχουμε πρωτοστατήσει για την κατοχύρωσή του. 
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ...
ΠΡΟΕΔΡΕΥΩΝ (Κωνσταντίνος Βρεττός): Κύριε Τρυφωνίδη, σας παρακαλώ. Καινούριος Βουλευτής είστε και συμπεριφέρεστε έτσι;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Την υποστηρίξαμε, την υπογράψαμε από τους πρώτους και ήδη λειτουργεί επιτροπή για τη σύμβαση αυτή με πρόεδρο τον κ. Μενουδάκο, τον επίτροπο του Συμβουλίου Επικρατείας.
Κύριε Πρόεδρε, πιστεύω ότι οι συνάδελφοι της Νέας Δημοκρατίας, όταν καταθέτουν επερώτηση άλλη φορά, θα πρέπει να ξέρουν ότι μου δίνουν μια ευκαιρία -και γι'αυτό τους ευχαριστώ- να αναδείξω μια πολιτική υπαρκτή, μια πολιτική ορατή σε κάθε γωνιά της Ελλάδας, μια πολιτική που έχει αλήθεια, έχει πραγματικότητα και που μπορεί κανείς να τη δει σε κάθε πόλη και σε κάθε περιφέρεια. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! Τι είναι αυτά τα πράγματα;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Και στην Αττική και στη Θεσσαλονίκη, αλλά και σε κάθε νομό, περιφέρεια και πόλη.
Την αναγνωρίζουν και οι πολίτες. Ανοίξτε τα μάτια σας, μην έχετε κομματικές παρωπίδες και επιτέλους αναγνωρίστε τις αλήθειες και την πραγματικότητα.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Παρακαλώ. Κύριε Παυλόπουλε, μαζέψτε την ομάδα!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν είναι προς τιμήν σας να μηδενίζετε αυτό το έργο και αυτήν την προσπάθεια, γιατί δεν είναι έργο της Κυβέρνησης, δεν είναι έργο του Πρωθυπουργού, δεν είναι έργο του Υπουργού, είναι έργο όλων των Ελλήνων, για την Ελλάδα και για τους 'Ελληνες. Επιτέλους, αναγνωρίστε τις αλήθειες.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, παρακαλώ το λόγο επί προσωπικού θέματος.
ΠΡΟΕΔΡΕΥΩΝ (Κωνσταντίνος Βρεττός): Κύριε Τρυφωνίδη, παρακαλώ καθίστε κάτω. Δεν έχετε το λόγο.
Πρώτα από όλα λυπάμαι που το λέω, αλλά υπάρχει μία συμπεριφορά των συναδέλφων, που δεν την αναγνωρίζω, από ανθρώπους που εκτιμώ για την κοινοβουλευτική τους στάση, οι οποίοι δεν μπορούν να λένε τέτοια πράγματα. Δεν θέλω να κάνω μάθημα, αλλά δεν είναι σωστά αυτά τα πράγματα. Δεν μου αρέσει να φωνάζω, ούτε το δάσκαλο κάνω. 
Κύριε Τρυφωνίδη, ζητήσατε το λόγο επί προσωπικού θέματος. 'Εχετε το λόγο για ένα λεπτό να μας πείτε σε τι συνίσταται το προσωπικό θέμα, γιατί εγώ δεν κατάλαβα κάτι τέτοιο.
ΓΕΩΡΓΙΟΣ ΤΡΥΦΩΝΙΔΗΣ: Χωρίς να αναφέρει το όνομά μου ο κύριος Υπουργός είπε ότι υβρίσθη και εννοούσε φυσικά εμένα. Εάν εννοούσε εμένα, παρακαλώ να πει σε τι συνίσταται η ύβρις και αν είναι ύβρις, πράγματι να την ανακαλέσω. Εάν δεν είναι ύβρις, να αποδεχθεί την κριτική, γιατί είμαι εκπρόσωπος του ελληνικού λαού και έχω δικαίωμα σε αυτήν την Αίθουσα να εκφράζω τις απόψεις των ψηφοφόρων μου και του ελληνικού λαού. Δεν αποδέχομαι, την κριτική να την χαρακτηρίζει ο κύριος Υπουργός σαν ύβρι.
Κύριε Υπουργέ, παρακαλώ να αναφέρετε σε τι συνίσταται η ύβρις;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, παρακαλώ το λόγο.
ΝΙΚΟΛΑΟΣ ΛΕΓΚΑΣ: Κύριε Πρόεδρε, παρακαλώ το λόγο επί προσωπικού θέματος.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, δεν υπάρχει προσωπικό θέμα. Δεν μπορούμε να συνεχίσουμε έτσι. Το Προεδρείο κρίνει ότι δεν υπάρχει προσωπικό θέμα. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Η κριτική είναι καλοδεχούμενη όταν είναι καλόπιστη και μερικές φορές όταν είναι και κακόπιστη. Ορισμένοι ισχυρισμοί που συνδέονται με ύβρεις, δεν μπορούν να έχουν θέση στο Κοινοβούλιο και κάθε φορά που εκφέρει κάποιος ύβρεις αυτό τουλάχιστον που εγώ ακολουθώ ως τακτική είναι να επιστρέφω τους χαρακτηρισμούς, τις λέξεις και τις αναφορές. 
ΠΡΟΕΔΡΕΥΩΝ (Κωνσταντίνος Βρεττός): Εντάξει, έγινε αυτό κατά τη διαδικασία. Δεν είναι ανάγκη να το αναφέρουμε ξανά. 
ΝΙΚΟΛΑΟΣ ΛΕΓΚΑΣ: Κύριε Πρόεδρε, παρακαλώ το λόγο επί προσωπικού θέματος.
ΠΡΟΕΔΡΕΥΩΝ (Κωνσταντίνος Βρεττός): Σε τι συνίσταται το προσωπικό σας θέμα; 'Όχι όμως προσωπικό θέμα σαν του κ. Τρυφωνίδη για να μην υποβαθμίσουμε το επίπεδο της Βουλής.
ΓΕΩΡΓΙΟΣ ΤΡΥΦΩΝΙΔΗΣ: Δεν το υποβάθμισα. 
ΝΙΚΟΛΑΟΣ ΛΕΓΚΑΣ: Κύριε Πρόεδρε, όταν αποκαλείται ένας συνάδελφος βαποράκι των οικονομικών συμφερόντων χωρίς να δίνονται περαιτέρω εξηγήσεις, δεν υπάρχει θέμα; Καλώ τον κύριο Υπουργό, αν ξέρει συναδέλφους, οι οποίοι είναι βαποράκια οικονομικών συμφερόντων να τους κατονομάσει.
ΓΕΩΡΓΙΟΣ ΤΡΥΦΩΝΙΔΗΣ: Αν είναι παρόντες να το αναφέρει.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο για ένα λεπτό για να διευκρινίσει το θέμα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πριν από ορισμένους μήνες οι αξιότιμοι συνάδελφοι της Νέας Δημοκρατίας είχαν καταθέσει μία επερώτηση για το Εθνικό Κτηματολόγιο. Κάνοντας μία αναδρομή, τεκμηριώνοντας νέα στοιχεία και καταθέτοντας στοιχεία, απέδειξα ότι ορισμένοι από τους συναδέλφους είχαν προαναγγείλει πρωτοβουλίες ή έρευνες της ελληνικής δικαιοσύνης χωρίς να έχουν ξεκινήσει από την ελληνική δικαιοσύνη, δημιουργώντας μία αχλή μυστηρίου και σκανδαλολογίας για το Εθνικό Κτηματολόγιο.
Εκτιμώ για μία ακόμη φορά ότι το πρόγραμμα του Εθνικού Κτηματολογίου προχωράει με πίστη στη διαφάνεια και στην προστασία του δημοσίου συμφέροντος και με πίστη στη νομιμότητα. 'Ο,τι και να κάνουν οι συνάδελφοι της Νέας Δημοκρατίας σε συνάφεια με διάφορους ανωνύμους ή επωνύμους που καταγγέλλουν, εκπροσωπώντας τα συμφέροντα των εταιρειών τους, δεν πρόκειται να περάσει ούτε η τρομοκρατία τους ούτε η σκανδαλολογία τους.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας ο κ. Τσιτουρίδης έχει το λόγο. Θα υπάρξει μία ανοχή και σε σας, κύριε Τσιτουρίδη, όπως και στον κύριο Υπουργό.

ΣΑΒΒΑΣ ΤΣΙΤΟΥΡΙΔΗΣ: Εγώ για να μπορέσω να δευτερολογήσω, θα ήθελα, κύριε Πρόεδρε, να μου επιτρέψετε μέσω ημών να διαβιβάσω ένα ερώτημα στον κύριο Υπουργό. 
Πριν από δέκα μέρες περίπου ήταν στις Βρυξέλλες και είχε μια συνάντηση με τον αρμόδιο κοινοτικό επίτροπο, κύριο Μπαρνιέ. Σε ποια γλώσσα συνομίλησαν για να μπορέσω να συνεχίσω την παρέμβασή μου; Εάν θέλει να μου απαντήσει .
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Στην ελληνική.
ΣΑΒΒΑΣ ΤΣΙΤΟΥΡΙΔΗΣ: 'Aρα λοιπόν, ο κ. Λαλιώτης θα όφειλε να είχε καταλάβει καλά τι συμβαίνει με το Κτηματολόγιο και ποιες είναι οι παρατηρήσεις ενός διεθνούς οργανισμού, όταν έρχεται εδώ να αποκαλέσει συναδέλφους της Νέας Δημοκρατίας ως βαποράκια ιδιωτικών συμφερόντων και να αναφερθεί σε φωνές ιδιοτελείς ιδιωτικών συμφερόντων.
Αναφερόμαστε σε ένα έργο το οποίο σε δεκαπέντε χρόνια, από το 1994 έως το 2009, θα έπρεπε να στοιχίσει διακόσια πενήντα δισεκατομμύρια (250.000.000.000) δραχμές, στο μέσον της διαδρομής κατασπαταλήθηκαν πενήντα δισεκατομμύρια (50.000.000.000) δραχμές δια το 4% του φυσικού αντικειμένου. Βοά η Ελλάδα για τον τρόπο με τον οποίο γίνεται η διαχείριση των δισεκατομμυρίων το πώς προχωρούν οι μελέτες, τι έγινε μέσα στην ανώνυμη αυτή εταιρεία. Βοά η Ελλάδα και όχι μόνο η Ελλάδα. Μας σταματάει η Ευρωπαϊκή Επιτροπή τη χρηματοδότηση από το Γ' Κοινοτικό Πλαίσιο Στήριξης. Κάνει έρευνες για να δει τι έγιναν τα λεφτά από το Β' Κοινοτικό Πλαίσιο Στήριξης.
Μετά από επτά χρόνια Υπουργός, κάνετε το παρθενικό σας ταξίδι στις Βρυξέλλες, κατασπαταλώντας διαπραγματευτική δύναμη αντί να ζητήσετε άλλα πράγματα, να καλύψετε τις πράξεις και παραλείψεις μιας εταιρείας στην οποία είστε πολιτικά προϊστάμενος. Και τολμάτε να μας πείτε, κύριε Λαλιώτη, ότι η Αξιωματική Αντιπολίτευση είναι βαποράκι συμφερόντων!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Είναι ύβρις αυτό που λέτε, και προσωπικά εσείς. 
ΣΑΒΒΑΣ ΤΣΙΤΟΥΡΙΔΗΣ: Δεν σας επιτρέπω να με διακόπτετε. Δεν είναι τηλεόραση εδώ για να βάζετε τους κανόνες σας. Είναι Βουλή. 'Ελεος! 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Είναι ύβρις αυτό που λέτε εσείς προσωπικά. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Παρακαλώ να μη γράφονται οι διακοπές.
ΣΑΒΒΑΣ ΤΣΙΤΟΥΡΙΔΗΣ: Κύριε Λαλιώτη, εδώ δεν είναι κανάλια για να επιβάλλετε τους κανόνες σας, πηγαίνοντας να παίζετε με αυτούς που θέλετε εσείς. Υπάρχουν κανόνες στη Βουλή. Σας παρακαλώ να τη σέβεστε. 
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιτουρίδη, σας παρακαλώ να χρησιμοποιείτε και εσείς καλύτερες εκφράσεις. Όταν μιλάτε για βρωμιές, είναι λογικό ότι θα εξεγερθεί ο Υπουργός. Σας παρακαλώ να χρησιμοποιούμε ευπρεπέστερη γλώσσα. 
ΣΑΒΒΑΣ ΤΣΙΤΟΥΡΙΔΗΣ: Μιλάω για κακοδιαχείριση και αδιαφάνεια στο δημόσιο χρήμα. 
Λέω, λοιπόν, ότι, μετά απ' όλα αυτά, είναι προσβολή αυτό που γίνεται. Προσβάλλετε και την κυβέρνηση που εκπροσωπείτε, κύριε Λαλιώτη, να ομιλείτε για βαποράκια στην Αξιωματική Αντιπολίτευση. Αν σας ανέχονται όμηροι στα σχέδιά σας Πρωθυπουργοί, αυτό είναι δικό σας πρόβλημα. Αλλά προσβάλλετε και την κυβέρνηση που εκπροσωπείτε αυτήν τη στιγμή, αναφερόμενος στις ευθύνες της Αξιωματικής Αντιπολίτευσης, όταν επί επτάμισι χρόνια είστε Υπουργός. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ....
ΣΑΒΒΑΣ ΤΣΙΤΟΥΡΙΔΗΣ: Μάλιστα, δεν υπάρχουν όμηροι! Αυτά να τα πείτε στο ΠΑΣΟΚ όχι σε μας. 
Θα έλεγα, λοιπόν, ότι η Νέα Δημοκρατία, κύριε Πρόεδρε, ως παράταξη ευθύνης είναι εδώ και είναι έτοιμη να συμβάλει, όπου χρειαστεί, σε όποιο διεθνή οργανισμό, για να περιμαζέψουμε και να διασώσουμε αυτό το οποίο συμβαίνει με ένα πολύ μεγάλο έργο. 
Κοινή ευθύνη δεν υπάρχει, κύριε Λαλιώτη, κοινός στόχος υπάρχει. Θέλουμε να γίνει το Κτηματολόγιο. Η ευθύνη όμως ανήκει αποκλειστικά σε σας. Δεν είναι κοινή. Δεν συνδιαχειριζόμαστε την εκτελεστική εξουσία. Εμείς είμαστε εδώ για να ελέγχουμε. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ....
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Λαλιώτη, μη μας κάνετε τη ζωή δύσκολη. 
ΣΑΒΒΑΣ ΤΣΙΤΟΥΡΙΔΗΣ: Ακούστε, κύριε Λαλιώτη, να είστε προσεκτικός και στα ρήματα που χρησιμοποιείτε και στους χαρακτηρισμούς που χρησιμοποιείτε. Είπατε, κύριε Πρόεδρε, να διαγραφεί από τα Πρακτικά. Εγώ θα ήθελα να μου πει ο κ. Λαλιώτης όταν με έξαρση παρενέβη πριν από λίγο, ομιλώντας για δικαιοσύνη υποχείριό μας, αν εμμένει, επειδή δώσατε εντολή εσείς να διαγραφεί. 
Παρακαλώ, λοιπόν, μέσω υμών του διαβιβάζω το ερώτημα, αν ο κ. Λαλιώτης, λέγοντας ότι η δικαιοσύνη είναι όργανό μας και υποχείριό μας, εμμένει στη θέση αυτή. Περιμένω μια απάντηση, κύριε Πρόεδρε. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ...
ΣΑΒΒΑΣ ΤΣΙΤΟΥΡΙΔΗΣ: Το ποιοι θέλουν να μετατρέψουν τη δικαιοσύνη σε όργανό τους μη το λέτε σε μας, κύριε Λαλιώτη. 
Να μη μακρηγορούμε, γιατί δεν έχει νόημα να κάνεις πολιτικό διάλογο αναφερόμενος σε επιμέρους θέματα, όταν έχεις έναν Υπουργό ο οποίος κατά την παγία του πρακτική προσπαθεί να δημιουργήσει εντάσεις, να μας πει τι δεν έγινε το 1950, το 1960, στο 1980 και να μας κάνει διαλέξεις μετά από επτάμισι χρόνια Υπουργός εδώ. 
Στα μεγάλα ζητήματα, κύριε Λαλιώτη -γιατί εκκρεμεί και μία διαδικασία του άρθρου 41α'- θα δώσετε εξηγήσεις. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων):...
ΣΑΒΒΑΣ ΤΣΙΤΟΥΡΙΔΗΣ: Τώρα εμείς φυγομαχήσαμε; Εμείς ζητήσαμε μία ημέρα γενικής απεργίας και παράλυση των πάντων, διότι πρέπει να ενημερωθεί και η χώρα για το τι κάνετε και δεν κάνετε. Αν πιστεύετε εσείς ότι η άποψή σας είναι η επικρατούσα, θα θέλατε να υπάρχουν και δημοσιογράφοι να περάσει η άποψη αυτή στον ελληνικό λαό. Λοιπόν, δεν φυγομαχήσαμε καθόλου. Σας δώσαμε τη δυνατότητα...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ...
ΣΑΒΒΑΣ ΤΣΙΤΟΥΡΙΔΗΣ: Μη με διακόπτετε σας παρακαλώ!
ΠΡΟΕΔΡΕΥΩΝ (Κωνσταντίνος Βρεττός): Κύριε Λαλιώτη, σας παρακαλώ πολύ.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, δώσαμε στην Κυβέρνηση τη δυνατότητα να χρησιμοποιήσει ένα μέσο το οποίο χειρίζεται καλά ο κ. Λαλιώτης με τις παρεμβάσεις του, όπως είναι η τηλεόραση, να περάσει την άποψή του την επόμενη φορά που θα συζητήσουμε. 
Σε όλα αυτά τα μεγάλα ζητήματα το να ακούμε εδώ ότι ο κ. Λαλιώτης δεν μιλά με μακέτες, αλλά μιλά με την αλήθεια των έργων, τι να πω δεν ξέρω.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): ...
ΣΑΒΒΑΣ ΤΣΙΤΟΥΡΙΔΗΣ: Σε όλα τα μεγάλα έργα, κύριε Πρόεδρε, το κύριο χαρακτηριστικό των ημερών Λαλιώτη και Σημίτη, είναι οι καθυστερήσεις, οι κακοτεχνίες και οι υπερβάσεις των προϋπολογισμών. Διότι το σημαντικό δεν είναι να κάνουμε ένα έργο. Το σημαντικό είναι πόσο μας στοιχίζει το έργο σε σχέση με τον αρχικό προϋπολογισμό, πόσα χρόνια κάνουμε για να τελειώσουμε το έργο. Και αν όταν τελειώνει το έργο, οι κακοτεχνίες είναι τόσο προφανείς, ώστε να παρεμβαίνουν και οι διεθνείς οργανισμοί, ε, τότε δεν είμαστε ευτυχείς. Αντέδρασε ο κ. Λαλιώτης, επειδή ο κ. Παυλόπουλος είπε ότι είναι μία κυβέρνηση μειωμένων προσδοκιών και μειωμένης αποτελεσματικότητας. 
Θέλετε να σας χαρακτηρίσουμε ως κυβέρνηση αυξημένων προσδοκιών; Σε κάθε περίπτωση σημασία έχει η αποτελεσματικότητα. Λοιπόν είσθε μία κυβέρνηση πολύ χαμηλής αποτελεσματικότητας.
Κύριε Πρόεδρε, θα περάσει στην ιστορία ο κ. Λαλιώτης ως ένας Υπουργός, ο οποίος για πρώτη φορά στην ιστορία της ανεξάρτητης Ελλάδας είχε τόσα πολλά χρήματα στη διάθεσή του σε τόσο διάστημα για να κάνει τόσο λίγο έργο. Αυτές είναι οι επιδόσεις του Υπουργού ΠΕ.ΧΩ.Δ.Ε., αυτές είναι οι επιδόσεις της Κυβέρνησης. 
Θα κλείσω με ένα ζήτημα, το οποίο αφορά το θέμα για το οποίο υπήρχε η επερώτηση. Τα προβλήματα είναι πάρα πολλά στο χώρο της προστασίας του περιβάλλοντος. Και τα προβλήματα αυτά, δυστυχώς, θα τα κληρονομήσουν οι γενιές που έρχονται. Βέβαια ο κ. Λαλιώτης κάποια στιγμή, πολύ σύντομα, θα ακολουθήσει τη μοίρα του ΠΑ.ΣΟ.Κ. Οι συνέπειες όμως από το πέρασμά του και στον ευαίσθητο χώρο του περιβάλλοντος και της χωροταξίας θα συνεχίσουν να ταλανίζουν τη ζωή και των γενιών που έρχονται στα χρόνια που έρχονται για πολλά χρόνια ακόμα. 
Θα θέλαμε, λοιπόν, από τώρα να παρακαλέσουμε τον κ. Λαλιώτη, όταν θα βρεθεί στην Αντιπολίτευση, τουλάχιστον ως Αντιπολίτευση, να μην ξαναθυμηθεί τον καλό εαυτό το δικό του και της παράταξής του στο πώς διεκδικούσαν, στο τι έλεγαν, στο τι έπρατταν και να επιδείξει και αυτός και όλοι οι άλλοι στο ΠΑ.ΣΟ.Κ. το υψηλό αίσθημα ευθύνης, το οποίο δείχνει η Νέα Δημοκρατία όταν από το θεσμικό ρόλο της Αξιωματικής Αντιπολίτευσης, οφείλει να ελέγχει και ελέγχει την Κυβέρνηση. 
Το δικαίωμα αυτό ουδείς μπορεί να μας το αποστερήσει, κύριε Πρόεδρε. Γι' αυτό θα παρακαλούσαμε τον κ. Λαλιώτη να είναι προσεκτικότερος άλλες φορές και σε χαρακτηρισμούς προς την Αξιωματική Αντιπολίτευση και προς συναδέλφους Βουλευτές της Αξιωματικής Αντιπολίτευσης. Αν ο κ. Λαλιώτης και η παράταξή του έχουν προσλαμβάνουσες παραστάσεις για βαποράκια και για εξυπηρετήσεις ιδιωτικών συμφερόντων, η δική μας παράταξη δεν έχει.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πιστεύω ότι οι Βουλευτές της Νέας Δημοκρατίας θα έπρεπε αυτά που λένε για το Εθνικό Κτηματολόγιο να τα εννοούν. Θα έπρεπε αυτό που λένε ότι υπάρχει κοινός στόχος ή έπρεπε να υπάρχει κοινός στόχος να είχε και να έχει αντίκρισμα αλήθειας. Η πρακτική όμως και η δράση ορισμένων συναδέλφων της Νέας Δημοκρατίας, άλλο μαρτυρούν και άλλο αποδεικνύουν.
Κάνω μία έκκληση προς τους συναδέλφους εκείνους της Νέας Δημοκρατίας που έχουν βάλει ως στόχο ζωής να ακυρώσουν αυτό το μεγάλο έργο. Θα πρέπει να το σκεφτούν καλά, διότι δεν μπορεί στο όνομα κομματικών και προσωπικών συμφερόντων να υποθηκεύουν ένα μεγάλο έργο, το μεγαλύτερο από τα μεγάλα έργα, το Εθνικό Κτηματολόγιο. Κατανοώ ότι η Νέα Δημοκρατία θέλει με αυτήν την επιθετικότητά της να καλύψει απραξία δεκαετιών, θέλει να καλύψει τη μη συμμετοχή της στον προγραμματισμό και στην εκκίνηση αυτού του έργου. 
Όμως πρέπει να ξέρετε ότι το Εθνικό Κτηματολόγιο ανήκει στην Ελλάδα και όχι στον εκάστοτε Υπουργό. Το 1994, το 1995, το 1996 και το 1997 ήταν τα χρόνια της προετοιμασίας για το Εθνικό Κτηματολόγιο. Ουσιαστικά το Εθνικό Κτηματολόγιο άρχισε να καταρτίζεται από το 1998 και μετά και η εξέλιξη και η πρόοδος είναι αισθητή. Έγιναν οι νόμοι, έγινε η προετοιμασία, έγιναν τα πάντα σε αυτά τα χρόνια, αλλά θα δείτε ότι οι μεγάλες απορροφήσεις άρχισαν από το 1998 και μετά. Άρα έχουμε τρία χρόνια που ουσιαστικά έχει ξεκινήσει το Εθνικό Κτηματολόγιο. 
Η μελέτη του Τεχνικού Επιμελητηρίου είχε προσδιορίσει, με τα στοιχεία που διέθετε η Εθνική Στατιστική Υπηρεσία του 1994, ένα συγκεκριμένο κόστος και ένα συγκεκριμένο χρονικό διάστημα. Απεδείχθη από τα πιλοτικά προγράμματα -γι' αυτό κάναμε πιλοτικά προγράμματα- ότι η πραγματικότητα ήταν διαφορετική, δηλαδή το Τεχνικό Επιμελητήριο είχε προσμετρήσει για ορισμένες αστικές περιοχές "Χ" αριθμό στρεμμάτων, όπου υπήρχε η οικιστική ανάπτυξη αυτών των δήμων και ήταν πολύ μεγαλύτερη. Είχε η μελέτη του Τεχνικού Επιμελητηρίου αναφορά σε "Χ" αριθμό εμπραγμάτων δικαιωμάτων και η πραγματικότητα ήταν +40%, +50%. Τι έπρεπε να γίνει δηλαδή; Πού έχει σφάλει το Υπουργείο;
Λέω για μία ακόμη φορά, για να μην ψάχνετε ότι η διαχείριση των πόρων από την Ανώνυμη Εταιρεία του Κτηματολογίου έχει γίνει και γίνεται με πίστη στη διαφάνεια, στη νομιμότητα και στο δημόσιο συμφέρον και οι άνθρωποι που είναι στο διοικητικό συμβούλιο αυτής της εταιρείας είναι άνθρωποι με κύρος, είναι άνθρωποι με επιστημονική και κοινωνική αναγνώριση, είναι άνθρωποι με ήθος, γι' αυτό δεν μπορείτε να δίνετε χαρακτηρισμούς...
ΓΕΩΡΓΙΟΣ ΤΡΥΦΩΝΙΔΗΣ: ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Τρυφωνίδη, αναφέρομαι σε μία λέξη που χαρακτηρίζει αυτόν που την είπε, τη λέξη "βρωμιές". Την ανταποδίδω αυτήν τη λέξη, όπως έκανα και πριν και αναφέρομαι σε αυτό που είπε ο κ. Τσιτουρίδης προηγουμένως, για το Εθνικό Κτηματολόγιο.
Για μας είναι τίτλος τιμής που αρχίσαμε και προχωρούμε το Εθνικό Κτηματολόγιο. Σας καλούμε να συμπορευτείτε και σεις γιατί εάν συνεχίσετε να τηρείτε τη στάση που είχατε μέχρι τώρα σωστά ο ελληνικός λαός σας αξιολόγησε ως Αντιπολίτευση. Θεώρησε τη στάση σας ως στάση μειωμένων επιδόσεων και αποτελεσμάτων. Γι' αυτό κρίνοντας και συγκρίνοντας κάθε φορά με τη λαϊκή του ετυμηγορία αξιολογεί τη θέση που αξίζει σε κάθε κόμμα. Δεν είναι τυχαίο ότι η λαϊκή ετυμηγορία του ελληνικού λαού αναδεικνύει το ΠΑ.ΣΟ.Κ. ως δύναμη διακυβέρνησης και τη Νέα Δημοκρατία ως θεσμική δύναμη Αντιπολίτευσης.
Πρέπει να ξέρετε ότι οι κυβερνήσεις του ΠΑΣΟΚ, οι κυβερνήσεις του Κώστα Σημίτη και εγώ προσωπικά στα επτάμισι χρόνια που βρίσκομαι σε αυτό το νευραλγικό Υπουργείο μιλάμε με την πραγματικότητα των έργων. 'Εχει γίνει δημιουργικό έργο που αναφέρεται σε όραμα σε σχέδιο και σε προτεραιότητες. Αυτό δεν μπορείτε να το αμφισβητήσετε. Άλλωστε έχουν περάσει λίγοι μήνες από τότε που λέγατε ότι το αεροδρόμιο δεν μπορεί να λειτουργήσει, ότι δεν παρέχει ασφάλεια, ότι θα συγκρούονται τα αεροπλάνα, ότι θα φθάνουμε σε τέσσερις ώρες. Σας φυλάω ορισμένες εκπλήξεις. Θα σας πω τι έλεγε ο καθένας σας από τη Νέα Δημοκρατία και θα τρίβετε τα μάτια σας. Πιστεύω ότι αυτό δεν θα είναι τιμή για σας. Θα αποτελεί ένα πολιτικό φιάσκο της Νέας Δημοκρατίας συνολικά από τον νυν Αρχηγό της μέχρι τον επίτιμο Αρχηγό της και μέχρι τους τομεάρχες, διότι αυτά που έλεγαν έχουν διαψευσθεί παταγωδώς μέσα σε δύο μήνες. 
Γι' αυτό, κύριοι συνάδελφοι, όταν θα κάνετε κριτική στις κυβερνήσεις του ΠΑ.ΣΟ.Κ. και στο Υ.ΠΕ.ΧΩ.Δ.Ε. πρέπει να γνωρίζετε ότι έρχεται και η ώρα της αλήθειας. Το ίδιο συνέβη και με το Αττικό Μετρό και με το διεθνές αεροδρόμιο "ΕΛΕΥΘΕΡΙΟΣ ΒΕΝΙΖΕΛΟΣ" και με την Αττική Οδό και με τη ζεύξη Ακτίου Πρεβέζης και το ΠΑΘΕ και με την Εγνατία και με όλα τα έργα, τις παρεμβάσεις και τις δράσεις για το περιβάλλον. 
(θόρυβος - διαμαρτυρίες από τη πτέρυγα της Νέας Δημοκρατίας)
Το ίδιο συμβαίνει και με τον Αχελώο. Είναι η μόνη φορά που γίνεται ο Αχελώος. Επίσης γίνεται και η ανασύσταση της Κάρλας. Όταν αποξηράνθηκε η Κάρλα δεν υπήρχε σχέδιο για τις αρνητικές επιπτώσεις. Θα θυμάστε ποια εποχή αποξηράνθηκε η Κάρλα. Τώρα εμείς ερχόμαστε να επανασυστήσουμε τον ταμιευτήρα της Κάρλας και να δημιουργήσουμε τις κρίσιμες ισορροπίες του οικοσυστήματος, για να δώσουμε λύση στην ύδρευση και στην παραγωγική αξιοποίηση της περιοχής. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιτουρίδης έχει το λόγο. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, η Νέα Δημοκρατία είναι αναγκασμένη να καταγγείλει την πολιτική διαστροφή του κ. Λαλιώτη ο οποίος πριν από λίγο επεχείρησε να διαμορφώσει ένα κλίμα μεταφοράς ευθυνών για το μεγάλο φιάσκο, που λέγεται Εθνικό Κτηματολόγιο. 
Το φιάσκο αυτό χρεώνεται αποκλειστικώς στην Κυβέρνηση και στον κ. Λαλιώτη προσωπικώς. 
Η Νέα Δημοκρατία είναι εδώ για να συμβάλει με όλες τις δυνάμεις της για να βγούμε από τα αδιέξοδα εις τα οποία έχει περιέλθει αυτό το μεγάλο έργο εκ της πολιτικής και προσωπικής ανικανότητας του κυρίου Λαλιώτη. Από εκεί και πέρα όμως πρέπει να σας πω, επειδή μας καλέσατε να συμπορευτούμε ότι συμπόρευση με παρωχημένους αναποτελεσματικούς και αδιαφανείς στη διαχείριση του δημοσίου χρήματος τρόπους δεν νοείται για τη Νέα Δημοκρατία, διότι αυτό σημαίνει πολιτική οπισθοδρόμηση. 
Εμείς είμαστε εδώ στη βάση κανόνων για να συναποφασίσουμε πώς πρέπει να προχωρήσουμε στα μεγάλα έργα βλέποντας το μέλλον. 
Ο κ. Λαλιώτης, η πολιτική σχολή την οποία εκπροσωπεί, την οποία επιχειρεί και σήμερα στις αρχές του 21ου αιώνα να περάσει στο δήθεν μετεξελιγμένο και μεταλλαγμένο ΠΑΣΟΚ είναι η πολιτική σχολή του χθες. Αυτά τα μπούχτισε, τα χόρτασε ο κόσμος, κύριε Πρόεδρε. Λαλιώτηδες, παραμύθια και καθεστωτικές πρακτικές είναι το χθες.
Η Νέα Δημοκρατία ως η μεγάλη δύναμη ευθύνης που έρχεται, είναι έτοιμη, επαναλαμβάνω, στα μεγάλα έργα να βάλει πλάτη για να αποφασίσουμε για το πώς πρέπει να γίνεται η διαχείριση τρισεκατομμυρίων που είναι μπροστά. Διότι αν πάμε με τους κανόνες και με τις πρακτικές Λαλιώτη και Κυβέρνησης ΠΑΣΟΚ, τότε, δυστυχώς, το μέλλον δεν είναι καλό, κύριε Πρόεδρε, στα μεγάλα αυτά έργα. Και επειδή μας επιφυλάσσει και εκπλήξεις, τότε να σας προειδοποιήσω και εγώ ότι και εμείς, ως Νέα Δημοκρατία, έχουμε όλες τις μπροσούρες, τις προεκλογικές σας και μη εξαγγελίες για τα χρονοδιαγράμματα και τα κόστη πότε έπρεπε να τελειώσει η ΠΑΘΕ, η Εγνατία Οδός, η ύδρευση της Θεσσαλονίκης, τα μεγάλα έργα στην Ελλάδα. Όλα αυτά τα χρονοδιαγράμματα τα έχετε τινάξει στον αέρα και ξέρει πολύ καλά ο κ. Λαλιώτης ότι χρονοδιαγράμματα που τινάζονται στον αέρα, προϋπολογισμοί που διπλασιάζονται και τριπλασιάζονται, σημαίνει δημιουργία πολιτικού χρήματος, το οποίο χρησιμοποιεί ο κ. Λαλιώτης και η Κυβέρνησή του.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν μπορώ να καταλάβω την ταραχή και τον πανικό του κ. Τσιτουρίδη. 
Τα οικονομικά συμφέροντα, κύριε Τσιτουρίδη, είναι συναρτημένα και οι εκπρόσωποι των οικονομικών συμφερόντων με την παράταξή σας διαχρονικά. Έχετε και ολέθριες και αιμομικτικές σχέσεις. 
ΙΟΡΔΑΝΗΣ ΤΖΑΜΤΖΗΣ: Εσείς τις έχετε αυτές τις σχέσεις, κύριε Υπουργέ.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Τζαμτζή, μη διακόπτετε. Στον κ. Τσιτουρίδη απαντάει.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Το πρωί καταγγέλλετε τα διαπλεκόμενα συμφέροντα και το βράδυ προσκυνάτε αυτούς που καταγγέλλετε το πρωί. Δυστυχώς, είναι αυτή η αλήθεια. Αλλά ο ελληνικός λαός έχει καταλάβει και θα καταλάβει ακόμα περισσότερο τη διπλή γλώσσα και τη διπλή στάση της Νέας Δημοκρατίας.
Κύριε Πρόεδρε, εγώ όταν αναφέρθηκα για κοινή δράση για τη μεγάλη υπόθεση του Εθνικού Κτηματολογίου, δεν έκανα καμία αναφορά σε συμψηφισμούς και πολύ περισσότερο σε κοινή ευθύνη. Αλλά η κοινή δράση έχει σχέση με τον κοινό στόχο. Την ευθύνη την είχε και την έχει και αποτελεί τιμή μας το Υπουργείο Περιβάλλοντος, Χωροταξίας και Δημοσίων Έργων και η ανώνυμη εταιρεία του Εθνικού Κτηματολογίου και ο οργανισμός κτηματογράφησης χαρτογράφησης της Ελλάδας και οι άξιοι επιστήμονες που με ήθος αγωνίζονται γι' αυτήν τη μεγάλη υπόθεση του Εθνικού Κτηματολογίου.
Πιστεύουμε στους κανόνες και στις αρχές της διαφάνειας, της νομιμότητας και του δημοσίου συμφέροντος και το έχουμε αποδείξει όχι μόνο στα λόγια, αλλά και στην πράξη. 'Εχω προκαλέσει πάρα πολλές φορές τους εκπροσώπους της Νέας Δημοκρατίας.
Τώρα αυτά που είπε ο κ. Τσιτουρίδης για πολιτική σχολή Λαλιώτη, νομίζω, κύριε Πρόεδρε, ότι ο καθένας έχει την πολιτική του και την κοινωνική του διαδρομή και οι πολίτες μπορούν να κρίνουν και τους αγώνες και το ήθος όλων των πολιτικών, όλων των Βουλευτών και όλων των δημοσίων ανδρών που ασχολούνται με τα κοινά. Δεν θα ήθελα να κάνω άλλη αναφορά και δεν θα ήθελα να κάνω αναδρομή στην πορεία του κ. Τσιτουρίδη. Δεν το θέλω, διότι πρέπει να υπάρχουν κάποια όρια. Γιατί όταν εμείς δίναμε αγώνες για τη δημοκρατία ο κ. Τσιτουρίδης ήταν διορισμένος στο προεδρείο της φοιτητικής ένωσης του Αριστοτελείου Πανεπιστημίου. Αυτός είναι ο άνθρωπος που σήμερα μιλάει για δημοκρατία και για ήθος. 
Κύριε Τσιτουρίδη, ο καθείς και τα όπλα του και για τη δημοκρατία και για το ήθος ...
ΠΡΟΕΔΡΕΥΩΝ (Κωνσταντίνος Βρεττός): Μη μου δημιουργείτε προσωπικά θέματα, κύριε Υπουργέ, την τελευταία στιγμή.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Επειδή θέλετε να κάνετε αναφορές σε "Λαλιώτηδες" και σε πολιτικές σχολές, σας ανακαλώ στην τάξη. Τι κάνατε την περίοδο της δικτατορίας; Υπηρετήσατε ναι ή όχι το καθεστώς των δικτατόρων; Ναι ή όχι; 'Οταν όλη η γενιά μας ήταν στους δρόμους, ήταν στις φυλακές, ήταν στα κρατητήρια. Αυτό δίνει ένα στίγμα για το ήθος και για το ύφος του κάθε πολιτικού και του κάθε Βουλευτή.
ΠΡΟΕΔΡΕΥΩΝ (Κωνσταντίνος Βρεττός): Να μην τελειώσουμε τώρα επεισοδιακά, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν ήθελα να το αναφέρω, αλλά κάποια στιγμή πρέπει να κατατίθενται οι αλήθειες μέσα στο ελληνικό Κοινοβούλιο. Για να μην κάνουν τους τιμητές των πάντων ορισμένοι που έχουν μεταλλαχθεί σε δημοκράτες ή νεοδημοκράτες, ενώ στα κρίσιμα χρόνια τα φοιτητικά, τότε που στην Ελλάδα...
ΠΡΟΕΔΡΕΥΩΝ (Κωνσταντίνος Βρεττός): Μην το πολυψάχνετε, κύριε Υπουργέ. Αυτά ήταν και αλλού.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων):... τότε που η Ελλάδα στέναζε κάτω από την μπότα των δικτατόρων, αυτοί σφύριζαν αδιάφορα και υπηρετούσαν αυτό το δικτατορικό καθεστώς. Αυτός είναι ο κ. Τσιτουρίδης.
ΠΡΟΕΔΡΕΥΩΝ (Κωνσταντίνος Βρεττός): Έχετε ένα λεπτό, κύριε Τσιτουρίδη, για να κλείσουμε το θέμα.
ΣΑΒΒΑΣ ΤΣΙΤΟΥΡΙΔΗΣ: Πολλά λεπτά θα χρειαστούν, κύριε Πρόεδρε.
Η πολιτική αλητεία του κ. Λαλιώτη δεν έχει όρια.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Τσιτουρίδη. Σας παρακαλώ, δεν θα φθάσουμε σ' αυτά τα επίπεδα!
ΣΑΒΒΑΣ ΤΣΙΤΟΥΡΙΔΗΣ: Παρακαλώ!
ΠΡΟΕΔΡΕΥΩΝ (Κωνσταντίνος Βρεττός): Σας δίνω το λόγο για να κλείσουμε ευπρεπώς. Αν είναι να φθάσουμε εκεί!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Στον πανικό του τα λέει. Στην ταραχή του.
ΣΑΒΒΑΣ ΤΣΙΤΟΥΡΙΔΗΣ: Ο κ. Λαλιώτης κατά την παγία τακτική του θέλει να πάμε και είκοσι και τριάντα χρόνια πίσω. Να πάμε όπου θέλει, να εξετάσουμε τη διαδρομή του καθενός. Η σύγχρονη χούντα του κ. Λαλιώτη δεν διασώζεται ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Για την ταμπακέρα θα πει; Ήταν ή δεν ήταν υπηρέτης της δικτατορίας;
ΣΑΒΒΑΣ ΤΣΙΤΟΥΡΙΔΗΣ: ... με αναφορές ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ήταν ή δεν ήταν υπηρέτης της δικτατορίας;
ΣΑΒΒΑΣ ΤΣΙΤΟΥΡΙΔΗΣ: Παρακαλώ!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Θα δείτε ότι δεν θα το πει ποτέ!
ΣΑΒΒΑΣ ΤΣΙΤΟΥΡΙΔΗΣ: Η σύγχρονη χούντα του κ. Λαλιώτη δεν μπορεί να διασωθεί και να κρυφτεί πίσω από αναφορές, που αφορούν προσωπικές πορείες ανθρώπων, που τελείωναν το γυμνάσιο για το τι έκαναν ή τι δεν έκαναν. Το δικαίωμα ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Δεν ξέρατε τίποτα! Ήσασταν μικρός!
ΣΑΒΒΑΣ ΤΣΙΤΟΥΡΙΔΗΣ: Παρακαλώ!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Ήσασταν μικρός!
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, προστατεύστε με!
ΠΡΟΕΔΡΕΥΩΝ (Κωνσταντίνος Βρεττός): Τελειώνετε γρήγορα σας παρακαλώ. Δεν θα βγάλουμε άκρη με αυτά τα πράγματα και κακώς γίνεται όλη αυτή η συζήτηση.
ΣΑΒΒΑΣ ΤΣΙΤΟΥΡΙΔΗΣ: Δεν άρχισα εγώ, κύριε Πρόεδρε!
ΠΡΟΕΔΡΕΥΩΝ (Κωνσταντίνος Βρεττός): Το ποιος άρχισε τώρα, αφήστε το.
ΣΑΒΒΑΣ ΤΣΙΤΟΥΡΙΔΗΣ: Εάν, λοιπόν, ο κ. Λαλιώτης θέλει να πάμε εκεί, θα πάμε με άλλη ευκαιρία, να έχουμε άνεση χρόνου. Και να διαλέξει όποιο Μ.Μ.Ε. θέλει απ' αυτά που ελέγχει, να συζητήσουμε και για την πορεία του κ. Λαλιώτη...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Όποτε θέλετε. Δεν ενοχλούμαι.
ΣΑΒΒΑΣ ΤΣΙΤΟΥΡΙΔΗΣ: ... ο οποίος πιστεύει ότι στο γυάλινο κόσμο της Μυκόνου -και δεν ξέρω πού αλλού συχνάζει- μπορεί να σώσει την Ελλάδα...
ΠΡΟΕΔΡΕΥΩΝ (Κωνσταντίνος Βρεττός): Ας μην υποβαθμίζουμε τη συζήτηση.
ΣΑΒΒΑΣ ΤΣΙΤΟΥΡΙΔΗΣ: ... με αναφορές σε εικοσαετίες πριν υβρίζοντας συναδέλφους Βουλευτές. Όλοι κρινόμεθα από τον ελληνικό λαό, κύριε Πρόεδρε ...
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ:... γι' αυτό, λοιπόν, μέσω υμών δίδω την ευκαιρία στον κ. Λαλιώτη, αν θέλει να συζητήσουμε.
ΠΡΟΕΔΡΕΥΩΝ (Κωνσταντίνος Βρεττός): Κανονίστε το από κάποιο ραδιοτηλεοπτικό μέσο. Όχι σήμερα εδώ.
ΣΑΒΒΑΣ ΤΣΙΤΟΥΡΙΔΗΣ: Για προσωπικές πορείες, κύριε Λαλιώτη, για αγώνες, για επαγγελματική καταξίωση και για οτιδήποτε άλλο, στη διάθεσή σας. Ευχαριστώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Για την ταμπακέρα θα μιλήσει ο κ. Τσιτουρίδης;
ΠΡΟΕΔΡΕΥΩΝ (Κωνσταντίνος Βρεττός): Κύριε Λαλιώτη, σας παρακαλώ!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Διότι με προκάλεσε. Είπε για την πολιτική σχολή Λαλιώτη.
ΣΑΒΒΑΣ ΤΣΙΤΟΥΡΙΔΗΣ: Του σήμερα!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Εγώ τιμώ τη διαδρομή μου με τις πράξεις μου και με τα λόγια μου.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Λαλιώτη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Και μπορώ να πω ότι έχω το κεφάλι ψηλά όχι μόνο στις εύκολες εποχές. Ήμουν και στις δύσκολες εποχές και απέναντι και όρθιος. Όσοι πήγαιναν στα τέσσερα, έρποντας, ας δώσουν λογαριασμό στην ιστορία. Ο κ. Τσιτουρίδης ήταν διορισμένο στέλεχος, δηλαδή ήταν εγκάθετος της δικτατορίας στο Αριστοτέλειο Πανεπιστήμιο.
ΠΡΟΕΔΡΕΥΩΝ (Κωνσταντίνος Βρεττός): Το είπατε αυτό, κύριε Λαλιώτη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Και δεν μίλησε.
Ναι ή όχι, κύριε Τσιτουρίδη; Έτσι, για την ιστορική αλήθεια, ήσασταν ή δεν ήσασταν; Πέστε ότι τότε ήσασταν είκοσι χρονών και κάνατε λάθος. Αλλά πέστε την αλήθεια. Ήσασταν ή δεν ήσασταν;
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Έργων): Σας πληροφορώ ότι ήσασταν. Η σιωπή σας επιβεβαιώνει αυτό που λέω εγώ.
ΣΑΒΒΑΣ ΤΣΙΤΟΥΡΙΔΗΣ: Σας προκαλώ να πάμε στα μέσα ενημέρωσης.
ΠΡΟΕΔΡΕΥΩΝ (Κωνσταντίνος Βρεττός): Κηρύσεται περαιωμένη η συζήτηση επί της υπ' αριθμό 32/22.11.2000 επερώτησης Βουλευτών της Νέας Δημοκρατίας προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασίας του περιβάλλοντος. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.22΄, λύεται η συνεδρίαση για αύριο ημέρα Τρίτη 8 Μαϊου 2001 και ώρα 18.00, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



