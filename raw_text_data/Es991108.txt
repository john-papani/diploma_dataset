ΣΥΝΕΔΡΙΑΣΗ ΚB'
Δευτέρα 8 Νοεμβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτή κ. Θ. Πάγκαλου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου αναφορών και επικαίρων ερωτήσεων της Τρίτης 9 Νοεμβρίου 1999, 
4. Συζήτηση επικαίρων ερωτήσεων:
α) Προς τον Υπουργό Εθνικής Οικονομίας, σχετικά με την τροποποίηση της κοινής Υπουργικής Απόφασης που καθορίζει τις ζώνες της Επικράτειας για την εφαρμογή κινήτρων επιχορήγησης και επιδότησης επιτοκίου για την ανέγερση ξενοδοχειακών μονάδων.
β) Προς τον Υπουργό Εργασίας και Κοινωνικών Ασφαλίσεων, σχετικά με την επίλυση του συνταξιοδοτικού προβλήματος των προσφύγων Ελληνοποντίων, γ) Προς τον Υπουργό Γεωργίας, σχετικά με την καταβολή αποζημιώσεων στους επαγγελματίες αλιείς της Χίου που απέσυραν τα σκάφη τους σε εφαρμογή της Κοινοτικής Οδηγίας 3699/93, δ) Προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων λειτουργίας των σχολείων στη σεισμόπληκτη περοιχή του Δήμου Αχαρνών, 5. Συζήτηση επερώτησης προς τον Υπουργό Εθνικής Οικονομίας και Οικονομικών, σχετικά με την οικονομική πολιτική της Κυβέρνησης, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση σχεδίου νόμου:
Οι Υπουργοί Εθνικής Οικονομίας, Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων και Πολιτισμού κατέθεσαν σχέδιο νόμου: "Κύρωση του μνημονίου μεταξύ του Υπουργείου Εμπορίου των Ηνωμένων Πολιτειών και του Ελληνικού Υπουργείου Εθνικής Οικονομίας για την τεχνολογική συνερασία με τα Βαλκάνια", 2. Κατάθεση πρτοασης νόμου:
Η Βουλευτής του Συνασπισμού της Αριστεράς και της Προόδου Μ. Δαμανάκη κατέθεσε πρόταση νόμου γαι την προώθηση της ισότητας των φύλων, 
ΟΜΙΛΗΤΕΣ 
Α. Επί των επικαίρων ερωτήσεων:
ΑΝΘΟΠΟΥΛΟΣ Ι.,
ΑΡΑΠΗΣ Ι.,
ΒΡΕΤΤΟΣ Κ.,
ΙΩΑΝΝΙΔΗΣ Φ.,
ΚΩΣΤΟΠΟΥΛΟΣ Β.Δ.,
ΠΑΝΑΓΙΩΤΟΥ Σ.,
ΠΑΠΑΔΗΜΗΤΡΙΟΥ Ε.,
ΠΑΧΤΑΣ Χ.,
Β. Επί της επερώτησης:
ΑΛΟΓΟΣΚΟΥΦΗΣ Γ.,
ΓΕΩΡΓΑΚΟΠΟΥΛΟΣ Δ.,
ΔΡΥΣ Γ.,
ΚΑΛΛΙΩΡΑΣ Η.,
ΠΑΠΑΔΗΜΟΠΟΥΛΟΣ Ι.,
ΡΕΓΚΟΥΖΑΣ Α.,
ΣΚΡΕΚΑΣ Θ.,
ΣΠΥΡΟΥ Σ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΚΒ'
Δευτέρα 8 Νοεμβρίου 1999
-------------------------
Αθήνα, σήμερα στις 8 Νοεμβριου 1999, ημέρα Δευτέρα και ώρα 18.19', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Ιωάννη Αράπη, Βoυλευτή Πειραιώς, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Kύριοι συνάδελφοι, έχω την τιμή να σας ανακοινώσω το δελτίο αναφορών και ερωτήσεων της Τρίτης 9 Νοεμβρίου 1999.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 1976/22.9.99 ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Σαρρή προς τον Υπουργό Εθνικής Παιδείας και Θρησκευμάτων, σχετικά με τη βελτίωση του άρθρου 138 του ν. 2725/1999, που αφορά τους Αναπληρωτές Καθηγητές της Δευτεροβάθμιας Εκπαίδευσης.
2. Η με αριθμό 2291/364/4.10.99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Γεωργίου Σούρλα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την κατάθεση στη Βουλή των πορισμάτων των θετικών, για παραβάσεις των διατάξεων του άρθρου 21 του ν. 2190/94 κ.λπ.
3. Η με αριθμό 1605/3.9.99 ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τη σωστή λειτουργία της Πανεπιστημιακής Φοιτητικής Λέσχης του Αριστοτέλειου Πανεπιστημίου Θεσσαλονίκης.
4. Η με αριθμό 1615/321/6.9.99 ερώτηση και αίτηση κατάθεσης εγγράφων της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τη λειτουργία των ξένων σχολείων στην Ελλάδα και τον αριθμό των μαθητών, που φοιτούν σε αυτά.
Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου ('Αρθρο 130 παρ. 5 Καν. Βουλής)
1. Η με αριθμό 2092/27.9.99 ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Αδαμόπουλου προς τον Υπουργό Ανάπτυξης, σχετικά με την επίλυση του προβλήματος των αγοραστών-αγροτών αγροτικών μηχανημάτων, από την πτωχεύσασα εταιρεία "Δ. ΑΒΡΑΣΟΓΛΟΥ ΑΕΒΕ".
2. Η με αριθμό 1991/342/22.9.99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Δημητρίου Σιούφα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη συμμετοχή του Σώματος Ελεγκτών-Επιθεωρητών, στις διαδικασίες ελέγχου των υπηρεσιών πολεοδομίας, των σεισμοπλήκτων περιοχών κ.λπ." ΠΡΟΕΔΡΟΣ (Απόστολος Κακλαμάνης): Κύριοι συνάδελφοι εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Κύριοι συνάδελφοι, συμφωνείτε να διευκολύνουμε την κ. Παπαδημητρίου στη συζήτηση της ερωτήσεώς της;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): H Bουλή συνεφώνησε.
Θα συζητηθεί, λοιπόν, η δεύτερη με αριθμό 171/3.11.99 επίκαιρη ερώτηση δεύτερου κύκλου της Βουλευτού της Νέας Δημοκρατίας κ.'Ελσας Παπαδημητρίου προς τον Υπουργό Εθνικής Οικονομίας, σχετικά με την τροποποίηση της κοινής Υπουργικής Απόφασης που καθορίζει τις ζώνες της Επικράτειας, για την εφαρμογή κινήτρων επιχορήγησης και επιδότησης επιτοκίου για την ανέγερση ξενοδοχειακών μονάδων.
Η επίκαιρη ερώτηση της κ. Παπαδημητρίου έχει ως εξής:
"Σύμφωνα με την κοινή υπουργική απόφαση (Κ.Υ.Α.) υπ' αριθμ.
πρωτο.61404/25-11-1997 (Τεύχ. Β', ΦΕΚ 882/2-10-97) καθορίστηκαν οι ζώνες της επικράτειας, στις οποίες δεν έχουν εφαρμογή τα κίνητρα επιχορήγησης και επιδότησης επιτοκίου του ν. 1892/90 (και του ν. 2601/98), για τις επενδύσεις ανέγερσης ή επέκτασης ξενοδοχειακών εγκαταστάσεων του τρίτου εδαφίου της παραγράφου 5 του άρθρου 2 του ιδίου ν. (1892/90).
Με δεδομένο ότι η διετής ισχύς της ανωτέρω αποφάσεως έληξεν ήδη από τις 2 Οκτωβρίου 1992, Ερωτάται ο κ. Υπουργός 1. Θα τροποποιηθεί ή όχι το προηγούμενο καθεστώς της ανωτέρω Κ.Υ.Α., ώστε οι νομοί, όπως της Αργολίδας που οπωσδήποτε δεν είναι κορεσμένος ξενοδοχειακά, να τύχουν τουριστικής ανάπτυξης μέσω του ν. 2601/98".
Είναι η συνέχεια του ν. 1892/90.
Ο κύριος Υφυπουργός Εθνικής Οικονομίας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Πράγματι όπως αναφέρει και η κυρία συνάδελφος ο νέος αναπτυξιακός νόμος διατήρησε σε ισχύ την κοινή υπουργική απόφαση μέχρι τη συμπλήρωση από το νόμο διετίας μέχρι τις 2-10-1999. Αυτή η κοινή Υπουργική απόφαση εξαιρούσε ορισμένες περιοχές της επικράτειας που παρουσίαζαν υπερσυγκέντρωση τουριστικής δραστηριότητας όσον αφορά τις κλίνες και τη πληρότητά τους,από την εφαρμογή των κινήτρων επιχορήγησης και επιδότησης επιτοκίου για τις επενδύσεις ανέγερσης και επέκτασης των ξενοδοχειακών εγκαταστάσεων.
Θέλω να τονίσω ότι οι αλλαγές οι οποίες έχουν επέλθει τα τελευταία χρόνια στην τουριστική αγορά επιβάλουν πριν την έκδοση της προβλεπόμενης κανονιστικής απόφασης να προηγηθεί μία συστηματική μελέτη της νέας κατάστασης, ώστε να βασιστούν σε αντικειμενικά και κατά το δυνατόν επίκαιρα στοιχεία οι οποιεσδήποτε ρυθμίσεις ώστε στη συνέχεια να πάρουμε νέες αποφάσεις.
Η Αργολίδα πράγματι παραμένει μία κορεσμένη περιοχή σε σχέση με τον αριθμό των κλινών και τη πληρότητά τους. Οι κλίνες του νομού είναι πλήρεις κατά 47% αν δει κανείς το μέσο όρο της τελευταίας τριετίας. Είναι ένα πολύ χαμηλός μέσος όρος. Αν λοιπόν ενισχύαμε την πολιτική ενισχύσεων και επιδοτήσεων για κατασκευή νέων ξενοδοχειακών μονάδων θα επιδεινώναμε το πρόβλημα στις ήδη υπάρχουσες ξενοδοχειακές μονάδες. Θα υπάρχει ακόμα μεγαλύτερη μείωση της πληρότητάς τους αν προχωρήσουμε στην κατασκευή νέων ξενοδοχειακών μονάδων. Δεν θέλουμε να δημιουργήσουμε προβληματικές επιχειρήσεις στο νομό.
Η πολιτική μας πρέπει να είναι μία πολιτική εκσυγχρονισμού των ξενοδοχειακών μονάδων από τη μία μεριά και απο την άλλη μεριά πολιτική βελτίωση του παρεχομένου προϊόντος, ώστε να προσελκύσουμε επισκέπτες υψηλότερου εισοδήματος.Στόχος μας πρέπει να είναι η ποιοτική αναβάθμιση και όχι η επεκτατική πολιτική με νέες ξενοδοχειακές μονάδες.
Βεβαίως αυτή η πολιτική δεν μπορεί να είναι στατική. Πρέπει να έχει μια δυναμική στην εξέλιξη του χρόνου. Αυτός ο δυναμικός χαρακτήρας οφείλει να αναπροσαρμόζεται ανάλογα με τις ανάγκες τις περιοχής. Με γνώμονα το συμφέρον της περιοχής και την προστασία των επιχειρήσεων μπορούμε εφόσον η νέα μελέτη αποδείξει ότι υπάρχει μια δυναμική να προχωρήσουμε. Θα επανέλθω στη δευτερολογία μου για να πω ποιες δυνατότητες υπάρχουν ούτως ή άλλως με την υφιστάμενη κατάσταση.
ΠΡΟΕΔΡΟΣ (Απόστολος Κακλαμάνης): Η κ. Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υφυπουργέ, σας πήρε τέσσερα λεπτά για να μου πείτε, ότι τελικά δεν έχετε ασχοληθεί με την ανασυγκρότηση των κριτηρίων κινητροδότησης. Θεωρώ ότι αυτό είναι καλό. Πιστεύω ότι ο καθορισμός των ζωνών και τα κριτήρια κινητροδότησης έχουν στηριχθεί σε επιπόλαια θεώρηση των νομών της χώρας και των αναπτυξιακών προοπτικών τους.
Και επειδή μου μιλάτε για κλίνες στην Αργολίδα, ναι έχω τις στατιστικές της δικής μας κυβέρνησης του 1993. 'Ηταν τότε δώδεκα χιλιάδες εξακόσιες, ίσως είναι δεκατεσσεράμισι ή και δέκα οκτώ χιλιάδες αν προσμετρήσουμε και τις παράνομες κλίνες οι οποίες υπάρχουν επειδή θεωρείται κορεσμένη η περιοχή. Εκείνο το οποίο είναι σίγουρο είναι ότι εξ'αυτών των κλινών δέκα χιλιάδες είναι κλειστές, αραχνιασμένες, διότι αφορούν κυρίως τη δύσμοιρη περιοχή Ερμιονίδας όπου η πολιτεία δεν έδωσε λύσεις ακόμα, για το αεροδρόμιο κυρίως που απαιτείται και για πολλούς άλλους λόγους.
Πάντως, δεν μπορείτε να μην ξαναδείτε την τουριστική ανάπτυξη ενός νομού σαν την Αργολίδα, εφόσον μιλάτε για ποιότητα. Με δεδομένο μάλιστα ότι δεν υπάρχουν ξενοδοχεία διακοπών. Ο Δήμος Ναυπλίου, ο Δήμος Δρεπάνου, περιοχές απίθανες έχουν μόνο τουρισμό διέλευσης. Μέσο όρο πληρότητος μιάμιση μέρα. Αυτό πάει να πει ότι πρέπει να ανταποκριθούμε στη δημιουργία συγκροτημάτων που κρατούν τους τουρίστες.
Η ανακαίνιση και ο συγχρονισμός που απαιτούνται θέλουν κίνητρα. Δεν μπορείτε να εξαιρείτε την Αργολίδα και θέλω να πω κάτι περίεργο που συμβαίνει: 'Εχω κάνει μια ερώτηση, πέρασε το εικοσαήμερο και δεν μου απαντήθηκε. Πέρασε μια τροπολογία, κάποια ώρα που εγώ τουλάχιστον δεν την πήρα χαμπάρι, που δώσατε άφεση αμαρτιών και νομιμοποιούνται οι παράνομες κλίνες σε μη κορεσμένες περιοχές. Μέχρι τώρα είχα ακούσει για ισότητα, για ίσες ευκαιρίες στο νόμο. Ισότητα στην παρανομία, δεν μπορούμε να έχουμε; Δηλαδή είναι καλύτεροι οι παράνομοι των μη κορεσμένων περιοχών αυτοί που δεν μπορούν να εκδώσουν άδεια. Και να ήθελαν δεν θα μπορούσαν να πάρουν άδεια. Εσείς νομιμοποιείτε τους παράνομους των μη κορεσμένων περιοχών και αφήνετε έξω από τη νομοθετική ρύθμιση, που κάνατε στο τέλος Αυγούστου, τις παράνομες κλίνες (και σε επίπεδο πολεοδομικής άδειας) που είναι σε κορεσμένες περιοχές. Αν αυτό είναι λογική και στοιχειώδης πολιτική, ομολογώ ότι δεν το καταλαβαίνω.
ΠΡΟΕΔΡΟΣ (Απόστολος Κακλαμάνης): Ο κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Να πω ότι νομιμοποιημένες κλίνες είναι δώδεκα χιλιάδες και να πω επίσης ότι ο τουρισμός παρουσιάζει τάση μείωσης και όσον αφορά τις διανυκτερεύσεις καθώς και την πληρότητά τους στα ξενοδοχεία, δεν μπορούμε να δημιουργήσουμε μια νέα δυναμική σε ό,τι αφορά τις νέες κλίνες, γι'αυτό και δεν επιχορηγούμε. 'Ομως, οι ξενοδοχειακές επιχειρήσεις και τα κάμπιγκ έχουν πρόσβαση στα κίνητρα που έχουν να κάνουνε με την υλοποίηση επενδύσεων εκσυγχρονισμού με ποσοστό κεφαλαιουχικής επιχορήγησης 25%. Μετατροπής παραδοσιακών και διατηρητέων κτιρίων σε ξενοδοχειακές μονάδες το ποσοστό ενίσχυσης είναι 40% ή 100% φορολογιακή απαλλαγή έχουν από το κόστος της επένδυσης. 'Εχουν ακόμα τη δυνατότητα για ίδρυση συνεδριακών χιονοδρομικών ιαματικών κέντρων και θαλασσοθεραπείας αθλητικού τουρισμού μαρινών, με ποσοστό ενίσχυσης 35% ή 70% φορολογική απαλλαγή από το κόστος επένδυσης. Επίσης, ίδρυση αυτοτελών συνεδριακών κέντρων, γηπέδων γκόλφ με ποσοστό επιχορήγησης 40% ή 100% φορολογική απαλλαγή από το κόστος επένδυσης.
'Ολα αυτά τα παραπάνω κίνητρα συνοδεύονται και με κίνητρα επιδότησης επιτοκίου επί του δανείου που συνάπτεται για την υλοποίηση αυτών των επενδύσεων. Εκεί λοιπόν πρέπει να ρίξουμε το βάρος, αν θέλουμε να έχουμε υψηλής ποιότητας τουρισμού, γιατί πιστεύω ότι υπάρχουν σημαντικές δυνατότητες ανάπτυξης τουρισμού που οφείλονται στους αρχαιολογικούς χώρους, στους παραδοσιακούς οικισμούς, αλλά και φυσική ομορφιά, καθώς και στη μικρή απόσταση από την Αθήνα, με τα νέα οδικά δίκτυα και τις νέες υποδομές που δημιουργήθηκαν ώστε να δώσουν μια νέα ώθηση στην περιοχή.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ.ΠΑΝΑΓΙΩΓΗΣ Ν. ΚΡΗΤΙΚΟΣ)
Στους επόμενους μήνες θα ολοκληρωθεί μια μελέτη και αν ανατραπούν τα ποσοστά τα σημερινά, και ο τουρισμός θα σταματήσει να παρουσιάζει μείωση, σαφώς θα δώσουμε νέες δυνατότητες και μπορεί να βελτιωθεί ο νόμος.
Αλλά δεν μπορούμε να δημιουργήσουμε νέες προβληματικές επιχειρήσεις σε μία περιοχή που είναι κορεσμένη και δεν μπορεί να έχει παρά μία πληρότητα κάτω από το 50%.
ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις πρώτου κύκλου:
Η πρώτη με αριθμό 148/1-11-99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την κατοχύρωση και την αναβάθμιση του ρόλου των τοπικών συμβουλίων κ.λπ., διαγράφεται λόγω κωλύματος του ερωτώντος κυρίου συναδέλφου.
Επίσης, η δεύτερη με αριθμό 163/2-11-99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ένταξη κατασκευής του εθνικού δρόμου Τριπόλεως-Καλαμάτας στο τρίτο Κοινοτικό Πλαίσιο Στήριξης κ.λπ, διαγράφεται λόγω κωλύματος του ερωτωμένου κύριου Υπουργού.
Τρίτη επίκαιρη ερώτηση είναι η με αριθμό 166/3-11-99 του Βουλευτή του Κομμουνιστικού Κόμματος Ελλάδος κ. Στάυρου Παναγιώτου προς τους Υπουργούς Εργασίας και Κοινωνικών Ασφαλίσεων, Εξωτερικών, σχετικά με την επίλυση του συνταξιοδοτικού προβλήματος των προσφύγων Ελληνοποντίων.
Η επίκαιρη ερώτηση του κ. Σταύρου Παναγιώτου σε περίληψη έχει ως εξής:
"Μετά το 1984 χιλιάδες Ελληνοπόντιοι ήλθαν στη χώρα μας μετά από ενθάρρυνση και υποσχέσεις των ελληνικών κυβερνήσεων από τις χώρες της πρώην Σοβιετικής 'Ενωσης. Ορισμένοι απ'αυτούς βρίσκονται ήδη σε ηλικία συνταξιοδότησης, χωρίς να μπορούν -όχι με δική τους ευθύνη- να συμπληρώσουν τον απαιτούμενο αριθμό ενσήμων στη χώρα μας για να πάρουν σύνταξη.
Η κατάσταση τόσο των ιδίων όσο και των οικογενειών τους είναι τραγική, αφού δεν έχουν τη δυνατότητα να αγοράσουν τα στοιχειώδη για να ζήσουν.
Οι άνθρωποι αυτοί, εκεί που ζούσαν πριν έλθουν στην Ελλάδα, είχαν πληρώσει εισφορές που θα τους εξασφάλιζαν σύνταξη. Είναι φανερό όμως ότι δεν μπορούν να περιμένουν πότε θα γίνει, αν γίνει, διακρατική συμφωνία. Το πρόβλημα χρειάζεται άμεση αντιμετώπιση.
Λύση μπορεί να δοθεί, αρκεί να υπάρχει πολιτική βούληση από τη μεριά της Κυβέρνησης.
Ερωτώνται οι κύριοι Υπουργοί τι σκοπεύει να κάνει η Κυβέρνηση για να εξασφαλιστεί ότι αυτοί οι άνθρωποι θα πάρουν το γρηγορότερο σύνταξη;" Ο Υφυπουργός Εργασίας και Κοινωνικών Ασφαλίσεων κ. Φοίβος Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, αν αρκούσε η πολιτική βούληση για να λύνουμε όλα τα θέματα, σας διαβεβαιώνω ότι όλα θα είχαν λυθεί. Δεν είναι μόνο θέμα πολιτικής βούλησης προφανώς, διότι ποιος δεν αντιλαμβάνεται αυτά που περιέχει η ερώτησή σας, δηλαδή το δύσκολο της καταστάσεως των Ποντίων ομογενών και άλλων, αν θέλετε, από αυτούς που έχουν παλιννοστήσει;
Αλλά πρέπει να σας πω, ότι όλες αυτές οι χώρες, όπως η Αρμενία, το Ουζμπεκιστάν κ.λπ., που αποτελούσαν την πρώην Σοβιετική 'Ενωση, οι οποίες έχουν πάρα πολύ μεγάλα προβλήματα οικονομικά, δεν έχουν δεχθεί να προχωρήσουν στη σύναψη διακρατικών συμφωνιών, πέραν της δυσκολίας της βασικής που υπάρχει ακόμα και με τη Ρωσία. Διότι και το ρούβλι δεν είναι νόμισμα με μετατρεψιμότητα και καταλαβαίνετε ότι και οι συντάξεις εκεί είναι πολύ χαμηλές σε σχέση με τις δικές μας και αντιλαμβάνεσθε ότι είναι δύσκολο και σχεδόν αδύνατο να υπογραφούν συμφωνίες, ακόμα και αν υπάρχει αντίστοιχη βούληση.
Αλλά οι χώρες στις οποίες αναφέρθηκα, όπως η Αρμενία, το Αζερμπαϊτζάν, η Γεωργία, το Καζακστάν κλπ., παρά το ότι έχουν γίνει προσπάθειες από την πλευρά μας και με παρέμβαση του Υπουργείου Εξωτερικών, δεν έχουν ανταποκριθεί. Και το κατανοούμε, είναι σε πολύ δύσκολη θέση να υπογράψουν διακρατικές συμφωνίες. Εφόσον δεν υπογράφονται διακρατικές συμφωνίες, τι μπορούμε να κάνουμε; Μπορούμε να πούμε ότι θα δώσουμε συντάξεις σε όλους σε όσους επανήλθαν τώρα εκτός από τα άλλα μέτρα που έχει πάρει η πολιτεία -στα οποία αν είχα χρόνο θα μπορούσα να αναφερθώ-που πιθανόν δεν είναι επαρκή;
Εμείς δεν είμαστε ευχαριστημένοι. Θα θέλαμε να μπορούσαμε να είχαμε κάνει περισσότερα και προσπαθούμε συνεχώς ώστε να βελτιωθεί η κατάσταση. Τουλάχιστον, αντιμετωπίσαμε μάλλον επιτυχώς το στεγαστικό τους πρόβλημα με διάφορα μέτρα. Αλλά τι να κάνουμε; Να δώσουμε χιλιάδες συντάξεις; Από ποια χρήματα; 'Οπως ξέρετε, δεν περισσεύουν στους ασφαλιστικούς οργανισμούς, ιδιαίτερα στο ΙΚΑ. Επίσης ξέρετε, ότι με τις συμφωνίες που υπεγράφησαν παλαιότερα για τους πολιτικούς πρόσφυγες, είναι πολύ μεγαλύτερος ο αριθμός εκείνων που τελικά εμφανίσθηκαν, από αυτούς που περιμέναμε ότι επρόκειτο να επανέλθουν και ότι θα είχαν ως πολιτικοί πρόσφυγες το δικαίωμα να συνταξιοδοτηθούν προνομιακά.
Το αποτέλεσμα ήταν να έχουμε υποστεί ένα σοβαρότατο κόστος και δεν υπάρχουν ανεξάντλητα περιθώρια. Δηλαδή, εγώ ειλικρινά λυπάμαι γιατί το ζω το δράμα και το πρόβλημα αυτό αλλά δεν μπορώ να πω ότι επειδή θα ήθελα να λυθεί ότι μπορώ να επιβαρύνω το ΙΚΑ με ένα κόστος το οποίο είναι πολύ σοβαρό αλλά και δεν μπορούμε να ξέρουμε και το μέγεθός του πολλές φορές.
Στη δευτερολογία μου ίσως έχω τη δυνατότητα να σας πω περισσότερα σε σχέση με αυτά που γίνονται έξω από το συνταξιοδοτικό πλαίσιο.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 
ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, διαπιστώνουμε ότι αποποιείστε της ευθύνης της Κυβέρνησης γιατί ενώ γνωρίζετε ότι οι ομογενείς νεοπρόσφυγες βρίσκονται εδώ και δέκα χρόνια στην Ελλάδα μάλιστα με ενθάρρυνση των ελληνικών κυβερνήσεων, μέχρι σήμερα δεν υπάρχει νομικό πλαίσιο. 'Ενα σχέδιο νόμου της Γενικής Γραμματείας Παλιννοστούντων Ομογενών έχει ετοιμαστεί πριν τριάμισι χρόνια και ακόμη δεν έχει έρθει στη Διαρκή Επιτροπή για συζήτηση. Αν πρόκειται όμως για σχέδιο νόμου που αφορά τα συμφέροντα του μεγάλου κεφαλαίου, τότε δεν κάνει τριάμισι χρόνια αλλά έρχετε άρον-άρον να συζητηθεί και στη συνέχεια να ψηφισθεί. Πέραν όμως από την έλλειψη του νομικού πλαισίου, δηλαδή τη μη ψήφιση σχετικού νόμου, μία σειρά ζητήματα θα μπορούσαν να αντιμετωπιστούν και λυθούν με υπουργικές αποφάσεις και με προεδρικά διατάγματα. Η ευθύνη της ελληνικής Κυβέρνησης είναι σοβαρή γιατί από τους σαράντα χιλιάδες νεοπρόσφυγες που βρίσκονται στη χώρα μας, με τουριστική βίζα λόγω του ότι καθυστερεί να τους χορηγηθεί ή βίζα παλιννόστησης πάνω από είκοσι χιλιάδες (20.000) βρίσκονται σε χειρότερη μοίρα και από τους οικονομικούς μετανάστες. Δεν έχουν ούτε την πράσινη ούτε τη λευκή κάρτα, εργάζονται χωρίς να μπορούν να κολλήσουν τα ένσημα, συνεπώς να δημιουργήσουν τις βασικές προϋποθέσεις για τη συνταξιοδότησή μου. Γίνεται λοιπόν κατανοητό ότι υπάρχει και δική σας ευθύνη που μία σειρά από αυτούς αντιμετωπίζουν αυτά τα προβλήματα. Θεωρούμε ότι είναι ζήτημα πολιτικής βούλησης. Θα μπορούσαν να διευκολυνθούν με ένα ορισμένο αριθμό ενσήμων. Εξάλλου σύμφωνα με ελεγμένα στοιχεία που έχουμε στη διάθεσή μας συνολικά στην ηλικία πενήντα έως εξήντα πέντε ετών είναι περίπου δεκαπέντε χιλιάδες. Επίσης θα μπορούσαν οι άνεργοι να διευκολυνθούν στην εξεύρεση εργασίας και έτσι να αντιμετωπίζουν τα προβλήματα τους. 'Οχι μόνο της συνταξιοδότησής αλλά και του καθημερινής τους ζωής.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΦΟΙΦΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Κύριε συνάδελφε, ασφαλώς γνωρίζετε ότι με ορισμένες προϋποθέσεις μπορούν να συνταξιοδοτηθούν. Ποιες είναι αυτές οι προϋποθέσεις: Να μην είναι από χώρα-μέλος της Ευρωπαϊκής 'Ενωσης, να μην είναι συνταξιούχοι οποιουδήποτε φορέα κύριας ασφάλισης της ημεδαπής και να έχουν πραγματοποιήσει στην υποχρεωτική ασφάλιση του κλάδου συντάξεων στην Ελλάδα, πλην ΟΓΑ, χίλιες τουλάχιστον ημέρες ασφάλισης, εκτός εάν κατά τον επαναπατρισμό τους είχαν συμπληρώσει το εξηκοστό έτος, οπότε απαιτούνται μόνο πεντακόσια ημερομίσθια. Υπάρχουν κάποιες στοιχειώδεις προϋποθέσεις.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος Βουλής): Δεν τους κολλάνε τα ένσημα, κύριε Υφυπουργέ. Μιλάμε για τραγωδία!
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Επιπλέον πρέπει να σας πω ότι έχουν παρθεί σειρά μέτρων. Δεν είμαι ούτε εγώ ευτυχής, ούτε ικανοποιημένος απολύτως αλλά πρέπει να σας πω ότι έχουν ξεκινήσει να κατασκευάζονται εννιά χιλιάδες τριακόσια πενήντα κατοικίες και τρεις χιλιάδες ενιακόσιοι παραμένουν σε ενοικιαζόμενα. Τα ενοίκια για το 1998 μόνο που κατέβαλε το ελληνικό δημόσιο ήταν ύψους δύο δισεκατομμυρίων οκτακοσίων εκατομμυρίων (2.800.000.000) δραχμών.
ΣΤΑΥΡΟΣ ΠΑΝΑΓΙΩΤΟΥ: Πήγατε να δείτε τι σπίτια νοικιάζονται στη Θράκη; ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, μην διακόπτετε, κύριε συνάδελφε.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Την τετραετία 1994-1997 ολοκληρώθηκε η παραχώρηση στους ομογενείς χιλίων εκατόν τριάντα κατοικιών ενώ κατασκευάζονται άλλες εκατόν ογδόντα.
Σήμερα είναι ενταγμένοι στο πρόγραμμα του ιδρύματος που συνεστήθη το 1991 για τους παλιννοστούντες είκοσι μία χιλιάδες ομογενείς από τους οποίους μόλις οι χίλιοι επτακόσιοι παραμένουν σε κέντρα φιλοξενίας και οικισμούς υποδοχής με δική τους θέληση. 'Ολοι οι άλλοι έχουν στεγαστεί. Και στην προσπάθεια επίλυσης του στεγαστικού προβλήματος περιλαμβάνεται και η άντληση στεγαστικών δανείων με επιδότηση επιτοκίου χρηματοδότηση των έργων υποδομής που θα απαιτηθούν από την περιφέρεια Ανατολικής Μακεδονίας και Θράκης, την παραχώρηση εκτάσεων από την Κτηματική Εταιρεία του Δημοσίου για την κατασκευή οικισμών. 'Ηδη ξεκίνησε την εφαρμογή πιλοτικού προγράμματος αυτοστέγασης με τη δωρεάν παραχώρηση εκατόν εξήντα οκτώ οικοπέδων στην Παναγία Αλεξανδρούπολης, όπου θα στεγαστούν τριακόσιες οικογένειες Ποντίων. Η ΚΕΔ πρόσφατα έχει παραχωρήσει εκτάσεις στη Φλώρινα, στη Χρυσούπολη Καβάλας, στη Διονυσαία και στο Εύλαλο της Ξάνθης, για τους οποίους το ίδρυμα αποφάσισε να αναθέσει την πολεοδόμησή τους στη ΔΕΠΟΣ. Και επίσης ολοκληρώθηκε η συμφωνία για την αγορά από την ΕΚΤΕΛΕΠΟΛ εκτάσεως πεντακοσίων πενήντα στρεμμάτων σε Ξάνθη και Κομοτηνή, που έχει ήδη πολεοδομηθεί. Και με απόφαση του Υπουργού Εθνικής Οικονομίας χορηγούνται τέσσερις χιλιάδες δάνεια σε παλινοστούντες ομογενείς για την αγορά και τη κατασκευή κατοικίας στην Ανατολική Μακεδονία και Θράκη.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υφυπουργέ, τελειώστε.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Τελειώνω, κύριε Πρόεδρε.
Παρ' όλα αυτά θεωρώ ότι είναι υπαρκτό το πρόβλημα και κάνουμε ό,τι μπορούμε να μειώσουμε τις επιπτώσεις του προβλήματος και να βελτιώσουμε την κατάσταση ζωής αυτών των ανθρώπων. Αλλά να δίνουμε συντάξεις, χωρίς να υπογράφονται διακρατικές συμφωνίες, έστω μιας μίνιμουμ συμμετοχής της χώρας όπου εργάσθηκαν;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κύριε Υφυπουργέ. 'Ηδη έχετε υπερβεί κατά πολύ το χρόνο. Είναι μεγάλο το θέμα για να απαντηθεί σε μία ερώτηση.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Επισημαίνεται ότι εργάσθηκαν και πλήρωσαν ασφάλιστρα εκεί σε αυτές τις χώρες. Δεν πρέπει αυτές οι χώρες να καταβάλουν τίποτα;
ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη με αριθμό 146/1-11-99 επίκαιρη ερώτηση του Βουλευτή του Συνασπιμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων σχετικά με τη λήψη μέτρων προστασίας του ιστορικού τόπου της νήσου Μακρονήσου, διαγράφεται λόγω κωλύματος του κυρίου Υπουργού.
Πέμπτη επίκαιρη ερώτηση είναι η με αριθμό 154/1-11-99 του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Εθνικής Οικονομίας, Οικονομικών και Γεωργίας, σχετικά με την καταβολή αποζημιώσεων στους επαγγελματίες αλιείς της Χίου, που απέσυραν τα σκάφη τους σε εφαρμογή της Κοινοτικής Οδηγίας 3699/93.
Η επίκαιρη ερώτηση του κυρίου συναδέλφου έχει ως εξής:
"Τριάντα επτά Χιώτες επαγγελματίες αλιείς απέσυραν (έκοψαν) τα σκάφη τους μετά από παροτρύνσεις και διαβεβαιώσεις της Δ/νσης Αλιείας Νομού Χίου, ότι εντός εικοσαημέρου θα τους καταβάλλονταν οι προβλεπόμενες αποζημιώσεις όπως προβλέπει η Κοινοτική Οδηγία 3699/93 περί "απόσυρσης από ενεργοποίηση αλιευτικών δραστηριοτήτων αλιευτικών σκαφών".
'Εκτοτε αν και έχουν παρέλθει σχεδόν τέσσερις μήνες, όχι μόνο δεν έχουν αποζημιωθεί, αλλά ούτε καν έχουν ενημερωθεί για το πότε θα γίνει αυτό.
Επειδή οι περισσότεροι από τους θιγόμενους είναι τώρα άνεργοι με σοβαρά χρέη, ερωτώνται οι κύριοι Υπουργοί:
Σε ποιές ενέργειες θα προβούν προκειμένου να εφαρμοστεί η Κοινοτική Οδηγία και να καταβληθούν άμεσα οι αποζημιώσεις στους Χιώτες αλιείς που απέσυραν τα σκάφη τους." Ο Υφυπουργός Γεωργίας κ. Κωνσταντίνος Βρεττός έχει το λόγο. ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 'Ισως η επίκαιρη ερώτηση έρχεται λίγο καθυστερημένα, γιατί ήδη οι οικονομικές ενισχύσεις εδώ και αρκετές ημέρες έχουν δοθεί για όλους όσους απέσυραν στη Χίο τα σκάφη τους.
Συνεπώς, καταννοώντας το ενδιαφέρον του κυρίου συναδέλφου, τον πληροφορώ ότι έχει τακτοποιηθεί το θέμα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αράπης έχει το λόγο. 
ΙΩΑΝΝΗΣ ΑΡΑΠΗΣ: Αφορμή της ερώτησης ήταν η καθυστέρηση της αποζημιώσεως. Είχαν υποσχεθεί τότε σε είκοσι ημέρες, έκτοτε πέρασαν τέσσερις μήνες. Αυτό που είπε ο κύριος Υφυπουργός είναι ευχάριστο, ότι οι αλιείες που έκοψαν τα σκάφη τους παίρνουν τις αποζημιώσεις. Δεν έχει και κανένα νόημα από εδώ και πέρα να συνεχίσω.
Ρωτάω, όμως, κάτι άλλο, κύριε Υπουργέ. Εδώ σύμφωνα με τον κανονισμό τις αιτήσεις των άλλων σκαφών που κόπηκαν στην Ελλάδα μέχρι το '94, αυτό ισχύει για όλη την Ελλάδα ή μόνο για τη Χίο δόθηκαν οι αποζημιώσεις; Υπάρχουν και σε όλη την Ελλάδα σκάφη που έχουν κοπεί.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο για να δευτερολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αν και δεν είναι αυτό το αντικείμενο της ερωτήσεώς σας, αν κατάλαβα καλά ...
ΠΡΟΕΔΡΕΥΩΝ (Παναγιώτης Ν. Κρητικός): Ασφαλώς και δεν είναι το αντικείμενο της ερωτήσεως. Κατά συνέπεια, δεν υποχρεούσθε να απαντήσετε. Είναι νέο στοιχείο, για το οποίο βεβαίως δεν βλάπτει, αν έχετε κάποια απάντηση, να τη δώσετε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εκείνο το οποίο μπορώ να πληροφορήσω τον κύριο συνάδελφο, είναι ότι όλες οι αποφάσεις για την ενίσχυση των σκαφών έχουν σταλεί προς τις νομαρχίες και από κει και πέρα νομίζω ότι η διαδικασία προχωρεί. Δεν υπάρχει κανένα θέμα.
ΠΡΟΕΔΡΕΥΩΝ (Πανγιώτης Ν. Κρητικός): Επίκαιρες ερωτήσεις δεύτερου κύκλου:
Πρώτη είναι η με αριθμό 149/1-11-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς την Υπουργό Πολιτισμού, σχετικά με τη δημιουργία του Μουσείου της Ευρώπης, την απουσία του αρχαιοελληνικού και βυζαντινού πολιτισμού κλπ., η οποία διαγράφεται λόγω κωλύματος της ερωτωμένης κυρίας Υπουργού.
Τρίτη είναι η με αριθμό 167/3-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Β. Κωστόπουλου προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων λειτουργίας των σχολείων στη σεισμόπληκτη περιοχή του Δήμου Αχαρνών.
Η επίκαιρη ερώτηση του κ. Κωστόπουλου έχει ως εξής:
"Μετά τον καταστροφικό σεισμό το 73% των σχολείων του Δήμου Αχαρνών χαρακτηρίστηκε από τον ΟΣΚ από Β έως Ε. Το παραπάνω είναι αποτέλεσμα της πολιτικής να στεγάζονται σε αποθήκες, στάβλους και άλλους παρόμοιους χώρους τα σχολεία, αλλά και της έλλειψης αντισεισμικής θωράκισης που οδήγησε ακόμα και τα ελάχιστα καινούρια σχολεία (π.χ. 2ο Λύκειο Αχαρνών) να υποστούν ζημιές.
Οι συνθήκες λειτουργίας των σχολείων σήμερα, σχεδόν δύο μήνες μετά τους σεισμούς, παραμένουν τραγικές. Μόλις αυτές τις μέρες ξεκίνησαν τη λειτουργία τους τρία δημοτικά σχολεία, ενώ για το ΣΕΚ δεν υπάρχει ακόμα κτίριο και οι μαθητές πηγαίνουν στη Ν. Ιωνία.
Ιδιαίτερη ανησυχία προκαλεί σε μαθητές και γονείς, η προσπάθεια επισκευής σχολείων που κρίθηκαν κατεδαφιστέα (Ε) π.χ. 1ο Λύκειο Αχαρνών.
Η τριπλή βάρδια, οι συμπτύξεις τμημάτων, τα υπεράριθμα τμήματα, η στέγαση σε σχολεία χαρακτηρισμένα ως Γ, η υποχρέωση μετακίνησης των μαθητών από μια περιοχή σε άλλη δημιουργούν κινδύνους για την ασφάλεια, την υγεία, αλλά και την ίδια την εκπαιδευτική διαδικασία. Αν σε όλα αυτά προσθέσουμε και το γεγονός ότι η πλειοψηφία των μαθητών με τις οικογένειές τους μένουν σε σκηνές, καταλαβαίνουμε τι δυνατότητες μελέτης έχουν και ιδιαίτερα οι μαθητές των λυκείων που έχουν να αντιμετωπίσουν τις μαραθώνιες εξετάσεις στη Β' και Γ' τάξη.
Ερωτάται ο κύριος Υπουργός αν προτίθεται να πάρει μέτρα για:
- Να τοποθετηθούν οι εκατόν δέκα περίπου αίθουσες προκάτ που χρειάζεται για να λυθούν τα πιο άμεσα προβλήματα λειτουργίας των σχολείων.
- Να ληφθεί μέριμνα για τη μεταφορά των μαθητών από τους καταυλισμούς στα σχολεία.
- Να δημιουργηθούν χώροι μελέτης και ενισχυτικής διδασκαλίας στους καταυλισμούς.
- Να καταργηθούν τουλάχιστον για τις σεισμόπληκτες περιοχές οι εξετάσεις στη Β' και Γ' Λυκείου, γιατί με αυτές τις συνθήκες διαβίωσης και μάθησης δεν μπορούν να συναγωνιστούν τους υπόλοιπους συμμαθητές τους σε πανελλαδικό επίπεδο.
- Να γίνουν οι επισκευές στα μισθωμένα κτίρια που ο ΟΣΚ αρνείται να επισκευάσει και τέλος ποιο πρόγραμμα, τι χρονοδιάγραμμα υπάρχει και τι κονδύλια θα διατεθούν από το Υπουργείο για την οριστική λύση της στέγασης των σχολείων στο Δήμο Αχαρνών".
Ο Υφυπουργός κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πρώτα απ'όλα θα ήθελα να σημειώσω και να θέσω υπόψη του Σώματος ότι επί συνόλου εξήντα εννέα σχολικών κτιρίων του Δήμου Αχαρνών, τα σαράντα ένα ήταν κατάλληλα για χρήση από τις 8-9-1999, την επομένη του σεισμού. Τα δε υπόλοιπα είκοσι έξι, ποσοστό 38%, κρίθηκαν μη κατάλληλα για χρήση πριν την επισκευή τους. Από αυτά τα δεκαπέντε ήταν μισθωμένα, δεν ήταν δηλαδή δημόσια κτίρια.
Θα ήθελα επίσης, να υπενθυμίσω κάτι, για το οποίο βέβαια καυχάται το Υπουργείο Παιδείας και ιδιαίτερα ο Οργανισμός Σχολικών Κτιρίων, ότι οι αυτοψίες για την κατάσταση των σχολικών κτιρίων μετά το σεισμό της 7ης Σεπτεμβρίου περατώθηκαν και στο Δήμο Αχαρνών στις 13 Σεπτεμβρίου, δηλαδή μέσα σε μία εβδομάδα και γνωστοποιήθηκαν επισήμως τα αποτελέσματα αυτών των αυτοψιών στο Δήμο και στη Νομαρχιακή Αυτοδιοίκηση Ανατολικής Αττικής στις 15-9-1999.
Μετά τη διενέργεια της πρώτης, αλλά και της δεύτερης αυτοψίας, έγιναν οι εξής ενέργειες συνολικά:
Συνεστήθησαν εργολαβίες αποκατάστασης ζημιών σε έξι σχολικές μονάδες, υπήρξε συνεργασία του ΟΣΚ με το δήμο, που είχε συντρέχουσα αρμοδιότητα για την επισκευή των ζημιών σε άλλες είκοσι σχολικές μονάδες με επίβλεψη της τεχνικής υπηρεσίας του δήμου και χρηματοδότηση από τον ΟΣΚ, παρέμβαση που βρίσκεται βέβαια σε εξέλιξη και αφορά την τοποθέτηση προκατασκευασμένων αιθουσών σε δεκαεννέα σχολικές μονάδες δυναμικότητας εβδομήντα οκτώ περίπου αιθουσών.
'Ηδη, ένα σημαντικό μέρος από αυτές έχουν ήδη παραδοθεί προς χρήση.
Συνεστήθη επιτροπή εξειδικευμένων επιστημόνων και πανεπιστημιακών και αυτή η επιτροπή έχει ήδη επιληφθεί της μεθοδολογίας αποκατάστασης οκτώ σχολικών μονάδων που έχουν υποστεί ζημιές στο φέροντα οργανισμό. Η επιτροπή αυτή θα υποβάλει και το σχετικό πόρισμά της, ευθύς ως εκδοθούν και οι αναμενόμενες οδηγίες από το αρμόδιο Υπουργείο Περιβάλλοντος και Χωροταξίας.
Θέλω να ενημερώσω τον αγαπητό συνάδελφο ότι ο ΟΣΚ έχει θέσει σε κίνηση ένα επιχειρησιακό σχέδιο δράσης, για την αποκατάσταση της ομαλής σχολικής ζωής στο δήμο, σε συνεργασία και με τις δημοτικές αρχές, με εκπρόσωπο της Nομαρχιακής Aυτοδιοίκησης, αλλά και με εκπροσώπους της ενώσεως γονέων, της τοπικής ΕΛΜΕ, του διδασκαλικού συλλόγου και των διευθύνσεων εκπαίδευσης. Υπάρχει δηλαδή μία συλλογική θα έλεγε κανείς, δράση στην κατάρτιση αυτού του επιχειρησιακού σχεδίου.
'Οσον αφορά τώρα το θέμα των χώρων μελέτης που λείπουν, όπως υπογραμμίζει ο αγαπητός συνάδελφος, θα ήθελα να πω ότι το Υπουργείο Παιδείας μπήκε ταχύτατα στην αντιμετώπιση του προβλήματος αυτής της έλλειψης χώρου μελέτης των μαθητών πρωτοβάθμιας και δευτεροβάθμιας εκπαίδευσης στις σεισμόπληκτες περιοχές του Λεκανοπεδίου Αττικής, στο σύνολό τους και προκειμένου να τους στηρίξει εκπαιδευτικά και ψυχολογικά, υλοποιεί το πρόγραμμα υποβοήθησης μελέτης μέσω των κέντρων υποβοήθησης μελέτης.
Στη δευτερολογία μου θα εξηγήσω ποια είναι ακριβώς η υπηρεσία που προσφέρεται από αυτά τα κέντρα.
ΠΡΟΕΔΡΕΥΩΝ (Παναγιώτης Ν. Κρητικός): Ο Αντιπρόεδρος της Βουλής κ.
Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε.
Θα ήθελα να ξεκινήσω με ένα ερώτημα προς τον κύριο Υφυπουργό. Πήγατε στην περιοχή; Εάν πήγατε στην περιοχή, κάντε μία διασταύρωση των στοιχείων που μας διαβάσατε και της πραγματικότητας που είδατε.
Μα, εκεί η κατάσταση, κύριε Υφυπουργέ, είναι ένα καζάνι, εξ αντικειμένου που βράζει. Εγώ, δεν κατηγορώ την Κυβέρνηση γιατί δεν πρόλαβε τον Εγκέλαδο. Τι να κάνουμε; Φυσικό φαινόμενο είναι. Κρίνω, ελέγχω την Κυβέρνηση για τα μέτρα και την ιεράρχηση. Είναι φανερό, πιστεύω ότι συμφωνούμε σε αυτό, ότι πρώτος στόχος ήταν τα παιδιά. Να ένα ζήτημα με το οποίο δεν καταπιαστήκατε. Βεβαίως, είναι πολλά τα ερωτήματα, το καταλαβαίνω.
Μαθητές Β' και Γ'Λυκείου. Ας δεχθούμε ότι είναι λίγα τα σχολεία τα οποία αυτήν τη στιγμή δεν τακτοποιήθηκαν. Αυτά τα λίγα παιδιά που είναι σε αυτά τα λίγα σχολεία και δίνουν τη μάχη της Β' και Γ'Λυκείου, πέρα από το γεγονός που παιδιά της φτωχολογιάς είναι μοιραία σε υποδεέστερη θέση γενικά, αυτά είναι δέκα φορές σε χειρότερη θέση από τα παιδιά της φτωχολογιάς γενικά, γιατί βρίσκονται μέσα σε σκηνές. Τι να διαβάσουν μέσα σε σκηνές και σε καντήλια; Γι' αυτά τα παιδιά ποια είναι τα μέτρα που πήρε η Κυβέρνηση ώστε να είναι ο αγώνας, ας πούμε γενικά, ισότιμος;
Κύριε Υφυπουργέ, σχεδόν καθημερινά πηγαίνουμε σε αυτούς τους χώρους, καθήκον μας είναι. Αυτά που βλέπουν τα μάτια μας δεν ανταποκρίνονται με τα στοιχεία μας δώσατε. Ελέγξτε τους μηχανισμούς οι οποίοι τροφοδοτούν με αυτά τα στοιχεία το Υπουργείο Παιδείας και πηγαίνετε και εσείς -κλείνω με αυτό που άρχισα- να δείτε πώς έχει η κατάσταση και αν δείτε με τα ίδια σας τα μάτια πώς έχει η κατάσταση, μέσα στα γενικότερα πλαίσια της πολιτικής σας να ενεργοποιήσετε μερικά πράγματα για να απαλυνθεί αυτός ο πόνος.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το Υπουργείο Παιδείας από την πρώτη ημέρα έχει γίνει αυτόπτης μάρτυς της κατάστασης των σχολικών κτιρίων σε όλη τη σεισμόπληκτη Αττική, όχι μόνο στο Δήμο Αχαρνών και παρακολούθησε από κοντά όλη τη διαδικασία επισκευών ταχείας αποκατάστασης, όπως και επισκευών μεσοπρόθεσμης και μακροπρόθεσμης αποκατάστασης.
Οι ζημιές ήταν διαφορετικού είδους, διαφορετικού μεγέθους και εκτάσεως και αντιστοίχως η διαδικασία επισκευής είναι διαφορετικού χρονικού μεγέθους, αλλά και διαφορετικής, σοβαρής ή μη, επέμβασης. 'Αλλο είναι να επισκευάζεις επιχρίσματα και άλλο είναι να επισκευάζεις φέροντα οργανισμό. 'Αλλο είναι να κάνεις επισκευές που επιτρέπονται αμέσως μετά το σεισμό και άλλο είναι να κάνεις επισκευές που πρέπει να τις κάνεις μετά την παρέλευση του χρόνου της σεισμικής ακολουθίας, γιατί δεν επιτρέπονται από το ΥΠΕΧΩΔΕ και από κάθε σοβαρό επιστήμονα γιατί κινδυνεύουν οι εργαζόμενοι.
Η εικόνα όμως, αγαπητέ συνάδελφε, που το Υπουργείο παρουσιάζει δεν είναι ψευδής, δεν είναι εικονική, είναι η αληθής. Τα σχολεία που έχουν επισκευαστεί είναι πράγματι επισκευασμένα και λειτουργούν.
'Οσον αφορά όμως την έκτακτη λειτουργία, γιατί από κάποια σχολεία έφυγαν τα παιδιά και μεταφέρονται σε άλλα, όπως και για το Σχολικό εργαστηριακό κέντρο που δεν εξυπηρετεί τα παιδιά και πηγαίνουν στο εργαστηριακό κέντρο το ΣΕΚ της Νέας Ιωνίας, όλα αυτά τα έκανε η Νομαρχιακή Αυτοδιοίκηση σε συνεργασία με τους δήμους. Και βεβαίως κανένας δεν μπορεί να πει ότι βρίσκονται σε ιδανικές συνθήκες, βρίσκονται κάτω από έκτακτες συνθήκες.
Τι κάνει όμως η πολιτεία τώρα; Επισπεύδει όχι μόνο τη διαδικασία των επισκευών, επισπεύδει και τη διαδικασία της κατασκευής σχολικής στέγης που ήδη βρισκόταν σε εξέλιξη έτσι ώστε σύντομα να παραδοθούν τα σχολικά κτίρια, προκειμένου να δημιουργηθούν και οι κατάλληλες και καλές συνθήκες για τη λειτουργία των σχολικών μονάδων.
'Ηθελα όμως, κύριε Πρόεδρε -και επιτρέψτε μου- να πω δύο κουβέντες για τα Κέντρα Υποβοήθησης Μελέτης, με μία αναλογική μεταχείριση, όσον αφορά το χρόνο, με τον κύριο συνάδελφο.
Τα Κέντρα Υποβοήθησης Μελέτης λειτουργούν στις περιοχές του Λεκανοπεδίου Αττικής που έχουν πληγεί από το σεισμό για τους μαθητές των δημοτικών, των γυμνασίων και των λυκείων για τρεις ώρες κάθε ημέρα και θα λειτουργήσουν επί δεκαέξι εβδομάδες.
Τι γίνεται εκεί μέσα; Στους μαθητές των δημοτικών σχολείων θα παρέχεται καθημερινή υποβοήθηση μελέτης στα μαθήματα: Γλώσσα, μαθηματικά, μελέτη περιβάλλοντος και φυσική. Στους μαθητές των γυμνασίων λυκείων και ΤΕΕ θα παρέχεται καθημερινή υποβοήθηση μελέτης στα βασικά μαθήματα από καθηγητές των αντιστοίχων ειδικοτήτων στα αρχαία ελληνικά, τα νέα ελληνικά, τα μαθηματικά, τη φυσική, τη χημεία και τα γαλλικά.
'Ολοι δε οι μαθητές θα έχουν τη δυνατότητα να παίρνουν συμβουλές και φυσικά ψυχολογική υποστήριξη από ειδικά επιτελεία ειδικών επιστημόνων, ειδικών ψυχολόγων και κοινωνιολόγων, τα οποία έχουν συγκροτηθεί και για τα οποία το ελληνικό δημόσιο διαθέτει τριάμισι δισεκατομμύρια (3.500.000.000) δραχμές.
'Ετσι λοιπόν, θα αντιμετωπισθούν και οι εκπαιδευτικές, αλλά και οι ψυχολογικές ανάγκες των μαθητών εκείνων που έχουν πρόβλημα λόγω της έλλειψης στέγης, λόγω της διαβίωσής τους σε σκηνές ή της μη ιδανικής σχολικής μονάδας έστω και προσωρινά.
Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη με αριθμό 161/2.11.1999 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Περιβάλλοντος, Χωροταξίας και Δημοσίων 'Εργων σχετικά με τη δημιουργία χώρου πρασίνου στο Γουδί διαγράφεται λόγω κωλύματος του κυρίου Υπουργού.
Η πέμπτη με αριθμό 168/3.11.1999 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περοβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του περιβάλλοντος από τη μόλυνση που προκαλεί το εργοστάσιο "ΦΟΙΒΟΣ" στην Καλλιθέα επίσης διαγράφεται λόγω κωλύματος του κυρίου Υπουργού.
Κυρίες και κύριοι συνάδελφοι, εξαντλήθηκε η συζήτηση των επικαίρων ερωτήσεων.
Πριν εισέλθουμε στη συζήτηση της επερώτησης, παρακαλώ το Σώμα να εγκρίνει άδεια απουσίας στο εξωτερικό του συναδέλφου κ. Θεόδωρου Πάγκαλου, ο οποίος με επιστολή του μας γνωστοποιεί ότι θα απουσιάσει από τις εργασίες της Βουλής από 9 έως 16 Νοεμβρίου 1999, διότι θα λάβει μέρος στις εργασίες της ετήσιας Συνόδου της Βορειοατλαντικής Συνέλευσης.
Το Σώμα εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το Σώμα ενέκρινε τη ζητηθείσα άδεια.
Επίσης, η Βουλευτής του Συνασπισμού της Αριστεράς και της Προόδου κ. Μαρία Δαμανάκη κατέθεσε πρόταση νόμου για την προώθηση της ισότητας των φύλων.
Οι Υπουργοί Εθνικής Οικονομίας, Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων και Πολιτισμού κατέθεσαν σχέδιο νόμου: "Κύρωση του μνημονίου μεταξύ του Υπουργείου Εμπορίου των Ηνωμένων Πολιτείων και του Ελληνικού Υπουργείου Εθνικής Οικονομίας για την τεχνολογική συνεργασία με τα Βαλκάνια".
Παραπέμπονται στις αρμόδιες Διαρκείς Επιτροπές.
ΠΡΟΕΔΡΕΥΩΝ (Παναγίωτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ' αριθμ. 11/3-11-99 επερώτηση των συναδέλφων της Νέας Δημοκρατίας κυρίων Αδάμ Ρεγκούζα, Δημητρίου Κωστόπουλου, Γεωργίου Βουλγαράκη, Νικολάου Νικολόπουλου, Ιωάννη Παπαδημόπουλου, Θεόδωρου Σκρέκα, Ελευθέριου Παπαγεωργόπουλου, Ηλία Καλιώρα, Επαμεινώνδα Ζαφειρόπουλου, Σπύρου Σπύρου, Γεωργίου Αλογοσκούφη, Σταύρου Δήμα, Ιωάννη Τζωάννου και Σωτηρίου Κούβελα, προς τον Υπουργό Εθνικής Οικονομίας και Οικονομικών, σχετικά με την Οικονομική Πολιτική της Κυβέρνησης.
Την επερώτηση θα αναπτύξουν πέντε εκ των υπογραφόντων συναδέλφων, σύμφωνα με τον Κανονισμό της Βουλής.
Πριν δώσω το λόγο στον κ.Ρεγκούζα, θα ήθελα να ενημερώσω το Σώμα ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτικό Εκπρόσωπο για τη συζήτηση αυτής της επερώτησης τον κ.Γεώργιο Αλογοσκούφη.
Ο κ.Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριοι συνάδελφοι, προκαλέσαμε τη σημερινή συζήτηση στη Βουλή, όχι από αντιπολιτευτικό μένος, ούτε βεβαίως από αθεμελίωτη πολιτική ελαφρότητα.
Η αγωνία μας, αλλά και η θεσμική μας ευθύνη για τα τεκταινόμενα στο Υπουργείο Οικονομικών, μας υπαγόρευσαν την πολιτική έγκληση της πολιτικής ηγεσίας του και της Κυβέρνησης γενικότερα.
Δεν αποτελεί υπερβολή η διαπίστωσή μας που είναι αποτέλεσμα προηγούμενης μελέτης ότι το Υπουργείο Οικονομικών σήμερα αποτελεί θλιβερό μνημείο αδιαφάνειας, κομματισμού, αναξιοκρατίας, διάλυσης και ταλαιπωρίας των πολιτών. Το ΒΙΝΤΕO-ΛΟΤΤΟ, το ΞΥΣΤΟ, το σύστημα TAXIS, η μηχανογράνωση του θησαυροφυλακίου, η κρατική περιουσία, οι φορολογικοί έλεγχοι με τη νέα μορφή χειραγώγησής τους, οι προκλητικές παραχωρήσεις προνομίων σε συγκεκριμένα επιχειρηματικά συμφέροντα, η αναξιοκρατία και ο κατακερματισμός στη στελέχωση και λειτουργία των υπηρεσιών, το χρεοκοπημένο, αντιαναπτυξιακό, αναποτελεσματικό και άδικο φορολογικό σύστημα, τα τεχνητά εμπόδια στις υπηρεσίες τελωνείων για αποδυνάμωση των ελέγχων που έχουν σχέση με το λαθρεμπόριο, η ανυπαρξία διαχειριστικών ελέγχων στα νομικά πρόσωπα δημοσίου δικαίου, στους ειδικούς λογαριασμούς έρευνας των ΑΕΙ και των ΤΕΙ, την ΕΡΤ, οι αδικαιολόγητες καθυστερήσεις στην απονομή των συντάξεων, η χωρίς λόγο διάλυση ουσιαστικά του Γενικού Χημείου του Κράτους, καταγράφουν συμπυκνωμένα τις εστίες απορύθμισης, διάλυσης και αδιαφάνειας που μαστίζουν την όλη λειτουργία του Υπουργείου Οικονομικών.
Η Κυβέρνηση, αντί να διαισθανθεί τις τεράστιες πολιτικές της ευθύνες, επιδίδεται σε ασύστολη πολιτική υποκρισία, συνοδευόμενη βεβαίως και με αναιτιολόγητες ύβρεις προς την Αντιπολίτευση, σε μια προσπάθεια συγκάλυψης των ενοχών της και απόκρυψης του έντονου πανικού της εν όψει των επερχόμενων εκλογών. Προσπαθεί να αναβιώσει εκβιαστικά διλήμματα καταδικασμένα στη συνείδηση του λαού μας, να επιδείξει ανύπαρκτα και φτιασιδωμένα οικονομικά αποτελέσματα και τέλος, να εμφανιστεί ως δήθεν κοινωνικά ευαίσθητη προς το σύνολο των νεοπτώχων που η ίδια έχει δημιουργήσει.
Κατανοούμε αυτό τον πανικό, όμως οι πολίτες δεν παραπλανώνται, δεν εκβιάζονται, δεν ανέχονται άλλο την αδιαφάνεια και τα όποια αντικείμενα της όποιας διαπλοκής.
Θα προσπαθήσω να παρουσιάσω στην Εθνική Αντιπροσωπεία μερικές λεπτομέρειες που αφορούν τη λειτουργία του Υπουργείου Οικονομικών και που θεμελιώνουν ουσιαστικά τους παραπάνω ισχυρισμούς μου.
Τομέας φορολογικών αντικειμένων, φορολογικοί έλεγχοι, προληπτικός έλεγχος. Αντί το ΣΔΟΕ να αναπτύξει ουσιαστική δράση σε μια προσπάθεια πάταξης, ιδιαίτερα της μεγάλης φοροδιαφυγής, τα στελέχη του με ευθύνη της Κυβέρνησης κατατρίβονται σε ποσοτικούς και όχι ποιοτικούς ουσιαστικούς ελέγχους, ακυρώνοντας τους στόχους της αποστολής του, στερώντας την οικονομία της χώρας, από χρήσιμους και αναγκαίους πόρους.
Η φιλοσοφία της λειτουργίας του περιορίζεται σε αναποτελεσματικές και εν πολλοίς φοροτρομοκρατικές παρεμβάσεις ή περιορισμένες διασταυρώσεις συναλλαγών που τις τροφοδοτεί πολλές φορές η τύχη ή οι ανώνυμες καταγγελίες πολιτών. Κινείται συνήθως στους δρόμους, δεν εισέρχεται στο βάθος της φορολογητέας ύλης των επιχειρήσεων, κατευθύνεται και λειτουργεί κομματικά, αφού η μετάθεση ή η απόσπαση των υπαλλήλων προς αυτό, εκτός λίγων εξαιρέσεων, αποτελεί κομματικό ρουσφέτι.
Β. Κατασταλτικοί έλεγχοι, αναδιοργάνωση. Είναι γνωστό πως το σημαντικότερο έργο των ΔΟΥ είναι ο φορολογικός έλεγχος με οποιαδήποτε μορφή του, τακτικός, προσωρινός, προληπτικός κλπ. Με τη δημιουργία των ελεγκτικών έργων ΕΦΕΚ, ΕΠΕΚ και τα υπό ίδρυση ΤΕΚ, για τα οποία η πολιτική ηγεσία του Υπουργείου επαίρεται, "κατορθώθηκε" να αφαιρεθεί το έργο αυτό από τις ΔΟΥ και να μεταφερθεί σε άλλη υπηρεσία, ουσιαστικά τα ελεγκτικά κέντρα.
Το ερώτημα που τίθεται είναι: Πότε το ΠΑΣΟΚ είχε δίκιο; Το 1983-1984 που ενοποιούσε τις εφορίες και τα ταμεία ή το 1999 που επιχειρεί τη διάσπασή τους; Πάντως, σε κάθε περίπτωση, και τότε και τώρα, το κάνει χωρίς προηγούμενη σοβαρή μελέτη των υφισταμένων προβλημάτων και χωρίς μηχανογραφική στήριξη, με αποτέλεσμα να επιφέρει πλήρη αποδιοργάνωση των ΔΟΥ και τον πλήρη κομματικό έλεγχο των ελεγχόντων και των ελεγχομένων πολιτών.
Κι αυτό γιατί. Η στελέχωση των νέων αυτών υπηρεσιών έχει γίνει κυρίως με κομματικά κριτήρια, χωρίς να έχει ληφθεί υπόψη για τις επιλογές αυτές η μέχρι τώρα έστω ιεραρχική εξέλιξη, το ήθος και οι ικανότητες των υπαλλήλων. Αυτό παραδείγματος χάρη αποδεικνύεται από το γεγονός ότι αγνοήθηκε η όποια σειρά επιτυχίας στον εσωτερικό διαγωνισμό, αν και αυτός γινόταν απομονωμένα για κάθε έναν εκ των υποψηφίων, όχι κατά ομάδες, όπως είχε προταθεί από τους εργαζόμενους, για να υπάρχει έστω ένας τυπικός εσωτερικός αυτοέλεγχος στη διαδικασία, που βεβαίως διενεργήθηκε από την παρούσα πολιτική ηγεσία και επελέγησαν γνωστά κομματικά στελέχη του ΠΑΣΟΚ, αφού αγνοήθηκαν ακόμη και οι πρώτοι επιτυχόντες και κανένας από αυτούς τους πρώτους εννοώ δεν έχει επιλεγεί σε θέση προϊσταμένου.
Για παράδειγμα. Ως προϊστάμενος του ΕΠΕΚ Αθηνών επελέγη ο πεντηκοστός έκτος Κουλούζης Νίκος. Επίσης, σε πρόσφατο διαγωνισμό για κάλυψη τριάντα πέντε θέσεων ελεγκτών του ΕΠΕΚ φέρεται επιτυχών με σειρά δεκατρία ο Κωστούλας Ευθύμιος, υπάλληλος ελεγκτής της ΔΟΥ ΦΑΒΕ Αθηνών, το όνομα του οποίου έχει εμπλακεί στη γνωστή υπόθεση ΔΑΕ Γαλακτοβιομηχανία, σε βάρος της οποίας διενεργείται επανέλεγχος, ύστερα από την καταγγελία του τότε διευθυντή της ΥΠΕΔΑ Αθηνών Παναγιώτη Δάνη, γνωστού στελέχους του ΠΑΣΟΚ. Δεν υφίστανται κριτήρια επιλογής των προς έλεγχο υποθέσεων, αλλά αυτές επιλέγονται με υποκειμενικά κριτήρια των προϊσταμένων. Συνεπώς, το ΣΔΟΥ του οποίου ο προϊστάμενος είναι διορισμένος από την πολιτική ηγεσία του Υπουργείου και των ελεγκτικών κέντρων, χωρίς αξιοκρατικά κριτήρια, δημιουργείται ένα πλήρως συγκεντρωτικό και κομματικά ελεγχόμενο σύστημα, στο οποίο προϊστανται ελάχιστα, τέσσερα έως πέντε κομματικά στελέχη, εκλεγμένα από την κομματική ουσιαστικά ηγεσία του Υπουργείου, που είναι αρμόδια για τη διεξαγωγή κάθε μορφής φορολογικών ελέγχων σε όλη την επικράτεια, με ό,τι βεβαίως αυτό συνεπάγεται για την αντικειμενικότητα, την αποτελεσματικότητα, τη διαφάνεια του ελεγκτικού μηχανισμού, την πολιτική χειραγώγηση και τον εκλογικό εκβιασμό της επιχειρηματικής δράσης πριν ή μετά τις εκλογές. Αυτό βεβαίως έχει ως συνέπεια τη μετατροπή σε λίγο όλων των ΔΟΥ σε διεκπεραιωτικές υπηρεσίες, ανίκανες για εντοπισμό φοροδιαφυγής, αποστέωση και μη αναπαραγωγή του ελεγκτικού προσωπικού και τέλος, τεράστιους κινδύνους αβλεψιών κατά τη διάρκεια του ελεγκτικού έργου.
Ασφαλώς αυτό δεν είναι εκσυγχρονισμός, αλλά διάλυση, με τεράστιους κινδύνους για τα φορολογικά έσοδα και το χαρακτήρα των κανόνων ελεύθερης και δημιουργικής επιχειρηματικής δράσης.
Είναι αυτονόητο πως το μόνο που εξυπηρετεί αυτή η εξέλιξη, είναι τα κομματικά συμφέροντα του ΠΑΣΟΚ. Δηλαδή ελέγχους σε επιχειρήσεις που δεν ανήκουν στο ΠΑΣΟΚ, εκβιασμούς επιχειρηματιών πριν τις εκλογές, εκλογική ομηρία εργαζομένων πριν ή και μετά τις εκλογές και τέλος, ενίσχυση και νομιμοποίηση των φαινομένων αδιαφάνειας και διαφθοράς στο σύστημα.
Αναρωτιέται όμως κανείς, γιατί δεν αναβαθμίζονται τα τμήματα ελέγχου μέσα στις ΔΟΥ με πλήρη μηχανογραφική υποστήριξη; Γιατί δεν ρωτήθηκαν οι εργαζόμενοι; Γιατί θέλετε νέες προσλήψεις για τη στελέχωση αυτών των ελεγκτικών κέντρων; Πεντακόσιους ογδόντα πέντε τον αριθμό προβλέπει το νέο νομοσχέδιο. Ποιους σκοπεύετε να μπάσετε στο σύστημα και τίνος ιδέες είναι αυτές; Οι εργαζόμενοι δίνουν τους δικούς τους χαρακτηρισμούς για την πολιτική σας και μάλιστα οι ηγεσίες τους ανήκουν σε σας, στο δικό σας κόμμα.
Λένε συγκεκριμένα: Αγωνιστικά και με τις δυνάμεις μας θα πετύχουμε τη διατήρηση της ενότητας και της συνοχής του κλάδου μας που αιφνίδια και χωρίς διάλογο προωθείται από την Κυβέρνηση με ανακοινώσεις "ασπιρίνες" gια την κοινή γνώμη, όπως η δημιουργία γραφείων και τηλεφώνων επικοινωνίας για τους πολίτες, που θυμίζουν εποχές φαυλοκρατικών καταστάσεων με τα γνωστά ρουφιανογραφεία, και που δεν συγκαλύπτονται τα πραγματικά αίτια της αναποτελεσματικότητας και της αποτυχίας.
Αυτά, κύριε Υπουργέ, τα λένε δικοί σας άνθρωποι. Εμείς, η Νέα Δημοκρατία, ως αυριανό κυβερνητικό κόμμα και μάλιστα πολύ σύντομα ελπίζουμε, δεσμευόμαστε ότι θα επανεξετασουμε και αν χρειαστεί θα καταργήσουμε τα πολιτικά και επικίνδυνα εξαμβλώματα της σημερινής πολιτικής ηγεσίας του Υπουργείου Οικονομικών.
Μηχανογραφικά συστήματα. Υπάρχει πλήρης χρεωκοπία και στο "TAXIS", όπως και στο παρελθόν έχουμε ελέγξει στην Κυβέρνηση και στο "ESCORT". Μετά την κατάργηση των συνόρων και την εγκαθίδρυση της Κοινής Αγοράς που ουσιαστικά σήμανε το τέλος του τελωνειακού ελέγχου στα σύνορα, επεκράτησε πλήρως στα κράτη-μέλη της Ευρωπαϊκής 'Ενωσης, το φορολογικό κράτος. Η κυκλοφορία των αγαθών εκτελείται από χώρα σε χώρα, όπως μέσα στο ίδιο έδαφος της χώρας. Φόροι δεν εισπράττονται πλέον στα σύνορα και κάθε διαδικασία εξελίσσεται εντός των φορολογικών καταστημάτων. Μέσα στο νέο περιβάλλον, όπως αυτό διαμορφώθηκε από τις πρόσφατες κοινοτικές εξελίξεις, καλείται το Υπουργείο Οικονομικών να ανταποκριθεί στις νέες απαιτήσεις. Και ενώ όλα τα μέλη κράτη, μέλη της Ευρωπαϊκής 'Ενωσης εξόπλισαν με τα τελειότερα συστήματα της σύγχρονης τεχνολογίας τις υπηρεσίες τους για την είσπραξη των εσόδων τους, στο Υπουργείο Οικονομικών της χώρας μας παρατηρείται το φαινόμενο της απορίθμησης και της διάλυσης.
Η Κυβέρνηση, από έλλειψη πολιτικού θάρρους, προσπαθεί να αποκρύψει την αλήθεια για το σύστημα "TAXIS". Δίνει σκοπίμως λανθασμένα στοιχεία, αποκρύπτει την αδυναμία λειτουργίας εκεί που έχει εγκατασταθεί και δεν απαντά στις ερωτήσεις ή αιτιάσεις της Αντιπολίτευσης για τους κινδύνους απωλειών των πόρων -σήμερα είναι γύρω στα πέντε δισεκατομμύρια- από την Ευρωπαϊκή 'Ενωση.
Η πραγματικότητα όμως είναι η ακόλουθη. Οι ΔΟΥ που θα μηχανογραφηθούν συνολικά είναι τριακόσιες μια, από το σύνολο των τριακοσίων τριάντα όλης της χώρας. Στις εκατόν πενήντα πέντε απ' αυτές, έχουν εγκατασταθεί δεκαεπτά λειτουργίες. Λειτουργούν όμως μόνο οι επτά απ' αυτές, με τεράστια προβλήματα συμβατότητας μεταξύ τους και κυρίως με συχνές διακοπές στο σύστημα, λόγω καιρικών συνθηκών, βροχής ή μεγάλης ηλιοφάνειας ή τηλεφωνικής επικοινωνίας. Στις ογδόντα τέσσερις ΔΟΥ έχει εγκατασταθεί μόνο μια λειτουργία, το μητρώο. Και αυτό ο κύριος Υπουργός το βαπτίζει ολοκλήρωση. Βέβαια και σ' αυτό το θέμα οι ευθύνες και τα προβλήματα είναι τεράστια. Ατελείωτες ουρές στις ΔΟΥ, από έλλειψη εικονοποίησης. 'Ετσι λέγεται η πλήρης εναρμόνιση του αρχείου με τα στοιχεία των πολιτών. Επίσης, στις εξήντα υπόλοιπες ΔΟΥ καμιά εγκατάσταση δεν υπάρχει.
Η Κυβέρνηση στο θέμα "TAXIS" έχει τεράστιες ευθύνες. Μοιάζει με γεφύρι της Αρτας. 'Επρεπε να είχε ολοκληρωθεί μέχρι το 1995. Δεν έγινε. Η Κυβέρνηση πριν από λίγο υποσχόταν ότι μέχρι 31.12.99 θα είχε ολοκληρωθεί, πράγμα που δεν πρόκειται να γίνει. Συχνά παρατηρούνται υπερβάσεις ή ανανεώσεις συμβάσεων με τους αναδόχους, του εξοπλισμού και των εφαρμογών. Επικαιροποίηση των εφαρμογών δεν γίνεται. Ο εξοπλισμός απαξιώνεται και το σύστημα από τα πράγματα αχρηστεύεται.
Οι εργαζόμενοι στις ΔΟΥ αμφισβητούν την αποτελεσματικότητα.
Το δημοσίευμα εφημερίδας "ΕΛΕΥΘΕΡΟΤΥΠΙΑ" 11.5.98 λέει επί λέξει, ότι τα στοιχεία που έχουν καταγραφεί από τους φορολογούμενους δεν επιτρέπουν λόγω προγράμματος τη διασταύρωση. Γεγονός που δεν επιτρέπει τον εντοπισμό της φοροδιαφυγής. Η αποτυχία ασφαλώς του συστήματος οφείλεται στο γεγονός ότι το σύστημα είναι πεπαλαιωμένο και στον τομέα του software και στο hartware, με αποτέλεσμα να είναι ανίκανο να καλύψει ακόμα και τις στοιχειώδεις ανάγκες μιας σύγχρονης οικονομικής υπηρεσίας.
'Οσον αφορά το "ESCORT", πρόκειται για τη μεγαλύτερη ουσιαστικά αποτυχία που έχει να επιδείξει η παρούσα ηγεσία του Υπουργείου Οικονομικών. Το μηχανογραφικό αυτό σύστημα που αγοράστηκε και στοίχισε κάποια δισεκατομμύρια δραχμές για να στηρίξει το ελεγκτικό μόνο έργο των ΔΟΥ, δεν απέδωσε ούτε χρησιμοποιείται από τους ελεγκτές, παρ' ό,τι ορισμένοι εκπαιδεύθηκαν σ' αυτό. Ποιος όμως λογοδότησε γι' αυτήν την αποτυχία; Γιατί επιμελώς αποκρύπτεται από τον ελληνικό λαό; Τι γίνεται όμως και με τις ανάγκες τις υπόλοιπες για την ΟΝΕ και το ευρώ που με τόση μεγάλη έπαρση προχθές ο Υπουργός Εθνικής Οικονομίας δήλωνε; Πλήρης χαλαρότητα, αδράνεια, εφησυχασμός των πάντων.
Στο οργανωτικό πλαίσιο προς αυτήν την κατεύθυνση, συντονισμός π.χ.
των ομάδων εργασίας για τη φορολογία, για τα τελωνεία, για τα δημοσιονομικά. Δεν συστήθηκε ακόμη ούτε διεύθυνση ούτε τμήμα ούτε καν απλό γραφείο για να κατευθύνει τις επιμέρους ενέργειες, προσπάθειες ενημέρωσης κλπ.
Στο νομοθετικό πλαίσιο. Θα χρειαστεί να αλλάξει η υπάρχουσα νομοθεσία σε χιλιάδες άρθρα και διατάξεις στον ευρύτερο τομέα της φορολογίας π.χ. εισόδημα, έμμεσοι φόροι, ειδικοί φόροι κατανάλωσης, τελωνειακές διατάξεις κλπ. Δεν έχουν γίνει τα σχετικά σχέδια νόμου ούτε σε πρωτογενή μορφή.
Στο πρακτικό τεχνικό επίπεδο. Μηχανοργάνωση, έντυπα κλπ., δεν έχει γίνει καμιά προετοιμασία. Δεκάδες έντυπα πρέπει να τροποποιηθούν ή να σχεδιαστούν εξ υπαρχής, να τεθούν υπόψη των υπηρεσιών, να συζητηθούν με τους εμπλεκόμενους, επιχειρήσεις ή άλλους, να γίνουν οι παραγγελίες, να γίνει η προμήθεια χάρτου. Ο ελάχιστος χρόνος σύμφωνα με τους υπολογισμούς για να γίνουν όλα αυτά είναι ένας χρόνος. Και όλα αυτά πρέπει να έχουν τελειώσει μέχρι το 2000.
Το ΤΑΧΙS θα έχει εφαρμοστεί μέχρι το τέλος του 2000 σε όλες τις ΔΟΥ. 'Ετσι λέει η Κυβέρνηση. Θα έχει όμως; Εάν όχι, πώς θα υποβάλονται οι δηλώσεις, οι διασαφηνίσεις εισαγωγών εξαγωγών σε ευρώ. Θα υποβάλονται χειρόγραφα; Μηχανογραφημένα έντυπα θα είναι; Πως θα βεβαιώνονται; Πως θα καταγράφονται τα έσοδα σε ευρώ αφού αναγγέλθηκε από την Κυβέρνηση ότι ο επόμενος προϋπολογισμός θα συνταχθεί σε ευρώ; 'Εχει οργανωθεί σχετικά το ΚΕΠΥΟ; Και οι εφαρμογές του "ΤΑΧΙS" τι γίνονται; Στον ΦΠΑ άλλαξε ο συντελεστής του ηλεκτρικού ρεύματος από 18% σε 8%. Θα αλλάξει ο συντελεστής ενδεχομένως και σε άλλα πράγματα στην προσπάθεια βέβαια αποκλιμάκωσης του πληθωρισμού. 'Επρεπε ή όχι να γίνει προγραμματισμός και στοιχειώδης μελέτη γι' αυτές τις αλλαγές;
Τα ερωτήματα αυτά είναι καίρια και σοβαρά για το αύριο της χώρας.
'Εχετε μεγάλες ευθύνες, κύριε Υφυπουργέ, στο Υπουργείο Οικονομικών. Γνωρίζουμε τη λογική σας, όχι την προσωπική σας, αλλά της Κυβέρνησης.
Αναμένετε με απάθεια τον τελικό πολιτικό επιθανάτιο βρόγχο σας στις επικείμενες εκλογές. Γνωρίζω ότι θα επιχειρήσετε να ρίξετε ευθύνες σε μας που θα σας διαδεχθούμε. 'Ομως...
ΘΕΟΔΩΡΟΣ ΠΑΓΚΑΛΟΣ: 'Οχι επιθανάτιο.
ΑΔΑΜ ΡΕΓΚΟΥΖΑΣ: Είπα, πολιτικό επιθανάτιο κύριε Πάγκαλε.
'Ομως η πολιτική ζωή, το κράτος, η ζωή των πολιτών, τα κόμματα έχουν συνέχεια και σύνδεση με το παρελθόν. Η ανικανότητά σας δεν μπορεί και δεν πρέπει να υποθηκεύσει το μέλλον αυτής της χώρας. Το καλύτερο ήταν να φύγετε αμέσως. Θα αποτελούσε και αυτό ύστατη εθνική προσφορά. Αν αυτό δεν το κάνετε εσείς θα το πράξει πιστεύω με την ετυμηγορία του ο ελληνικός λαός.
Τελωνεία. Εύστοχες επισημάνσεις σας κάναν οι εργαζόμενοι που η ηγεσία του φορέα τους ανήκει στο δικό σας κόμμα. Σας επισημαίνουν λοιπόν. Το λάθος για τη μεταστέγαση του Α' Τελωνείου Πειραιά και των τελωνειακών εφοδίων πλοίων, όπως και της Διεύθυνσης Τελωνείων Αττικής από το λιμάνι στη Δραπετσώνα. Πρόκειται για υπηρεσίες που ανακάλυψαν το μεγάλο λαθρεμπόριο καυσίμων που γινόταν σ' αυτούς τους χώρους. Λέγεται μάλιστα ότι σας το επέβαλαν οι πιέσεις του Υπουργού Εμπορικής Ναυτιλίας, του κ. Σουμάκη. Είναι έτσι; Αν ναι, ποιοι το υπαγόρευσαν; Γνωρίζετε ασφαλώς πως η διακίνηση των καυσίμων γίνεται σ' αυτόν το χώρο. Και οι έλεγχοι είναι ούτως η άλλως πλημμελείς από εδώ και πέρα. Ευθύνη πολιτική, ευαισθησία πολιτική δεν υπάρχει στην Κυβέρνησή σας; Αυτές οι αξίες είναι είδος εν πλήρη ανεπαρκεία;
Ενοποιήσατε το Ε' και το Η' τελωνείο και δημιουργήσατε ένα τελωνείο μαμούθ από το οποίο εισάγονται τα εμπορεύματα από τις τρίτες χώρες με αποτέλεσμα να μη γίνεται κανένας έλεγχος αναφορικά με την εισαγωγή εμπορευμάτων και καθημερινά να πραγματοποιούνται λαθρεμπορικές πράξεις.
Απομακρύνατε από την Καραγιώργη Σερβίας τη Διεύθυνση Τελωνείων, στην Αμαλίας 40. Γιατί το κάνατε; Για να αποσυντονίσετε το Υπουργείο σας ή για να ικανοποιήσετε τη λογική κάποιων κοντόφθαλμων; 'Εχετε αναλάβει μεγάλες ευθύνες γι' αυτές τις αλλαγές, που θα σημαδέψουν την παραπέρα πολιτική σας σταδιοδρομία.
Γενικό Λογιστήριο. Αποικιοκρατική σύμβαση με την εταιρεία "ΔΙΑΣ Α.Ε." για την πληρωμή, μέσω τραπεζών, των αποδοχών των δημοσίων υπαλλήλων και των συντάξεων, συνολικού κόστους 4,1 τρισεκατομμυρίων δραχμών. Η αρχική σύμβαση προέβλεπε επτά ημέρες βαλέρ και είκοσι δραχμές για κάθε συναλλαγή, όταν είναι γνωστό η ανωτάτη τιμή βαλέρ, δεν υπερβαίνει τις δύο ημέρες κατ' αρχήν, με τάση μάλιστα περαιτέρω μείωσης. Και ερωτώ: Εξακολουθεί να ισχύει η σύμβαση αυτή ή έχει αλλάξει; Και αν έχει αλλάξει, σε πόσες ημέρες έχει μειωθεί η βαλέρ και η ανά πράξη αποζημίωση;
Αληθεύει πως πριν από τη σύμβαση διάφοροι φορείς, όπως το Υπουργείο Παιδείας, το Υπουργείο Δικαιοσύνης, νοσοκομεία κλπ., πληρώνουν τις αποδοχές μέσω τραπεζών χωρίς καμία απολύτως επιβάρυνση; Γιατί εσείς πληρώνετε για να το κάνετε;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα παρακαλούσα να μου δώσετε λίγο χρόνο ακόμη.
ΠΡΟΕΔΡΕΥΩΝ (Παναγιώτης Ν. Κρητικός): Θα σας δώσω.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η χαρακτηριστική και ακατανόητη καθυστέρηση στην απονομή των συντάξεων, παρά τις κατά καιρούς βαρύγδουπες εξαγγελίες της Κυβέρνησης, δεν μπορεί να συνεχιστεί. Αυτό είναι όχι κοινωνική σκληρότητα, αλλά κοινωνική εκδίκηση προς τους απόμαχους της εργασίας. Είναι προσβολή για τη συνεισφορά τους, είναι εμπαιγμός. Οι συντάξεις απονέμονται μέσα σε τρεις έως δώδεκα μήνες. Περίπτωση χήρας Χρήστου Σιαδήμα. Απεβίωσε ο σύζυγός της, που ήταν υπάλληλος του Υπουργείου Εμπορικής Ναυτιλίας και πήρε σύνταξη μετά από ένα χρόνο. Οι ίδιες καθυστερήσεις παρατηρούνται και στην εκδίκαση των ενστάσεων ενώπιον της Επιτροπής Ελέγχου Πράξεων Κανονισμού Συντάξεων.
'Ενα άλλο μεγάλο θέμα στο Γενικό Λογιστήριο είναι η αδικαιολόγητη καθυστέρηση στον έλεγχο των διαχειρίσεων των νομικών προσώπων δημοσίου δικαίου, των ΔΕΚΟ και των άλλων φορέων, που επιχορηγούνται από το δημόσιο.
'Ομως, η ίδια η Κυβέρνηση ομολογεί. Εισηγητική 'Εκθεση Προϋπολογισμού 2000, σελίδα 62: Εκκρεμεί ο έλεγχος σε τριακόσιους σαράντα τέσσερις φορείς. Ο δε ρυθμός ελέγχου είναι μόνο σαράντα τέσσερις το χρόνο. Με αυτούς τους ρυθμούς που οδηγούμαστε;
Με τους ελέγχους των ειδικών λογαριασμών έρευνας των Ανωτάτων Εκπαιδευτικών Ιδρυμάτων και των Τ.Ε.Ι. τι γίνεται; Είναι γνωστό πως εδώ πρόκειται για τη διαχείριση μεγάλων κονδυλίων της Ευρωπαϊκής 'Ενωσης, που σε πολλές περιπτώσεις καλύπτουν δαπάνες μη επιλέξιμες. Το ίδιο ισχύει και για τις διαχειρίσεις των ιδίων Ανωτάτων Εκπαιδευτικών Ιδρυμάτων και Τ.Ε.Ι., περιπτώσεις του Παντείου Πανεπιστημίου και του Πανεπιστημίου Κρήτης, που κατήγγειλαν οι πρυτανικές αρχές σοβαρές κακοδιαχειρίσεις.
Ο κ. Χριστοδουλάκης, ο ίδιος καθηγητής πανεπιστημίου, εξαιρεί την ενσωμάτωσή του στον κρατικό προϋπολογισμό στην επιτροπή προχθές.
Τι γίνεται με την καθυστέρηση του ολοκληρωμένου πληροφοριακού συστήματος Θησαυροφυλακίου και Προϋπολογισμού; 'Οπως αναφέρεται και στη σελίδα 60 της Εισηγητικής 'Εκθεσης του Προϋπολογισμού 2000, η υλοποίηση ακριβώς αυτού καθυστερεί αδικαιολόγητα.
Τι έγινε με το διαγωνισμό του 1999, που απέβη άκαρπος για το θησαυροφυλάκιο, για τη μηχανοργάνωση; Από τότε μέχρι σήμερα τι έχει γίνει; Γιατί κατέστη άγονος; Με τις ποινικές ρήτρες τι έγινε επίσης; Ερωτήματα που πρέπει να απαντήσετε.
Τέλος, πώς ελέγχονται οι δαπάνες στην Ε.Ρ.Τ., ύστερα από την κατάργηση της Υπηρεσίας Δημοσιονομικού Ελέγχου από 30.6.1999; Ποτέ μέχρι σήμερα δεν έχετε δώσει μία πειστική απάντηση. Κάποια στιγμή βέβαια θα υποχρεωθείτε να το κάνετε.
Κυρίες και κύριοι συνάδελφοι, άφησα τελευταίο το μεγάλο θέμα του άκρατου κομματισμού και της ευνοιοκρατίας που επικρατεί στο Υπουργείο Οικονομικών.
ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε άλλο χρόνο, κύριε Ρεγκούζα. Σας παρακαλώ.
ΑΔΑΜ ΡΕΓΚΟΥΖΑΣ: Θα μου επιτρέψετε, κύριε Πρόεδρε, για λίγο ακόμη.
ΓΕΩΡΓΙΟΣ ΑΛΟΓΟΣΚΟΥΦΗΣ: Ας δοθεί χρόνος ...
ΠΡΟΕΔΡΕΥΩΝ (Παναγιώτης Ν. Κρητικός): Μα, δεν είναι θέμα μεταφοράς του δικαιώματος της δευτερολογίας στην πρωτολογία. Δεν γίνεται αυτό. Γιατί, όταν θελήσω, να του αφαιρέσω το χρόνο από τη δευτερολογία του, θα διαμαρτύρεται και πάλι.
Θα μπορούσατε, κύριε Ρεγκούζα, να ολοκληρώσετε στο χρόνο που είχατε. ΑΔΑΜ ΡΕΓΚΟΥΖΑΣ: Θα τελειώσω σε πολύ λίγο χρόνο, κύριε Πρόεδρε.
Πλήρης κομματισμός στην αντιμετώπιση του προσωπικού. Αντικείμενο εργασίας, αποσπάσεις, προαγωγές κλπ., όλα στο βωμό της κομματικής υποταγής και της συντήρησης του κομματικού κράτους. Το 45% των κριτηρίων επιλογής αναφέρεται στα αντικειμενικά κριτήρια.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Ρεγκούζα. Θα σας παρακαλέσω, να αναφερθείτε εντελώς ενδεικτικά στα θέματα που επιθυμείτε.
ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ να σας δώσω άλλο χρόνο. Δεν αισθάνομαι και εγώ εδώ ότι επιτελώ το καθήκον μου. Σας παρακαλώ πάρα πολύ.
ΑΔΑΜ ΡΕΓΚΟΥΖΑΣ: Την ανοχή σας, παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός): Ανοχή υπήρξε. 'Ηδη έχετε φθάσει στο εικοστό τέταρτο λεπτό (24'). Πόση ανοχή παραπάνω θέλετε;
ΓΕΩΡΓΙΟΣ ΑΛΟΓΟΣΚΟΥΦΗΣ: Στη δευτερολογία ...
ΠΡΟΕΔΡΕΥΩΝ (Παναγιώτης Ν. Κρητικός): Δεν μεταφέρεται ο χρόνος της δευτερολογίας, κύριε Αλογοσκούφη. Πώς να το κάνουμε;
ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ είπα να τα πει στη δευτερολογία του. ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, στη δευτερολογία του να τα πει.
ΑΔΑΜ ΡΕΓΚΟΥΖΑΣ: Μισή σελίδα είναι ακόμη, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, μισή σελίδα δεν μπορώ να σας αφήσω ...
ΑΔΑΜ ΡΕΓΚΟΥΖΑΣ: Μα, ένα λεπτό είναι, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι ένα λεπτό. Εγώ θα σας δώσω το ένα λεπτό, αλλά θα δείτε ότι δεν θα έχετε τελειώσει.
ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε.
Το 45%, λοιπόν, των κριτηρίων που αναφέρονται στα αντικειμενικά κριτήρια για τις προαγωγές, τίτλος σπουδών δηλαδή, χρόνια υπηρεσίας, εμπειρία. Το 55% τα υποκειμενικά. Κριτής η διορισμένη από την Κυβέρνηση επιτροπή. Αντιλαμβάνεσθε ποιο είναι το αποτέλεσμα της κρίσης.
Μερικά παραδείγματα: Εφοριακοί. Από χίλιους τετρακόσιους εξήντα δύο που κρίθηκαν αρχικά για προαγωγή στο βαθμό του διευθυντή, από το σύνολο πέντε χιλιάδων υπαλλήλων που υπηρετούν, προήχθησαν τριακόσιοι σαράντα πέντε υπάλληλοι.
ΠΡΟΕΔΡΕΥΩΝ (Παναγιώτης Ν. Κρητικός): Στη δευτερολογία σας, κύριε Ρεγκούζα.
ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε.
Από αυτούς ανήκουν στη Νέα Δημοκρατία μόνο δώδεκα.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Ρεγκούζα. Θα μπορούσατε να τα πείτε στο χρόνο που δικαιούσθε. Δεν θα σας ενοχλούσε κανένας.
ΑΔΑΜ ΡΕΓΚΟΥΖΑΣ: Δύο σειρές, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, να ακούσω, τις δύο σειρές. Μα, για το Θεό, δηλαδή, να είμαστε ειλικρινείς μεταξύ μας! 'Οχι, σχήματα λόγου.
ΑΔΑΜ ΡΕΓΚΟΥΖΑΣ: Αντιλαμβάνεται κανείς την αντικειμενικότητα όταν σχεδόν και οι δώδεκα τοποθετήθηκαν όχι σε διεύθυνση μονάδος, αλλά ως υποδιευθυντές.
Επιφυλάσσομαι στη δευτερολογία μου, κύριε Πρόεδρε.
Ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να τηρούμε το χρόνο. Και να πείτε ό,τι θέλετε να πείτε μέσα στο χρόνο σας. Μπορούσατε να ξεκινήσετε από αυτά, αν τα θεωρείτε μείζονος σημασίας. Μην τα αφήνετε εκτός χρόνου.
Ο κ. Παπαδημόπουλος έχει το λόγο.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, είναι γεγονός αναμφισβήτητο ότι στο Υπουργείο Οικονομικών κάτι τρέχει, κάτι δεν πάει καλά. Αυτό δεν σημαίνει βέβαια ότι ο παριστάμενος Υπουργός δεν κάνει το κατά δύναμη. Αυτό όμως δεν έχει ιδιαίτερη σημασία, διότι η συνολική ευθύνη ανήκει στην Κυβέρνηση η οποία αφήνει βασικούς τομείς του Υπουργείου Οικονομικών να πάνε με τον αραμπά.
Πρώτα πρώτα, κύριε Υφυπουργέ, πάρα πολλές φορές τονίσαμε σε ερωτήσεις, στις επιτροπές όταν συζητούμε φορολογικά νομοσχέδια, ότι για το σύστημα ΤΑΧΙS σε καμία περίπτωση δεν έχετε ελαφρυντικό, γιατί καθυστερεί πάρα πολύ να εφαρμοστεί στη χώρα μας. 'Επρεπε ήδη από διετίας να είχε εφαρμοστεί. Δεν βλέπω ούτε την προσεχή διετία να μπορέσει να ολοκληρωθεί αυτό το πρόγραμμα. 'Εχετε μία καίρια ευθύνη στο σημείο αυτό.
Περαιτέρω στον έλεγχο των υποθέσεων. Είναι δυνατόν κάθε φορά, όταν πλησιάζουν οι εκλογές, ή όταν θέλουμε να συγκεντρώσουμε χρήματα, να δίνουμε εντολή στις ΔΟΥ να εισπράξουν από τις μέχρι τώρα ανεξέλεγκτες φορολογικές υποθέσεις, ό,τι μπορέσουν; 'Ενα ευνομούμενο κράτος, ένα Υπουργείο Οικονομικών, το οποίο πράγματι εργάζεται πάρα πολύ καλά, δεν θα έπρεπε να έχει τη νοοτροπία αυτή. Θα έπρεπε ευθύς ως ο πολίτης υποβάλει μία δήλωση για έλεγχο, είτε είναι κληρονομική είτε είναι φόρου εισοδήματος, να μπορεί να γίνει στην ώρα του αυτός ο έλεγχος.
Γιατί, λοιπόν, κάθε φορά λιμνάζουν χιλιάδες υποθέσεις σε όλες τις ΔΟΥ της χώρας και περιμένουμε κάποιες ευκαιρίες στο άψε σβήσε, θα έλεγα, να διεκπεραιώσουμε αυτές τις υποθέσεις με πάρα πολύ μεγάλη ζημιά πολλές φορές και για το δημόσιο; Διότι έτσι με τον επί τροχάδην έλεγχο δεν συγκεντρώνονται τα χρήματα που όντως οφείλουν οι φορολογούμενοι.
Πιο κάτω, τι θα γίνει με τη στελέχωση; 'Εχουμε πει πάρα πολλές φορές, τουλάχιστον συνάδελφοι, από διάφορα διαμερίσματα της χώρας, σας έχουν πει και κατ'ιδίαν και με ερωτήσεις, πάρα πολλές ΔΟΥ δεν λειτουργούν έυρυθμα ελλείψει προσωπικού. Βεβαίως σε πολλές υπηρεσίες διαπιστώνει κανείς ότι υπάρχει πλεονασματικό προσωπικό και ενδεχομένως ξύνουν μολύβια από το πρωί μέχρι το μεσημέρι. Στις ΔΟΥ που πραγματικά είναι οι σπουδαιότερες υπηρεσίες που έχουν τόσο βαρύ έργο να επιτελέσουν, να συγκεντρώσουν χρήματα για να λειτουργήσουν τέλος πάντων οι υπηρεσίες του κράτους, φθάνουμε στο σημείο να λειτουργούν τέτοιες υπηρεσίες με το ήμισυ και λιγότερο ακόμα προσωπικό. Χαρακτηριστικά σας αναφέρω από την περιοχή μου την ΔΟΥ Φαρσάλων, την ΔΟΥ Ελασσόνος και Γ' ΔΟΥ Λαρίσης όπου το υπηρετούν προσωπικό μόλις αγγίζει το 40% του απαιτούμενου. Και πάνε οι άνθρωποι τώρα να κάνουν μία απλή μεταβίβαση αυτοκινήτου και τους λένε "περάστε και αύριο, περάστε και την άλλη". Μου έτυχε μία φορά στη Γερμανία, μεταβίβαση αυτοκινήτου, πιστέψτε δύο λεπτά. Σκύβει ένας υπάλληλος κάτω παίρνει τις πινακίδες, σφραγίζει τα χαρτιά που συμπληρώθηκαν νωρίτερα από τον ενδιαφερόμενο και τέλος. Δεν μπορεί να είμαστε καμιά εξηνταριά μέρες ακόμα από την τρίτη χιλιετηρίδα στο κατώφλι του 21ου αιώνος και να δεχόμαστε να βλέπουμε πολίτες να επισκέπτονται τρείς και τέσσερις φορές τις ΔΟΥ για να κάνουν μία απλή μεταβίβαση αυτοκινήτου.
Είναι πολύ βασικό το θέμα της στελέχωσης. Θα πρέπει η Κυβέρνησή σας να κάνει ό,τι είναι δυνατόν, ώστε να άρει αυτά τα μεγάλα χάσματα, να τα μικρύνει εν πάση περιπτώσει για να φτάσουμε σε κάπως καλύτερα επίπεδα Δημόσιας Διοίκησης.
'Οσον αφορά τις συντάξεις.'Εχω μαζέψει δοκιμαστικά καμιά εικοσαριά υποθέσεις. Δυο τρεις είναι από προέδρους κοινοτήτων, οι οποίοι, ενώ έχουν υποβάλει τον Φεβρουάριο τις αιτήσεις για συνταξιοδότηση και οι αποφάσεις δεν βγήκαν ακόμα. Αυτό δεν είναι καθόλου ευχάριστο σημάδι για το Υπουργείο Οικονομικών. Πρέπει να παρέμβετε γιατί έχουμε ακούσει πολλές φορές εδώ μέσα υποσχέσεις ότι οι συντάξεις στο μέλλον θα βγαίνουν σε πολύ σύντομο χρονικό διάστημα, σε ένα μήνα δύο μήνες. 'Ομως είναι δέκα οι μήνες και δεν δικαιολογείται.
Τέλος να πω δύο λόγια για το φορολογικό σύστημα. Δεν μπορεί κανείς να πάρει σοβαρή θέση σε ένα τέτοιο βραχύ χρονικό διάστημα για το μέγα θέμα του φορολογικού συστήματος. Πρέπει επιτέλους να σταματήσουμε να θεσμοθετούμε κάθε λίγο και λιγάκι φορολογικά νομοσχέδια. Θα πρέπει κάποια στιγμή να αναλάβετε την πρωτοβουλία "σκούπα" όλα να καταργηθούν, όλα να τα πετάξετε στον Καιάδα και να κάνουμε ένα φορολογικό σύστημα με βασικούς φορολογικούς συντελεστές, τους οποίους κάθε φορά η κάθε κυβέρνηση να μπορεί να μεταβάλλει ανάλογα με τη φορολογική και οικονομική πολιτική που θα εφαρμόζει. Βεβαίως επειδή δεν μπορούμε σήμερα με το Σύνταγμα να επιβάλουμε φόρους χωρίς νόμο, ας προβλέπεται μια διάταξη ότι η κυβέρνηση δύναται ανάλογα με τη φορολογική και οικονομική πολιτική που εφαρμόζει, να αυξομοιώνει τους συντελεστές φορολόγησης για να μπορέσουμε να έχουμε ένα τέτοιο σύστημα που να είναι σε βάθος χρόνου μεγάλο ώστε και ο κάθε επενδυτής να ξέρει τι τον περιμένει, πώς θα φορολογηθεί, τι υποχρέωση θα έχει απέναντι στο κράτος.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Κάντε μια προσπάθεια, γιατί είναι επιταγή των καιρών. Αλλιώς δεν μπορούμε να προχωρήσουμε ούτε να επιτελέσουμε το έργο μας ή να δούμε τα οφέλη από την είσοδό μας στην ΟΝΕ.
ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
Κύριε Πρόεδρε, με την επερώτησή μας αυτή επισημαίνουμε για μια ακόμη φορά προς την Κυβέρνηση τη διάλυση που επικρατεί στις υπηρεσίες του Υπουργείου Οικονομικών αλλά και στη Δημόσια Διοίκηση γενικότερα. Για την εικόνα αυτή έχετε απόλυτα την ευθύνη, κύριε Υπουργέ, και κύρια η Κυβέρνηση. Διάλυση η οποία δυστυχώς έρχεται σε ευθεία αντίθεση με το εκσυγχρονιστικό πρόσωπο το οποίο απεγνωσμένα προσπαθείτε να παρουσιάσετε. 'Οσοι γνωρίζουν λίγα φορολογικά και έχουν επαφή με τις υπηρεσίες του Υπουργείου Οικονομικών, διαπιστώνουν τα εξής:
Πρώτον, η υπηρεσία σας διαθέτει προσωπικό ανεκπαίδευτο στην πλειοψηφία του. Δεύτερον, είναι ένα φορολογικό σύστημα δυστυχώς ξεπερασμένο. Παρά τους τόσους φορολογικούς νόμους που φέρατε στο διάστημα αυτής της θητείας αυτής της περιόδου, δυστυχώς ακόμη το φορολογικό σύστημα δεν έχει φθάσει στα επίπεδα εκείνα που να μπορεί να ανταποκριθεί στις ανάγκες των καιρών αλλά και στις προκλήσεις των καιρών. 'Ενας χώρος στον οποίο κυριαρχεί άκρατος κομματισμός, η αδιαφορία των εργαζομένων για το αντικείμενο που υπηρετούν, η ανικανότητα και η αδυναμία αξιοποίησης της σύγχρονης τεχνολογίας, η συσσώρευση ακατάλληλου και ανημέρωτου προσωπικού. Αυτά, κύριε Υπουργέ, είναι τα κύρια χαρακτηριστικά που παρουσιάζει αυτός ο νευραλγικός χώρος της εθνικής μας οικονομίας.
Το φαινόμενο αυτό έχει ως αποτέλεσμα την έξαρση της φοροδιαφυγής της διαφθοράς αλλά και τη μεγιστοποίηση της αδικίας και το υψηλό κόστος φορολόγησης των Ελλήνων πολιτών.
Το πρόγαμμα TAXIS επιβεβαιώνει αυτόν μου τον ισχυρισμό. Είναι ένα πρόγραμμα το οποίο προσπαθείτε επί πολλά χρόνια να εφαρμόσετε. Είναι ένα πρόγραμμα με υψηλότατο κόστος που ακόμη βρίσκεται στην αρχή. Είναι ένα πρόγραμμα που εκ των πραγμάτων έχει ξεπεραστεί.
Και όταν θα ολοκληρωθεί, δεν θα μπορεί πλέον να χρησιμοποιηθεί.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς υπογράψατε τη σύμβαση.
ΘΕΟΔΩΡΟΣ ΣΚΡΕΚΑΣ: Κύριε συνάδελφε, είναι εύκολο και είναι η συνήθειά σας να χρεώνετε τις αδυναμίες αυτού που δεν κάνατε στους άλλους. Αν έτσι είναι, εμείς δεν αρνούμεθα να το δεχθούμε. Αλλά μην ξεχνάτε ότι από το 1993 μέχρι το 1999 κυβερνάτε εσείς τον τόπο. Και τι κάνατε; Εκείνο που κάνατε είναι πως, ό,τι δεν μπορείτε να πετύχετε, το χρεώνετε στη μικρή περίοδο που κυβέρνησε η Νέα Δημοκρατία 1990-1993, μια περίοδο που λυσσαλέα την πολεμήσατε για να μην μπορέσει να αποδώσει το στόχο που είχε βάλει για τα συμφέροντα του ελληνικού κράτους. 'Ομως δεν σας ακούει κανείς, δεν σας πιστεύει κανείς, και αν δεν το καταλαβαίνετε, συνεχίστε αυτήν την τακτική σας.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι έτσι.
ΠΡΟΕΔΡΕΥΩΝ (Νικόλαος Κατσαρός): Μη διακόπτετε, διότι δεν θα μπορέσει να πει αυτά που θέλει να πει ο κύριος συνάδελφος. Είναι αναγκασμένος να σας απαντάει.
ΘΕΟΔΩΡΟΣ ΣΚΡΕΚΑΣ: Εμείς την περίοδο 1990-1993 κάναμε εκείνο που πιστεύαμε και που ωφελούσε το ελληνικό κράτος. Αν εσείς διαπιστώσατε μετά το 1993, ότι αυτά που εμείς κάναμε ήταν λανθασμένα, γιατί δεν τα διορθώσατε; Παρά, κάθε φορά εμφανίζεσθε και επικαλείσθε το επιχείρημα αυτό; "Εσείς κάνατε εκείνο, εσείς κάνατε το άλλο"; Εσείς τι κάνετε; Διακοσμητικά στοιχεία είστε;
ΠΡΟΕΔΡΕΥΩΝ (Νικόλαος Κατσαρός): Φάγατε όλο σας το χρόνο απαντώντας στον κ. Γεωργακόπουλο.
ΘΕΟΔΩΡΟΣ ΣΚΡΕΚΑΣ: Συγχωρέστε με, κύριε Πρόεδρε, αλλά δεν γίνεται, αρκετά πια η ανοχή μας και η αντοχή μας, σ'αυτού του είδους τους σχολιασμούς.
ΠΡΟΕΔΡΕΥΩΝ (Νικόλαος Κατσαρός): Φαίνεται η αγανάκτησή σας.
ΘΕΟΔΩΡΟΣ ΣΚΡΕΚΑΣ: 'Ενα πρόγραμμα TAXIS το οποίο δεν μπορείτε να το εφαρμόσετε, ένα φορολογικό σύστημα ξεπερασμένο, το οποίο και αυτό δεν μπορείτε να το εφαρμόσετε, όπως είναι προσδιορισμένο, άλλα προβλέπει ο φορολογικός νόμος, άλλα εφαρμόζουν οι ελεγκτές όταν πάνε να κάνουν τους φορολογικούς ελέγχους. Και η λογική είναι, πως θα πάρουμε κάθε φορά περισσότερα από τους 'Ελληνες φορολογούμενους και κυρίως από τον επιχειρηματικό κόσμο και τους επιτηδευματίες. Γι'αυτό τους εξαθλιώσατε, γι'αυτό κάθε μήνα έχουμε μεγάλο αριθμό επιχειρήσεων που κλείνουν η μια μετά την άλλη. Και εκείνο που επιχειρείτε κάθε φορά είναι να αναμορφώνετε το φορολογικό σύστημα με το επιχείρημα ότι κάτι σπουδαίο κάνετε. Και εκείνο που κάνετε είναι να επιδεινώνετε και να επιβαρύνετε τον 'Ελληνα φορολογούμενο. Αυτό κάνετε και, αν δεν το καταλαβαίνετε, το καταλαβαίνει ο ελληνικός λαός και την κατάλληλη ώρα θα σας δώσει την απάντηση.
ΠΡΟΕΔΡΕΥΩΝ (Νικόλαος Κατσαρός): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριοι συνάδελφοι, επειδή οι προλαλήσαντες τοποθετήθηκαν ευθέως στην επερώτηση, εγώ θα κάνω μια περίπου περιφερειακή τοποθέτηση, ώστε περνώντας από τις παρυφές να θίξω άλλα θέματα που σχετίζονται ακριβώς με το διευρημένο θέμα της επερώτησης των τοποθετήσεων των συναδέλφων, την οικονομική πολιτική της Κυβέρνησης.
Οι οικονομολόγοι γνωρίζουν πολύ καλά την αρχή της θεωρίας της σχετικότητας και τα περί αυτής. Εμείς στη χώρα μας και η οικονομία μας ειδικότερα, αν αυτή τη στιγμή τρέχει με εκατό χιλιόμετρα, λόγου χάρη η Ευρώπη αντίστοιχα τρέχει με τριακόσια, που σημαίνει ότι κάθε ώρα που περνάει μένουμε ως χώρα πίσω διακόσια χιλιόμετρα. Αν ξεκινήσω τοποθετούμενος σε διάφορα οικονομικά θέματα, θα αρχίσω από την ΟΝΕ για να θίξω ορισμένα στοιχεία που κατά καιρούς τα έχετε προβάλει μέχρι σήμερα, ως στοιχεία δικά σας, για τα οποία επαίρεστε και για τα οποία δείχνετε ικανοποίηση ότι πραγματικά τα έχετε καταφέρει γενικότερα με τα θέματα της ελληνικής οικονομίας. Μιλάτε για πληθωρισμό 2,2%. Κατ'αντιπαράθεση σας λέω ότι η Ευρώπη έχει 0,4%. Δηλαδή η Ελλάδα έχει τέσσερις φορές μεγαλύτερο πληθωρισμό από την Ευρώπη αυτήν τη στιγμή. Το 1981, αν θέλετε για αντιδιαστολή, ήταν 12% στην Ευρώπη, 22% στην Ελλάδα, δηλαδή λιγότερο από δύο φορές μεσοσταθμισμένα.
Το βασικό επιτόκιο αυτήν τη στιγμή στην Ευρώπη είναι 3%. Στην Ελλάδα 9%, δηλαδή, τρείς φορές μεγαλύτερο. Και η αγωνία μου είναι, πως η Κυβέρνηση θα καταφέρει μέσα σε ένα διάστημα μέχρι τον Ιούνιο ή έστω μέχρι το 2001, θα έχει προσαρμόσει την οικονομία μας με τα πραγματικά αντίστοιχα νομισματικά μεγέθη της Ευρώπης.
'Ερχομαι τώρα στο χρέος. Διαβάζοντας διασταλτικά την ερμηνεία περί δανειακών αναγκών, σας λέω ότι το χρέος ήταν εξήντα χιλιάδες δραχμές ανά 'Ελληνα πολίτη το 1981. Σήμερα, κύριε Υφυπουργέ, το έχετε φθάσει αισίως στα τεσσεράμισι εκατομμύρια ανά 'Ελληνα πολίτη. Τότε το χρέος ήταν συνολικά εξακόσια εβδομήντα δύο δισεκατομμύρια δραχμές ή 27,3% του ΑΕΠ. Σήμερα έχει ξεπεράσει (με κρυφούς και φανερούς αριθμούς) το 125%. Αφήστε τα αυτά για ποσοστά ίσα με 113% ή 109%. Αυτοί οι αριθμοί είναι πλασματικοί!
Με άλλα λόγια, η οικονομική πολιτική την οποία εφαρμόζετε τις τελευταίες δύο δεκαετίες οδηγεί στο να χρεώνετε κάθε παιδί που γεννιέται σήμερα με τεσσεράμισι εκατομμύρια δραχμές ή διαφορετικά κάθε ελληνική οικογένεια πέντε ατόμων να χρωστά είκοσι πέντε εκατομμύρια δραχμές. Με αυτά τα χρήματα οι εν λόγω οικογένειες θα μπορούσαν να αγοράσουν, λόγου χάρη, ένα σπίτι. Σήμερα οι έλληνες χρωστάνε το σπίτι, αλλά δεν το έχουν κιόλας. Αυτό πετύχατε με την πολιτική που ασκήτε, κύριε Υφυπουργέ!
Το 1981 είχαμε εκατόν σαράντα οκτώ χιλιάδες πεντακόσιους άνεργους. Με την οικονομική πολιτική σας έχουμε φθάσει -ακούστε παρακαλώ τον αριθμό-τους πεντακόσιους χιλιάδες ανέργους, χωρίς να λαμβάνονται υπόψη αυτοί οι οποίοι ποτέ τους δεν ενεγράφησαν στον ΟΑΕΔ ως άνεργοι.
Επιπλέον με την πολιτική σας δημιουργήσατε μία νέα ακόμη κοινωνική τάξη, τους ραντιέρηδες. Η τάξη αυτή δάνεισε το 80% των σαράντα πέντε τρισεκατομμυρίων που χρωστάμε σήμερα ως έλληνες και κράτος. Αυτοί κάθονται και αναπαύονται, όμως, σε κάποιο μέρος της χώρας μας και "δουλεύουν" αυτούς τους οποίους εσείς θέτετε από το 1981 ως κορωνίδα της πολιτικής σας, δηλαδή τους φτωχούς. Αυτούς κοροϊδεύετε!
Πέραν αυτών, δημιουργήσατε δύο χιλιάδες νομικά πρόσωπα δημοσίου δικαίου, άχρηστα ή επιζήμια, από τα οποία ταϊζονται δέκα χιλιάδες δικά σας κρατικοδίαιτα στελέχη. 'Εχετε δε εξαγγείλει τη μείωση του αριθμού τους τέσσερις φορές, αλλά δεν το έχετε κάνει ακόμα. Πότε θα το κάνετε;
'Ενα άλλο ακόμη θέμα, χρηστή Δημόσια Διοίκηση. Χάος, κύριε Υφυπουργέ. Το 1981 ο στενός δημόσιος τομέας είχε τριακόσιες πενήντα χιλιάδες υπαλλήλους. Το 1989 αντιστοίχως είχε τετρακόσιες ογδόντα μία χιλιάδες υπαλλήλους. Το 1993 (με κυβέρνηση Μητσοτάκη) είχαμε μείωση στις τετρακόσιες τέσσερις χιλιάδες υπαλλήλους. Σήμερα, το 1999, δεν ξέρω πόσοι είναι οι εν λόγω δημόσιοι υπάλληλοι. Κάθε φορά που ρωτάω δεν μου δίνετε τον αντίστοιχο αριθμό. Φαίνεται ότι πρέπει να κάνω αίτηση κατάθεσης εγγράφων για να το μάθω τελικά.
Κομματισμός. Κύριε Υφυπουργέ, μέσω του άκρατου κομματισμού σκοτώσατε κυριολεκτικά την πραγματική οικονομία, φυσικά αρχίζοντας από την πολύπαθη παραγωγικότητα. Τις προάλλες, για παράδειγμα, γινόντουσαν οι εκλογές στην Αγροτική Τράπεζα. Η κυβερνώσα παράταξη πήρε το 50% των ψήφων. Οι λοιποί το άλλο 50%. Η Αγροτική Τράπεζα χρωστάει δύο τρισεκατομμύρια. Πώς να μη χρωστάει με τέτοιο κομματικό στρατό και νοοτροπία.
Πολλά ακόμη θα μπορούσα να πω, αλλά δυστύχως δεν μου φθάνει ο χρόνος. Δυστυχώς στη χώρα μας με την απαράδεκτη πολιτική σας καταντήσατε να κάνετε το λαϊκό καπιταλισμό της Νέας Δημοκρατίας, καπιταλισμό των επτά ανθρώπων. Δηλαδή, μία ντουζίνα περίπου άνθρωποι μας κυβερνούν. Και κυβερνούν και εσάς που δήθεν κυβερνάτε! Αντί να δημιουργήσετε το σοσιαλισμό που θέλατε να εδραιώσετε από το 1981, για να ανυψώσετε τους φτωχούς, αντιθέτως, τους κάνατε φτωχότερους. Λένε ότι για να γίνεις πλούσιος δεν χρειάζεται παρά να εκμαυλίσεις τους φτωχούς. Αυτό κάνετε. Είπατε στους φτωχούς "καλά λόγια" για να τους πάρετε με το μέρος σας. Να πάρετε την ψήφο τους. Αυτοί σήμερα ή σε λίγους μήνες πρέπει να σας δώσουν την απάντηση: "μαύρο" στις επόμενες εκλογές. Δυστυχώς η χώρα, η Ελλάδα μας, δεν έχει ψήφο. Εάν η Ελλάδα ψήφιζε, δεν θα σας ψήφιζε ποτέ. 'Εχετε εν κατακλείδει, καταφέρει με τον τρόπο σας να φέρετε σε δύσκολη θέση όλους αυτούς οι οποίοι πραγματικά σας έχουν ανάγκη, τους φτωχούς. Σταματήστε την κοροϊδία. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριοι συνάδελφοι, εγώ δεν γνωρίζω από φορολογία, μου αρέσει όμως η οικονομία. Η απλή λογική στην οικονομία λέει ότι κανείς δεν μπορεί να ξοδεύει περισσότερα από αυτά που βγάζει. Και δεν μπορεί να δανείζεται συνεχώς για να καλύπτει καταναλωτικές ανάγκες και ιδιαίτερα για τις επιχειρήσεις δεν μπορούν να απασχολούν περισσότερο προσωπικό από αυτό που έχουν τη δυνατότητα για να ανταπεξέλθουν στις υποχρεώσεις τους.
'Ολοι αυτοί οι κανόνες, όλα αυτά τα χρόνια που κυβερνάει το ΠΑΣΟΚ δεν εφαρμόστηκαν, με αποτέλεσμα ο συμπολίτης μου Υπουργός να κάνει φιλότιμες προσπάθειες, όπως έχω πει και άλλες φορές, για να καλύψει όλα αυτά που καταναλώθηκαν, σπαταλήθηκαν, σκορπίστηκαν μέσα από μία φορολογία που συνεχώς αυξανόταν και έπεφτε στις πλάτες των μικρομεσαίων, των επαγγελματιών, των συνταξιούχων με αποτέλεσμα να ψηφιστούν -γεγονός που επιβεβαιώνει αυτά που λέω- δεκαέξι φορολογικά νομοσχέδια τα τελευταία χρόνια, να ψηφιστούν είκοσι οκτώ νέοι φόροι και ογδόντα περίπου φορολογικές ρυθμίσεις που όλα αυτά από το 1994 στο 1999 αύξησαν το εισόδημα από φορολογία από τέσσερα τρισεκατομμύρια τετρακόσια πενήντα δισεκατομμύρια (4.450.000.000.000) δραχμές στα δέκα τρισεκατομμύρια τριάντα δισεκατομμύρια (10.030.000.000.000) δραχμές ίσως και πεντακόσια δισεκατομμύρια (500.000.000.000) δραχμές από τα οποία βέβαια αυτόν τον καιρό το νομοσχέδιο που πρόσφατα ψηφίστηκε δίνει ψίχουλα σ' όλα αυτά που αφαίρεσε από το εισόδημα των πολιτών όλα αυτά τα χρόνια.
Η ωραιοποίηση της οικονομικής πορείας δεν συμβαδίζει με την πραγματικότητα και αυτό το επιβεβαιώνει η τραγική κατάσταση που βρίσκεται μεγάλη μερίδα πολιτών. Η μείωση του εισοδήματός τους μέσα από τη φορολογία αλλά παράλληλα και η ανεργία που πλήττει τις ελληνικές οικογένειες. Δεν υπάρχει ελληνική οικογένεια που να μην έχει ένα ή δύο ανέργους και έχει μειωθεί το διαθέσιμο εισόδημά τους και τους δημιουργεί τεράστια προβλήματα επιβίωσης και πολλοί βρίσκονται στο όριο της φτώχειας. Παράλληλα υπάρχει και επικρατεί το αίσθημα αδικίας στην εφαρμογή υποχρεώσεων των πολιτών. 'Εχουν την αίσθηση ότι πληρώνουν πάντοτε οι ειλικρινείς.
Για να μην ξεφύγω από το αντικείμενο της επερώτησης, θα αναφερθώ σε ορισμένα συγκεκριμένα σημεία. Παρατηρείται ότι υπάρχουν οι αυξημένες αντικειμενικές αξίες σε περιοχές της Κέρκυρας περιαστικές σε σχέση με το κέντρο που επιβαρύνουν τη δυνατότητα να ανταποκριθούν στις πραγματικές τιμές αυτών των ακινήτων, είτε προέρχεται από αγορά είτε μεταβίβαση είτε γονική παροχή ιδιαίτερα στην περιοχή, γύρω από την πόλη όπως είναι οι Γουβιές, το Κοντόκαλι, Ποταμός αλλά και άλλες περιοχές. 'Εχει διαπιστωθεί ότι οι τιμές που παρατηρούνται σε περιαστικές περιοχές είναι υψηλότερες απ' ότι συμβαίνει και σε κεντρικά σημεία των Αθηνών, όπως είναι η Αγία Παρασκευή και το Ψυχικό. Δεν κάνατε ελέγχους και η φορολογία είσπραξης στηρίζεται κυρίως στη δήλωση. Ενδεχομένως δεν έχετε ελεγκτές και κάποιοι που υπάρχουν δεν έχουν περάσει από κατάλληλα σεμινάρια φαίνεται ώστε να μπορούν να κάνουν τους ελέγχους.
Οι υπηρεσίες των ΔΟΥ δεν στελεχώνονται αξιοκρατικά και αυτό είναι ένα διάχυτο πρόβλημα και παράπονο και αναφέρεται αλλά μόνο μέσα από κομματικά στελέχη με τη μοριοδότηση που βάζετε που τη χρησιμοποιείτε για τα μάτια χωρίς να γίνεται πραγματική εκτίμηση αυτών που έχουν τα προσόντα για να μπορέσουν να στελεχώσουν τις υπηρεσίες. Γ' αυτό υπάρχει και μία απροθυμία. Το καθηκοντολόγιο δεν τηρείται σύμφωνα με τα προσόντα των υπαλλήλων. Ο έλεγχος του κεφαλαίου γίνεται τον τελευταίο χρόνο της παραγραφής και οι υποθέσεις κλείνουν όσο και όσο προς το τέλος του έτους για να μη χαθούν κάποια έσοδα. Δεν γίνεται έλεγχος στο ΦΠΑ αλλά μόνο κατά δήλωση. Θέλω να ξέρω ακόμα αν τίθεται θέμα αντικειμενικοποίησης του ΦΠΑ όπως ακούγεται και συζητείται και προβληματίζει ορισμένες επιχειρήσεις και επαγγελματίες. Πάντως είναι γεγονός, μολονότι ψηφίστηκε τελευταίως, ότι δημιουργεί ένα αίσθημα αδικίας σ' αυτούς που πραγματικά δηλώνουν το εισόδημα και πληρώνουν το ΦΠΑ ενώ με την αντικειμενικοποίηση θα αδικούνται κάποιοι. Κάτι άλλο που θέλω να σας πω είναι η συμπεριφορά του ΣΔΟΥ. Θυμίζει πραγματικά εκτελεστικά αποσπάσματα όταν μπαίνουν αυτοί οι άνθρωποι στις επιχειρήσεις ή στα καταστήματα ή στα ρεστοράν δημιουργώντας μία φοβία στους πελάτες και κυρίως στους ξένους που φεύγουν μόλις εισβάλει η υπηρεσία τους ΣΔΟΥ.
'Ολα αυτά δημιουργούν τεράστια προβλήματα. Αναφέρθηκαν στο σύστημα TAXIS. Κινδυνεύει να γίνει απαρχαιωμένο, να μην προσφέρει τις υπηρεσίες που χρειάζεται. Μάλιστα, υπάρχουν σοβαρές ελλείψεις και σε περιφερειακές εφορίες αλλά και σε κεντρικές.
Για όλα αυτά τα θέματα, πιστεύω ότι η ανάγκη συγκέντρωσης των φόρων γίνεται κυρίως από αυτούς οι οποίοι ειλικρινά δηλώνουν και ξεφεύγουν αυτοί οι οποίοι είναι συστηματικά και κακοπληρωτές, ή έχουν τη δυνατότητα να ξεφύγουν.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Εξαντλήθηκε ο κατάλογος των επερωτώντων.
Κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, πιστεύω ότι όλοι σας μου αναγνωρίζετε το γεγονός ότι δεν χρησιμοποιώ αυτό το Βήμα ούτε για να αυξήσω τους τόνους στο όνομα μιας δημαγωγικής ρητορικής, ούτε για να υπερασπίζομαι εύκολα και ανέξοδα την Κυβέρνηση και το Κόμμα μου, ούτε βέβαια για να αναλώνομαι σε ατεκμηρίωτες και άνευ σημασίας ομιλίες.
Αυτήν όμως τη φορά, ακούγοντας τους ομιλιτές και διαβάζοντας λεπτομερώς την επερώτηση, θα σας ζητήσω να μου συγχωρήσετε την έκφραση μίας αγανάκτησης και μίας ανησυχίας που θεωρώ απόλυτα δικαιολογημένη.
Αγανάκτηση εκφράζω, γιατί νομίζω ότι δεν τιμά τη Βουλή ούτε τη νοημοσύνη των συναδέλφων που ακούν εδώ το γεγονός ότι ορισμένοι συνάδελφοι της Αξιωματικής Αντιπολίτευσης επανέρχονται στερεότυπα, με πανομοιότυπες επερωτήσεις σε θέματα που όχι μόνο έχουν απαντηθεί, αλλά και που έχουν επαληθευτεί από τη ζωή και την πράξη. Επιτέλους, τέτοιο είναι το αδιέξοδο στο οποίο έχει περιέλθει η Νέα Δημοκρατία όσον αφορά τον αντιπολιτευτικό της λόγο; 'Εχετε εξαντλήσει την πολιτική σας φαντασία και τη διάθεσή σας να ασκείτε σοβαρό έλεγχο και κριτική στα ζητήματα που δημιουργούνται από τις προσπάθειες της Κυβέρνησης να επιλύσει τα χρόνια αλλά και τα νέα προβλήματα της ελληνικής κοινωνίας;
Ανησυχία επίσης εκφράζω, γιατί με τέτοιες τακτικές υποβαθμίζονται όχι μόνον οι θεσμοί, αλλά και το επίπεδο της αντιπαράθεσης στο Κοινοβούλιο. Είναι δυνατόν να κατατίθεται επερώτηση με τόσο κενού περιεχομένου παρατηρήσεις, τόσο γενικόλογη περιγραφή και με τόσο κατάφωρα αντίθετες στην πραγματικότητα διαπιστώσεις;
Είναι δυνατόν, κυρίες και κύριοι συνάδελφοι, να αμφισβητείται η επιτυχία της ακολουθούμενης από την Κυβέρνηση οικονομικής πολιτικής, όταν η αποτελεσματικότητά της αναγνωρίζεται από την πλειοψηφία των Ελλήνων πολιτών, από τους διεθνείς οργανισμούς και κυρίως από το ίδιο το γεγονός ότι βρισκόμαστε προ των πυλών της ένταξής μας στην Οικονομική και Νομισματική 'Ενωση;
Είναι δυνατόν να εμφανίζεται το Υπουργείο Οικονομικών ως ευρισκόμενο σε κατάσταση διάλυσης, όταν πανταχόθεν προκύπτει η ταχύτατη οργανοδιοικητική ανασυγκρότηση του, ο θεσμικός του εκσυγχρονισμός και οι πρωτοφανείς επιδόσεις στον τομέα των δημοσίων εσόδων, της εξυγίανσης του δημοσιονομικού συστήματος και του εξορθολογισμού των δαπανών του;
Είναι δυνατόν, τώρα που αποκαθίστανται σταδιακά οι ελεγκτικοί μηχανισμοί και τίθενται σταθεροί κανόνες στο παιχνίδι των σχέσεων με τους φορολογούμενους, να γίνεται λόγος για έξαρση της διαφθοράς και πολιτικό έλεγχο της επιχειρηματικής δράσης;
Είναι δυνατόν να λέτε, κύριοι συνάδελφοι, ότι ο κομματισμός κυριαρχεί στην πολιτική μας και στο δημόσιο βίο γενικότερα, όταν όλοι γνωρίζουν ότι ποτέ άλλοτε στη δημόσια διοίκηση δεν έχουν πρυτανεύσει τόσο αδιάβλητες οι διαδικασία και θεσμικά κατοχυρωμένες; Σήμερα τόσο οι προσλήψεις όσο και οι προαγωγές στο χώρο των δημοσίων υπαλλήλων γίνονται με διαφανή και αξιοκρατικά κριτήρια.
Είναι, λοιπόν, δυνατόν να δηλώνετε, ότι η πάταξη της φοροδιαφυγής είναι όνειρο θερινής νυκτός, όταν η πορεία των εσόδων δεν ήταν ποτέ καλύτερη από τη σημερινή και η απόδοση των φοροεισπρακτικών μηχανισμών τόσο αποτελεσματική;
Είναι δυνατόν να μιλάτε για συνεχείς νομοθετικές παρεμβάσεις χωρίς μελέτη και δημοκρατικό διάλογο, όταν γνωρίζετε ότι το τελευταίο φορολογικό νομοσχέδιο ήταν αποτέλεσμα ενός ευρύτατου κοινωνικού διαλόγου με πάνω από εξήντα κοινωνικούς ετέρους και παραγωγικούς φορείς;
Είναι δυνατόν να αναφέρεσθε στο TAXIS και τη βιωσιμότητα των λειτουργιών του τώρα που το σύστημα αυτό βρίσκει την πλήρη εφαρμογή του επιτρέποντας στη διοίκηση να αντιμετωπίζει για πρώτη φορά τόσο αποτελεσματικά τα ζητήματα της φοροδιαφυγής και της εξυγίανσης της φορολογικής συμπεριφοράς των πολιτών;
Φοβούμαι, κύριοι συνάδελφοι και το λέω ειλικρινά, ότι η Αξιωματική Αντιπολίτευση έχει περιέλθει σε μια τέτοια κρίση στρατηγικής και τακτικής που οι επιλογές της για μεν την ίδια είναι αυτοκαταστροφικές, για την πολιτική όμως ζωή του τόπου είναι ζημιογόνες.
Πολλά επιτρέπονται στην πολιτική κύριοι συνάδελφοι. Η διαστροφή ομως της πραγματικότητας και η υπονόμευση των θεσμών δεν επιτρέπεται. Θα την πληρώσετε.
Κυρίες και κύριοι συνάδελφοι, το σύνολο της κυβερνητικής μας πολιτικής για τη Δημόσια Διοίκηση εντάσσεται σε μια καθολική πολιτική εντοπισμού των αναγκών και δημιουργίας των προϋποθέσεων για την απαλλαγή όλων των υπηρεσιών από τις αντιπαραγωγικές λειτουργίες και τις κοστοβόρες διαδικασίες που τις χαρακτηριζαν στο παρελθόν. Θέλουμε την αναδιοργάνωση της Δημόσιας Διοίκησης με τρόπο που να την καθιστά εμψυχώτρια της ανταγωνιστικότητας της οικονομίας με εκσυγχρονισμένες δομές αναπτυξιακές υποδομές και παραγωγικά σχεδιασμένες λειτουργίες υψηλής απόδοσης. Φυσικά ούτε θαυματοποιοί είμαστε, ούτε μάγοι για να νομίζουμε ότι τα πράγματα θα αλλάξουν από τη μια μέρα στην άλλη και το αναχρονιστικό κράτος θα μεταμορφωθεί σε πρότυπο χρηστής διοίκησης και πλήρους αξιοκρατίας με την κίνηση ενός μαγικού ραβδιού.
Φυσικά τα προβλήματα που αντιμετωπίζουμε είναι πολλά και η επιβολή των επιθυμητών λύσεων θα χρειαστεί ανάλογο χρόνο ωρίμανσης και εφαρμογής. 'Αλλωστε, όλοι γνωρίζετε ότι η αλλαγή νοοτροπίας δεν είναι κάτι που αντιμωπιζεται με ευχολόγια. Χρειαζεται πάνω απ'όλα μια νέα πολιτική παιδεία, μια νέα διοικητική μεθοδολογία και κυρίως μια νέα διαχειριστική συνείδηση που από τον προϊστάμενο Υπουργό μέχρι τον τελευταίο υπάλληλο πρέπει να διέπει το σύνολο της συμπεριφοράς των λειτουργιών της Δημόσιας Διοίκησης.
Προς αυτήν την κατεύθυνση κινούμενοι τόσο στο σύνολο της Δημόσιας Διοίκησης, όσο ειδικότερα στο επίπεδο της αναδιοργάνωσης των υπηρεσιών του Υπουργείου Οικονομικών, οι παρεμβάσεις μας έχουν έναν κοινό παρονομαστή. Θέτουν το πρόβλημα του εκσυγχρονισμού της διοίκησης με όρους επιχειρησιακού επανασχεδιασμού. Αυτό σημαίνει ότι δεν εφαρμόζουμε την πολιτική μας μόνο με όρους ιδεολογικούς, πολιτικούς ή κοινωνικούς, αλλά με όρους μιας πολιτικής διοίκησης στελεχών με αντικειμενικότητα, με διαφάνεια και ορθολογισμό που αποσκοπεί στη δημιουργία των καλύτερων δυνατών αποτελεσμάτων στο συντομότερο δυνατό χρόνο με το χαμηλότερο δυνατό κόστος και το μεγαλύτερο δυνατό όφελος. Οι διαχωρισμοί και οι κομματικές ταξινομήσεις δεν έχουν θέση πλέον σ'αυτήν τη χώρα. Δεν έχουν πλέον θέση σ'αυτήν την πολιτική την οποία ακολουθούμε. Το χρώμα των υπηρεσιών και των στελεχών τους μας αφήνει παγερά αδιάφορους. Το αποτέλεσμα όμως των λειτουργιών τους μας κρατά σε εγρήγορση. Αυτά μας ενδιαφέρουν και έτσι τα αξιολογούμε.
Η εξυπηρέτηση σκοπιμοτήτων νομής εξουσίας και αναπαραγωγής κομματικών και πελατειακών θέσεων είναι έξω από τη λογική των προσπαθειών μας για την ανασυγκρότηση των υπηρεσιών μας γιατί είναι ακριβώς αυτή που εμποδίζει την επιτελική αναδιοργάνωση των υπηρεσιών.
Τι μας ενδιαφέρει άραγε κύριοι συνάδελφοι, αν ο προϊστάμενος μιας ΔΟΥ ή ενός τελωνείου είναι πράσινος, είναι μπλε, είναι κόκκινος ή οτιδήποτε άλλο χρώμα έχει; Αυτό που μας ενδιαφέρει είναι τα αποτελέσματα τα οποία φέρνει κάθε μήνα όσον αφορά την επίτευξη των στόχων που έχει τοποθετήσει το Υπουργείο Οικονομικών σ'αυτόν.
Η χρησιμοποίηση των υπηρεσιών ως μηχανισμού απορρόφησης πλεονάζοντος δυναμικού ή πολύ περισσότερο ως μεθόδου ικανοποίησης "ημετέρων" όχι απλώς είναι έξω από τη λογική της πολιτικής μας, αλλά είναι και κάτι που έρχεται σε ευθεία αντίφαση με τη στρατηγική μας για τη μείωση των δαπανών και την αύξηση της παραγωγικότητας των κρατικών υπηρεσιών. Στόχος μας η δημιουργία μιας αποτελεσματικής και ανταγωνιστικής διοίκησης η οποια θα λειτουργεί αποδοτικά και σύμφωνα με το περιεχόμενο της πολιτικής που υπαγορεύει η εκάστοτε κυβέρνηση.
Τι σημαίνουν όλα αυτά, κύριοι συνάδελφοι;
Σημαίνει πρώτα απ'όλα ότι τα κριτήρια επιλογών για τη στελέχωση των υπηρεσιών και των στελεχών είναι κριτήρια ελαχιστοποίησης του κόστους και μεγιστοποίησης του οφέλους για την εθνική μας οικονομία και τους πολίτες.
Σημαίνει κατά δεύτερον ότι το σύστημα υπηρεσιακής αξιολόγησης που εφαρμόζουμε δε στηρίζεται σε πολιτικά, αλλά σε επιχειρησιακά κριτήρια. Δεν αξιολογούμε, λοιπόν, τα πολιτικά φρονήματα αλλά την ικανότητα, την προσωπικότητα, την παραγωγικότητα, τη σοβαρότητα και την αποδοτικότητα των υπαλλήλων μας.
Σημαίνει κατά τρίτο λόγο ότι εισάγουμε θεσμούς και μεθόδους μετατροπής των υπηρεσιών μας σε μανθάνοντες οργανισμούς ικανούς να ενσωματώνουν τη γνώση, να αξιοποιούν την πληροφορία, να εκμεταλλεύονται την τεχνολογία, να αναπτύσσουν διαρκώς τις δεξιότητες του ανθρώπινου δυναμικού.
Θέλω να πιστεύω κύριοι συνάδελφοι ότι πέρα από κομματικές σκοπιμότητες θα συμφωνήσετε όλοι στο τέλος σ'αυτήν την Αίθουσα ότι η εφαρμογή σύγχρονων μεθόδων μάνατζμεντ στη δημόσια διοίκηση αποτελεί για τη χώρα μας τη λυδία λίθο της ανάπτυξής της και ότι τουλάχιστον σε ό,τι αφορά το Υπουργείο Οικονομικών τα βήματα που γίνονται προς αυτήν την κατεύθυνση είναι τουλάχιστον αξιοσημείωτα.
Κυρίες και κύριοι συνάδελφοι, σήμερα υλοποιούμε τις τομές εκείνες που μετατρέπουν το Υπουργείο Οικονομικών σε πρότυπο προσαρμογής και αποτελεσματικής απάντησης στις σύγχρονες ανάγκες και τις προκλήσεις όχι μόνο της ελληνικής κοινωνίας αλλά και του διεθνούς ανταγωνιστικού περιβάλλοντος. 'Ηδη, οι τομές μας εστιάζονται σε τρία διακριτά αλλά συμπληρωματικά ως προς το επιδιωκόμενο αποτέλεσμα επίπεδα. Το πρώτο επίπεδο είναι η αναδιοργάνωση των υπηρεσιών με την εισαγωγή των λειτουργιών τους στον κόσμο της σύγχρονης κοινωνίας της πληροφορίας. Σειρά ολοκληρωμένων πληροφοριακών συστημάτων για τις ΔΟΥ, τα τελωνεία, το ΣΔΟΕ, το Γενικό Χημείο του Κράτους, τη Μεγάλη Ακίνητη Περιουσία, την Δημόσια Περιουσία κλπ. μεταβάλλουν τη φυσιογνωμία των παρεχομένων υπηρεσιών και συμβάλλουν ταυτόχρονα:
- Στην αμεσότερη εξυπηρέτηση του πολίτη. Σύνθημά μας "Πρώτα ο πολίτης".
- Στην καταπολέμηση της γραφειοκρατίας. Λιγότερη γραφειοκρατία για τον πολίτη και - Στην πάταξη της φοροδιαφυγής, της φοροκλοπής, της φοροαποφυγής και της λαθρεμπορίας που αποτελούν πρόκληση για την ελληνική κοινωνία.
Σήμερα το πρόγραμμα TAXIS έπαψε να αποτελεί πεδίο αντιπαράθεσης ανάμεσα στο Υπουργείο Οικονομικών και τους πολίτες, δεδομένου ότι όλοι έχουν αποδεχθεί την παραγωγική του λειτουργία, τις νέες υπηρεσίες που προσφέρει στους πολίτες, καθώς και τις δυνατότητες που ενσωματώνει, ώστε οι οικονομικές υπηρεσίες των Δ.Ο.Υ. να επιτελούν το έργο τους. Μόνο ορισμένοι Βουλευτές της Νέας Δημοκρατίας -και όχι όλοι- προσπαθούν να αναδείξουν το σύστημα TAXIS σε σημείο αντιπολιτευτικής αντιπαράθεσης, επειδή δεν θέλουν να παραδεχθούν τα δικά τους τραγικά λάθη στον αρχικό σχεδιασμό του συστήματος. Kαι βεβαίως -να απαντήσω σε ένα προηγούμενο σχόλιο- διορθώσαμε την ατελέστατη σύμβαση του 1992 το 1995 και 1996.
Για παράδειγμα, κύριοι συνάδελφοι, ξεχνάτε ότι η Νέα Δημοκρατία το 1992-1993 επεχείρησε να σχεδιάσει το πρόγραμμα TAXIS αγνοώντας την κρίσιμη συνιστώσα της ανάπτυξης on line δικτύου για τη διασύνδεση των κεντρικών υπηρεσιών του Υπουργείου Οικονομικών με τις Δ.Ο.Υ. Αυτό ήταν παγκόσμια πρωτοτυπία, της οποίας βέβαια δυστυχώς έχετε μόνον εσείς αυτήν την πατρότητα. Και βέβαια διορθώσαμε και αυτήν την έλλειψη.
Ξεχνούν ότι η Νέα Δημοκρατία, αγνοώντας την ανάγκη για σύγχρονες υποδομές, σχεδίασε το έργο χωρίς την πρόβλεψη ανέγερσης κτιρίου, λες και ήταν δυνατόν να στεγαστεί το TAXIS στα κτίρια της Αριστογείτονος, την εγκατάσταση κεντρικών και περιφερειακών υπολογιστικών συστημάτων για τα έργα πληροφορικής του Υπουργείου Οικονομικών. 'Αλλωστε, με τη χρησιμοποίηση του όρου και μόνο "μηχανοργάνωση" στην επερώτησή σας, κύριοι συνάδελφοι, υποδηλώνετε την άγνοια του κόμματός σας στις εξελίξεις που συντελούνται στον τομέα της πληροφορικής και επιβεβαιώνετε την έλλειψη τεχνογνωσίας ως προς τους νέους ορίζοντες, όπως είναι μόνο τα Ολοκληρωμένα Πληροφοριακά Συστήματα.
Πέρα όμως από τις αδυναμίες των επερωτώντων Βουλευτών να παραδεχθούν ότι επιτέλους το Υπουργείο Οικονομικών διαθέτει ένα σύγχρονο Ολοκληρωμένο Πληροφοριακό Σύστημα, με το σύστημα TAXIS η Κυβέρνηση έχει αποδείξει την ικανότητά της να εισάγει στη Δημόσια Διοίκηση την πλέον προηγμένη τεχνολογία, τεχνολογία την οποία αυτήν τη στιγμή μελετούν και άλλες ευρωπαϊκές κυβερνήσεις. Τόσο ο εξοπλισμός της πληροφορικής όσο και το σύνολο των εφαρμογών έχουν ήδη εγκατασταθεί και λειτουργούν παραγωγικά σε εκατόν ογδόντα τέσσερις Δ.Ο.Υ., κύριοι συνάδελφοι. Καταθέτω για τα Πρακτικά αυτόν το σχετικό πίνακα.
Στο σημείο αυτό ο Υφυπουργός Οικονομικών κ. Γεώργιος Δρυς, καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο σχετικός πίνακας υπάρχει στο τεύχος των Πρακτικών της Βουλής).
ΓΕΩΡΓΙΟΣ ΔΡΥΣ (Υφυπουργός Οικονομικών): Στο τέλος του χρόνου θα έχουν εγκατασταθεί στο πρόγραμμα TAXIS διακόσιες τριάντα μία Δ.Ο.Υ., οι οποίες θα καλύπτουν το 98% και πλέον των φορολογικών δραστηριοτήτων και εσόδων και δεν υστερούν σε τίποτε από τις πλέον προηγμένες τεχνολογίες πληροφορικής σε παγκόσμιο επίπεδο. Να σας δώσω ένα δεύτερο πίνακα, για να τα διαπιστώσετε αυτά.
Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο σχετικός πίνακας υπάρχει στο τεύχος των Πρακτικών της Βουλής).
ΓΕΩΡΓΙΟΣ ΔΡΥΣ (Υφυπουργός Οικονομικών): Συνεπώς η πορεία ανάπτυξης της πληροφορικής στο Υπουργείο Οικονομικών ακολουθεί γρήγορους ρυθμούς, πάνω σε ένα αυστηρό χρονοδιάγραμμα, το οποίο έχει κατατεθεί και προγενέστερα στη Βουλή και κατατίθεται και τώρα για την περίοδο Σεπτέμβριος 1999-Δεκέμβριος 1999.
Παρακαλώ να κατατεθεί και αυτό στα Πρακτικά, για να το μελετήσετε και να ελέγξετε αν αυτά τα οποία λέμε υλοποιούνται.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το έργο TAXIS, κύριοι συνάδελφοι, αποτελεί πρότυπο τεχνολογικό επίτευγμα άξιο προς μίμηση, όχι μόνο για τον ελληνικό χώρο, το οποίο έχει ένα συγκεκριμένο προσανατολισμό και σχεδιασμό. Σήμερα που έχουμε έτοιμες υποδομές, μπορούμε να προσφέρουμε στους 'Ελληνες πολίτες υψηλής ποιότητος υπηρεσίες.
Εντός του 1999 θα λειτουργήσουν: Πρώτον, η σύνδεση των διευθύνσεων των κεντρικών υπηρεσιών του Υπουργείου με το σύστημα TAXIS. Δεύτερον, η σύνδεση του Εθνικού Ελεγκτικού Κέντρου και των έξι περιφερειακών ελεγκτικών κέντρων με το σύστημα TAXIS. Τρίτον, η ανάπτυξη του ολοκληρωμένου συστήματος διαχείρισης προσωπικού για την υποβοήθηση της διοίκησης του Υπουργείου Οικονομικών στη λήψη των αποφάσεων.
Επίσης, από την 1.1.2000 θα λειτουργήσουν σε πλήρη παραγωγή η ηλεκτρονική υποβολή δηλώσεων ΦΠΑ, καθώς και η ηλεκτρονική έκδοση φορολογικής ενημερότητος από τις υπηρεσίες που απαιτούν την έκδοσή τους.
'Οσον αφορά δε τις διασταυρώσεις, για τις οποίες δείχνει να ενδιαφέρεται επιφανειακά και μόνο η Νέα Δημοκρατία, το αντίστοιχο υποσύστημα του TAXIS έχει τις παρακάτω τριάντα τρεις, κύριοι συνάδελφοι, ενδεικτικές δυνατότητες, τις οποίες η Νέα Δημοκρατία δεν είχε ποτέ διανοηθεί, όταν εκείνη άσκησε την ευθύνη της διοίκησης του Υπουργείου Οικονομικών.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επίσης, με το σύστημα TAXIS έχουμε σήμερα τη δυνατότητα να παρακολουθούμε καθημερινά τα έσοδα και τις οφειλές σε κάθε Δ.Ο.Υ., στο σύνολο της χώρας, να τίθενται στόχοι για την πάταξη της φοροδιαφυγής και την ενίσχυση των δημόσιων οικονομικών.
Η σημασία αυτών των δυνατοτήτων απεδείχθη περίτρανα από το θετικό αποτέλεσμα, το οποίο εμφανίζει ο προϋπολογισμός του κράτους και το 1998 και το 1999. Δηλαδή, κύριοι συνάδελφοι, τυχαία άλλαξε η συμπεριφορά των φορολογούμενων πολιτών τα πέντε τελευταία χρόνια; Δεν κατανοείτε την τεράστια προσφορά την οποία είχε η οργανοδιοικητική αναβάθμιση, την οποία έχουμε κατορθώσει να εισαγάγουμε στο Υπουργείο Οικονομικών τα πέντε τελευταία χρόνια;
Κυρίες και κύριοι συνάδελφοι, το σύστημα ΤΑXIS εδώ και τρία χρόνια ακολουθεί πιστά το χρονικό και οικονομικό του προγραμματισμό. Ως απόδειξη της συνέπειας επιτυχίας η επιτροπή παρακολούθησης του επιχειρησιακού προγράμματος ΚΛΕΙΣΘΕΝΗΣ έχει εγκρίνει τις προτάσεις για επαύξηση του προϋπολογισμού του, δεδομένου ότι η απορροφητικότητα του έργου αυτού ξεπερνά το 100%.
Λυπάμαι, αλλά τα στοιχεία τα οποία δώσατε, για καθυστέρηση στην απορρόφηση, είναι εσφαλμένα. Θέλω να διαβεβαιώσω την Εθνική Αντιπροσωπεία ότι όλες οι ενέργειες του Υπουργείου Οικονομικών για την επιτάχυνση και επέκταση του έργου ΤΑXIS έγιναν με τον πλέον εποικοδομητικό τρόπο, τόσο στο επίπεδο των εγκρίσεων όσο και στο επίπεδο των διαδικασιών. Επομένως είναι απορίας άξιον, γιατί η Νέα Δημοκρατία επιχειρεί συνεχώς να προβάλλει εμπόδια και αιτιάσεις σε ένα έργο το οποίο θα όφειλε να επαινέσει. 'Εχει κι εκείνη ένα μέρος συνεισφοράς για το σχεδιασμό του προγράμματος TAXIS. Γιατί αυτό το μένος κατά του προγράμματος TAXIS; Δυστυχώς, όμως, η χωρίς στόχους αντιπολίτευση και οι αδυναμίες της δεν της επιτρέπουν να κατανοήσει το σχεδιασμό, την υλοποίηση και τη λειτουργία ενός συστήματος, που περνάει τα όριά της.
Το δεύτερο επίπεδο, κύριοι συνάδελφοι, είναι η εφαρμογή προγραμμάτων για την αναβάθμιση της ποιότητας και των δεξιοτήτων του ανθρώπινου δυναμικού. Οι θεσμοί διαρκούς επιμόρφωσης των υπαλλήλων και οι προσλήψεις νέων, ικανών, ειδικών επιστημόνων, είναι το δίπτυχο που χαρακτηρίζει την πολιτική μας στο επίπεδο αυτό.
Τρανή απόδειξη των επιδόσεών μας στον τομέα αυτόν, είναι, κύριοι συνάδελφοι, η δημιουργία της Σχολής Επιμόρφωσης Υπαλλήλων του Υπουργείου Οικονομικών, η γνωστή ΣΕΥΟ, και η συνεργασία μας με εξειδικευμένα εκπαιδευτικά ιδρύματα του εσωτερικού και του εξωτερικού.
Ρωτήστε με, να σας απαντήσω, εάν υπήρξε έστω και μία ώρα εκπαίδευσης των υπαλλήλων του Υπουργείου Οικονομικών την περίοδο 1990-1993. Υπήρξε μία ώρα; Απαντήστε.
ΑΔΑΜ ΡΕΓΚΟΥΖΑΣ: Πιο νωρίς υπήρξε;
ΓΕΩΡΓΙΟΣ ΔΡΥΣ (Υφυπουργός Οικονομικών): Σας λέω για την περίοδο 1990-1993. Εξάλλου η σχολή επιμόρφωσης θεσμοθετήθηκε, όπως ξέρετε, το 1995 και άρχισε να λειτουργεί το 1996.
ΑΔΑΜ ΡΕΓΚΟΥΖΑΣ: Είχε άλλο όνομα πριν.
ΓΕΩΡΓΙΟΣ ΔΡΥΣ (Υφυπουργός Οικονομικών): Αναφέρομαι στη Σχολή Επιμόρφωσης Υπαλλήλων Υπουργείου Οικονομικών (ΣΕΥΥΟ).
Κύριοι συνάδελφοι, μιλήσατε για έλλειψη εκπαίδευσης και εξειδίκευσης και δεν ξέρω, ειλικρινά, ποιοι σας χορηγούν αυτές τις πληροφορίες. Αν ήμουν στη θέση σας, τουλάχιστον θα τους ήλεγχα για την εσφαλμένη πληροφόρηση, την οποία δίδουν στους Βουλευτές της Νέας Δημοκρατίας.
Ελάτε στη Σχολή Επιμόρφωσης, να δείτε το Διοικητικό Συμβούλιο της Σχολής και να ζητήσετε όποια πληροφορία θέλετε. Ελάτε μια μέρα όμως, σας έχουμε καλέσει επανειλημμένως και ουδέποτε ήρθατε, ούτε στο Κέντρο Πληροφορικής ούτε στη Σχολή Επιμόρφωσης. Κάνετε όμως κριτική ότι δεν εκπαιδεύονται οι υπάλληλοι του Υπουργείου Οικονομικών.
Ακούστε λοιπόν, το δεκάμηνο αυτό, Ιανουαρίου-Σεπτεμβρίου 1999, εκπαιδεύτηκαν από τη Σχολή Επιμόρφωσης του Υπουργείου Οικονομικών έντεκα χιλιάδες εννιακόσιοι ενενήντα εφτά υπάλληλοι, συμπληρώνοντας τριακόσιες δύο χιλιάδες οκτακόσιες είκοσι ανθρωποώρες εκπαίδευσης στα προγράμματα συνεχιζόμενης κατάρτισης και στα προγράμματα εκπαίδευσης των χρηστών των ολοκληρωμένων πληροφοριακών συστημάτων.
Μέχρι το τέλος του 1999 θα ολοκληρωθεί η εκπαίδευση σε όλες τις φάσεις επίσης χιλίων πεντακοσίων περίπου ατόμων, που προέρχονται κυρίως από τις Δ.Ο.Υ., συμπληρώνοντας εκατόν είκοσι χιλιάδες ανθρωποώρες εκπαίδευσης. Την περίοδο αυτή, επίσης, έχει προγραμματιστεί η έναρξη δύο άλλων σημαντικών σεμιναρίων για τα Ολοκληρωμένων Πληροφοριακών Συστημάτων, όπως είναι το Ολοκληρωμένο Πληροφοριακό Σύστημα της Τράπεζας Νομικών Πληροφοριών και της Διαχείρισης Εντύπων.
Το τρίτο επίπεδο είναι η θεσμοθέτηση νέων σύγχρονων οργάνων προσαρμοσμένων στις ανάγκες της αγοράς και στις εξελίξεις του επιχειρησιακού ανταγωνισμού.
Το Σώμα Δίωξης Οικονομικού Εγκλήματος, η λειτουργία των Εθνικών και Περιφερειακών Ελεγκτικών Κέντρων, η αναβαθμισμένη οικονομική επιθεώρηση, που εθεωρείτο μέχρι πρότινος το ψυγείο των πολιτικά ανεπιθύμητων, η αποκατάσταση της ιεραρχίας στις Δ.Ο.Υ. και στα τελωνεία, είναι μερικά μόνο από τα παραδείγματα που μπορούμε να επικαλεστούμε για τα μέτρα που λάβαμε προς την κατεύθυνση της αποκατάστασης της αξιοκρατίας και του θεσμικού εκσυγχρονισμού των υπηρεσιών.
Οι αλλαγές στη διάρθρωση του ελεγκτικού μηχανισμού με τη σύσταση και τη λειτουργία του ΕΘΕΚ, του Εθνικού Ελεγκτικού Κέντρου, των ΠΕΚ, των Περιφερειακών Ελεγκτικών Κέντρων και του ΣΔΟΕ και η αξιοκρατική στελέχωσή τους, ο σταδιακός εκσυγχρονισμός των μέσων υποστήριξης των μηχανισμών ελέγχου -TAXIS και ESCORT- και κυρίως η βούληση για εντατικοποίηση των ελέγχων και όχι για αυτόματη περαίωση των υποθέσεων, χωρίς έλεγχο, αποτέλεσαν κατά κύριο λόγο το νέο περιβάλλον, στο οποίο στηρίχθηκε και στηρίζεται όλος ο σχεδιασμός των ελέγχων.
Στόχος είναι η δημιουργία εξειδικευμένων ελεγκτικών μονάδων με συσσώρευση γνώσεων και εμπειριών και αποκλειστική απασχόληση υπαλλήλων-ελεγκτών στο ελεγκτικό έργο, γεγονός που παρέχει την ευχέρεια καλύτερου προγραμματισμού, καλύτερης παρακολούθησης και αξιολόγησης των αποτελεσμάτων, τόσο σε επίπεδο υπηρεσιών όσο και σε επίπεδο ελεγκτών-υπαλλήλων.
Βασική προτεραιότητα του Υπουργείου μας είναι η εντατικοποίηση των φορολογικών ελέγχων και ο προσανατολισμός του στις υποθέσεις εκείνες, που πράγματι λόγω ύψους εισοδημάτων ή για ειδικούς λόγους πρέπει κατά προτεραιότητα να ελέγχονται.
Εξάλλου, σε καμια χώρα του κόσμου, αγαπητοί συνάδελφοι, δεν γίνεται 100% έλεγχος όλων των φορολογικών υποθέσεων. Προς την κατεύθυνση ακριβώς αυτή κινείται και η απόφαση 1148/1998, με την οποία καθορίζονται συγκεκριμένα κριτήρια επιλογής υποθέσεων για έλεγχο, σύντομος αντικειμενικός τρόπος ελέγχου των υποθέσεων, καθώς και η επίλυση των φορολογικών διαφορών, χωρίς να παρακάμπτονται βασικές ελεγκτικές επαληθεύσεις και κανόνες.
Ειδικά για τις μεγάλες επιχειρήσεις που ελέγχονται από το ΕΘΕΚ, από το Εθνικό Ελεγκτικό Κέντρο, διεξάγονται επιπλέον σε βάθος ελεγκτικές επαληθεύσεις, πάντα όμως στα πλαίσια συγκεκριμένου προγράμματος ελέγχου για κάθε υπόθεση που περιέχει τις ελεγκτικές αυτές επαληθεύσεις, πέραν των υποχρεωτικών που πρέπει να διενεργηθούν για τη μεγαλύτερη δυνατή αντικειμενικοποίηση του ελέγχου. Στο πλαίσιο του παραπάνω σχεδιασμού ελέγχων και από την έναρξη ισχύος της προαναφερομένης αποφάσεως, δηλαδή της 1148/98, τα ελεγκτικά αποτελέσματα κρίνονται ιδιαίτερα θετικά με προοπτική περαιτέρω βελτίωσης.
Το Εθνικό Ελεγκτικό Κέντρο από τον Ιούνιο του 1998, δηλαδή ουσιαστικά τους δεκαέξι μήνες που λειτουργεί, μέχρι και τις 30.6.99 έχει διενεργήσει έλεγχο σε τετρακόσιες εξήντα εφτά επιχειρήσεις με ακαθάριστα έξοδα άνω των δύο δισεκατομμυρίων (2.000.000.000) δραχμών και έχει βεβαιώσει συνολικά έσοδα 153,67 δισεκατομμύρια δραχμές.
Θα ήθελα και για τη δική σας ενημέρωση να σας δώσω τα στοιχεία αυτά. Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά το προαναφερόμενο έγγραφο, το οποίο έχει ως εξής:
(Το σχετικό έγγραφο υπάρχει στο τεύχος των Πρακτικών της Βουλής). ΓΕΩΡΓΙΟΣ ΔΡΥΣ (Υφυπουργός Οικονομικών): Τα έξι ΠΕΚ που λειτουργούν από τις αρχές του 1999 έχουν διενεργήσει συνολικά ελέγχους σε χίλιες εκατόν εβδομήντα επιχειρήσεις με ακαθάριστα έσοδα από τριακόσια πενήντα έως δύο δισεκατομμύρια δραχμές και έχουν βεβαιώσει 35,7 δισεκατομμύρια δραχμές.
Σας δίνω και σχετικούς πίνακες.
Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
(Οι σχετικοί πίνακες υπάρχουν στο τεύχος των Πρακτικών της Βουλής).
ΓΕΩΡΓΙΟΣ ΔΡΥΣ (Υφυπουργός Οικονομικών): Συνολικά, κύριοι συνάδελφοι, για το εννεάμηνο Ιανουάριος-Σεπτέμβριος 1999 τα ποσά που βεβαιώθηκαν από ελέγχους από το ΕΘΕΚ, από τα ΠΕΚ και τις Δ.Ο.Υ. ανέρχονται σε διακόσια ενενήντα δύο δισεκατομμύρια (292.000.000.000) δραχμές.
Η ίδρυση του ΣΔΟΕ τον Απρίλιο του 1997 αποτέλεσε το εφαλτήριο για τον εκσυγχρονισμό των ελεγκτικών υπηρεσιών του Υπουργείου Οικονομικών. Τα μέχρι σήμερα αποτελέσματα δικαίωσαν απόλυτα την επιλογή της Κυβέρνησής μας να δημιουργήσει ένα σύγχρονο και ευέλικτο Σώμα Δίωξης του Οικονομικού Εγκλήματος, ικανό να δρα με σχέδιο και να προσαρμόζεται ταχύτατα σε αλλαγές που συντελούνται στην αγορά.
Δεν νομίζω ότι χρειάζεται να αναφέρω διεξοδικά το έργο που έχει επιτελέσει το ΣΔΟΕ τα δυόμισι χρόνια λειτουργίας του και τη σημαντική του συμβολή στη δημιουργία της αίσθησης ότι επιτέλους οι φοροφυγάδες αποκαλύπτονται και τιμωρούνται όσο ψηλά κι αν βρίσκονται, όσο επώνυμοι κι αν είναι.
Τέλος, η Οικονομική Επιθεώρηση καθίσταται πλέον μια μονάδα επανασχεδιασμού με συντονιστικά και ταυτόχρονα συμβουλευτικά καθήκοντα. Εξασφαλίζει τη συμβουλευτική υποστήριξη των προϊσταμένων των εφοριών, επιβοηθά το έργο τους για την καλύτερη οργάνωση των υπηρεσιών τους, προωθεί την εισαγωγή νέων μεθόδων και τεχνολογιών, συνδράμει την επεξεργασία στοιχείων με σύγχρονα προγράμματα και τεχνικές και εξασφαλίζει την πλαισίωση με εξειδικευμένο επιστημονικό προσωπικό.
Κυρίες και κύριοι συνάδελφοι, η Κυβέρνηση του ΠΑΣΟΚ με το ν.
2343/1995 θεσμοθέτησε την ουσιαστική αναδιοργάνωση των υπηρεσιών του Υπουργείου Οικονομικών αλλά και τον επαναπροσανατολισμό του ρόλου τους με στόχο την ουσιαστική αναβάθμιση και την αποτελεσματικότερη λειτουργία τους. Η πολιτική μας έκτοτε δεν είναι άλλη από την εφαρμογή αυτού του νόμου και των βασικών στρατηγικών επιλογών.
Θα ήθελα να ρωτήσω τους συναδέλφους Βουλευτές της Νέας Δημοκρατίας:
Τι έκανε άραγε στην τετραετία 1990-93 προς αυτήν την κατεύθυνση της αναδιοργάνωσης του Υπουργείου Οικονομικών και της αναβάθμισης του ανθρώπινου δυναμικού; Απάντηση: Απολύτως τίποτα.
Χρειάζεται άραγε να υπενθυμίσουμε στους συναδέλφους της Νέας Δημοκρατίας την κατάσταση που παραλάβαμε από τη Νέα Δημοκρατία επανερχόμενοι στην εξουσία το 1993;
Χρειάζεται να θυμίσουμε ότι από τη δική μας Κυβέρνηση υποστηρίχθηκε και ψηφίστηκε σειρά νομοθετικών ρυθμίσεων που καθιερώνουν απόλυτη διαφάνεια στην αξιολόγηση, αξιοποίηση και κατανομή του ανθρώπινου δυναμικού;
Χρειάζεται να θυμίσουμε ότι με δική μας νομοθετική πρωτοβουλία δεν μετέχει πλέον η πολιτική ηγεσία, ούτε ο Υφυπουργός ούτε ο Γενικός Γραμματέας, στα υπηρεσιακά συμβούλια και τον κύριο λόγο στην αξιολόγηση του προσωπικού έχουν οι υπηρεσιακοί παράγοντες και οι αιρετοί εκπρόσωποι των εργαζομένων;
Χρειάζεται να θυμίσουμε ότι η Νέα Δημοκρατία δεν ψήφισε το ν. 2190/1994 που σήμερα επικαλείται και που είναι αυτός με τον οποίον εισήχθη η διαφάνεια και η αξιοκρατία στη Δημόσια Διοίκηση;
Χρειάζεται να θυμίσουμε ότι τον Αύγουστο του 1990 το σύνολο σχεδόν των επιλεγέντων προϊσταμένων συμπεριλαμβάνετο στο συνδικαλιστικό ψηφοδέλτιο της προσκείμενης στην τότε κυβέρνηση της Νέας Δημοκρατίας συνδικαλιστικής παράταξης της ΔΑΚΕ;
Χρειάζεται να θυμίσουμε ότι εξαιτίας της κομματικοκρατούμενης πολιτικής της για τη Δημόσια Διοίκηση και τις υπηρεσίες του Υπουργείου Οικονομικών, η Νέα Δημοκρατία δεν μπόρεσε να εκτελέσει κανέναν από τους προϋπολογισμούς που εκείνη ψήφισε, σε αντίθεση βέβαια με αυτά τα οποία συμβαίνουν σήμερα.
Κυρίες και κύριοι συνάδελφοι, η ηγεσία του Υπουργείου Οικονομικών μπορεί να αντιμετωπίζει σήμερα την Εθνική Αντιπροσωπεία με το κεφάλι ψηλά, όχι γιατί θεωρεί ολοκληρωμένο το έργο που έχει αναλάβει, αλλά γιατί θεωρεί ότι επιτελείται ένα έργο σημαντικό, μεθοδικό, αντικειμενικό, με μόνα κριτήρια τον εκσυγχρονισμό του δημοσιονομικού μας συστήματος, τη συμβολή του στην αναπτυξιακή προσπάθεια της χώρας και, τέλος, την καλύτερη εξυπηρέτηση του πολίτη. Στην υλοποίηση του έργου αυτού δεν έχουν θέση ούτε μεμψιμοιρίες ούτε κομματισμοί ούτε κακόβουλες κριτικές. Είναι έργο υπεύθυνο και σοβαρό, στο οποίο συμμετέχει το σύνολο των εργαζομένων στις υπηρεσίες του Υπουργείου Οικονομικών. Ούτε τα έσοδα θα είχαν ξεπεράσει τις προσδοκίες μας ούτε οι προϋπολογισμοί μας θα εκτελούντο με τέτοια ακρίβεια, εάν οι υπηρεσίες του Υπουργείου Οικονομικών δεν είχαν αφήσει πίσω τους το παρελθόν της κομματικοποίησης και αν δεν είχαν μπει οριστικά στο δρόμο της αξιοκρατίας και του εκσυγχρονισμού.
Με όλα αυτά θέλω να τονίσω ότι ο δρόμος που έχουμε ακόμα να κάνουμε είναι μακρύς, κύριοι συνάδελφοι, και δύσκολος. Επισημαίνω όμως ότι η αρχή έχει γίνει και όπως είναι γνωστό, αποτελεί το ήμισυ του παντός.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, θα τελειώσω στο χρόνο μου.
Δεν συμβάλλουν στην επιτυχή έκβαση των προσπαθειών, που είναι προσπάθειες κοινές, ούτε οι άδικες μεμψημοιρίες ούτε οι αθεμελίωτες κατηγορίες ούτε οι μάχες οπισθοφυλακής, που προβάλλουν επερωτήσεις σαν και αυτή που συζητάμε σήμερα.
Σας διαβεβαιώ κατηγορηματικά, κύριοι συνάδελφοι, ότι αν έχουμε σήμερα ένα πρόβλημα με το προσωπικό των υπηρεσιών μας, σίγουρα αυτό δεν είναι το πρόβλημα της πολιτικής αξιολόγησης. Είναι αντίθετα το πρόβλημα της ποιοτικής αξιολόγησής του και της πλήρους αξιοποίησής του.
Συνεπώς η πλήρης αξιοποίηση και η ποιοτική αναβάθμιση των στελεχών του Υπουργείου Οικονομικών είναι όρος επιβίωσης και επιτυχούς εκπλήρωσης της αποστολής του φορολογικού μας συστήματος.
Για το λόγο αυτόν αφήνουμε την πολυτέλεια των κομματικών και δημαγωγικών ανησυχιών σε εκείνους που αντιλαμβάνονται τη μη συμμετοχή στην υπεύθυνη διαχείριση της τύχης αυτού του τόπου ως άλλοθι άσκησης ανέξοδης και ατεκμηρίωτης κριτικής.
Κύριε Πρόεδρε, σας ευχαριστώ πολύ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ακριβέστατος στην ώρα σας, κύριε Υπουργέ. ΠΡΟΕΔΡΕΥΩΝ (Νικόλαος Κατσαρός): Πράγματι.
ΓΕΩΡΓΙΟΣ ΔΡΥΣ (Υφυπουργός Οικονομικών): Είμαστε και οι δύο Μαθηματικοί, κύριε συνάδελφε, και έχουμε αίσθηση του χρόνου.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, για μια ακόμη φορά ο παριστάμενος Υφυπουργός των Οικονομικών ατύχησε. Ελλείψει επιχειρημάτων προσπάθησε να οξύνει τη συζήτηση, κατηγορώντας την Αξιωματική Αντιπολίτευση με διάφορες κατηγορίες, όπως ότι η επερώτηση είναι γενική, ότι δεν ξέρουμε τι μας γίνεται σε σχέση με τη μηχανοργάνωση και διάφορα άλλα, τα οποία θα αντιπαρέλθω.
Απλώς θέλω να του πω ότι κανείς δεν ρίχνει πέτρες στα σπίτια των άλλων όταν το σπίτι του είναι γυάλινο.
Κύριε Υπουργέ, αυτή την εποχή εγκαλείστε για ένα πολύ μεγάλο θέμα, το θέμα της ανανέωσης της σύμβασης για το "ΞΥΣΤΟ", ένα θέμα που χειριστήκατε μόνος σας, ένα θέμα που είναι αντικείμενο δισεκατομμυρίων ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό είναι αντικείμενο της επερώτησης;
ΓΕΩΡΓΙΟΣ ΑΛΟΓΟΣΚΟΥΦΗΣ: Βεβαίως και είναι αντικείμενο της επερώτησης η διαφάνεια στο δημόσιο, κύριε Γεωργακόπουλε. Και δεν θα έπρεπε σε καμία περίπτωση να έρθει με αυτό το ύφος σήμερα ο κύριος Υφυπουργός. Απολογούμενος έπρεπε να έρθει. Τόσο καιρό αυτή την Επιτροπή των Οικονομικών Υποθέσεων, που έχει συγκροτηθεί με βάση το άρθρο 41 την είχε παγώσει η Κυβέρνηση. Απολογούμενος θα έπρεπε να έρθει και θα έρθει απολογούμενος, όταν θα έρθει η ώρα.
'Εχουν τεθεί λοιπόν μεγάλα θέματα που έχουν σχέση με τη διαχείριση του δημόσιου χρήματος στο Υπουργείο των Οικονομικών και τίθενται και μεγάλα θέματα με την επερώτηση, τα οποία προσπαθείτε να αντιπαρέλθετε στη λογική του ότι η καλύτερη άμυνα είναι η επίθεση.
Εκ πρώτης όψεως βεβαίως θα μπορούσε να πει κανείς ότι η επερώτηση αυτή είναι εφ' όλης της ύλης. Και είναι πράγματι εφ' όλης της ύλης, διότι έχουμε ρωτήσει και έχουμε ξαναρωτήσει γι' αυτά τα θέματα και απαντήσεις δεν δίνονται και λύσεις δεν δίνονται. Διότι αυτό τελικά ενδιαφέρει τον ελληνικό λαό.
Ασφαλώς και αναφέρεται σε θέματα που έχουν θιγεί στο παρελθόν, γιατί τα θέματα αυτά δεν έχουν λυθεί. 'Εχει λυθεί το θέμα του κομματισμού; Δώσατε κάποια συγκεκριμένη απάντηση σε όσα συγκεκριμένα σας είπε ο κ. Ρεγκούζας; Δώσατε απαντήσεις για το πώς τοποθετήθηκαν οι διευθυντές; Σας είπε συγκεκριμένα παραδείγματα. Κάνατε έστω και μια προσπάθεια να τα αντικρούσετε επί της ουσίας;
Δεν είναι μείζον θέμα η καθυστέρηση στην προώθηση των πληροφοριακών συστημάτων του TAXIS που έπρεπε να είχε τελειώσει τον Απρίλιο του 1997; Πότε πάγωσε το TAXIS; Πάγωσε το 1995 -είναι εδώ ο κ. Γεωργακόπουλοςόταν για ενάμιση χρόνο δεν προχωρούσε τίποτε σ' αυτό το πρόγραμμα. 'Εγινε ένα αναθεωρημένο πρόγραμμα, το οποίο και αυτό βεβαίως δεν υλοποιείται με τους ρυθμούς που πρέπει. Ακόμη δεν έχει ολοκληρωθεί. Κάθε φορά που μιλάτε για το ΤΑXIS, κύριε Υπουργέ, όλο "θα" μας λέτε. "Ως το τέλος του χρόνου θα" μας λέτε, περνούν όμως τα χρόνια και δουλειά δεν γίνεται.
Μιλήσατε για τις απορροφήσεις. Βεβαίως και έχουν υπάρξει υπερβάσεις στον προϋπολογισμό. 'Οταν υπάρχουν υπερβάσεις στον προϋπολογισμό, τα λεφτά δεν φθάνουν. Αλλά το θέμα δεν είναι να ξοδευτούν τα λεφτά. Το ερώτημα είναι να γίνει δουλειά. Λεφτά ξοδεύονται πολύ περισσότερα απ' αυτά που πρέπει, γι' αυτό πάτε τώρα και ζητάτε πρόσθετα κονδύλια από το πρόγραμμα ΚΛΕΙΣΘΕΝΗΣ. Διότι το μεν πρόγραμμα ΚΛΕΙΣΘΕΝΗΣ έχει πρόβλημα υλοποίησης, δεν υλοποιείται με τους ρυθμούς που πρέπει, δεν απορροφώνται τα χρήματα, στο δε TAXIS, παρ' ότι ξοδέψατε πολύ περισσότερα χρήματα, έχουν γίνει αναθεωρημένες συμβάσεις με πολύ μεγαλύτερα ποσά και το πρόγραμμα δεν έχει ολοκληρωθεί.
Πώς έρχεστε και μιλάτε με αυτό το ύφος εδώ πέρα; Από επερωτώμενος έρχεστε να γίνετε τιμητής της Αντιπολίτευσης; Τι πράγματα είναι αυτά; Αμφισβητείτε ότι υπάρχει φορολογική τρομοκρατία των ελευθέρων επαγγελματιών και των επιχειρήσεων από το ΣΔΟΕ; Κυκλοφορήστε λίγο στο δρόμο. Ρωτήσατε τους επιχειρηματίες πώς αντιμετωπίζουν το ΣΔΟΕ; Για ποιο σκοπό πάει το ΣΔΟΕ εκεί; Σας είπε προηγουμένως ο κ. Σπύρου πώς μπαίνει το ΣΔΟΕ σε κάποια μικρή επιχείρηση και δημιουργείται ένα κλίμα τρομοκρατίας. Αυτός είναι ο στόχος; Οι μεγάλες επιχειρήσεις δεν πρέπει να ελέγχονται;
Διαμαρτύρεστε. Αμφισβητείτε την αναποτελεσματικότητα και τον αντιαναπτυξιακό χαρακτήρα του υφιστάμενου φορολογικού συστήματος; Αμφισβητείτε την αδιαφάνεια που υπάρχει; Είναι δυνατόν να περιμένετε να σας δώσουμε εύσημα γι' αυτήν την κατάσταση που επικρατεί στο Υπουργείο των Οικονομικών; Θα έπρεπε να έχουμε μπει στον 21ον αιώνα και είμαστε ακόμη σε σχέση με την υπόλοιπη Ευρώπη στο μεσαίωνα.
Θα μιλήσω τώρα λίγο επί της ουσίας για το φορολογικό σύστημα, γιατί πραγματικά δεν θα ήθελα να συνεχίσω στους οξείς τόνους που προσπαθήσατε να χρησιμοποιήσετε και για τους οποίους, βεβαίως, θα έπρεπε να πάρετε μία απάντηση.
Εδώ τα τελευταία χρόνια έχουμε το εξής: Διπλασιάστηκε η φορολογική επιβάρυνση. Κάθε ελληνικό νοικοκυριό πλήρωνε κατά μέσο όρο ένα εκατομμύριο διακόσιες πενήντα χιλιάδες (1.250.000) δραχμές για το σύνολο των φόρων, ενώ σήμερα πληρώνει πάνω από δυόμισι εκατομμύρια. Αυτό είναι αντικειμενικό γεγονός. 'Εγινε αυτό επειδή καταπολεμήθηκε η φοροδιαφυγή; 'Εγινε επειδή- για να χρησιμοποιήσω μία έκφραση που χρησιμοποίησε ο κύριος Υφυπουργός- μπήκε πρώτα ο πολίτης;
Φέρατε δεκαέξι φορολογικά νομοσχέδια. Με αυτά επιβάλατε πάνω από ογδόντα πέντε νέες φορολογίες, συνυπολογίζοντας βέβαια και τις φορολογίες που αυξήθηκαν. Γι'αυτό αυξήθηκε η φορολογική επιβάρυνση, γι' αυτό αυξήθηκαν τα φορολογικά έσοδα.
Μιλάτε για την εκτέλεση των προϋπολογισμών. Δεν θέλουμε να σηκώνουμε τους τόνους γι' αυτό το θέμα, διότι είναι πράγματι ένα εθνικό ζήτημα, αλλά για να συγκρίνουμε τους προϋπολογισμούς προ του '96 και μετά το '96, να δείτε πού είναι τα ποσά τα οποία είναι λογιστικά έσοδα και μόνο. Μόνο στο φετινό προϋπολογισμό υπάρχουν λογιστικά έσοδα, δηλαδή ανύπαρκτα, ύψους εξακοσίων εβδομήντα δισεκατομμυρίων (670.000.000.000) δραχμών. Είναι δυνατόν να έρχεστε και να επαίρεσθε γι' αυτήν την κατάσταση; Εάν πραγματικά είχε προχωρήσει η δημοσιονομική εξυγίανση στη χώρα, εάν πραγματικά είχαν περιοριστεί οι δημόσιες δαπάνες, εάν πραγματικά είχε οργανωθεί σωστά το Υπουργείο των Οικονομικών, δεν θα χρειαζόταν να προσφύγουμε από το 1996 και μετά σε αυτές τις πρακτικές, τις οποίες βεβαίως χρησιμοποίησαν και ορισμένες άλλες ευρωπαϊκές χώρες για ένα μικρό ποσοστό του προϋπολογισμού τους, αλλά εδώ έχουμε φτάσει στο σημείο να έχουμε λογιστικά έσοδα που ξεπερνούν το 1,5% του Α.Ε.Π., όταν το έλλειμμα, όπως το γράφει η Κυβέρνηση, είναι 1,2%, δηλαδή τα λογιστικά έσοδα είναι πάνω από το επίσημο έλλειμμα που αναγνωρίζεται. Είναι δυνατόν να φτάνουμε σε αυτές τις καταστάσεις και να θεωρούμε ότι αυτό είναι τίτλος τιμής; Και να φτάνει ο Πρωθυπουργός να λέει ότι υπονομεύει η Αξιωματική Αντιπολίτευση στο εξωτερικό δήθεν -άλλη απαράδεκτη όξυνση- την εθνική οικονομία, αποκαλύπτοντας αυτά τα λογιστικά έσοδα τα οποία χρησιμοποιεί η Κυβέρνηση, πράγμα που δεν το κάνουμε ποτέ στο εξωτερικό, αλλά βεβαίως, στο εσωτερικό θα το κάνουμε, διότι έρχεται η Κυβέρνηση εδώ και κάνει συγκρίσεις ανομοίων πραγμάτων. 'Ερχεται και χρησιμοποιεί αυτούς τους προϋπολογισμούς με τον τρόπο που συντάσσονται, για να μας πει ότι πέτυχε τους στόχους της. Ε, δεν θα το ανεχθούμε αυτό. Ο ελληνικός λαός πρέπει να ξέρει την αλήθεια, γιατί αν δεν ξέρει την αλήθεια, δεν θα γνωρίζει τι τον περιμένει.
Βεβαίως, είμαστε οι πρώτοι που λέμε να μπούμε στην Ο.Ν.Ε., είμαστε οι πρώτοι που κάνουμε σε αυτά τα θέματα ήπια αντιπολίτευση, ακριβώς διότι έστω και με αυτούς τους τρόπους θεωρούμε ότι είναι σημαντικό να μπει η Ελλάδα στην Ο.Ν.Ε., αλλά από εκεί και πέρα, όχι να έρχεστε και να ζητάτε και τα ρέστα. Αν είναι δυνατόν!
Ας μπούμε τώρα στα θέματα του φορολογικού συστήματος, τα συγκεκριμένα. 'Εχει συγκεκριμένες αδυναμίες το ελληνικό φορολογικό σύστημα και τίποτε δεν έχει γίνει τα τελευταία χρόνια για να διορθωθούν αυτές οι αδυναμίες. Τίποτε δεν έχει γίνει που να οδηγεί στη σωστή κατεύθυνση.
Πρώτα απ'όλα το κυριότερο πρόβλημα είναι ότι το σύστημα είναι εξαιρετικά περίπλοκο. Αποτελείται από ένα πλέγμα νόμων, προεδρικών διαταγμάτων, υπουργικών αποφάσεων και ερμηνευτικών εγκυκλίων, που συχνά συγκρούονται μεταξύ τους, αλληλοαναιρούνται και επιτείνουν το κλίμα δυσπιστίας στις σχέσεις μεταξύ κράτους και φορολογουμένου.
'Εγινε τίποτα τα τελευταία χρόνια που να οδηγεί στην απλοποίηση του φορολογικού συστήματος; 'Εγινε έστω μία στοιχειώδης κωδικοποίηση της φορολογικής νομοθεσίας; 'Οχι. Ενώ θα έπρεπε να ήταν το πρώτο μέλημα μιας κυβέρνησης αυτό. 'Εχει γίνει μεγάλη απλούστευση του φορολογικού συστήματος από το 1992 και μετά. 'Εγινε από εκεί και πέρα τίποτα για να κωδικοποιηθεί η νομοθεσία; Προσθέταμε φόρους, προσθέταμε εγκυκλίους, προσθέταμε προεδρικά διατάγματα, προσθέταμε ειδικούς φόρους φορολόγησης, προσθέταμε φόρους συναλλαγών και τελικά έγινε ακόμα πιο πολύπλοκο το φορολογικό σύστημα. Είναι πρόοδος αυτό; Είναι πρόοδος να πάρεις κάτι που ήταν ήδη πολύπλοκο και να το κάνεις ακόμα πιο πολύπλοκο και πιο δαιδαλώδες; Θεωρείται πρόοδος αυτό;
Δεύτερο στοιχείο του φορολογικού συστήματος είναι ότι μεταβάλλεται χωρίς προγραμματισμό αρκετά συχνά και το αποτέλεσμα είναι οι φορολογούμενοι να μην μπορούν να εξοικειωθούν με το σύστημα αυτό και να προγραμματίσουν έστω στοιχειωδώς τη δραστηριότητά τους.
'Εγινε τίποτα τα τελευταία χρόνια για να βελτιωθεί αυτή η κατάσταση; Δεκαέξι φορολογικά νομοσχέδια ψηφίστηκαν και το ένα αναιρούσε το άλλο. Υπήρχαν ογδόντα πέντε και πλέον νέες φορολογίες. Η μία συμπλήρωνε και προσέθετε στην άλλη. Είναι αυτό σταθερό και συνεπές φορολογικό σύστημα; 'Εγινε τίποτα τα τελευταία χρόνια για να αλλάξει αυτό το γεγονός; 'Οχι. Η κατάσταση γίνεται χειρότερη και έγινε χειρότερη και με το τελευταίο φορολογικό νομοσχέδιο που φέρατε. Γιατί εκεί χωρίς προγραμματισμό πια, υπό την προεκλογική πίεση -που την καταλαβαίνουμε για μία κυβέρνηση που έχει χάσει δύο διαδοχικές εκλογικές αναμετρήσεις-ήλθατε και ανατρέψατε ακόμα και στοιχεία που είχατε εισαγάγει εσείς οι ίδιοι στο φορολογικό σύστημα, υποκριτικό βεβαίως, όπως υποκριτική ήταν και ένα μεγάλος μέρος της ομιλίας σας, κύριε Υφυπουργέ. Υποκριτικά λοιπόν τα ανατρέψατε, διότι ακόμα και τα αντικειμενικά κριτήρια που λέτε ότι τα καταργήσατε, δεν τα καταργήσατε πλήρως. Ακόμα και το 35% για τα εισοδήματα των ομορρύθμων και ετερορρύθμων προσωπικών εταιρειών δεν το βάζετε στην κλίμακα. Πάλι με ενιαίο συντελεστή τα φορολογείτε.
'Οταν, λοιπόν, αλλάζει τόσο συχνά και έτσι απρογραμμάτιστα και χωρίς σχεδιασμό το φορολογικό σύστημα, αυτό είναι πρόοδος; Δεν είναι πρόοδος. Είναι οπισθοδρόμηση.
Τρίτον, το ελληνικό φορολογικό σύστημα έχει εξαιρετικά υψηλό κόστος συλλογής και διαχείρισης των φόρων. Και έχουμε το πιο χαρακτηριστικό παράδειγμα των φόρων της δήθεν μεγάλης ακίνητης περιουσίας, διότι μόνο μεγάλη δεν είναι η ακίνητη περιουσία που φορολογείται, που έχει χαμηλότερη απόδοση ακόμα και από το κόστος συλλογής και διαχείρισής της. Χαρακτηριστικό του πόσο πολλοί είναι οι φόροι, είναι ότι ενώ βεβαιώνονται, δεν μπορούν να εισπραχθούν. Και έχετε τους προϋπολογισμούς που γράφετε βεβαιωμένους φόρους, φόρους που δεν εισπράττονται. 'Ετσι θα μειώσουμε τα ελλείμματα; Υπάρχει κανένας λόγος να βεβαιώνουμε φόρους, όταν δεν μπορούμε να τους εισπράξουμε; Πρόοδος υπήρξε τα τελευταία χρόνια γι'αυτό; Καμία πρόοδος.
Τέταρτον, χαρακτηρίζεται το σύστημα από την ανεπάρκεια των ελεγκτικών μηχανισμών. Και έχουμε σαν συνέπεια το 90% των φορολογικών δηλώσεων να μην ελέγχεται και να οδηγείστε εσείς ο ίδιος -πολλές φορές μας φέρνετε εδώ νομοσχέδια- σε αυτόματες ρυθμίσεις που και την αξιοπιστία του συστήματος υπονομεύουν και τιμωρούν τους συνεπείς φορολογουμένους. 'Εγινε καμία πρόοδος επ'αυτού;
Θυμάσθε, κύριε Υφυπουργέ, πόσες ρυθμίσεις έχετε φέρει εσείς προσωπικά από το 1996 μέχρι σήμερα; Πείτε μας. Διότι και εμείς έχουμε χάσει το λογαριασμό για το πόσες ρυθμίσεις αυτόματες γίνονται για να μαζέψουμε ό,τι μπορούμε, ακριβώς γιατί δεν λειτουργούν οι ελεγκτικοί μηχανισμοί. Από το 1996, που είμαι εγώ τουλάχιστον στη Βουλή, έχω μιλήσει σε πάρα πολλές περιπτώσεις για τέτοιες ρυθμίσεις που έρχονται από το Υπουργείο Οικονομικών.
Αυτό είναι πρόοδος, λοιπόν, να τιμωρούμε τους συνεπείς φορολογουμένους επιβραβεύοντας ουσιαστικά τους ασυνεπείς φορολογουμένους, αυτούς που δεν πληρώνουν τους φόρους, για να μαζέψουμε μερικά ψίχουλα στα φορολογικά έσοδα προσωρινά, όταν υπονομεύουμε με αυτόν τον τρόπο την αξιοπιστία του συστήματος;
Και, βεβαίως, γενικά στο φορολογικό σύστημα -και εδώ δεν κατηγορείσθε προσωπικά, αλλά κατηγορείσθε για το κατά πόσο μπορέσατε να διορθώσετε αυτήν την κατάσταση- υπάρχει έλλειψη συνέπειας, δεν υπάρχει η βασική αρχή που είναι η καθολικότητα της φορολογίας, δεν εφαρμόζεται η δικαιοσύνη, η προοδευτικότητα. 'Εχουμε πλήθος φοροαπαλλαγών, παρ'ότι έγιναν ορισμένες προσπάθειες, εγώ όπου υπάρχει πρόθεση θα την αναγνωρίσω. 'Εγινε κάποια στιγμή μια προσπάθεια να καταργηθούν ορισμένες φοροαπαλλαγές. Μερικές από αυτές που καταργήθηκαν ήταν και φοροαπαλλαγές που ίσως θα έπρεπε να εξακολουθήσουν να υπάρχουν. Εδώ έγινε μια προσπάθεια. Εξακολουθούν όμως και υπάρχουν σημαντικές φοροαπαλλαγές, εξακολουθεί και φορολογείται διαφορετικά ο ένας, διαφορετικά ο άλλος. Και να δώσω εδώ ένα παράδειγμα.
Αλλιώς φορολογείται μια ανώνυμη εταιρεία που είναι εισηγμένη στο χρηματιστήριο και βαρύτερα φορολογείται μια ανώνυμη εταιρεία που δεν είναι εισηγμένη στο χρηματιστήριο. Αυτό είναι δικαιοσύνη; 'Ομοια πράγματα είναι. Μάλιστα οι εισηγμένες στο χρηματιστήριο έχουν και ορισμένα πλεονεκτήματα. Μπορούν να αντλήσουν κεφάλαια ευκολότερα, περισσότερα κεφάλαια, φθηνότερα. Και παρ'όλα αυτά τις φορολογούμε ελαφρύτερα. Αυτό είναι δικαιοσύνη;
'Εχει λοιπόν μια σειρά από αδυναμίες το φορολογικό σύστημα. Εγώ σας επεσήμανα πέντε εδώ. Και σε αυτές τις αδυναμίες η πρόοδος ήταν ανύπαρκτη τα χρόνια που πέρασαν. Και μιλάμε για χαμένες ευκαιρίες, μιλάμε για χρόνια που περνάνε και δεν γίνεται η δουλειά. Μιλάμε για χρόνια που περνάνε και δεν εκσυγχρονιζόμαστε. Χάνουμε τις ευκαιρίες, περνάει ο χρόνος, μπαίνουμε στον 21ο αιώνα. Οι υπόλοιποι Ευρωπαίοι έχουν λύσει αυτά τα ζητήματα εδώ και πολλά χρόνια και εμείς ακόμα καθόμαστε να δούμε αν θα βάλουμε τον άλφα φόρο συναλλαγών ή το βήτα φόρο συναλλαγών, αν θα φορολογήσουμε τα τάδε εισοδήματα. Υπάρχουν εισοδήματα μεγάλα που δεν φορολογούνται. Ακόμα, αν είχε προχωρήσει τόσο πολύ πια η προώθηση των πληροφοριακών συστημάτων, θα είχαμε ανάγκη να φορολογούμε με αυθαίρετους τρόπους διάφορες κατηγορίες εισοδημάτων; Τι χρειάζεται να γίνει; Γιατί, ό,τι ήταν να κάνετε, δυστυχώς το κάνατε. 'Ο,τι μπορέσατε να κάνετε, το κάνατε. Δεν έφθανε. Δυστυχώς τώρα για σας, τελειώνει ο βίος αυτής της Κυβέρνησης. Το ζητούμενο είναι τι θα γίνει με την επόμενη κυβέρνηση. Και με αυτό θα ασχοληθώ στα υπόλοιπα πέντε λεπτά.
Το πρώτο ζητούμενο για τη νέα κυβέρνηση είναι ότι θα πρέπει να προχωρήσουμε στην κωδικοποίηση. Και εμείς τα έχουμε επεξεργασθεί αυτά, τα έχουμε βάλει στο πρόγραμμά μας, τα έχουμε εξαγγείλει και εδώ στη Βουλή και προς τον ελληνικό λαό και θα συνεχίσουμε να τα λέμε. Διότι, η φορολογική μεταρρύθμιση θα είναι ένα από τα κύρια στοιχεία της πολιτικής της επόμενης κυβέρνησης, της κυβέρνησης που πιστεύουμε εμείς ότι θα είναι η κυβέρνηση της Νέας Δημοκρατίας.
Το πρώτο ζητούμενο, λοιπόν, είναι η πλήρης κωδικοποίηση όλων των φορολογιών, εισοδήματος, κεφαλαίου, προστιθέμενης αξίας, συναλλαγών, ειδικών φόρων. Είναι βασικό προαπαιτούμενο για την καταγραφή του συστήματος και για οποιαδήποτε προσπάθεια μεταρρύθμισης να υπάρξει αυτή η κωδικοποίηση. Και αυτή η κωδικοποίηση είναι ο πρώτος μας στόχος, χωρίς κωδικοποιημένο το φορολογικό σύστημα δεν ξέρεις τι υπάρχει και τι δεν υπάρχει.
Δεύτερον, θα πρέπει να ολοκληρωθούν τα πληροφοριακά προγράμματα, το πρόγραμμα TAXIS, το συντομότερο δυνατόν, να υπάρξει πλήρης μηχανοργάνωση όλων των Δ.Ο.Υ. Και βέβαια θα πρέπει να υπάρχει η δυνατότητα που δεν υπάρχει με τις εφαρμογές του σημερινού TAXIS,διότι έχετε μειώσει τις εφαρμογές για να φαίνεται ότι προχωράει το TAXIS, η δυνατότητα διασταύρωσης επίκαιρων φορολογικών στοιχείων. Δεν έχει καμία έννοια να διασταυρώνεις στοιχεία που αναφέρονται σε δύο χρόνια πριν, στο παρελθόν. Χρειάζεται οι διασταυρώσεις να γίνονται για επίκαιρα φορολογικά στοιχεία. Γιατί αλλιώς πώς θα μπορέσουν να γίνουν οι έλεγχοι και πώς θα μπορέσεις να έχεις ενδείξεις ότι κάτι δεν πάει καλά; Πρέπει να είναι επίκαιρα τα στοιχεία που διασταυρώνονται. Μόνο έτσι θα μπορέσουμε να μιλήσουμε για πραγματική προσπάθεια περιορισμού της φοροδιαφυγής και για ταχεία εξυπηρέτηση των φορολογουμένων. Διότι, αυτό που είπατε εσείς συνθηματολογικά και επικοινωνιακά εδώ, το "πρώτα ο πολίτης", πρέπει να γίνει ο κύριος στόχος της πολιτικής και στο Υπουργείο Οικονομικών, όπου συνωθούνται οι πολίτες στις ουρές, όπου ταλαιπωρούνται, όπου όποτε είναι να ελεγχθούν, πρέπει να κλείσουν την επιχείρησή τους στην ουσία, διότι όταν μπαίνουν να τους ελέγξουν, τα πάντα παύουν.
Τρίτον, οργανωτική και υλικοτεχνική ανασυγκρότηση των υπηρεσιών του Υπουργείου Οικονομικών. Εδώ έχετε κάνει ορισμένα βήματα. Δεν λέει κανείς ότι δεν έχει γίνει κανένα βήμα. Αλλά όσο εξακολουθεί και υπάρχει ο κομματισμός, όταν οι προαγωγές γίνονται με τα κριτήρια τα οποία σας είπε πολύ σωστά ο κ. Ρεγκούζας εδώ, δεν μπορούμε να μιλήσουμε για ανασυγκρότηση του Υπουργείου Οικονομικών. Πρέπει να φύγει ο κομματισμός από τη μέση. Και όποιος μπορέσει να το κάνει, θα προσφέρει μεγάλες υπηρεσίες στους 'Ελληνες πολίτες. Και εμείς έχουμε σκοπό να το κάνουμε.
Δεν πρόκειται να λειτουργήσουμε στη λογική με την οποία λειτουργήσατε εσείς όλα αυτά τα χρόνια.
Βεβαίως και η κτιριακή και η υλικοτεχνική υποδομή πρέπει να βελτιωθεί, των Δ.Ο.Υ. όμως. Σεις εδώ, όπως είπε προηγουμένως και ο κ. Ρεγκούζας, πάτε να καταργήσετε τις Δ.Ο.Υ.. Ελεγκτικά κέντρα, κόντρα ελεγκτικά κέντρα, περιφερειακά ελεγκτικά κέντρα και διάφορες άλλες ιστορίες. Και οι Δ.Ο.Υ. τι θα κάνουν; Θα τις καταργήσουμε τις Δ.Ο.Υ.; Εάν είναι να τις καταργήσετε, να έχετε το θάρρος να πείτε ότι δεν θέλουμε Δ.Ο.Υ.. Αλλιώς θα πρέπει και ο έλεγχος να γίνεται από αυτούς που παραλαμβάνουν τη φορολογική δήλωση ή τουλάχιστον μέσα σ' αυτό το ολοκληρωμένο πλαίσιο. Δεν μπορούμε να παίρνουμε κομμάτια-κομμάτια και να οδηγηθούμε στην πολυδιάστατη του Υπουργείου Οικονομικών.
Βεβαίως πρέπει να μεταρρυθμιστεί η φορολογική νομοθετικά. Βεβαίως θα πρέπει να απλοποιηθεί το σύστημα φορολογίας εισοδήματος, να μειωθούν οι φορολογικοί συντελεστές. 'Ολα αυτά τα έχουμε πει. Και το σπουδαιότερο για εμάς είναι ότι όποια μεταρρύθμιση είναι να γίνει, πρέπει να έχει χαρακτήρα μόνιμο. Πρέπει να έχουμε ένα φορολογικό σύστημα με ορίζοντα τετραετίας, που να παγιοποιηθεί στη συνείδηση των φορολογουμένων, για να μπορέσουν να ζήσουν με αυτό το φορολογικό σύστημα, να το γνωρίζουν, να ξέρουν πότε είναι συνεπείς και πότε δεν είναι συνεπείς με αυτό. Και αυτό μπορεί να γίνει με ένα απλό φορολογικό σύστημα που να έχει εισαχθεί από μια νέα κυβέρνηση. Και να είστε βέβαιοι, κυρίες και κύριοι συνάδελφοι, ότι για την κυβέρνηση της Νέας Δημοκρατίας, όταν θα της δοθεί η ευκαιρία μετά από τις επόμενες εκλογές, μια από τις πρώτες προτεραιότητες θα είναι η μεταρρύθμιση του φορολογικού συστήματος, για να μην έχουμε τα φαινόμενα που σημειώθηκαν τα τελευταία χρόνια και που έχουμε δει βεβαίως για πολλά χρόνια στο παρελθόν από τις ελληνικές κυβερνήσεις και κυρίως από τις κυβερνήσεις του ΠΑΣΟΚ. Ευχαριστώ.
(Xειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ειλικρινά διερωτώμαι, γιατί η Νέα Δημοκρατία έκανε αυτήν την επερώτηση. Δεν κατάλαβα γιατί την έκανε. Για να μας πει ο Κοινοβουλευτικός Εκπρόσωπος για το "ΞΥΣΤΟ";
Εγώ δεν είχα πρόθεση να μιλήσω για το "ΞΥΣΤΟ" και γι' αυτό τον διέκοψα. Αλλά εάν θέλετε να τα ακούσετε για το "ΞΥΣΤΟ", θα σας πω ότι η σύμβαση για το "ΞΥΣΤΟ" υπεγράφη την ημέρα που έπεσε η κυβέρνηση του κ. Μητσοτάκη. Και την επομένη κατηγορούσατε τον Σαμαρά για διαπλεκόμενα. Την μια ημέρα υπογράφατε εσείς τη σύμβαση για το "ΞΥΣΤΟ" και την άλλη ημέρα κατηγορούσατε τον Σαμαρά.
ΑΔΑΜ ΡΕΓΚΟΥΖΑΣ: Ποιος την εφήρμοσε;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ποιος την εφήρμοσε; Ξέρετε τι ρήτρες είχατε μέσα, κύριε συνάδελφε; 'Οτι εάν δεν εφαρμοζόταν εκείνη η σύμβαση, θα έπρεπε να πληρώσουμε πέντε δισεκατομμύρια. Πότε; Το Δεκέμβριο του 1993, όταν η μαύρη τρύπα τότε στον προϋπολογισμό ήταν ένα τεράστιο πρόβλημα. Δεν είχαμε να πληρώσουμε μισθούς και συντάξεις και έπρεπε να πάμε να καταβάλλουμε πέντε δισεκατομμύρια (5.000.000.000) δραχμές για το "ΞΥΣΤΟ" που είχατε υπογράψει. Αφήστε, λοιπόν, μην ξύνετε το "ΞΥΣΤΟ". Σας προειδοποιώ, μην ξύνετε το "ΞΥΣΤΟ".
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα έπρεπε να την ανανεώσετε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Δεν θα πω περισσότερα και, παρακαλώ, μη βάζετε αυτό το θέμα.
Για το TAXIS. Πάγωσε, λέει, το TAXIS το 1995. Ξέρετε γιατί πάγωσε; Πάγωσε γιατί είχατε βάλει ρήτρα μέσα στη σύμβαση να αναπτυχθεί το πρόγραμμα με το σύστημα DAFNE, όταν το σύστημα DAFNE ήταν πρώτης γενιάς και εμείς βρισκόμαστε στα εργαλεία τέταρτης γενιάς. Εσείς είχατε υπογράψει να ξεκινήσουμε το πρόγραμμα με το σύστημα DAFNE και δεν μπορούσε να αναπτυχθεί το σύστημα. Γι' αυτό πάγωσε. Η εταιρεία βεβαίως δεν έκανε πίσω, γιατί είχε τη σύμβαση και το Υπουργείο δεν μπορούσε να προχωρήσει γιατί δεν θα έβγαζε ποτέ τίποτε. Και αναγκάστηκε ο Υπουργός μετά το 1995 να κάνει αναθεώρηση της σύμβασης. Αυτές τις συμβάσεις υπογράφατε. Και μη λέτε ό,τι θέλετε εδώ πέρα, γιατί έχουμε περάσει και εμείς από το Υπουργείο και ξέρουμε τι παραλάβαμε.
ΑΔΑΜ ΡΕΓΚΟΥΖΑΣ: Το ESCORT γιατί δεν προχώρησε;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το ESCORT δεν το προχώρησε η Κυβέρνηση, δικός της λογαριασμός. Αυτό είναι άλλη ιστορία. Για εμένα κακώς, κάκιστα δεν προχώρησε το ESCORT.
Μετά μιλήσατε για λογιστικά τερτίπια του προϋπολογισμού. Μήπως θυμάστε τα τριακόσια δισεκατομμύρια του κ. Παλαιοκρασσά, που τα πέρναγε την επομένη του έτους για να μη φαίνονται στον προϋπολογισμό; Μη μας λέτε εδώ ότι τώρα ανακαλύψατε τις λογιστικές εγγραφές στον προϋπολογισμό. Δεν είναι πρώτο και κύριο ελληνική ευρεσιτεχνία. Εφαρμόζουμε και εμείς τις ίδιες μεθόδους που εφήρμοζαν οι άλλες χώρες για να μπούμε στην ΟΝΕ. 'Οχι όμως να παρουσιάζουμε εδώ πέρα λίγο-πολύ ότι ο προϋπολογισμός είναι εικονικός. Επιτέλους, έλεος!
Μετά δεν σας έχει μιλήσει κανείς για την κωδικοποίηση του ν. 2238, κύριε Κοινοβουλευτικέ Εκπρόσωπε; Η μεγαλύτερη κωδικοποίηση που έγινε τα τελευταία χρόνια είναι η κωδικοποίηση της φορολογικής νομοθεσίας εισοδήματος, η οποία ίσχυε από το 1995 με εκατοντάδες νόμους και την κωδικοποιήσαμε το 1994.
Η κωδικοποίηση της φορολογίας κεφαλαίου. Μετά, έρχονται άλλοι φόροι... 
ΓΕΩΡΓΙΟΣ ΑΛΟΓΟΣΚΟΥΦΗΣ: Το νόμο, όμως, δεν τον...
ΠΡΟΕΔΡΕΥΩΝ (Νικόλαος Κατσαρός): Μη διακόπτετε, σας παρακαλώ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ : Μετά, έρχονται άλλοι φόροι. Και βέβαια, το εισόδημα είναι κάτι το ζωντανό. Δεν είναι κάτι το στατικό. Μη λέτε, όμως, ότι δεν υπάχει καμία κωδικοποίηση της φορολογίας. Μη λέμε εδώ διάφορα, που χάνουμε τη λογική μας.
Είπατε ακόμη, γιατί βεβαιώνονται οι φόροι και δεν εισπράττονται.
'Ακουσον, άκουσον! Μα, οι φόροι για να εισπραχθούν, θα πρέπει να βεβαιωθούν. Το αν θα εισπραχθούν ή δεν θα εισπραχθούν, είναι μεταγενέστερο στάδιο. Δεν προϋποτίθεται η είσπραξη, για να βεβαιώσεις φόρους, κύριε Κοινοβουλευτικέ Εκπρόσωπε! Πίστευα ότι αυτά τα στοιχειώδη τουλάχιστον, θα γνωρίζετε. Γιατί ασκήσατε κριτική στον Υπουργό. Του είπατε: Γιατί βεβαιώνετε φόρους που δεν εισπράττονται;
ΓΕΩΡΓΙΟΣ ΑΛΟΓΟΣΚΟΥΦΗΣ: Γιατί δεν εισπράττετε τους φόρους που βεβαιώνετε, κύριε Γεωργακόπουλε;
ΠΡΟΔΡΕΥΩΝ (Νικόλαος Κατσαρός): Κύριε Αλογοσκούφη, σε κάθε λέξη του κ. Γεωργακόπουλου θα απαντάτε; 'Εχετε δευτερολογία να τα πείτε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είπατε ότι υπάρχει η ανεπάρκεια των ελεγκτικών μηχανισμών. Και βέβαια ο ελεγκτικός μηχανισμός δεν είναι τέλειος. Κανένας δεν το υποστήριξε αυτό το πράγμα. Γνωρίζουμε τις αδυναμίες. Και τα τελευταία πέντε χρόνια, σας πληροφορώ ότι έχει γίνει τεράστια πρόοδος στον έλεγχο των φορολογικών δηλώσεων. 'Οταν ήμαστε στο Υπουργείο, δεν γινόταν κανένας φορολογικός έλεγχος.
Και αν αναγκαστήκαμε τότε να βγάλουμε την απόφαση 1099 για το αυτόματο κλείσιμο, η οποία διέσωσε τότε τα δημοσιονομικά πράγματα της χώρας, γιατί εισπράξαμε πεντακόσια είκοσι έξι δισεκατομμύρια (526.000.000.000) δραχμές, ίσως και παραπάνω ...
ΓΕΩΡΓΙΟΣ ΔΡΥΣ (Υφυπουργός Οικονομικών): Εξακόσια δισεκατομμύρια (600.000.000.000) δραχμές.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εισπράξαμε εξακόσια δισεκατομμύρια (600.000.000.000) δραχμές -όπως μου λέει ο κύριος Υπουργός- τη δύσκολη εκείνη περίοδο και όχι με διαδικασίες αδιαφανείς, όχι με διαδικασίες κάτω από τον πάγκο, αλλά όλα επάνω. Και είδατε την αποδοχή που είχε από τον ελληνικό λαό αυτή η απόφαση τότε. Και σας είπα ότι διέσωσε τη δημοσιονομική κατάσταση της χώρας η απόφαση αυτή. Δεν θέλετε να βγαίνουν τέτοιες αποφάσεις; Και τι θα κάνατε εσείς, όταν είχαμε τότε επτάμισι εκατομμύρια ανέλεγκτες φορολογικές δηλώσεις; Τι θα γινόταν; Τίποτε. Πήγαιναν όλες για παραγραφή. Και μπροστά στο φάσμα της παραγραφής, αναγκαστήκαμε να κάνουμε αυτήν τη σωτήρια, επαναλαμβάνω, απόφαση η οποία διέσωσε την κατάσταση.
Τι μας λέτε τώρα εσείς; Ποιες θα είναι οι αλλαγές που θα κάνουμε στο φορολογικό σύστημα; Τα σημείωσα ένα-ένα όλα όσα είπε ο κ. Αλογοσκούφης.
Πρώτον, θα κωδικοποιήσουμε τις φορολογίες. Χαρά στο πράγμα, άμα κωδικοποιήσετε τις φορολογίες! Μεγάλη αλλαγή στο φορολογικό σύστημα! Δεύτερον, θα ολοκληρώσουμε τα πληροφοριακά προγράμματα για τη διασταύρωση φορολογικών στοιχείων πρόσφατων. Αυτό είναι σωστό να γίνει. Δεν θα σας το αρνηθώ.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν γίνεται.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι η κωδικοποίηση της φορολογίας, για να γίνει. 'Ομως, για να υπάρξει κωδικοποίηση της φορολογίας, θα πρέπει να υπάρξει μεγάλη σταθερότητα στο φορολογικό σύστημα. Δηλαδή θα πρέπει να γίνει η κωδικοποίηση και να μείνει για διάστημα τεσσάρων ετών. Και κάθε τέσσερα χρόνια να αλλάζει το φορολογικό σύστημα.
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό ακριβώς είπαμε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα φθάσω και σε αυτό. Εμείς το κάναμε πράξη αυτό.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Οχι.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βέβαια οι νόμοι τους οποίους ψηφίσαμε τότε την περίοδο 1993-1995, με την κωδικοποίηση που κάναμε, δεν άλλαξαν. Είχαμε πει εμείς τότε ότι θα φέρουμε ένα νόμο για τη φορολογία. Και ο βασικός νόμος άλλαξε φέτος. Δεν έγιναν βασικές αλλαγές του φορολογικού συστήματος.
Εάν, αντιμετωπίζοντας την καθημερινότητα, είναι υποχρεωμένος ο Υπουργός να κάνει ορισμένες τροποποιήσεις, θα τις κάνει. Γιατί, όπως σας είπα, η φορολογία είναι η ζωή. Και η ζωή δεν μπορεί να προβλεφθεί. Πώς είναι δυνατόν να προβλέψεις περιπτώσεις, τις οποίες θα σου παρουσιάσει το φορολογικό σύστημα;
Και επειδή χρειαζόταν νομοθετική ρύθμιση, αναγκαζόταν ο Υπουργός πολλές φορές να φέρνει διάφορες τέτοιες φορολογικές ρυθμίσεις.
Εκείνο, όμως, το οποίο με εντυπωσίασε περισσότερο είναι ο κομματισμός, που δήθεν έχει περάσει στο Υπουργείο Οικονομικών. Δεν έχετε αντιληφθεί ένα πράγμα. Πρώτον και κύριο, δεν έχουμε ανάγκη να περάσουμε κομματισμό στο Υπουργείο Οικονομικών, όταν η ΠΑΣΚΕ παίρνει το 70%. Ποιος ο λόγος να περάσουμε τον κομματισμό; Η ΠΑΣΚΕ πήρε 69% προχθές που έγιναν οι εκλογές.
ΑΔΑΜ ΡΕΓΚΟΥΖΑΣ: 'Ομηρους τους έχετε!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Α, τους έχουμε όμηρους; Χαίρομαι πολύ, κύριε Ρεγκούζα, που το λέτε εσείς αυτό, που είστε και συνδικαλιστής.
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι μία ομολογία ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι καθόλου ομολογία, κύριε Αλογοσκούφη. Γιατί όταν πήγαμε στο Υπουργείο το 1993, δεν βρήκαμε ούτε ένα διευθυντή ούτε στις κεντρικές υπηρεσίες ούτε σε καμία περιφερειακή υπηρεσία, σε καμία ΔΟΥ, που να μην είναι μέλος της ΔΑΚΕ. Και οι περισσότεροι από αυτούς ήταν στα ψηφοδέλτια της ΔΑΚΕ μέσα. Ούτε ένας δεν υπήρχε!
Και εμείς που κομματιζόμαστε αφήσαμε τον Γενικό Διευθυντή σας και δεν τον αλλάξαμε και έφυγε στις Σέρρες ο άνθρωπος. Και κάναμε και άλλους γενικούς διευθυντές.
ΑΔΑΜ ΡΕΓΚΟΥΖΑΣ: Για τον Ηλιόπουλο λέτε;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οχι, για τον Μητρόπουλο μιλάω. Εμείς τον κάναμε γενικό διευθυντή φορολογίας εισοδήματος. Και αφήσαμε και τον γενικό διευθυντή που είχε ο κ. Παλαιοκρασσάς. Αφήστε τα, λοιπόν, τα περί κομματισμού.
Βεβαίως, η μεγάλη αλλαγή που θα κάνει στο φορολογικό σύστημα η Νέα Δημοκρατία είναι ότι θα το απλοποιήσει. Αυτή είναι η άλλη μεγάλη τομή, την οποία θα κάνει η Νέα Δημοκρατία. Για το πώς θα γίνει αυτή η απλοποίηση του φορολογικού συστήματος δεν μας λέει τίποτα η Νέα Δημοκρατία. Ακούω εδώ επί δεκαεννιά χρόνια που είμαι σ' αυτήν την Αίθουσα περί απλοποίησης του φορολογικού συστήματος τουλάχιστον χίλιες φορές, για να μην πω παραπάνω.
Δυστυχώς, η απλοποίηση του φορολογικού συστήματος, κύριοι συνάδελφοι, είναι ένα πολύ δύσκολο πράγμα. Δεν είναι καθόλου εύκολη η απλοποίηση του φορολογικού συστήματος. Γιατί, όπως σας είπα, είναι τόσες οι περιπτώσεις που έχει να αντιμετωπίσει το φορολογικό σύστημα και τόσες οι υποπεριπτώσεις που παρουσιάζονται, που δυστυχώς από μόνο του το ίδιο το σύστημα γίνεται πολύπλοκο. Χρειάζονται βεβαίως να γίνουν προς αυτή την κατεύθυνση διάφορες δράσεις. 'Ηδη το Υπουργείο το κάνει. Σας είπε για ηλεκτρονική κατάθεση των φορολογικών δηλώσεων, κατάργηση δυο-τριών εγγράφων τα οποία υπέβαλαν μαζί με τις φορολογικές δηλώσεις. 'Ετσι και πιο φθηνή θα γίνει η διαδικασία της είσπραξης των εσόδων, αλλά και πιο απλή. Γιατί μας κατηγορήσατε ότι είναι υψηλό το κόστος της είσπραξης των δημοσίων εσόδων. Είναι υψηλό το κόστος αλλά αυτό δεν οφείλεται μόνο στους υπαλλήλους, που είπε κάποιος ότι δεν δουλεύουν γιατί κομματίζονται. Αυτό οφείλεται στη λειτουργία όλου του συστήματος, το οποίο σύστημα έχει πραγματικά σε πολλά σημεία μείνει πίσω. Κανένας όμως δεν το λέει αυτό. 'Εγιναν προσπάθειες με τη σχολή Δημόσιας Διοίκησης με τα εκπαιδευτικά κέντρα και με τα ελεγκτικά κέντρα.
Θέλετε να τα διαλύσετε τα ελεγκτικά κέντρα, κύριε Κοινοβουλευτικέ Εκπρόσωπε; Να πείτε ότι είστε αντίθετοι με τα περιφερειακά και με το εθνικό ελεγκτικό κέντρο. Να το πείτε αυτό το πράγμα.
Μάλιστα, κύριε Υπουργέ, σας λέω ότι κάνετε κακώς που δεν έχετε δώσει τη δυνατότητα στα ελεγκτικά κέντρα να κάνουν τους επανελέγχους. Τα ελεγκτικά κέντρα είχαν ως στόχο και σκοπό να ασκούν και επανελέγχους σε ελεγμένες υποθέσεις, έτσι ώστε να μπορείτε να παρακολουθείτε και τις δράσεις των άλλων ελεγκτών. Μόνο έτσι θα σταματήσει αυτή η φημολογία που υπάρχει εις βάρος όλων των ελεγκτών του Υπουργείου Οικονομικών επειδή κάποιοι είναι επίορκοι. Ουσιαστικά βάζουμε τα χλωρά με τα ξερά μαζί. Θα πρέπει, λοιπόν, να σταματήσει αυτή η κατηγορία, να γίνονται οι επανέλεγχοι και όποιος βεβαίως αποδεικνύεται ότι κάνει κακούς ελέγχους, να πηγαίνει σπίτι του. Γιατί είτε ανίκανος θα είναι είτε διεφθαρμένος θα είναι. Και το Υπουργείο Οικονομικών δεν έχει ανάγκη από τέτοιους υπαλλήλους. Το Υπουργείο Οικονομικών έχει ανάγκη από υπαλλήλους, οι οποίοι θα στέκονται στο ύψος του όρκου που έχουν δώσει υπέρ των δημοσίων εσόδων. Θα σας παρακαλέσω ιδιαίτερα να δώσετε βάρος στο θέμα των επανελέγχων αν θέλετε πραγματικά να εξυγιανθεί το φορολογικό σύστημα.
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. ορίζει ως Κοινοβουλευτικό Εκπρόσωπο κατά τη συζήτηση της επερώτησης τον Βουλευτή κ. Αναστάσιο Ιντζέ, ο οποίος έχει και το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, δεν θα μιλήσω.
ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές παραιτείται του λόγου του.
Ο κ. Ρεγκούζας έχει το λόγο για να δευτερολογήσει.
ΑΔΑΜ ΡΕΓΚΟΥΖΑΣ: Κύριε Πρόεδρε, πραγματικά άκουσα και τον κύριο Υπουργό και τον Κοινοβουλευτικό Εκπρόσωπο του ΠΑΣΟΚ και διαπίστωσα ότι η Κυβέρνηση τώρα τελευταία αναπτύσσει μία λογική, που την καταγγείλαμε και την προηγούμενη εβδομάδα που φθάνει να αγγίζει τα όρια μιας -θα με συγχωρέσετε για τη φράση που θα πω- φασίζουσας αντίληψης ότι τα πάντα εμείς τα κάνουμε σωστά, δεν δεχόμαστε την κριτική, πανάκεια η δική μας πολιτική αλάνθητος κλπ. Αυτή η πολιτική έχει αναπτυχθεί ακριβώς για να δικαιολογήσει την ατεκμηρίωτη πολιτική που ασκεί η Κυβέρνηση στον ίδιο τον εαυτόν της ουσιαστικά. Γιατί στην Αντιπολίτευση να κάνει αντιπολίτευση πάει πολύ.
Θα ήθελα επίσης να πω ότι παραμένει η Κυβέρνηση αγκυλωμένη στην νομιζόμενη πραγματικότητα, όχι σ' αυτήν που βιώνει ο 'Ελληνας πολίτης καθημερινά.
Και ο 'Ελληνας πολίτης έχει προβλήματα και από το φορολογικό σύστημα. Μας λέει η Κυβέρνηση ότι έχουν ελαφρύνσεις οι πολίτες. Τα τρία τελευταία χρόνια η φορολογική επιβάρυνση των πολιτών είναι 28%. Με το νέο προϋπολογισμό δίνει η Κυβέρνηση πίσω 1,47%. Βγάλτε τη διαφορά για να δείτε την επιβάρυνση του 'Ελληνα πολίτη τα τρία τελευταία χρόνια.
Ο κύριος Υπουργός θέλει να μας πει ότι δεν συμβαίνει τίποτα στο Υπουργείο, ότι δεν υπάρχει κομματισμός. Πέντε χιλιάδες υπάλληλοι εκ των οποίων οι χίλιοι τετρακόσιοι πενήντα πέντε επελέγησαν για προϊστάμενοι, από τους οποίους έγιναν διευθυντές οι τριακόσιοι σαράντα. Και ξέρετε σε πόση ώρα έγινε αυτό; Σε δύο ώρες. Κατέβηκαν πέντε χιλιάδες φάκελοι έβγαλαν τα συγκριτικά στοιχεία και όλα τελείωσαν. Μας λέτε ότι δεν έγιναν αλλά εγώ σας καταγγέλλω επωνύμως ότι από τους τριακόσιους σαράντα πέντε ανήκουν μόνο δώδεκα στη Νέα Δημοκρατία. Και αυτούς δεν τους τοποθετήσατε σε διευθύνσεις αλλά σε υποδιευθύνσεις. Και είναι κομματισμός αυτό.
Επικαλείται βέβαια η Κυβέρνηση και λέει ότι το 1993 δεν βρήκε κανένα στο Υπουργείο Οικονομικών ως προϊστάμενο. Ναι μέχρι ένα βαθμό μπορεί να έχει δίκιο, γιατί αντιγράψαμε την πολιτική της δεκαετίας του 1980-1990 τότε, προσπαθήσαμε να ασκήσουμε διοίκηση με ανθρώπους που ανήκαν στο δικό μας χώρο. Αλλά και τότε κάναμε λάθος και εμείς. Εσείς όμως δεν έχετε δει ακόμη ότι τελικά δεν πρέπει να είναι πρωταρχικό κριτήριο η κομματική προσήλωση και ένταξη των υπαλλήλων. Θα πρέπει να είναι πρώτα το ήθος, η ικανότητά τους, τα κίνητρα που πρέπει να δώσουμε, η καλλιέργεια της άμυνας και βεβαίως η αποδοτικότητά τους. Αυτά τα στοιχεία εκλείπουν τελείως από την Κυβέρνηση. Και το σημαντικότερο είναι ότι εσείς παραμένετε προσηλωμένοι σε μία λογική φανατισμών και αντιπαραθέσεων της δεκαετίας του 1980-1990 που σήμερα δεν είναι παραδεκτή και από τους πολίτες.
Να σας πω και κάτι άλλο για τον κομματισμό. Δεν διαμαρτύρονται μόνο οι άνθρωποι που ανήκουν στο χώρο μας -οι εκσυγχρονιστές προήχθησαν και επελέγησαν προϊστάμενοι- αλλά και οι δικοί σας άνθρωποι που τους παραλείψατε. Διαμαρτύρεται η ίδια η ομοσπονδία των εφοριακών και βγάζει ανακοινώσεις -εγώ προηγουμένως τις ανέφερα- και σας κατηγορεί για την πολιτική και την αναποτελεσματικότητά της.
'Ερχεστε και λέτε για το ΤΑΧΙS. Γιατί δεν λέτε την αλήθεια; Σας είπα σε πόσες ΔΟΥ έχετε βάλει δεκαεπτά λειτουργίες, ότι σε αυτές δεν λειτουργούν και οι δεκαεπτά, απλά είναι εγκατεστημένες. Οι επτά μόνο λειτουργούν. Σας είπα σε πόσες μόνο έχετε βάλει το μητρώο. Η ταλαιπωρία των πολιτών σε όλες αυτές τις ΔΟΥ είναι ατελείωτη. Ο κόσμος συνωστίζεται στις ουρές. Παίρνουν αριθμούς προτεραιότητας για μετά από δεκαπέντε μέρες για να θεωρήσουν τιμολόγια. Κάθονται στην ουρά και όταν φτάσουν στο τέλος και δεν είναι εικονογραφημένη η καρτέλα των πολιτών, τους στέλνουν σε όλα τα άλλα τμήματα για να φέρουν τον ίδιο τον φορολογούμενο ή αν είναι εταιρεία να πάει ο διευθύνων σύμβουλος ή ο πρόεδρος της εταιρείας. Και λέτε εσείς ότι αυτό είναι βελτίωση;
Κάνετε τα ελεγκτικά κέντρα. Γιατί; Πότε είχατε δίκιο τελικά; Το 1993 που ενοποιούσατε τις εφορίες και τα ταμεία ή τώρα που τα διαχωρίζετε; Και πώς τα διαχωρίζετε; Φέρνοντας απέξω. Κάποιοι σας συμβουλεύουν ότι πρέπει να τακτοποιήσουν κάποιους φίλους τους ίσως και σε άλλους κλάδους. Και σας λένε "φέρτε τους ως εξειδικευμένους". Είπατε πέρυσι στο νομοσχέδιο για τους τετρακόσιους εξειδικευμένους, με πρόσθετα προσόντα, με μεταπτυχιακά. Τίποτα δεν έγινε και με αυτό. Γιατί είχατε βάλει και στο τέλος μία παράγραφο που έλεγε "αν δεν υπάρχει προσέλευση με μεταπτυχιακούς τίτλους, θα ισχύει μόνο το πτυχίο". Και αυτούς τους παίρνετε τώρα και τους βάζετε σε ειδική θέση. Θα μου επιτρέψετε να πω ότι φορολογικό σύστημα με πεινασμένους δεν μπορείτε να κάνετε γιατί αυτοί που θα έρθουν μέσα θα διαφθείρουν ακόμη περισσότερο το σύστημα. Γιατί είναι διεφθαρμένο το σύστημα, εγώ σας το λέω. Αλλά δεν κάνετε τίποτα να το εξυγιάνετε. Αν πάμε στη λογική των επανελέγχων που είπε ο κ. Γεωργακόπουλος, τότε το ελεγκτικό έργο θα φτάσει στο οριακό σημείο μηδέν, γιατί ο υπάλληλος από πέντε μέρες που τον αναγκάζετε σήμερα να κάνει έλεγχο μιας μεγάλης επιχείρησης, θα κάνει πέντε μήνες. Και τότε θα μετρήσετε τα αποτελέσματα.
'Ερχομαι σε θέματα βεβαιώσεων. Λέτε ότι βεβαιώνονται και αυξάνονται τα έσοδα. Σας έχουμε πει επανειλημμένως ότι κάνετε βεβαιώσεις σε ανύπαρκτα πρόσωπα ουσιαστικά -μιλάω για τους εκδότες πλαστών τιμολογίωνότι καταλογίζεται φόρους, βεβαιώνονται, τελεσιδικούν και καμιά φορά και δεν μπορείτε να τα εισπράξετε. Βεβαιώνετε πάλι φόρους ή πρόστιμα σε λήπτες εικονικών στοιχείων, τα καταγράφετε στα έσοδά σας, εμφανίζεται αυξητικό ποσοστό στα έσοδα, ενώ δεν ειπράττεται ποτέ. Παίρνετε τις κρατικές τράπεζες, τις εκβιάζετε κιόλας, σας δίνουν φόρους και εισπράττετε φόρους από τον εαυτό σας και αυτό το λέτε πρόοδο.
Δεν κάνετε καμία, μα καμία τομή στο φορολογικό σύστημα. Εμείς θα μπορούσαμε να συνεργαστούμε προς αυτήν την κατεύθυνση. Αντιθέτως με μικροτακτοποιήσεις και με μικροπαρεμβάσεις όπως κάνατε με το προηγούμενο φορολογικό νομοσχέδιο, πιστεύετε ότι μπορείτε να δώσετε λύση στο μεγάλο πρόβλημα, το οποίο υπάρχει στο φορολογικό σύστημα. Πρέπει να βάλουμε αρχές και κανόνες στο φορολογικό σύστημα για να έχει διάρκεια και αποτελεσματικότητα.
'Ερχομαι στο TAXIS. Γιατί ενοχλείσθε όταν σας μιλάμε για κάποιες αδυναμίες του; Και δεν μου δώσατε καμία απάντηση στο θέμα της ευρωπαϊκής προοπτικής της χώρας, θέμα που έχει σχέση με ολόκληρη τη Δημόσια Διοίκηση, αλλά κυρίως με το Υπουργείο Οικονομικών. Δεν έχετε ξεκινήσει καμία προσπάθεια για το θέμα της μηχανογραφικής υποβολής των φορολογικών δηλώσεων. Το θέμα είναι καίριο. Ο χρόνος προετοιμασίας είναι περίπου ένας χρόνος. Από 1-1-2001 θα πρέπει να λειτουργούμε σε ευρώ.
Ο κ. Γεωργακόπουλος έλεγε άλλα. Εσείς μας είπατε άλλα. Είπατε ότι κάνατε φορολογικό νομοσχέδιο, είπατε ότι κάνατε διάλογο. Οι εφοριακοί σας καταγγέλλουν ότι δεν κάνατε κοινωνικό διάλογο ή ότι ο διάλογος που κάνατε ήταν διάλογος κωφών. Και τα ελεγκτικά κέντρα, τα οποία αναφέρατε ως πανάκεια στη δομή της λειτουργίας του Υπουργείου Οικονομικών, με τον τρόπο που τα κάνατε έχετε σπείρει θύελλες. Το ίδιο ισχύει και για τα ΤΕΚ. 'Ηδη έχετε την πρώτη αντίδραση. Οι εφοριακοί στο τέλος της εβδομάδας έχουν 48ωρη απεργία. Σας κατηγορούν ότι δεν κάνατε διάλογο με τους εφοριακούς. Αν δεν κάνατε μ'αυτούς, με ποιους τελικά κάνατε διάλογο;
Αυτοί βιώνουν το σύστημα και είναι οι θιασώτες του.
Κύριε Υφυπουργέ, σας παρακαλώ επίσης να μη μιλάτε για τη γραφειοκρατία στο Υπουργείο Οικονομικών. Οι υπηρεσίες και οι εφορίες όπως πάτε να τις φτιάξετε δεν μπορούν να αποδώσουν. Ξέρω ποιος είναι ο βασικός σας στόχος με τα ΤΕΚ. Πάτε για μια ακόμη φορά να βάλετε σε ομηρία τους υπαλλήλους, εν όψει των επόμενων εκλογών. Ο κ. Γεωργακόπουλος το είπε με άλλα λόγια. Είπε ότι στους εφοριακούς πήρατε 70% στις τελευταίες εκλογές.
'Ηταν επόμενο. Γνωρίζω πολύ καλά πώς λειτουργεί το εκλογικό σώμα των εφοριακών και ειδικότερα σ'αυτές τις εκλογές. Μικροσυμφέροντα, μικροεξυπηρετήσεις, εκβιασμοί και καμιά φορά εκμαυλισμός συνειδήσεων. 'Ετσι παίρνετε αυτά τα ποσοστά. Ξέρουν ότι το συνδικάτο προτείνει και ότι η Κυβέρνηση συνεργάζεται με το συνδικάτο και έτσι προχωρούν κάποια πράγματα που έχουν σχέση με την εξέλιξή τους και με την πρόοδό τους.
Σας επισημαίνω τώρα ένα πρόβλημα, το οποίο υπάρχει στο Γενικό Λογιστήριο του Κράτους. Σας το λέω γιατί είπατε ότι δεν υπάρχει κομματισμός. Πριν από δέκα μέρες ο Γενικός Γραμματέας κ. Κουσουλάκος κάλεσε στο γραφείο του τα μέλη του υπηρεσιακού συμβουλίου που τα έχει διορίσει η ίδια η Κυβέρνηση και τους παρότρυνε να παραιτηθούν, γιατί αλλιώς είπε ότι θα βρει άλλο τρόπο να τους παραιτήσει.
Φοβερή καταγγελία. Αιτία είναι η μη προαγωγή όλων των κομματικών στελεχών που ενέκρινε ο κ. Χριστοδουλάκης. Το υπηρεσιακό συμβούλιο δεν υπήκουσε. Αυτό το περιστατικό είναι πρωτοφανές και καταγγέλλεται από τα ίδια τα μέλη του υπηρεσιακού συμβουλίου. Σε όλα τα συμβούλια, επιτροπές και ομάδες εργασίας ορίζονται αποκλειστικά κομματικά στελέχη του ΠΑΣΟΚ στο Γενικό Λογιστήριο αγνοώντας την αξιοκρατία.
'Εχουμε προκλητικά υψηλές αποδοχές σε ένα μικρό αριθμό υπαλλήλων, οι οποίοι διορίζονται σε διάφορα συμβούλια στο Υπουργείο Οικονομικών και σε άλλους φορείς που ελέγχονται απ'αυτό. 'Ετσι στο Δ.Σ. του ΟΣΕ έχει τοποθετηθεί ως εκπρόσωπος του Υπουργείου Οικονομικών ο Παναγιώτης Καρακούσης, ο οποίος ελάχιστο χρόνο έχει παραμείνει στην υπηρεσία, γιατί έχει διατελέσει στα γραφεία του Υπουργού Οικονομικών, του Υπουργού Ανάπτυξης, του Υπουργού Εσωτερικών. Στο Δ.Σ. δε του Ταχυδρομικού Ταμιευτηρίου διορίστηκε ο Βασίλειος Κατριβέσης, ο οποίος είναι άμεσος συνεργάτης -υπηρετεί στο γραφείο του συγκεκριμένου γενικού γραμματέα- του κ. Κουσουλάκου.
'Ολα τα συνδικαλιστικά στελέχη της ΠΑΣΚΕ, Μπαλατίνας, Λεοντίου, Φουντάς, Μπέκας έχουν διοριστεί μέλη διοικητικών συμβουλίων διαφόρων δημοσίων φορέων. 'Ετσι ακριβώς εγκλωβίζετε τα στελέχη της παρατάξεώς σας και έτσι γίνεται η ομηρία και άλλων ανθρώπων, οι οποίοι δεν ανήκουν στο κόμμα σας. Μη λέτε, λοιπόν, ότι δεν υπάρχει κομματισμός στη Δημόσια Διοίκηση και ότι δεν σας ενδιαφέρει το χρώμα των υπαλλήλων, γιατί εσείς είσθε οι πρώτοι διδάξαντες.
Ελάτε να συνεργαστούμε και να αποφορτίσουμε τον κομματισμό στη Δημόσια Διοίκηση, για να την κάνουμε περισσότερο αποτελεσματική και παραγωγική για τον 'Ελληνα πολίτη.
Αυτές είναι οι προτάσεις, που έπρεπε να κάνετε σαν Κυβέρνηση και όχι να αντιδράτε στις όποιες αιτιάσεις της Αντιπολίτευσης με ύβρεις ή με προκλητικές κριτικές απέναντι στην Αντιπολίτευση, ενώ ουσιαστικά αντιπολιτεύεσθε τον εαυτό σας.
ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Δύο μόνο συμπληρωματικές παρατηρήσεις έχω να κάνω. Ελέχθη και από τον κύριο Υφυπουργό, αλλά και από τον κ. Γεωργακόπουλο ότι η επιμόρφωση των υπαλλήλων του Υπουργείου ωφελεί πάρα πολύ τις υπηρεσίες, γιατί μαθαίνουν νέα συστήματα, μεθοδολογία, τρόπους ελέγχου και είσπραξης των δημοσίων εσόδων κλπ. Θα έλεγα ότι ενδεχομένως οι πόροι που έρχονται από την Ευρωπαϊκή 'Ενωση, θα πάνε χαμένοι. Το λέω γιατί δεν αρκεί να σωρεύουν στο μυαλό τους οι υπάλληλοι επιστημονικές γνώσεις, για να ωφελήσουν την υπηρεσία τους όσο γίνεται καλύτερα, αλλά αυτά που τους παρέχετε με τα σεμινάρια και τις σχολές δεν είναι ικανά να αλλάξουν τη νοοτροπία των δημοσίων υπαλλήλων.
Θα αναφερθώ σε δύο περιστατικά, που μου έτυχαν τώρα τελευταία. Υπάλληλοι του ΣΔΟΥ πράγματι είναι τρομοκράτες. Στην περιοχή μου μπαίνουν σε καφετέρια σούρουπο, όπου το τραπέζι είναι έξω και κάθονται τέσσερις φίλοι, οι οποίοι πίνουν από μία μικρή μπίρα "Κάϊζερ". Πάνω στο τραπέζι υπάρχουν τέσσερις αποδείξεις. Σώνει και καλά όμως θέλουν να τον βγάλουν παραβάτη και του λένε ότι δεν έκοψες εισιτήρια εισόδου. Τους λέει ότι δεν είναι κέντρο διασκεδάσεως, είναι καφετέρια. Τον γράφουν γι' αυτό το πράγμα. λοιπόν. Επίσης του επισημαίνουν ότι έχει και μουσική. Η μουσική ήταν ένα μικρό ραδιόφωνο πάνω σε ένα ράφι. Τον γράφουν, λοιπόν, για δύο-τρεις παραβάσεις και του επιβάλλουν πρόστιμο εξακοσίων χιλιάδων (600.000) δραχμών. Αυτό δεν είναι ΣΔΟΥ, είναι σώμα τρομοκρατών.
'Ενα άλλο παράδειγμα. 'Εξι φίλοι ξεκινάνε με ένα μικρό γουρουνόπουλο βάρους εξίμισι κιλών να πάνε να το φάνε σε ένα μαγαζί της εθνικής οδού. Κατά σύμπτωση ο ένας από την παρέα ήταν κρεοπώλης και του κόβουν πρόστιμο περίπου ένα εκατομμύριο (1.000.000) δραχμές. Ενδεχομένως να υπήρχε απαρχή τέλεσης παράνομης πράξεως, για το δελτίο μεταφοράς. 'Ομως δεν ήταν εμπόρευμα που πήγαινε στο ευρύ καταναλωτικό κοινό, αλλά να το ψήσουν και να το φάνε αυτοί οι άνθρωποι. Πρέπει να καταλάβουν αυτοί οι άνθρωποι πότε πρέπει να εφαρμόζουν το νόμο. Εδώ γίνονται μεταγγίσεις είκοσι χιλιάδων τόνων πετρελαίου χωρίς δασμούς και δεν τα βλέπουν.
Είπε ο κ. Γεωργακόπουλος ότι το 70% είναι δικοί μας. Σας λέω ότι στο Δήμο Λάρισας αν δεν πέθανε κανείς μέχρι αυτήν τη στιγμή που μιλάω, υπάρχουν χίλιοι δεκαεπτά υπάλληλοι. Οι χίλιοι έξι είναι αντίπαλοι της Νέας Δημοκρατίας και μόνο έντεκα είναι Νεοδημοκράτες. Αν λάβουμε υπόψη ποιος είναι ο συσχετισμός δυνάμεων, το 40% που έχει ο Νομός Λαρίσης περίπου Νέα Δημοκρατία, πού είναι οι τετρακόσιοι υπάλληλοι; Προχθές έγιναν εκλογές στον ΟΣΕ στην περιοχή της Λάρισας και βρέθηκαν ψηφοδέλτια συνολικής δύναμης 87% υπέρ της ΠΑΣΚΕ. Ο κομματισμός, λοιπόν, είναι φουντωμένος στη χώρα μας και δεν καταπολεμείται, εκτός αν πάμε στην ΟΝΕ κι εκεί υπάρξουν καλύτερες συμπεριφορές.
ΠΡΟΕΔΡΕΥΩΝ (Νικόλαος Κατσαρός): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Εγώ βέβαια θα αρχίσω από το τελευταίο που είπε ο κ. Παπαδημόπουλος για τον κομματισμό στη Δημόσια Διοίκηση και αυτό που υποστήριξε και ο κ. Γεωργακόπουλος, ότι δεν έχουν ανάγκη να χρησιμοποιήσουν την αξιοκρατία, αφού το 70% ή το 80% πρόσκειται στο χώρο του κυβερνώντος κόμματος. Αυτό δεν είναι κομματισμός; Βέβαια στη γλώσσα των Τρικάλων, κύριε Πρόεδρε, λέγεται "κομματικός στρατός".
'Ερχομαι τώρα στο θέμα μας.
Με έκπληξη άκουσα τον Κοινοβουλευτικό Εκπρόσωπο του ΠΑ.ΣΟ.Κ. να ρίχνει τα αστροπελέκια του και ικανοποιημένος, αφού ολοκλήρωσε βέβαια το δεκάλεπτό του, να εγκαταλείπει την Αίθουσα.
Επίσης άκουσα με πολλή προσοχή τον κύριο Υπουργό, που για μια ακόμα φορά, θα ομολογήσω ότι είναι ο εργατικότερος αυτής της Κυβέρνησης. 'Ομως δεν φθάνει η εργατικότητα για να είσαι και αποτελεσματικός. Και το ζητούμενο σήμερα από την Κυβέρνηση -από την όποια κυβέρνηση- του τι αποτέλεσμα δίνει. Αποτελέσματα δεν έχουμε.
Αν ο κύριος Υπουργός, όχι βέβαια ο ίδιος, κάποιος από τους συνεργάτες του, έκανε τυχαία μια επίσκεψη ένα πρωινό σε κάποιες εφορίες, εκεί θα διαπίστωνε την εικόνα διάλυσης που παρουσιάζουν οι υπηρεσίες και τον πολίτη να υποφέρει, τον δε υπηρεσιακό παράγοντα να λειτουργεί με τη λογική του δυνάστη.
Κύριε Υπουργέ, δημιουργήστε μια υπηρεσία, όπως είναι ο Συνήγορος του Πολίτη, για να μπορεί ο ελεγχόμενος φορολογούμενος πολίτης να έχει τη δυνατότητα να κάνει τις παρατηρήσεις του και τις διαμαρτυρίες του και εκεί θα βλέπατε το τι επικρατεί σήμερα στο χώρο των υπηρεσιών. Είναι τραγική η κατάσταση! Και σας τα λέει ένας άνθρωπος ο οποίος υπηρέτησε για αρκετά χρόνια το χώρο των ελεγχομένων, όχι των ελεγκτών. Και έχω πολλά συγκεκριμένα παραδείγματα να σας πω:
Πρώτον, ποτέ ο έλεγχος δεν δέχεται ότι ένας επιτηδευματίας κάνει καλά τη δουλειά του. Σώνει και καλά πρέπει να του βγάλει λογιστικές διαφορές, σώνει και καλά να τον πείσει ότι δεν είναι σωστός φορολογούμενος πολίτης. Αυτό σας το έχω πει και άλλη φορά.
Θα χρησιμοποιήσω ένα απλό παράδειγμα, όχι μία ανώνυμη εταιρεία ή ΕΠΕ, αλλά έναν επιτηδευματία, ο οποίος έχει βιβλία Β' κατηγορίας. Κάνει τις φορολογικές του δηλώσεις κανονικά. Μπαίνει στον έλεγχο στο δείγμα και πάει ο ελεγκτής και διαπιστώνει ότι η τήρηση των στοιχείων ήταν κανονικότατη. Δεν προσδιορίζει φορολογική παράβαση, δεν δέχεται όμως και αποτέλεσμα. Και δεν δέχεται το αποτέλεσμα ούτε των αντικειμενικών κριτηρίων, αλλά ούτε και αυτό που τελικά προσδιορίζεται, το αποτέλεσμα βάσει συντελεστού. Και έρχεται και του βάζει μία άλλη λογική, το λογιστικό προσδιορισμό των πωλήσεων και βάσει αυτού του προσδιορίζει άλλο εισόδημα, τον υποχρεώνει να πληρώσει επιπλέον ΦΠΑ και διαμαρτυρία δεν δέχεται. Και ο επιτηδευματίας δεν έχει τη δυνατότητα από φόβο να αντιδράσει. Δεν έχει τη δυνατότητα ούτε να προσφύγει στα φορολογικά δικαστήρια, γιατί φοβάται το τι θα γίνει μετά.
Είναι θέματα τα οποία, δυστυχώς, δεν τα βλέπετε και είναι υπαρκτά. Είναι σοβαρά, είναι η γάγγραινα σήμερα της οικονομίας μας γενικότερα.
ΠΡΟΕΔΡΕΥΩΝ (Νικόλαος Κατσαρός): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, μετά την τοποθέτηση που έκανε ο κύριος Κοινοβουλευτικός Εκπρόσωπος και με τον τρόπο που παρουσίασε αυτό το περίφημο 70% της ΠΑΣΚΕ, δεν έχω τίποτε να προσθέσω παρά μόνο μία φράση ή πρόταση: Ντρέπομαι για την κατάντια του ελληνικού κράτους!
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, και προς τον κύριο Υπουργό απευθυνόμενος, θέλω να συγχαρώ τους συναδέλφους μου Βουλευτές της Νέας Δημοκρατίας για την επερώτηση την οποία έκαναν, γιατί δεν είχαν πρόθεση σήμερα να βγάλουν είδηση, να βγάλουν λαβράκι απ'αυτήν την ιστορία. Απλώς έκαναν υποδείξεις, επεσήμαναν παραλείψεις, εντόπισαν παρατυπίες στη λειτουργία και την άσκηση του όλου φορολογικού συστήματος και αυτό γιατί η φορολογία έχει επίπτωση -ο τρόπος που εισπράττεται και ο τρόπος που ασκείται- πάνω στους πολίτες, οι οποίοι έχουν οδηγηθεί, όπως ανέφερα, σε μεγάλο ποσοστό στα όρια της φτώχειας. Εκατόν είκοσι οκτώ χιλιάδες επιχειρήσεις έχουν κλείσει, οι άνεργοι βρίσκονται στο δρόμο και όλα αυτά από την άσκηση αυτής της φορολογικής πολιτικής και λόγω της αδυναμίας να εισπραχθούν οι φόροι απ'αυτούς, οι οποίοι ξεφεύγουν ενδεχομένως ή υπάρχουν παραλείψεις και πληρώνουν πάντοτε αυτοί οι οποίοι είναι ειλικρινείς.
Είναι γεγονός ότι η Κυβέρνηση έχει αποκτήσει ένα βαθμό ανοσίας στην κριτική που έχει μετατραπεί σε αγανάκτηση σε επίπεδο πολιτών. Δείχνει ότι δεν ιδρώνει το αυτί της απ'αυτά που τονίστηκαν εδώ μέσα, γιατί με ιδιαίτερη αιχμή στον κομματισμό, ο οποίος υπάρχει, υπάρχουν προβλήματα παντού. Αναφέρθηκαν προηγουμένως τα αποτελέσματα στις εκλογές. Παρ'όλα αυτά όμως, επιχειρεί η Κυβέρνηση να δημιουργήσει νέες ελεγκτικές υπηρεσίες περιφερειακές, προκειμένου να τις στελεχώσει με προσωπικό, και παλαιούς αλλά και καινούριους, για να μπορέσουν να ελέγχουν την κατάσταση. 'Ολα αυτά έχουν επιπτώσεις στην εύρυθμη λειτουργία της είσπραξης του φόρου και δημιουργούνται τεράστια προβλήματα.
Θέλω να αναφέρω ένα σημείο ακόμη που δεν ανέφερα στην πρωτολογία μου. Οι επιστροφές του ΦΠΑ και του φόρου, δεν καταγράφονται και παραμένουν σε εκκρεμότητα. 'Ετσι υπάρχουν ποσά που ενδεχομένως να ξεπερνούν και τα δύο δισεκατομμύρια, τα οποία παραμένουν σε εκκρεμότητα δυο και τρία χρόνια και τα οποία δεν εγγράφονται στον προϋπολογισμό και είναι ένα θέμα στο οποίο θα ήθελα μια απάντηση από τον κύριο Υπουργό.
Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, θέλετε να δευτερολογήσετε;
ΓΕΩΡΓΙΟΣ ΔΡΥΣ (Υφυπουργός Οικονομικών): Πολύ σύντομα, κύριε Πρόεδρε. ΠΡΟΕΔΡΕΥΩΝ (Νικόλαος Κατσαρός): Ορίστε, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα είμαι πολύ σύντομος στη δευτερολογία μου. Νομίζω ότι στα περισσότερα θέματα έχω απαντήσει στην πρωτολογία μου.
ΠΡΟΕΔΡΕΥΩΝ (Νικόλαος Κατσαρός): Δεν θα είχε καμία απολύτως αντίρρηση το Προεδρείο.
ΓΕΩΡΓΙΟΣ ΔΡΥΣ (Υφυπουργός Οικονομικών): Το γνωρίζω. Εξάλλου, είστε πάντοτε αυστηρός στην τήρηση των κοινοβουλευτικών κανόνων.
Κύριε Πρόεδρε, νομίζω ότι ο κύριος Κοινοβουλευτικός Εκπρόσωπος της Νέας Δημοκρατίας, έκανε ένα λάθος στην τοποθέτησή του. Το λέω "λάθος" με τον πλέον κομψό χαρακτηρισμό.
Κύριε Αλογοσκούφη, όπως ξέρετε, την προσεχή Τετάρτη στις δώδεκα η ώρα, θα συνεχίσει η αρμόδια επιτροπή της Βουλής τη συζήτηση για το ΞΥΣΤΟ. Επομένως ό,τι έχουμε να πούμε, θα το πούμε εκεί. Εκείνο που θέλω να σας πω μόνο, είναι το εξής: Το Υπουργείο Οικονομικών, έχει χαλύβδινο τον φέροντα σκελετό του. 'Ολο το περίβλημα είναι πράγματι γυάλινο για να έχει τη μεγαλύτερη δυνατή διαφάνεια. Θέλω να συμφωνήσετε και σεις, ότι, όσο περισσότερο διαφανείς είναι οι δράσεις και οι λειτουργίες του Υπουργείου Οικονομικών, τόσο καλύτερο είναι και για σας και για τις επιχειρήσεις και για τους πολίτες. Τίποτε άλλο.
Επίσης αναφέρατε ότι υπάρχουν λογιστικά έσοδα στον προϋπολογισμό εξακόσια επτά δισεκατομμύρια (607.000.000.000) δραχμές. 'Εχετε την καλοσύνη να μου πείτε, ποια είναι αυτά τα εξακόσια επτά δισεκατομμύρια (607.000.000.000) δραχμές; Θέλω να σας διαβεβαιώσω για να μην κάνετε τον κόπο ότι, όσον αφορά την εκτέλεση του τακτικού προϋπολογισμού των εσόδων, μην ψάχνετε. Ούτε μια δραχμή δεν είναι "λογιστική" στον προϋπολογισμό. Εκεί έχω την ευθύνη και μπορώ εκεί να σας διαβεβαιώσω. Φαντάζομαι πως την ίδια βεβαίωση θα κάνει και ο έτερος των Υφυπουργών, ο κ. Χριστοδουλάκης, όσον αφορά τις δαπάνες. Παρακαλώ, λοιπόν, είμαι στη διάθεσή σας, όποτε θέλετε, να κουβεντιάσουμε ποιές είναι οι λογιστικές εγγραφές ύψους εξακοσίων επτά δισεκατομμυρίων (607.000.000.000) δραχμών. Μέχρι τότε, θα έχετε τουλάχιστον την υποχρέωση να μας παρουσιάσετε αυτά τα εξακόσια επτά δισεκατομμύρια (607.000.000.000) δραχμές.
Tρίτον, άκουσα ότι θέλετε ένα σταθερό φορολογικό σύστημα. Σας λέω λοιπόν ένα πράγμα για να το γνωρίζετε. Σταθερότερο φορολογικό σύστημα απ' αυτό που ήταν στην πενταετία 1994-1999 δεν έχει υπάρξει στις προηγούμενες πενταετίες. 'Αλλο πράγμα είναι ο βασικός φορολογικός νόμος και άλλο πράγμα η αναγκαιότητα ρύθμισης τρεχουσών φορολογικών υποθέσεων. Παρατήρησα ότι λέτε, δεκαέξι φορολογικά νομοσχέδια, ογδόντα φορολογικές αποφάσεις. Δηλαδή, αν χρειαστεί, όταν γίνετε Κυβέρνηση, να αλλάξετε τον Ειδικό Φόρο Κατανάλωσης στα καύσιμα, θα θεωρηθεί αυτό παρέμβαση στο φορολογικό σύστημα; Αν χρειαστεί να μειώσετε το Φόρο Προστιθέμενης Αξίας για ένα αγαθό ή μια υπηρεσία από τον κανονικό συντελεστή στο χαμηλό συντελεστή, αυτό θα θεωρηθεί παρέμβαση που αλλάζει τη δομή και τη φιλοσοφία του φορολογικού συστήματος; Θέλω να πιστεύω ότι κάνετε λάθος.
Τέταρτον, μιλήσατε και πάλι για διάλογο. Θέλω λοιπόν να σας διαβεβαιώσω ότι εμείς εξαντλήσαμε το διάλογο με όλους τους κοινωνικούς εταίρους. Κάναμε διάλογο που κράτησε πάνω από χίλιες ανθρωποώρες και είχαμε συζήτηση, κύριοι συνάδελφοι Βουλευτές, με εξήντα τουλάχιστον φορείς. Καταθέτω τον κατάλογο έτσι ώστε να διαπιστώσετε αυτά τα οποία λέμε.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Τώρα ο συνάδελφος κ. Παπαδημόπουλος ανέφερε πριν ορισμένα παθογενή χαρακτηριστικά, τα οποία μπορεί κανείς να συναντήσει στη λειτουργία των ΔΟΥ. Εγώ προσωπικά επειδή έχω επισκεφθεί σχεδόν το σύνολο των ΔΟΥ από την Κρήτη μέχρι τον 'Εβρο και από τον 'Εβρο μέχρι την Κέρκυρα, δεν έχω άγνοια αυτών των γεγονότων που ανέφερε και ο κ. Ρεγκούζας. Αλλά εκείνο το οποίο πρέπει να πούμε κύριε Ρεγκούζα επειδή υπήρξατε και σεις εφοριακός, είναι ότι οι συνάδελφοί σας τα κάνουν αυτά.
ΑΔΑΜ ΡΕΓΚΟΥΖΑΣ: Την ευθύνη εσείς την έχετε.
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κάνετε μεγάλο λάθος. Την ευθύνη την έχω εγώ ή την έχει οποιοσδήποτε Υφυπουργός ή Υπουργός, όταν γνωρίζουν τα στοιχεία αυτά και δεν παίρνουν μέτρα για την αντιμετώπισή τους.
ΑΔΑΜ ΡΕΓΚΟΥΖΑΣ: Την πολιτική ευθύνη εσείς την έχετε.
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κάνετε λάθος.
Παρακαλώ, λοιπόν, τον κ. Παπαδημόπουλο, αν έχει συγκεκριμένα στοιχεία -όχι απλώς να περιγράφει τη συμπεριφορά των θαμώνων στο κέντρο ή την περίπτωση κάποιων φίλων του που πήγαν να διασκεδάσουν- τη συγκεκριμένη συμπεριφορά με τους συγκεκριμένους υπαλλήλους, οι οποίοι επέδειξαν αυτά τα απαράδεκτα χαρακτηριστικά να μας τα προσκομίσει. Μέχρι τότε δεν μπορεί να έχει ευθύνη η πολιτική ηγεσία του Υπουργείου Οικονομικών. Σας διαβεβαιώ, λοιπόν, ότι, όταν μου τα φέρετε, θα τα ελέγξω.
Και προς επίρρωση όλων αυτών, σας λέω ότι, όταν ο συνάδελφός σας κ. Δημ. Κωστόπουλος μου κατήγγειλε απαράδεκτη συμπεριφορά τελωνειακού υπαλλήλου, τον παρέπεμψα για διεξαγωγή 'Ενορκης Διοικητικής Εξέτασης. 'Aρα, ας είμαστε ειλικρινείς για όλα αυτά τα οποία κάνουμε και όλα αυτά τα οποία λέμε εμείς ως πράττοντες, εσείς ως λεγόντες.
ΑΔΑΜ ΡΕΓΚΟΥΖΑΣ: Εγώ δεν είπα τίποτε.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είπα για σας, είπα για τους συναδέλφους σας.
Τώρα, πράγματι για να αντιμετωπίσουμε τα θέματα αυτά, συστήσαμε μόλις τον Οκτώβριο δυο νέες υπηρεσίες, οι οποίες ονομάζονται υπηρεσίες εξυπηρέτησης του πολίτη -η μια εξ αυτών είναι στην Αθήνα και η άλλη στη Θεσσαλονίκη- στις οποίες εγγράφως μπορεί να απευθύνεται ο πολίτης και ελέγχονται αυτά είτε κατ' ευθείαν από ειδική υπηρεσία την οποία κάναμε στο Υπουργείο Οικονομικών είτε μπορεί ο πολίτης να απευθυνθεί στο Συνήγορο του Πολίτη, στον γνωστό 'Ομπουτσμαν και βεβαίως θα έχει από εκεί την πρέπουσα απάντηση.
'Αρα, λοιπόν, βλέπετε ότι πράγματι με μέτρα υποστηρίζουμε ως βασικό μας στόχο "πρώτα ο πολίτης, πρώτα όλα να γίνονται για τον πολίτη". Για τις νέες αυτές υπηρεσίες σας δίνω και ένα σχετικό διάγραμμα.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά το προαναφερθέν διάγραμμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών).
Και θα τελειώσω, κύριοι συνάδελφοι, με τα θέματα της στέγασης των ΔΟΥ. Πράγματι -και τουλάχιστον ο κ. Αλογοσκούφης είχε το θάρρος να το αναγνωρίσει- έχουν γίνει σημαντικότατα βήματα στις υποδομές. Και δεν γίνονται μόνο για τις κεντρικές υπηρεσίες, αλλά γίνονται κυρίως για τις περιφερειακές υπηρεσίες. Στις 6 Δεκεμβρίου -σας προσκαλώ από τώρα- θα κάνουμε τα εγκαίνια μιας νέας σύγχρονης ΔΟΥ στην Κηφισιά σε ένα νέο κτίριο που ήταν ένα παλιό εργοστάσιο που αγοράσαμε. Σας προσκαλώ να δείτε που είναι η ΔΟΥ Κηφισιάς σήμερα και πώς θα λειτουργεί μετά την 6η Δεκεμβρίου 1999.
ΑΔΑΜ ΡΕΓΚΟΥΖΑΣ: Πολύ καλά τα κάνετε αυτά.
ΓΕΩΡΓΙΟΣ ΔΡΥΣ (Υφυπουργός Οικονομικών): Σας λέω λοιπόν, ότι από το 1996 μέχρι σήμερα έχουμε στεγάσει εκατόν δέκα οκτώ ΔΟΥ σε νέα κτίρια. Για είκοσι ΔΟΥ, μέχρι το τέλος Μαρτίου θα έχουμε καταλήξει στην αγορά νέων κτιρίων για τη στέγασή τους.
Βεβαίως, δεν σταματάει το πρόγραμμα εκεί. Θέλουμε να ελπίζουμε ότι πολύ σύντομα όλες οι Δ.Ο.Υ. θα είναι σε νέα σύγχρονα και εργονομικά κτίρια.
Τέλος, θα αναφερθώ στην κομματικοποίηση. Κύριε Ρεγκούζα, ειλικρινά θέλω να σας διαβεβαιώσω ότι δεν είμαι αρμόδιος για τα θέματα της διαχείρισης του ανθρώπινου δυναμικού. 'Ομως, θέλω να σας πω ότι όλα αυτά τα οποία αναφέρατε απέχουν πολύ από την πραγματικότητα. Εγώ θέλω να μου πείτε μόνο μία περίπτωση, όπου στέλεχος του Υπουργείου Οικονομικών -δεν με ενδιαφέρει η πολιτική του ταυτότητα, με ενδιαφέρει μόνο αν ήταν συνεπής στις υποχρεώσεις του- διώχθηκε μόνο και μόνο για τις πολιτικές του πεποιθήσεις.
ΑΔΑΜ ΡΕΓΚΟΥΖΑΣ: Δεν προήχθη.
ΓΕΩΡΓΙΟΣ ΔΡΥΣ (Υφυπουργός Οικονομικών): 'Αρα, δεν διώχθηκε. Δεν προήχθη. Παρακαλώ, αν έχετε τέτοιες περιπτώσεις, σας διαβεβαιώ ότι θέλω να τις γνωρίζω και θα τις ελέγξω προσωπικά.
Μερικά όμως πράγματα τα οποία είπατε είναι αντιφατικά. Πως είναι δυνατόν να έχουμε κομματικοποιήσει πλήρως τις υπηρεσίες του Υπουργείου Οικονομικών και η Ομοσπονδία Εφοριακών η οποία ανήκει, όπως είπατε στην ΠΑΣΚΕ, να μας καταγγέλλει για μη ορθές κρίσεις. Ε, τουλάχιστον μία ομοσπονδία, η οποία πρόσκειται στο χώρο του ΠΑ.ΣΟ.Κ. δεν θα μπορούσε να καταγγέλλει την πολιτική ηγεσία για μη ορθές κρίσεις.
Επίσης, πώς είναι δυνατόν να μας κατηγορείτε πάλι για κομματικοποίηση, όταν εσείς οι ίδιοι, ή τα στοιχεία τα οποία αναφέρατε μιλούν για συγκεκριμένη κομματική ταυτότητα χιλίων τριακοσίων ογδόντα υποψηφίων διευθυντών. Αυτό σημαίνει χωρίζετε τους υπαλλήλους του Υπουργείου Οικονομικών σε πράσινους, σε κόκκινους, σε μπλε κλπ.
ΑΔΑΜ ΡΕΓΚΟΥΖΑΣ: Δεν είναι δύσκολο αυτό.
ΓΕΩΡΓΙΟΣ ΔΡΥΣ (Υφυπουργός Οικονομικών): 'Ομως, κύριε Ρεγκούζα, αυτά τα στοιχεία τα παρουσιάσατε εσείς στη Βουλή. Δεν τα παρουσίασε κανένας άλλος. Αυτό σημαίνει ότι η δική σας παράταξη είναι εκείνη η οποία ασχολείται με την κομματική ταυτότητα του κάθε υπαλλήλου στο Υπουργείου Οικονομικών. 'Οταν μιλάτε για κομματικοποίηση, καλού είναι να προσέξετε μήπως η κομματικοποίηση αυτή αναφέρεται στο δικό σας συνδικαλιστικό χώρο.
Κύριοι συνάδελφοι, τελείωσα. Θέλω να πιστεύω ότι η ερώτησή σας ήταν άνευ ουσίας και άνευ ενδιαφέροντος. Δεν έδωσε τίποτε στο Υπουργείο Οικονομικών και βέβαια, τίποτε δεν πρόσθεσε στην προσπάθειά μας για σωστότερη λειτουργία των υπηρεσιών του Υπουργείου Οικονομικών.
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Νικόλαος Κατσαρός): Κύριε Ρεγκούζα, δεν δικαιούσθε να τριτολογήσετε.
Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα ήθελα να επαναλάβω για μία ακόμη φορά ότι ατύχησε ο κύριος Υφυπουργός εδώ. Ο στόχος της επερώτησης δεν είναι πάντα να προσθέσουμε κάτι στη συγκεκριμένη πολιτική, διότι όταν αμφισβητείται στο σύνολό της αυτή η πολιτική -το είπα και στην πρωτολογία μου- δεν περιμένουμε τώρα, λίγους μήνες προ των εκλογών ότι θα αλλάξουν τα πράγματα, αλλά είμαστε υποχρεωμένοι και στην Κυβέρνηση να πούμε το τι σκεφτόμαστε για την πολιτική της, αλλά κυρίως να ενημερώσουμε τον ελληνικό λαό, για το τι γίνεται στο Υπουργείο Οικονομικών. Και εδώ υπήρξαν ορισμένες παραδοχές, αλλά πριν μπω στις παραδοχές, θα θέσω δύο θέματα.
Το πρώτο είναι το θέμα του "ΞΥΣΤΟ". Εγώ δεν έχω ασχοληθεί με την ουσία του θέματος, αλλά πολιτικά, κύριε Υπουργέ, όταν υπάρχει μία σύμβαση που δίνει τη δυνατότητα στο δημόσιο να προκηρύξει καινούριο διαγωνισμό, όταν το αντικείμενο της σύμβασης έχει υπερβεί κάθε προσδοκία, έχουν αλλάξει τα οικονομικά δεδομένα, στη θέση σας ποτέ δεν θα υπέγραφα αυτήν τη σύμβαση με απευθείας διαπραγμάτευση. Θα έκανα καινούριο διαγωνισμό. Τα υπόλοιπα θα τα συζητήσουμε στην επιτροπή.
Δεύτερον, ήρθατε εδώ και μας είπατε για τον κομματισμό. Ο κομματισμός είναι ένα πάρα πολύ σύνθετο θέμα. Δεν είναι απλό θέμα. Δεν έχετε κάνει καμία προσπάθεια για να το αντιμετωπίσετε και είναι η πηγή της κακοδαιμονίας και ολόκληρης της Δημόσιας Διοίκησης και του Υπουργείου των Οικονομικών. Και ο κομματισμός, δυστυχώς, αποκτά καινούριες εκφάνσεις.
Είπατε πριν εδώ, στο τέλος, ότι "πώς είναι δυνατόν να διαμαρτύρεται η δική μας Ομοσπονδία των Εφοριακών, όταν έχουμε κάνει τις προαγωγές με κομματικά κριτήρια;".
Γιατί ακριβώς έχουμε φθάσει στο ανώτατο στάδιο του κομματισμού, να έχει χωριστεί η παράταξή σας σε δύο στρατόπεδα και να κατηγορούν οι μεν τους δε ότι οι προαγωγές έγιναν από το στρατόπεδο -εμένα δεν μου αρέσουν αυτές οι εκφράσεις, αλλά χρησιμοποιώ τις δικές τους εκφράσεις- των "εκσυγχρονιστών" ότι δηλαδή οι προαγωγές έγιναν από τους εκσυγχρονιστές και οι υπόλοιποι είναι τώρα ριγμένοι. Δηλαδή δεν είναι τώρα ο κομματισμός μόνο μεταξύ, αν θέλετε, Νέας Δημοκρατίας και ΠΑΣΟΚ, των προσκειμένων τέλος πάντων στη Νέα Δημοκρατία και το ΠΑΣΟΚ, είναι και τα δύο στρατόπεδα μέσα στο ΠΑΣΟΚ.
Λοιπόν, έχουμε φθάσει σε μία κατάσταση, η οποία δεν παίρνει άλλο. Το πρώτο στάδιο για να διορθώσουμε την κατάσταση, είναι να την αναγνωρίσουμε. Εδώ δεν δώσατε καμία ένδειξη ότι αναγνωρίζετε το πρόβλημα. Κακώς κάνετε.
Αναγνωρίστε το πρόβλημα, γιατί δεν είναι εύκολο να το λύσουμε ούτε είναι το θέμα "πείτε μας έναν, ο οποίος άξιζε και δεν τον κάναμε", διότι όταν κάποιος διώκεται στην υπηρεσία του επί πολλά χρόνια, δεν του δίνεται η δυνατότητα ούτε να προαχθεί ούτε να προσφέρει ούτε να εκπαιδευτεί ούτε να αποκτήσει εμπειρία. Και δυστυχώς κυβερνάτε τα δεκαεπτά από τα τελευταία είκοσι χρόνια. Πώς είναι δυνατόν υπάλληλοι που πρόσκεινται ή συμπαθούν το αντίθετο κόμμα, τη Νέα Δημοκρατία, να έχουν ίσες ευκαιρίες αυτά τα χρόνια;
Βεβαίως όταν μιλάμε για τις σημερινές προαγωγές, οι υπάλληλοι που δεν πρόσκεινται στο ΠΑΣΟΚ, θα είναι αδικημένοι, γιατί δεν αδικούνται τώρα, αλλά αδικούνται επί είκοσι χρόνια. Και η προσπάθεια που έγινε το 1990-1993, ήταν μία προσπάθεια ανατροπής μίας κατάστασης που εκείνη την εποχή είχε λειτουργήσει ήδη επί εννέα χρόνια.
Λοιπόν, αναγνωρίστε το πρόβλημα, και μπορούμε να κάτσουμε να το συζητήσουμε, γιατί το θέμα του κομματισμού δεν μπορεί να το λύσει μία κυβέρνηση. Και εγώ μιλάω τώρα υπεύθυνα, με την προοπτική να είναι η Νέα Δημοκρατία η επόμενη κυβέρνηση. Αν αναγνωρίσουμε από τώρα ότι υπάρχει αυτό το πρόβλημα, θα μπορέσουμε μεθαύριο να κάτσουμε να το συζητήσουμε -και σήμερα θα μπορούσαμε να κάτσουμε- Κυβέρνηση και Αντιπολίτευση, για να δούμε πώς θα το αντιμετωπίσουμε.
Διότι δεν πρόκειται να λυθεί το πρόβλημα με το να γίνουμε εμείς κυβέρνηση μεθαύριο και να πάρουμε τη χατζάρα, να αποκεφαλίσουμε τους υπαλλήλους που είναι στο ΠΑΣΟΚ και να πούμε "εδώ θα προωθήσουμε δικούς μας". Δεν λύνονται έτσι τα προβλήματα. Αναγνωρίστε το.
Και αυτό θεωρώ ότι είναι το πιο δυσάρεστο σε όλη αυτήν τη συζήτηση που είχαμε σήμερα ότι δεν αναγνωρίζετε τις αδυναμίες, δεν αναγνωρίζετε τα προβλήματα και προσπαθείτε να ωραιοποιήσετε την κατάσταση. Αυτή η πρακτική πια δεν κοροϊδεύει κανέναν. Ο ελληνικός λαός ξέρει ποια είναι τα προβλήματα. Είτε τα πούμε εμείς είτε δεν τα πούμε, τα γνωρίζει και για να τα λύσουμε, πρέπει να ξέρουμε ποια είναι τα προβλήματα.
ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο για δύο λεπτά.
ΑΔΑΜ ΡΕΓΚΟΥΖΑΣ: Κύριε Πρόεδρε, ήθελα να πω στον κύριο Υφυπουργό πως εγώ πραγματικά πιστεύω ότι το Υπουργείο Οικονομικών δεν είναι εκκλησία. Και βέβαια ούτε εγώ ούτε εσείς ούτε κανένας μπορούμε να διεκδικήσουμε το ρόλο του ιερέα. Ωστόσο όμως τα πράγματα εδώ στο Υπουργείο Οικονομικών λειτουργούν με κάποιους κανόνες, τους δικούς τους κανόνες, που έχουν διαμορφωθεί.
Επομένως για την ευνοιοκρατία που δημιουργείται -και εγώ ξέρω ονόματα για το ποιοι συνετέλεσαν να γίνουν αυτές οι ευνοιοκρατικές προαγωγές που έχουν ξεσηκώσει θύελλα και στο δικό σας κόμμα- ας μην συζητάμε ότι δεν υπάρχει κομματισμός στο Υπουργείο Οικονομικών.
Σημασία έχει πώς θα τον αποφορτίσουμε τον κομματισμό. Είναι εθνική ανάγκη να το κάνουμε αυτό. Αν δεν δημιουργήσουμε συνθήκες άμιλλας στους υπαλλήλους, δεν θα έχουμε αποδοτικούς υπαλλήλους. Είναι δυνατόν ο κάθε υπάλληλος προβάλλοντας την κομματική του ταυτότητα να αλλοτριώνει όλα τα άλλα δικαιώματα της Δημόσιας Διοίκησης και της πολιτικής ηγεσίας ενός Υπουργείου; Ασφαλώς όχι. Επομένως να μη λέμε ότι δεν υπάρχει κομματισμός.
Εγώ θα σας πω κάτι. Υπάρχει υπάλληλος -και σας το ανέφερα στην πρωτολογία μου- ο οποίος ενέχεται σε κάποια πράγματα ή υπάρχουν υπόνοιες, για να είμαι πιο ακριβής. Γιατί τον προάγετε; Δεν μπορούσατε να περιμένετε λίγο να δούμε τι γίνεται, τι θα βγάλει η έρευνα; Είναι ένα θέμα ηθικής τάξεως.
Στο τέλος, είπατε γι'αυτές τις υπηρεσίες που έχετε δημιουργήσει. Ακούσατε τι λένε οι εφοριακοί οι ίδιοι γι'αυτές τις υπηρεσίες; Είναι δικές τους φράσεις. Λένε για ρουφιανοκρατία, φαυλοκρατικές καταστάσεις, αναποτελεσματικότητα και αποτυχία. Οι ίδιοι οι εφοριακοί που ανήκουν στο δικό σας χώρο τα λένε.
Επομένως ας μην προσχωρούμε εμείς στη λογική των συνδικαλιστικών παρατάξεων. Εγώ υπήρξα συνδικαλιστής, αλλά τώρα δεν λειτουργώ ως συνδικαλιστής, λειτουργώ ως πολιτικός.
Τις αντιθέσεις μας θα πρέπει να προσπαθούμε να τις κάνουμε συνθέσεις μέσα εδώ στο Κοινοβούλιο, γιατί έχουμε εθνικό χρέος να το κάνουμε. Δεν πάει άλλο, πώς να το κάνουμε!
Ευχαριστώ πολύ, κύριε Πρόεδρε, για την ανοχή σας.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, δύο μόνο παρατηρήσεις.
Πρώτον, κομματισμός. Αν διαβάσετε τα Πρακτικά, θα δείτε ότι όχι μόνο δεν αποδέχομαι όλα αυτά, αλλά σας είπα ότι το Υπουργείο Οικονομικών είναι μακράν των κομματικών συμπεριφορών του παρελθόντος.
Εάν υπάρχουν παραδείγματα συγκεκριμένα, παρεκάλεσα τον κ. Ρεγκούζα και όποιον εκ των συναδέλφων της Αντιπολίτευσης γνωρίζει να τα θέσει υπόψη μου και σας διαβεβαιώ ότι θα τα ελέγξω. Αυτό μπορώ να κάνω. Μέχρι τώρα δεν έχω κανένα τέτοιο στοιχείο. Και ξέρετε πολύ καλά ότι στη συνεργασία είμαι ανοικτός με όλους τους Βουλευτές ανεξάρτητα από την πτέρυγα στην οποία ανήκουν.
Δεύτερον, κύριε Αλογκοσκούφη, το δις εξαμαρτείν ουκ ανδρός σοφού.
Κάνατε δεύτερο λάθος με το ΞΥΣΤΟ. Περιμένετε την Τετάρτη το μεσημέρι για να δούμε ακριβώς ποιοι διασφάλισαν τα συμφέροντα του δημοσίου και ποιοι, δεν τα διασφάλισαν. Μέχρι τότε θα είστε μετέωρος στις έωλες τοποθετήσεις σας για το ΞΥΣΤΟ.
ΓΕΩΡΓΙΟΣ ΑΛΟΓΚΟΣΚΟΥΦΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Αλογκοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργέ, μετέωρος είστε εσείς. Πρέπει να εξηγήσετε στον ελληνικό λαό και στην Εθνική Aντιπροσωπεία γιατί υπογράψατε σύμβαση με προσωπική διαπραγμάτευση τη στιγμή που έπρεπε και μπορούσατε να κάνετε διαγωνισμό.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργος Οικονομικών): Επαναλαμβάνω άλλη μια φορά ότι ο κ. Αλογοσκούφης δεν μανθάνει από τα λάθη του. Διαπράττει τα ίδια λάθη και τον παρακαλώ να ηρεμήσει και να περιμένει την Τετάρτη το μεσημέρι τη διεξαγωγή της συζήτησης στην αρμόδια Επιτροπή.
Εγώ υπέγραψα, κύριε Αλογοσκούφη, ως εκπρόσωπος της Κυβέρνησης μια σύμβαση, η οποία υπηρετεί τα συμφέροντα του δημοσίου και των παικτών.
ΠΡΟΕΔΡΕΥΩΝ (Νικόλαος Κατσαρός): Ες Τετάρτην τα σπουδαία επομένως! Κύριοι συνάδελφοι, κηρύσσεται περαιωμένη η συζήτηση επι της υπ' αριθμόν 11/3.11.99 επερωτήσεως Βουλευτών της Νέας Δημοκρατίας προς τον Υπουργό Εθνικής Οικονομίας και Οικονομικών, σχετικά με την οικονομική πολιτική της Κυβέρνησης.
'Εχουν διανεμηθεί τα Πρακτικά της Παρασκευής 15 Οκτωβρίου 1999 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Συνεπώς τα Πρακτικά της Παρασκευής 15 Οκτωβρίου 1999 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.44' λύεται η συνεδρίαση για αύριο ημέρα Τρίτη 9 Νοεμβρίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη η οποία έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

