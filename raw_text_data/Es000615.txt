ΣΥΝΕΔΡΙΑΣΗ Δ'
Πέμπτη 15 Ιουνίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Πολιτισμού: "Θέματα προστασίας των Ολυμπιακών Αγώνων 2004 και άλλες διατάξεις", 
2. Αίτηση ονομαστικής ψηφοφορίας επί του άρθρου 7 του σχεδίου νόμου του Υπουργείου Πολιτισμού, 3. Κατάθεση έκθεσης Διαρκούς Επιτροπής.
ΟΜΙΛΗΤΕΣ
Επί του σχεδίου νόμου του Υπουργείου Πολιτισμού:
ΒΡΕΤΤΟΣ Κ., 
ΔΑΜΑΝΑΚΗ Μ., 
ΔΑΣΚΑΛΑΚΗΣ Γ., 
ΚΑΝΕΛΛΗ Λ., 
ΚΑΡΡΑΣ Κ., 
ΚΕΦΑΛΟΓΙΑΝΝΗΣ Ε., 
ΛΕΓΚΑΣ Ν., 
ΜΑΓΚΡΙΩΤΗΣ Ι., 
ΟΡΦΑΝΟΣ Γ., 
ΠΕΤΡΑΛΙΑ-ΠΑΛΛΗ Φ., 
ΣΓΟΥΡΙΔΗΣ Π., 
ΣΚΥΛΛΑΚΟΣ Α., 
ΣΜΥΡΛΗΣ-ΛΙΑΚΑΤΑΣ Χ., 
ΦΛΩΡΙΔΗΣ Γ., 
ΧΡΥΣΑΝΘΑΚΟΠΟΥΛΟΣ Α.
Π Ρ Α Κ Τ Ι Κ Α    Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι'ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2000
ΣΥΝΕΔΡΙΑΣΗ Δ'
Πέμπτη 15 Ιουνίου 2000
--------------------
Αθήνα, σήμερα στις 15 Ιουνίου 2000, ημέρα Πέμπτη και ώρα 10.35' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνεχίζεται η συζήτηση επί των άρθρων του νομοσχεδίου του Υπουργείου Πολιτισμού "Θέματα προστασίας των Ολυμπιακών Αγώνων 2004 και άλλες διατάξεις".
Συζητήθηκαν και ψηφίστηκαν στη χθεσινή συνεδρίαση τα άρθρα 1 έως 6.  Απομένουν τα άρθρα 7 και 8 και υπάρχουν επίσης τρεις τροπολογίες των Υπουργών και τρεις εμπρόθεσμες τροπολογίες συναδέλφων.
Θα συζητήσουμε τα δύο άρθρα του νομοσχεδίου μαζί και στη συνέχεια θα συζητήσουμε τις τροπολογίες. Είμεθα σύμφωνοι;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Ο κ. Σμυρλής - Λιακατάς έχει το λόγο επί των άρθρων 7 και 8, τα οποία θα συζητηθούν μαζί για να έχουμε χρόνο για τις τροπολογίες.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, είναι τελείως διαφορετικά τα θέματα.
ΠΡΟΕΔΡΟΣ (Απόστολος Κακλαμάνης): Πρέπει να συζητηθούν μαζί για να έχουμε αρκετό χρόνο να συζητήσουμε τις τροπολογίες.
Ορίστε, κύριε Σμυρλή.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Με το άρθρο 7, κύριε Πρόεδρε, χωροθετείται το Ισλαμικό Πολιτιστικό Κέντρο σε χώρο που έχει υποδειχθεί από το Υπουργείο Δημοσίων 'Εργων στην Παιανία Αττικής. Είναι έκταση του Υπουργείου Γεωργίας και παραχωρείται γι' αυτόν το σκοπό.
'Εχει γίνει πάρα πολλή συζήτηση και στην Επιτροπή Μορφωτικών Υποθέσεων, αλλά και επί της αρχής του νομοσχεδίου και νομίζω ότι η Αντιπολίτευση για καθαρά αντιπολιτευτικούς λόγους -ενώ ουσιαστικά δέχεται την ανάγκη και τη σκοπιμότητα ίδρυσης Ισλαμικού Πολιτιστικού Κέντρουπροσπαθεί με προσχηματικές τοποθετήσεις να ισχυρισθεί κάποια πράγματα που γνωρίζει πολύ καλά ότι δεν ευσταθούν, όπως παραδείγματος χάρη ότι τυχαία βρέθηκε  εκεί ο χώρος  -ενώ γνωρίζει πολύ καλά ότι εδώ και πολλά χρόνια είχε υποδειχθεί ο χώρος αυτός- ότι αυτός ο χώρος δεν έχει χωροθετηθεί. Ζητήματα, δηλαδή, τα οποία  πολύ καλά γνωρίζουν μιας και ο κύριος Υπουργός έχει παρουσιάσει τις σχετικές αποφάσεις κατά τη διάρκεια της συζήτησης στην Επιτροπή Μορφωτικών Υποθέσεων έτσι ώστε να μη χρειάζεται να υπάρχουν αμφιβολίες για κάτι που πρέπει να θεωρείται αυτονόητο,  να γίνει το Ισλαμικό Πολιτιστικό Κέντρο.
Βέβαια ακούστηκε από άλλους συναδέλφους ότι θα έπρεπε να γίνει στο Ολυμπιακό Χωριό. Εγώ λέω, ας σκεφτούμε αν θα μπορούσε να γίνει Ισλαμικό Πολιτιστικό Κέντρο στο Ολυμπιακό Χωριό, όταν γνωρίζουμε ότι ο χώρος και τα σπίτια του Ολυμπιακού Χωριού μετά το τέλος των Ολυμπιακών Αγώνων, θα παραχωρηθούν ή θα πουληθούν με τις διαδικασίες που προβλέπει ο Οργανισμός Εργατικής Κατοικίας. Είναι δυνατόν εκεί να γίνει το Ισλαμικό Πολιτιστικό Κέντρο; Δεν θα συνέφερε να γίνει εκεί. Και νομίζω ότι γίνεται αντιληπτό αυτό το πράγμα.
'Αρα, ο χώρος που υποδεικνύεται, η σκοπιμότητα ίδρυσης του Πολιτιστικού Κέντρου ακόμα και στα πλαίσια των αποφάσεων της ΔΟΕ -η οποία αναφέρει και μέσα στον καταστατικό της χάρτη ότι δεν δέχεται διακρίσεις μεταξύ  των δύο φύλων, φυλετικές, πολιτικές, πολιτισμικές και θρησκευτικές- νομίζω ότι είναι ισχυροί λόγοι  για να συμφωνήσουν έστω και την τελευταία στιγμή ότι πρέπει να χωροθετηθεί με το άρθρο 7 το Ισλαμικό Πολιτιστικό Κέντρο.
Ευχαριστώ.
ΠΡΟΕΔΡΟΣ (Απόστολος Κακλαμάνης): Η κ. Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κυρίες και κύριοι συνάδελφοι, το νομοσχέδιο αναφέρει ότι  για τους Ολυμπιακούς Αγώνες πρέπει να δημιουργηθεί το Ισλαμικό Πολιτιστικό Κέντρο.
Θεωρούμε ότι η Κυβέρνηση υποτιμά τη νοημοσύνη μας. Εμείς δεν είμαστε αντίθετοι στη δημιουργία του Ισλαμικού Πολιτιστικού Κέντρου, αλλά όχι σε ένα νομοσχέδιο που αναφέρεται στους Ολυμπιακούς Αγώνες και όχι με τη δικαιολογία ή την αιτιολογία ότι είναι απαραίτητο για τους Ολυμπιακούς Αγώνες. Είναι γνωστό ότι, από τη σύμβαση που υπέγραψε η πόλη των Αθηνών με τη ΔΟΕ, είμαστε υποχρεωμένοι να δημιουργήσουμε λατρευτικούς χώρους μέσα στο Ολυμπιακό Χωριό. 'Οσοι από μας έχουμε πάει σε Ολυμπιακούς Αγώνες αυτό το έχουμε δει. Σε όλους τους Ολυμπιακούς Αγώνες υπάρχουν λατρευτικοί χώροι μέσα στο Ολυμπιακό Χωριό.
Στο Ολυμπιακό Χωριό που θα γίνει, όταν γίνει -και ελπίζουμε να γίνει, γιατί αυτό πλέον είναι ένα τεράστιο ερωτηματικό και απ'ό,τι ακούω από τους αρμ;oιους Υπουργούς δεν προλαβαίνουμε να κάνουμε το Ολυμπιακό Χωριόείμαστε υποχρεωμένοι να έχουμε φτιάξει εκεί λατρευτικούς χώρους, να υπάρχει και εκεί τζαμί. Μπορεί να μην είναι ένα μεγάλο τζαμί αλλά θα είναι χώρος λατρείας. 'Αρα, δεν έχει καμία σχέση το Ισλαμικό Πολιτιστικό Κέντρο με τις συμβατικές υποχρεώσεις της χώρας.
'Αλλωστε, κύριε Πρόεδρε, όπως είπα και στην επιτροπή οι μουσουλμάνοι προσεύχονται πέντε φορές την ημέρα. Θα φεύγουν οι αθλητές από τους Θρακομακεδόνες πέντε φορές την ημέρα για να πάνε στην Παιανία;
Αυτά δεν γίνονται.
Ας πει, λοιπόν, η Κυβέρνηση "έχω δέσμευση και πρέπει να φτιάξω το Ισλαμικό Πολιτιστικό Κέντρο", όχι να έρχεται με δικαιολογία τη διευκόλυνση των αθλητών, που είναι 55% μουσουλμάνοι, ότι πρέπει γι' αυτούς να γίνει το κέντρο.
Υπάρχει το ερώτημα γιατί να γίνει στη Παιανία. Ο δήμαρχος δεν ξέρει τίποτα, οι κάτοικοι της περιοχής δεν έχουν ιδέα. Δεν θα έπρεπε να ερωτηθεί ο Δήμαρχος της Παιανίας γι'αυτό;
Επίσης αυτό που ζητήσαμε επανειλημμένως από τον κύριο Υπουργό στην επιτροπή, ήταν να μας πει ποιος θα είναι ο φορέας και ποιος θα το χρηματοδοτήσει αυτό. Ο κ. Πάγκαλος μας είπε ότι θα χρηματοδοτηθεί ήδη έχουν γίνει συζητήσεις με το Κουβέιτ και τη Σαουδική Αραβία. Δεν ήρθε όμως επίσημα εδώ η πρόταση και η μελέτη του ισλαμικού τεμένους, δεν ήρθαν επίσημα να μας πουν πόσο θα κοστίσει και ποιος θα το πληρώσει. Αν είναι μόνο το Κουβέιτ και η Σαουδική Αραβία, μήπως αυτό δημιουργήσει προβλήματα με τις άλλες αραβικές χώρες;
Απ'ό,τι γνωρίζουμε στο Κουβέιτ υπάρχει μια πολύ μεγάλη δυσκολία, δηλαδή, δεν υπάρχει αμοιβαιότητα για τους ορθόδοξους εκεί. Βεβαίως υπάρχουν άλλες χώρες ισλαμικές όπου υπάρχουν και ορθόδοξοι ναοί. 'Ολα αυτά δεν θα έπρεπε κάποιος να μας τα εξηγήσει; Ζητήσαμε στην επιτροπή από τον Υπουργό να έρθει αρμόδιος Υφυπουργός από το Yπουργείο Εξωτερικών, να έρθει η κ. Λαϊου ή κάποιος άλλος για να μας πει κάποια πράγματα περισσότερα απ'αυτά που γνώριζε ο κύριος Υπουργός.
Θεωρούμε, λοιπόν, και το τονίζω αυτό γιατί πήρε μεγάλη διάσταση το θέμα, εμείς ως Νέα Δημοκρατία σαφώς δεν είμαστε αντίθετοι ούτε με το ισλαμικό τέμενος, ούτε με το ισλαμικό κέντρο. Γιατί οι λέξεις έχουν πολύ μεγάλη διαφορά. Απλώς θα υπάρχει και το τέμενος μέσα στα τριάντα πέντε στρέμματα τα οποία όπως γνωρίζετε καλύπτονται σχεδόν όλα από δάση. Μην το φέρνετε όμως κάτω από την ολυμπιακή σημαία, διότι αυτό δεν έχει καμία σχέση με τους Ολυμπιακούς Αγώνες.
ΛΙΑΝΑ ΚΑΝΕΛΛΗ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Βάλτε την κάρτα σας για να εγγραφείτε.
ΛΙΑΝΑ ΚΑΝΕΛΛΗ: Κύριε Πρόεδρε, αν μου επιτρέπετε, χθες έφερα την κάρτα μου...
ΠΡΟΕΔΡΟΣ (Απόστολος Κακλαμάνης): Δεν θα γίνει ειδικά πρόβλημα για σας, για την κάρτα σας.
ΛΙΑΝΑ ΚΑΝΕΛΛΗ: Θα μιλήσω τότε ως ειδική αγορήτρια του ΚΚΕ.
ΠΡΟΕΔΡΟΣ (Απόστολος Κακλαμάνης): Επειδή είναι αρκετοί νέοι συνάδελφοι, παρακαλώ να βάζετε την κάρτα σας όσοι θέλετε να μιλήσετε και οι εισηγητές ακόμα, γιατί μπορεί ένας εισηγητής να μη θέλει να μιλήσει.
Στη συζήτηση επί της αρχής καλούνται κατά σειρά να μιλήσουν οι εισηγητές και στη συνέχεια όσοι έχουν γραφτεί στον κατάλογο.
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, χθες που δεν ήσασταν εδώ, δημιουργήθηκε ένα ακριβώς αντίθετο λειτουργικό πρόβλημα. Ζητώ συγγνώμη γιατί είμαι ακόμα καινούρια.
Στην επιτροπή εμείς σταθερά, απαρέγκλιτα είχαμε τη θέση και επιμένουμε ότι η ανάγκη δημιουργίας ενός Ισλαμικού Πολιτιστικού Κέντρου είναι απαραίτητη. 'Αλλωστε αυτό παραμένει πάγιο αίτημα του Αραβικού Συνδέσμου με αιτήσεις και αλλεπάλληλα χαρτιά που ποτέ δεν απαντήθηκαν από το 1971, δηλαδή, έχει περάσει περίπου μία τριακονταετία.
Η πρόκριση του χώρου και η πρόταση η δική μας για την περιοχή του Ελαιώνα στο Γκάζι -εκεί όπου υπάρχουν διάφορα μεγάλα εμπορικά κέντρα, αλλά ταυτόχρονα και κέντρα πολιτισμού, όπως το ίδιο το Υπουργείο Πολιτισμού, το οποίο θα μετακινηθεί στον άξονα της Πειραιώς- θα μπορούσε να διευκολύνει τα μάλα όχι μόνο τους μουσουλμάνους, αλλά και όσους θα θέλουν να προσφεύγουν για να μελετούν σε επίπεδο πολιτισμικό.
Κύριε Πρόεδρε και κύριοι συνάδελφοι, να θυμίσω ότι το αντίστοιχο Ισλαμικό Πολιτιστικό Κέντρο στις Βρυξέλλες, στην καρδιά της Ευρώπης, εκεί που λαμβάνονται οι αποφάσεις, έγινε παρά τις ποικίλες όσες αντιδράσεις που δεν είναι της παρούσης και βεβαίως δεν προέρχονταν μόνο από θρησκευτικούς λόγους, αλλά κυρίως από κοινωνικοοικονομικοπολιτικούς και βρίσκεται όχι απλώς στην καρδιά των Βρυξελλών, αλλά εκατό μέτρα από το γραφείο του κ. Πρόντι.  Δεν μπορούσαμε να κατανοήσουμε, μέχρι την ώρα που έδωσε τις εξηγήσεις ο κύριος Υπουργός, ότι οι συνεννοήσεις που έχουν γίνει προς εξυπηρέτηση των ρητώς ομολογουμένων εδώ διεθνών σχέσεων της χώρας και των διεθνών συμφωνιών αφορούν σε δύο συγκεκριμένες χώρες: Στη Σαουδική Αραβία και στο Κουβέιτ. Ο Υπουργός μπορεί να θεωρεί ότι έχει δεσμευθεί για να προχωρήσει με αυτές τις χώρες θεωρώντας ότι καλύπτει όλες τις ανάγκες όλων των μουσουλμάνων. Μάλιστα ο κύριος Υπουργός μας  είπε χθες ότι κυριαρχεί η αραβική γλώσσα που είναι η γλώσσα του Κορανίου. Σε ό,τι αφορά στο Ισλαμικό Πολιτιστικό Κέντρο φαντάζομαι ότι θα διευρυνθεί και προς κάλυψη των αναγκών άλλων μουσουλμάνων που ενδεχομένως να προέρχονται είτε από την Αμερική είτε από την Αφρική είτε από την Ασία και εκτός από τη γλώσσα του Κορανίου να μην είναι σε θέση να τη χρησιμοποιήσουν ευρύτερα.
Η σταθερή μας θέση παραμένει ότι δεν είναι επαρκείς οι εξηγήσεις και ίσως καλύπτουν ανάγκες τις οποίες δεν μπορούμε να κατανοήσουμε, γι' αυτό επιφυλασσόμεθα. Για μας το ζήτημα δεν είναι η Παιανία, είναι ο λόγος και ο στόχος. Κάτι το οποίο μας προκάλεσε εντύπωση, είναι αλήθεια, είναι το εξής: Ο κ.  Πάγκαλος είπε ρητά στην επιτροπή ότι πρέπει να μετακινηθούν οπωσδήποτε από εκεί που βρίσκονται οι μουσουλμάνοι και υπάρχει και στα Πρακτικά κατοχυρωμένη η έκφρασή του: "Ευχής έργον θα ήταν να μην είναι καν όλοι μαζεμένοι στη Θράκη και ένας από τους λόγους που πρέπει να μετακινηθούν είναι να φτιαχτεί τζαμί".
Αυτό πολιτικά νομίζω ότι μπορεί να μας βάλει σε σκέψεις. Δεν ξέρω τι έχει μεσολαβήσει ανάμεσα στην έκφραση προτίμησης από πλευράς της συναδέλφου και ειδικής αγορήτριας του Συνασπισμού στην επιτροπή που προέκρινε ωσαύτως το Γκάζι. Ακούσαμε εδώ στην Αίθουσα κάποιες απόψεις όπως: Δεν υπάρχει χώρος, δεν υπάρχει ειδική ανάγκη, εκτός αν θεωρήσουμε εμπορικό κέντρο με σινεμά, τουριστική και πολιτισμική περιοχή που δεν αντέχει να φιλοξενήσει ένα Ισλαμικό Πολιτιστικό Κέντρο.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Κάτω απ' αυτές τις προϋποθέσεις θα επιφυλασσόμασταν και θα πιστεύαμε ότι η Κυβέρνηση αν ήθελε στ' αλήθεια να προωθήσει τις σχέσεις με τις μουσουλμανικές χώρες σε ό,τι αφορά στο θρήσκευμα και στον πολιτισμό τους, θα είχε κατεβάσει αυτόνομα ένα νομοσχέδιο στο οποίο όλα όσα ζητούμε να απαντηθούν και δεν απαντώνται, θα είχαν απαντηθεί και μάλιστα λεπτομερώς.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
Ο Συνασπισμός ψηφίζει το άρθρο αυτό γιατί -το λέω ευθέως- θεωρούμε ότι όλα τα κόμματα έχουν τη μείζονα ευθύνη να τοποθετηθούν απέναντι στο ενδεχόμενο δημιουργίας αυτού του Ισλαμικού Πολιτιστικού Κέντρου. Υπάρχουν φυσικά πολλές πλευρές που πρέπει να δούμε, αλλά όταν ψηφίζουμε ένα άρθρο ψηφίζουμε κατ' αρχήν -το γνωρίζουμε όλοι και όλες σ' αυτήν τη Βουλή- τη δυνατότητα να ιδρυθεί αυτό το κέντρο. Νομίζω ότι αυτό είναι το μείζον.
Αν κατάλαβα καλά έχουμε μία εξέλιξη στις θέσεις των κομμάτων σε σχέση με την επιτροπή. Σήμερα όλα τα κόμματα αναγνωρίζουν ότι πρέπει να γίνει αυτό το Ισλαμικό Πολιτιστικό Κέντρο το οποίο άλλωστε αποτελεί μακροχρόνιο αίτημα και του Αραβικού Συνδέσμου και των μουσουλμάνων που ζουν στη χώρα μας.
Από εκεί και πέρα υπάρχουν διάφορες ενστάσεις που αφορούν τη χωροθέτηση, την οργάνωση και άλλες πλευρές στις οποίες θα αναφερθώ. Καλό θα είναι να τοποθετούμε όλοι με ειλικρίνεια απέναντι σ'αυτό το μεγάλο θέμα γύρω από το οποίο γίνεται η συζήτηση στην ελληνική κοινωνία και γύρω από το οποίο αρθρώνονται οι θέσεις των κομμάτων. Το θέμα αυτό είναι το αν θα πρέπει να επιτρέψουμε -το άκουσα έτσι και το είδα γραμμένο- τη δημιουργία αυτού του Ισλαμικού Πολιτιστικού Τεμένους. Αυτό είναι το μείζον και δεν χρειάζεται να επιχειρηματολογήσω περισσότερο πάνω σ'αυτό.
Αυτοί οι οποίοι αρνήθηκαν, αρνήθηκαν κατ'αρχήν γιατί δεν επιθυμούσαν τη δημιουργία αυτού του τεμένους. Το ίδιο είχαν κάνει και παλαιότερα στο παρελθόν. 'Εχω υποστεί και προσωπικά την επίθεση παρεκκλησιαστικών κύκλων όταν υποστήριζα τη λειτουργία μουσουλμανικού τεμένους στην Αθήνα. Οι ίδιοι κύκλοι προσπαθούν και τώρα να εμποδίσουν τη δημιουργία του.
'Ερχομαι τώρα στο θέμα της χωροθέτησης στην Παιανία ή αλλού.                  Αναφέρθηκε η περίπτωση της συνοικίας Γκάζι στο κέντρο της Αθήνας. Δεν ξέρω αν γίνονται σκόπιμα κάποιες παρανοήσεις. Παλαιότερα στο δημοτικό συμβούλιο του Δήμου Αθηναίων είχαμε προτείνει να υπάρξει μουσουλμανικό τέμενος στα όρια του δήμου. Αναφερόμασταν σε ένα λατρευτικό χώρο που θα εξυπηρετούσε εκεί τους μουσουλμάνους, όπως ζητούσαν και οι ίδιοι. Αυτή η πρόταση ισχύει. Δεν μιλάμε όμως για τριάντα πέντε στρέμματα στο κέντρο της Αθήνας, διότι δεν μπορούμε να τα βρούμε στο κέντρο της Αθήνας και μάλιστα στο Γκάζι. Φοβάμαι ότι αυτοί οι οποίοι το προτείνουν απλώς δικαιολογούνται για να αρνηθούν την ψήφιση του άρθρου, διότι γνωρίζουν τα δεδομένα της πόλης των Αθηνών.
Το δημοτικό συμβούλιο των Αθηναίων έχει συζητήσει αυτό το θέμα και με πρόταση του δημάρχου και δική μας αποφασίσαμε ομόφωνα να ζητήσουμε τη δημιουργία Ισλαμικού Πολιτιστικού Τεμένους σε χώρο που να μπορεί να εξυπηρετήσει αυτές τις λειτουργίες. Από εκεί και πέρα για το πού θα πάει, εγώ στηρίζομαι στην πρόταση του Οργανισμού Αθήνας. Δεν είναι ότι έχω αγαπήσει ιδιαίτερα αυτόν το χώρο τον οποίο δεν γνωρίζω. Υπάρχουν όμως ορισμένοι θεσμοί που χωροθετούν σε αυτόν τον τόπο. Ο Οργανισμός Αθήνας εποπτεύει την εφαρμογή σχεδίου της Αθήνας. Εάν ο Οργανισμός της Αθήνας προτείνει να πάει εκεί, νομίζω ότι υπάρχει μια λογική που πρέπει να τη σεβαστούμε, όπως σεβόμαστε τον Οργανισμό της Αθήνας όταν λέει ότι το Ελληνικό πρέπει να γίνει πάρκο ή όταν τον σεβόμαστε όταν χωροθετηθεί ορισμένες χρήσεις στον Ελαιώνα. 'Ολη η μάχη γίνεται για να υπερασπίσουμε το ρυθμιστικό σχέδιο. Εκτός, και αν υπάρχουν άλλοι λόγοι. Να τους ακούσουμε όμως.
Από εκεί και πέρα υπάρχει το θέμα της συνεργασίας με την Τοπική Αυτοδιοίκηση. Νομίζω ότι πράγματι οι Υπουργοί θα πρέπει να συνεργαστούν με τον καλύτερο τρόπο με το νομαρχιακό συμβούλιο και με το Δήμο Παιανίας, ώστε να συμφωνήσουν σε μια έκταση στα ευρύτερα πλαίσια του χώρου που να μην είναι δασική και να εξυπηρετεί όλα τα υπόλοιπα. Αυτά πρέπει να γίνουν από την Κυβέρνηση με έναν τρόπο που να διευκολύνει το διάλογο. Αυτό όμως δεν είναι το μείζον απέναντι στο μεγάλο πρόβλημα, δηλαδή, αν θέλουμε ή όχι να προχωρήσει αυτή η υπόθεση. Πάνω σ'αυτό πρέπει να τοποθετηθούμε ευθέως.
Η υπόθεση δεν είναι καινούρια. 'Οταν παλαιότερα είχαμε προτείνει ως παράταξη στο δημοτικό συμβούλιο του Δήμου Αθηναίων να υπάρξει χώρος για τους μουσουλμάνους ορισμένες εφημερίδες με ενεφάνισαν με φερετζέ. Δεν μπορούν, λοιπόν, ορισμένοι άνθρωποι να μας λένε ό,τι θέλουν. Πρέπει ο καθένας να αναλάβει τις ευθύνες του. Θέλουμε ή όχι, να ικανοποιηθεί αυτό το αίτημα; Εάν το θέλουμε και ο συγκεκριμένος χώρος δεν είναι ο κατάλληλος, τότε ας υποδειχθεί κάποιος άλλος ή να υποδειχθεί η διαδικασία μέσω της οποίας θα υποδειχθεί αυτός ο χώρος.
Τα θέματα αυτά πρέπει να τα χειριστούν ο Οργανισμός της Αθήνας, το νομαρχιακό συμβούλιο και η Τοπική Αυτοδιοίκηση σε συνεργασία με την Κυβέρνηση όσον αφορά την οριοθέτηση του χώρου. Εάν υπάρχει άλλη πρόταση, παρακαλώ να την ακούσω. Αν όμως δεν υπάρχει, καλό θα ήταν να μην κάνει ο  καθένας το χωροθέτη και με πρόσχημα τη χωροθεσία να αρνείται το μείζον.             Περί αυτού πρόκειται.
ΠΡΟΕΔΡΕΥΩΝ (Κωσταντίνος Γείτονας): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Κύριε Πρόεδρε, παρά το γεγονός ότι το θέμα της ίδρυσης του Ισλαμικού Πολιτιστικού Κέντρου συζητήθηκε αρκετά στην κατ'αρχήν συζήτηση του σχεδίου νόμου, δυστυχώς δεν έχουν δοθεί οι απαραίτητες εξηγήσεις. Παραμένουν τα ερωτηματικά. Γιατί συνδέουμε την ίδρυσή του με το εν λόγω σχέδιο νόμου, τη στιγμή που δεν προβλέπεται από το φάκελο προετοιμασίας;
Γιατί να φαίνεται ότι το κάνουμε καταναγκαστικά απεμπολώντας πολύτιμα επιχειρήματα απέναντι σ' αυτούς που με κάθε ευκαιρία προσπαθούν να πλήξουν το κύρος της χώρας, καταλογίζοντάς μας πολιτικές και πρακτικές θρησκευτικού ρατσισμού. Εννοώ γι' αυτές τις τακτικές εκθέσεις διαφόρων οργανισμών που αναφέρονται στη βελτίωση των όρων διαβίωσης των μειονοτήτων.
Γιατί ιδρύεται στην Παιανία; Με βάση ποια χωροταξική μελέτη και με ποια κριτήρια;
Κύριε Πρόεδρε, παρακολουθήσαμε κατά τη συζήτηση αυτού του σχεδίου νόμου την έντονη διάθεσή μας να χωροθετήσουμε άκριτα, παρά το γεγονός ότι υπάρχουν τα θεσμοθετημένα επιστημονικά εργαλεία, εννοώ αυτές τις χωροταξικές μελέτες, οι οποίες και την πολιτική συναίνεση λαμβάνουν και τη συναίνεση των τοπικών κοινωνικών και των φορέων, καθώς επίσης και με επιστημονικούς όρους αναδεικνύουν τις βέλτιστες λύσεις και διερευνούν τις πιθανές επιπτώσεις. 'Ετσι, λοιπόν, χωροθετήσαμε, τουλάχιστον αποδεχθήκαμε τη χωροθέτηση βαρέων έργων σε μια μαυρισμένη σελίδα του Α4'. Και αν κατάλαβε κάποιος σ' αυτήν την Αίθουσα με ευθυκρισία ας το πει.
Αρκεστήκαμε επίσης στη μεταφερθείσα εδώ μέσα στην Αίθουσα δήλωση του Δημάρχου Αθηναίων ότι το Κέντρο στέκεται καλά στην Παιανία -τουλάχιστον έτσι κατάλαβα στην πρώτη συζήτηση. Είναι οπωσδήποτε σεβαστή η άποψη του Δημάρχου ενός Μητροπολιτικού Κέντρου, αλλά οπωσδήποτε νομίζω ότι θα συμφωνήσουμε όλοι εδώ μέσα, ότι θεσμικά κυρίαρχη είναι η άποψη του Δημοτικού Συμβουλίου Παιανίας.
Αγνοήσαμε επίσης και αγνοούμε μια σειρά παραμέτρων που λαμβάνονται υπόψη στη χωροθέτηση τέτοιων δραστηριοτήτων, όπως την ένταξη του κέντρου σε ένα δίκτυο πολιτιστικών διαδρομών, που είναι γενικός κανόνας η χωροθέτηση τέτοιων κέντρων, το βαθμό εξυπηρέτησης των θρησκευομένων αλλά και των επισκεπτών, καθώς επίσης και την ένταξή τους στο ευρύτερο περιβάλλον. Παραδείγματος χάρη θα μπορούσαμε να εξετάσουμε -και νομίζω ότι θα ήταν σκόπιμο- ποια θα ήταν η πρώτη εντύπωση του απ' αέρος επισκέπτη, όταν η πρώτη εικόνα που αντικρύζει είναι ένα τέμενος. Προς Θεού δεν το λέω αυτό, υπονοώντας ότι θα έπρεπε να καταχωνιάσουμε ένα τέτοιο πολιτιστικό κέντρο, αλλά τουλάχιστον θα ήταν εξεταστέο.
Τέλος, κύριε Πρόεδρε, πιστεύω ότι ο κύριος Υπουργός αλλά και ο Υπουργός Εξωτερικών θα έπρεπε πριν έρθει το θέμα εδώ να έχει συντονίσει τις επιθυμίες των μουσουλμανικών χωρών, ώστε να γνωρίζουμε εκ των προτέρων το φορέα διαχείρισης, το καταστατικό του, τα χρήματα με τα οποία θα κατασκευαστούν.
'Ολα αυτά τα παραπάνω βεβαίως συνθέτουν και την ωριμότητα της πρότασης γεγονός που αποδεικνύει ότι αυτή η πρόταση τουλάχιστον έρχεται πρόχειρα και δεν έχει ωριμότητα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βρεττός Γ' Αντιπρόεδρος της Βουλής έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Κύριε Πρόεδρε, νομίζω ότι όταν στη Βουλή συζητούνται τέτοια θέματα, είναι μια ευκαιρία να τοποθετούμαστε ως κόμματα και ως Βουλευτές. 'Εχει μεγάλη σημασία η  θέση την οποία παίρνουμε τόσο για τα κόμματα που εκπροσωπούμε όσο και για τους εαυτούς μας αλλά και για τον κόσμο που μας παρακολουθεί.
Αυτό το θέμα τελικά του τεμένους είναι μείζον. Ο Βουλευτής της περιφέρειας Αττικής θεωρώ ότι έχω την υποχρέωση να τοποθετηθώ επειδή με παρακολουθούν οι άνθρωποι της περιοχής μου. Είναι φανερό ότι η άποψή μου θα έχει πολιτικό κόστος. Γι' αυτό -το είπα και στην πρώτη συζήτηση που κάναμε- θα τοποθετηθώ καθαρά και χωρίς περιφράσεις ότι είμαι υπέρ της δημιουργίας αυτού του κέντρου. Καθαρά και ξάστερα. Τώρα αν υπάρχουν κάποια προβλήματα χωροθέτησης και συνεννόησης με την Τοπική Αυτοδιοίκηση με τη Νομαρχιακή Αυτοδιοίκηση και με τον Οργανισμό της Αθήνας, αυτά πρέπει να διευκρινιστούν. Αλλά δεν μπορεί ο κόσμος της Περιφέρειας Αττικής να με παρακολουθεί και εγώ να μην παίρνω θέση. Αυτό για την περιφέρειά μου, γιατί υπάρχουν και άλλα θέματα που αφορούν ολόκληρη τη χώρα.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ομιλείτε για όλη την Ελλάδα. 'Ετσι;
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Παρακολουθούμε αυτές τις μέρες και θα παρακολουθούμε ίσως και στο μέλλον ανάλογα θέματα με αυτό του Τεμένους. Δεν σας κρύβω ότι προσωπικά έχω απογοητευθεί και από ορισμένα κόμματα και από ορισμένες υποτίθεται πολιτικές προσωπικότητες που έχουν κυρίως αναδυθεί από τα Μαζικά Μέσα Ενημέρωσης.
Περίμενα να πάρουν θέση σε ορισμένα κρίσιμα θέματα που απασχολούν το δημόσιο βίο της χώρας. Να προστατεύσουν τον πολιτικό κόσμο, να προστατεύσουν την ψήφο που τους εμπιστεύθηκε ο ελληνικός λαός. Και όμως, είτε μιλούν με υπεκφυγές είτε σιωπούν. Για μένα η σιωπή είναι ίσως χειρότερο πολιτικό ατόπημα από το να παίρνεις κάποια έστω και αρνητική θέση.
Συνεπώς, κύριε Πρόεδρε, σήμερα πήρα το λόγο για να εκφράσω καθαρά και ξάστερα τη θέση μου, ότι πρώτον θα πρέπει να γίνει το κέντρο αυτό και δεύτερον, να πω ότι επιτέλους κάποιοι πρέπει να μιλήσουν, διότι όταν σιωπούν τότε έχουν τεράστιες ευθύνες απέναντι στο λαό που τους ψήφισε, απέναντι στα κόμματά τους και απέναντι στους ίδιους τους εαυτούς τους.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Βέβαια, κύριε συνάδελφε, στην Ελλάδα πάσχουμε πιο πολύ από τα πολλά λόγια παρά από τη σιωπή.
Ο συνάδελφος κ. Καρράς έχει το λόγο.
ΚΩΣΤΑΣ ΚΑΡΡΑΣ: Κύριε Πρόεδρε, τον τελευταίο καιρό όλο και πληθαίνουν οι ψίθυροι για καθυστερήσεις ακόμα και των βασικών έργων υποδομής που αφορούν τους Ολυμπιακούς Αγώνες, ψίθυροι που τρέφονται από διαρροές μέσα από διϋπουργικές επιτροπές. Και εμείς που θα έπρεπε να έχουμε ενημερωθεί πρώτοι απ'όλους, τα μαθαίνουμε από αποκλειστικά ρεπορτάζ των εφημερίδων.
Ερωτώ τον κύριο Υπουργό: Γιατί η ενημέρωσή μας δεν είναι άμεση και ειλικρινής από μέρους της Κυβέρνησης; Θα μπορούσαμε να ανταπεξέλθουμε χρονικά στα μεγάλα έργα για τους Ολυμπιακούς ή η Κυβέρνηση παίρνει επάνω της την ευθύνη για μια αποτυχία στο χρονοδιάγραμμα που θα οδηγήσει σε μία εθνική ταπείνωση;
Και τώρα έρχομαι σε ένα άλλο θέμα, για το τέμενος στα Σπάτα. Δεν υπάρχει καμία αντίρρηση από μας να γίνει το τέμενος, καθόλου μάλιστα.  Αλλά γιατί πρέπει να γίνει εκεί;
Σας αναφέρω περιληπτικά τι προκύπτει από τη συζήτηση στην αρμόδια επιτροπή της Βουλής:
Πρώτον, η παραχωρούμενη δωρεά δημόσιας έκτασης ανέρχεται σε τριάντα πέντε στρέμματα.
Δεύτερον, δεν έχει ερωτηθεί ο Δήμος Παιανίας Αττικής. Προ των εκλογών της 9ης Απριλίου οι Υπουργοί ΠΕ.ΧΩ.Δ.Ε. και Πολιτισμού είχαν εκφράσει επιφυλάξεις για το πολιτικό κόστος που θα είχαν από την υπογραφή του εν λόγω σχεδίου.
Τρίτον, οι μουσουλμάνοι αθλητές των Ολυμπιακών Αγώνων θα τελούν τα θρησκευτικά τους καθήκοντα τρεις φορές ημερησίως σε ειδικά διαμορφωμένους χώρους προσευχής μέσα στο Ολυμπιακό Στάδιο. Κατά δήλωση του κ. Πάγκαλου μόνο την Παρασκευή θα μετακινούνται στο νέο τέμενος στην Παιανία, διότι είναι αδύνατη η απώλεια σημαντικού χρόνου από τις προπονήσεις και τα αθλήματα, που συνεπάγεται η οδική μεταφορά των αθλητών. Θα πρέπει να ληφθεί υπόψη ότι η οδός Σταυρού-Ελευσίνας που θα επέτρεπε τη σχετικώς ταχεία μετακίνηση από το Ολυμπιακό Στάδιο-Θρακομακεδόνες στην Παιανία δεν θα έχει τελειώσει το 2004, πράγμα που έμμεσα παρεδέχθη ο κ. Πάγκαλος στη συνέντευξη της Απογευματινής στις 5-6-2000.
Ο Υπουργός Πολιτισμού απέφυγε επιμελώς να διευκρινίσει στη Βουλή ποιες διεθνείς σχέσεις της χώρας εξυπηρετούνται με την προτεινόμενη διάταξη. Ο Υπουργός Πολιτισμού απέφυγε να διευκρινίσει ποιος θα είναι ο φορέας κατασκευής διαχείρισης και λειτουργίας του ιδρυόμενου Ισλαμικού Πολιτιστικού Κέντρου. Με ποια χρήματα θα κατασκευαστεί και θα λειτουργήσει το κέντρο και πώς θα ελέγχεται η λειτουργία του;
Επίσης θέλω να υπενθυμίσω ότι η ισλαμική διάσκεψη πιέζει πάνω από είκοσι χρόνια τις ελληνικές κυβερνήσεις για την ίδρυση αυτού του κέντρου.  Προφανώς η αιφνίδια ίδρυση του κέντρου από την Κυβέρνηση του κ. Σημίτη στα των Ολυμπιακών Αγώνων αποτελεί τήρηση συμφωνηθέντων ατύπως με ξένες χώρες των οποίων τελεί σε πλήρη άγνοια η Βουλή.
Και, εν πάση περιπτώσει, από άποψη αισθητικής, το να προσγειώνεται στο μεγάλο διεθνές ελληνικό αεροδρόμιο ένα αεροπλάνο και το πρώτο ερέθισμα που θα έχουν οι τουρίστες, οι επισκέπτες της Ελλάδος να είναι ένα τζαμί, δεν γίνεται. Υπάρχουν δύο τζαμιά στο Μοναστηράκι. Γιατί δεν τα αναπαλαιώνουν; Γιατί δεν φτιάχνονται αυτά; Δίπλα είναι και τα λουτρά. Και οι μουσουλμάνοι οι ίδιοι παραπονούνται από τα Μέσα Μαζικής Ενημέρωσης ότι δεν έχουν τη δυνατότητα να πηγαίνουν να προσεύχονται τρεις φορές την ημέρα στα Σπάτα.  Εκδρομές θα κάνει η Κυβέρνηση; Δεν μπορώ να το καταλάβω αυτό το πράγμα.
Εν πάση περιπτώσει, εάν ειπωθεί η αλήθεια στον ελληνικό λαό, είμαι σίγουρος, επειδή οι Ολυμπιακοί Αγώνες δεν είναι μόνο της Κυβέρνησης αλλά όλων των Ελλήνων, ότι θα ανασκουμπωθούν και τα έργα θα τελειώσουν πολύ πιο γρήγορα απ'ότι περιμένουμε όλοι μας.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Και εγώ ευχαριστώ, κύριε συνάδελφε.
Ο Αντιπρόεδρος της Βουλής κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Πρόεδρε και κύριοι συνάδελφοι, θεωρώ ότι η ίδρυση του ισλαμικού κέντρου είναι μία αναγκαιότητα για τη χώρα μας. Δεν μπορούμε να θέλουμε να παίξουμε ένα σημαντικό ρόλο εδώ στην περιοχή της Νοτιοανατολικής Μεσογείου να είμαστε το επίκεντρο των γεωπολιτικών εξελίξεων και να μην υπάρχει ένα τέμενος, όταν οι λαοί που μας περιβάλλουν είναι ως επί το πλείστον μουσουλμάνοι. Πιστεύω ότι θα παίξει σημαντικό ρόλο και έτσι θα μπορέσουμε να ελκύσουμε και επενδύσεις που γίνονται στην περιοχή μέσω της χώρας μας.  Δεν είναι δυνατόν αυτοί που έρχονται να μην έχουν ένα τέτοιο κέντρο για να προσκυνήσουν.
'Εχω γυρίσει όλον τον κόσμο και δεν υπάρχει γωνιά της γης που να μην υπάρχει ένας ορθόδοξος ναός. Από τη μια, λοιπόν, ακούγονται διάφορα για την ίδρυση ενός ισλαμικού κέντρου, ενός τεμένους στην περιοχή, και από την άλλη να ερχόμαστε εδώ και να μη θέλουμε να το ψηφίσουμε.
Εξάλλου το θέμα της προσευχής των μουσουλμάνων, οι οποίοι ζουν και εργάζονται εδώ στην Αττική, των μουσουλμάνων οι οποίοι πράγματι είναι πολυπληθείς εδώ στην Αττική -διότι από τη Θράκη έρχονται εδώ- θα μπορούσε να επιλυθεί και να εξυπηρετηθούν όλες οι θρησκευτικές τους ανάγκες.
Υπάρχει και μια άλλη άποψη, την οποία άκουσα και πράγματι τη θεωρώ άκρως επικίνδυνη, ότι θα έπρεπε το θέμα αυτό να το διαπραγματευθούμε με την Τουρκία. Μα, προς Θεού, η Τουρκία είναι η μόνη χώρα, η οποία πρεσβεύει τον ισλαμισμό; Αν είναι δυνατόν. Και παράλληλα θέλω να τονίσω ότι δεν είναι μόνο οι Τούρκοι μουσουλμάνοι.  Εξάλλου πρέπει να καταλάβετε ότι η θεοποίηση της Τουρκίας σε όλα τα πράγματα οδήγησε κατά κάποιον τρόπο τη μουσουλμανική μειονότητα να στρέφεται προς τη χώρα εκείνη την οποία τη θεωρούν ισχυρή. Εμείς με την πολιτική την οποία ασκούμε, είτε διά των δικών μας θέσεων είτε διά των Μέσων Μαζικής Ενημέρωσης, οδηγήσαμε τη μουσουλμανική μειονότητα με τη θεοποίηση της Τουρκίας να στρέφεται προς αυτή.
'Οσο δε για το θέμα της χωροθέτησης, επιτέλους, ας το αναλάβουν οι ειδικοί. Οι ειδικοί πρότειναν το χώρο αυτόν της Παιανίας. Εμείς θα έχουμε λόγο επί παντός επιστητού;
Θεωρώ λοιπόν ότι αυτή η αναγκαιότητα πληρούται με τον καλύτερο τρόπο με την ίδρυση του ισλαμικού κέντρου και γι' αυτόν ακριβώς το λόγο θα πρέπει όλη η Βουλή να ψηφίσει το άρθρο αυτό.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο για προτασσόμενη δευτερολογία δύο λεπτών.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, θα ήθελα να αναφερθώ και εγώ στο θέμα του ισλαμικού τεμένους. Νομίζω ότι υπάρχουν κάποιες βασικές αρχές, οι οποίες έχουν να κάνουν με την πορεία του ελληνικού έθνους και των Ελλήνων στην ιστορία.
Εμείς έχουμε φροντίσει πάντα να είμαστε ανεκτικοί στην άλλη άποψη και να δεχόμαστε και άλλες θρησκείες στην έννοια της ανεξιθρησκείας, όπως αυτή υπάρχει μέσα στο Σύνταγμα. Και βέβαια κανείς δεν έχει αντίρρηση να δημιουργηθεί ένα ισλαμικό τέμενος, εφόσον υπάρχει ο απαραίτητος αριθμός  αυτών οι οποίοι έχουν ανάγκη να εκτελέσουν τα θρησκευτικά τους καθήκοντα.  Υπάρχουν όμως κάποια στοιχεία και με τη διατύπωση του άρθρου 7. Ξεκινάει και λέει για την εξυπηρέτηση των διεθνών σχέσεων και της εξωτερικής πολιτικής της χώρας και για την αρτιότερη εξυπηρέτηση των αθλητών.  Πιστεύω ότι δεν αφορά την εξυπηρέτηση των αθλητών, διότι και η απόσταση είναι μεγάλη, γιατί κανείς δεν μπορεί να πηγαίνει εκεί να κάνει τα θρησκευτικά του καθήκοντα.
Είναι μια υπεκφυγή το ότι κρύβετε μέσα σ'ένα νομοσχέδιο για τους Ολυμπιακούς Αγώνες ένα τέτοιο θέμα. Η δική μου η ερώτηση -και δεν έχει απαντηθεί παρ' όλες τις προσπάθειες που έγιναν απ'όλες τις πτέρυγες εδώείναι η εξής: 'Οταν λέμε για την εξυπηρέτηση των διεθνών σχέσεων και της εξωτερικής πολιτικής, τι ακριβώς σημαίνει; Ποιες είναι οι υποχρεώσεις τις οποίες έχει αναλάβει η ελληνική πολιτεία και βάσει ποιων συνθηκών ή ποιων συμφωνιών ή αν έχουμε πάρει κάποια ανταλλάγματα ή αν το κάνουμε δώρο ή ποιος είναι εκείνος ο οποίος θα διαχειριστεί τα του ισλαμικού τεμένους, ποιος είναι εκείνος ο οποίος θα προεδρεύει, ποιος είναι εκείνος ο οποίος θα πληρώσει;
'Ερχεται μια διάταξη εδώ στο ελληνικό Κοινοβούλιο και ζητάμε από τους 'Ελληνες Βουλευτές να την υπερψηφίσουν, υπό την έννοια ότι είμαστε ανεκτικοί. Σαφέστατα είμαστε ανεκτικοί, αλλά ο κόσμος μας έχει ψηφίσει και μας έχει στείλει εδώ και τα χρήματά του να προστατεύουμε και να ξέρουμε για ποιο λόγο ακριβώς γίνεται αυτή η διαδικασία της ίδρυσης ισλαμικού τεμένους κάτω από προϋποθέσεις, οι οποίες είναι ενεξιχνίαστες.
Ζητώ λοιπόν, έστω σε μια πρόσθετη παρέμβαση που θα κάνει ο κύριος Υφυπουργός, να μας ξεκαθαρίσει τι σημαίνει αυτό, κάτω από ποιες προϋποθέσεις αναλάβαμε αυτήν τη υποχρέωση, αν το ελληνικό κράτος ανέλαβε την υποχρέωση τα τριάντα πέντε στρέμματα να τα δώσει δωρεάν, αν θα πληρώσουν κάποιοι για να χτιστεί. Γιατί αυτήν τη στιγμή βαδίζουμε στα τυφλά.
Μας λένε κάτω από την απειλή να χαρακτηρισθούμε σκοταδιστές, όπως κάποιοι συνάδελφοι είπαν εδώ, "δεν θέλετε το τέμενος;". Να γίνει το τέμενος, αλλά κάτω από ποιες προϋποθέσεις. Αυτό να είναι ξεκάθαρο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Δασκαλάκης έχει το λόγο για δύο λεπτά. Προτασσόμενη δευτερολογία, κύριε Δασκαλάκη.
ΓΕΩΡΓΙΟΣ ΔΑΣΚΑΛΑΚΗΣ: Ούτε ένα λεπτό -ελπίζω- δεν θα χρειαστεί.
Δύο πράγματα θέλω να πω. Πρώτα -πρώτα, δεν τρέφω καμία αυταπάτη ότι επειδή κάνω την παρέμβαση, θα ακουστώ. Κύριε Υφυπουργέ, αν έχετε την καλοσύνη, να με ακούσετε. Δεν θα πω τίποτα ιδιαίτερο αλλά ήδη πολλές φορές νιώθουμε ότι μιλάμε σε ώτα μη ακουόντων, αλλά παρακαλώ να  υπάρχουν ακούοντες, έστω και αν δεν τα λαμβάνουν υπόψη τους.
Κατ' αρχήν δεν ακούστηκε φωνή στην Ελλάδα που να βάζει ζήτημα μη ίδρυσης τεμένους. Διάφορες επί μέρους ενστάσεις ακούστηκαν για διαδικαστικά ή οικονομικά θέματα κλπ. 'Αρα, νομίζω, κύριε Υφυπουργέ, ότι η διατύπωση στο πρώτο εδάφιο για την εξυπηρέτηση διεθνών σχέσεων κλπ. πρέπει να αφαιρεθεί. Απλώς υλοποιείται το Σύνταγμα και η ανεξιθρησκία που ισχύει στην Ελλάδα. Διότι όπως είναι, προκύπτει ότι από κάπου έχουμε πιεστεί. Τι χρειάζονται λοιπόν αυτά τα περί διεθνών σχέσεων και υποχρεώσεων και Ολυμπιακών Αγώνων; Δεν έχουμε πιεστεί από κανέναν. Το θέλουμε, γιατί έτσι πρέπει να γίνει.
Αυτά συμπεριελήφθησαν κατά τη σύνταξη του νομοσχεδίου γιατί νόμιζε η Κυβέρνηση ότι θα υπάρχουν αντιρρήσεις. Δεν υπάρχουν ούτε από την Εκκλησία ούτε από τα πολιτικά κόμματα, απ'ό,τι βλέπω. Μπορεί να υπάρχουν επί μέρους ενστάσεις.
Θα θέσω και εγώ μια όχι ένσταση, αλλά μια άλλη διάσταση στο ζήτημα της χωροθέτησης, γιατί έχω υποχρέωση, επειδή η ιστορία γράφεται και από τα Πρακτικά της Βουλής να μιλήσω.  Στην ανατολική Αττική γίνεται το αεροδρόμιο. Είναι επόμενο τα προσεχή χρόνια να αναπτυχθούν στην περιοχή πάρα πολλές δραστηριότητες. Κατά συνέπεια μιλάμε για μια περιοχή που τα επόμενα πέντε-δέκα χρόνια θα επιβαρυνθεί κυκλοφοριακά, περιβαλλοντικά, πληθυσμιακά και αισθητικά. Και δεν αναφέρομαι στο τέμενος, όταν λέω αισθητικά, γιατί θα υπάρξουν και άλλες εγκαταστάσεις διαφόρων ύποπτων δραστηριοτήτων, τόσο, που πραγματικά φοβάμαι ότι θα συμβάλει σε υποβάθμιση σε συνδυασμό με όσα είπα προηγούμενα και όχι πολιτισμική υποβάθμιση με την ίδρυση του τεμένους στην ανατολική Αττική.
Κατά συνέπεια θα έπρεπε -και θα γίνουν προσφυγές στα δικαστήρια φοβάμαι- να υπάρξει συγκεκριμένη μελέτη για τις επιβαρύνσεις του χώρου και για τη δυνατότητα που δίνουμε σε διακόσιες χιλιάδες προς το παρόν, σε τριακόσιες χιλιάδες ίσως μεθαύριο ισλαμιστές, που έχουν το δικαίωμα να έχουν το χώρο λατρείας τους, να μετακινούνται προς την ανατολική Αττική, με συνέπεια μία περιοχή που χρειάζεται προστασία, εν όψει της νέας κατάστασης που δημιουργείται, να την επιβαρύνουμε ακόμη περισσότερο. Δεν νομίζω ότι θα εισακουστώ, αλλά οφείλω να το καταθέσω, γιατί πράγματι οι εμπλοκές που θα υπάρξουν από αυτήν την επιλογή από τους κατοίκους, φοβάμαι, θα είναι πολύ μεγάλες. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το λόγο για δύο λεπτά για προτασσόμενη δευτερολογία.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, όταν παίρνουμε μία απόφαση στο Κοινοβούλιο, πρέπει να γνωρίζουμε ως Βουλευτές τι ακριβώς ψηφίζουμε. Η ίδρυση, λοιπόν, ενός πολιτιστικού κέντρου πρέπει να ξεκαθαρισθεί ποια νομική μορφή έχει, ποιος, τέλος πάντων, το διαχειρίζεται, ποιός είναι ο αντισυμβαλλόμενος. Αυτός είναι και ο λόγος που ευθύς εξαρχής μίλησα για ανταλλάγματα. Αν είναι το ελληνικό κράτος, το ελληνικό δημόσιο, τότε σαφώς δεν έχει απλά μία εποπτεία, έχει διαχειριστική ευθύνη και στόχους και επιλέγει και το ποιοι θα τελούν εκεί τις θρησκευτικές τελετές με δικές του αποφάσεις κάποιος Υπουργός ή κάποιο όργανο του κράτους. Γνωρίζουμε τη νομική μορφή ιδιοκτησίας. Αυτή η παραχώρηση του χώρου είναι εκχώρηση σε κάποιον άλλο φορέα άλλης κρατικής υπόστασης ή υπάρχει ένας αφανής αντισυμβαλλόμενος, ο οποίος παίρνει την ιδιοκτησία του χώρου ή τη χρησικτησία ή τι άλλο μπορεί να προσδιορισθεί; Αυτές είναι αποσαφηνίσεις που δυστυχώς ουδέποτε έγιναν σ' αυτήν την Αίθουσα και όλα έμειναν στο επιφαινόμενο.
Αν θα υπάρχει χώρος λατρευτικής παρουσίας κάποιων πιστών του ισλαμισμού, για τον οποίο δεν υπήρξε αντίρρηση, αλλά σαφώς υπάρχει ένα ζήτημα συγκεκριμενοποίησης τι ψηφίζουμε. Γιατί αν τα πράγματα μένουν θολά σε επίπεδο δεοντολογίας, σαφώς και δεν ψηφίζουμε σύμφωνα με το Σύνταγμα, που λέει ότι ψηφίζουμε συγκεκριμένους νόμους, συγκεκριμένα πράγματα και ξέρουμε πού σηκώνουμε το χέρι μας εδώ μέσα και λέμε το "ναι". Δεν δίνουμε εξετάσεις, ούτε στους ψηφοφόρους  μας οι καταγόμενοι από περιοχές που υπάρχουν ψηφοφόροι ισλαμικής πίστης -το τονίζω αυτό ξεκάθαρα προς όλες τις κατευθύνσεις- ούτε εξετάσεις ανεξιθρησκείας στους Ευρωπαίους εταίρους ότι είμαστε προχωρημένοι, ούτε εξετάσεις στον εαυτό μας. Απλά μιλάμε με σαφήνεια και η σαφήνεια προσδιορίζει και το επίπεδο της ευθύνης.
Θα ήθελα, κύριε Υπουργε, να υπάρξουν σαφέστατες απαντήσεις, να υπάρχει καλή πίστη, να υπάρχει εμπιστοσύνη στο Τμήμα, το οποίο καλείται να υπερψηφίσει μία τέτοια απόφαση, για να μπορέσουμε να σηκώσουμε το χέρι μας ψηλά και να πούμε "ναι" γι' αυτόν και για τον άλλο λόγο με αυτούς τους όρους, με αυτά τα πλαίσια, με αυτήν τη νομική υπόσταση. Αν δεν υπάρχουν αυτές οι αποσαφηνίσεις, δηλώνω κατηγορηματικά ότι δεν μπορώ να ψηφίσω κάτι, το οποίο δεν γνωρίζω τι είναι. Γιατί μπορεί να γίνει και ένα άντρο τρομοκρατίας διεθνώς, αν είναι φανατικοί ισλαμιστές από πίσω ή δεν ξέρω ποιοι πράκτορες μπορούν να πάνε να το διαχειρισθούν. Πρέπει να ξέρουμε ποιος είναι ο αντισυμβαλλόμενος.
(Χειροκροτήματα)
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Φοβάμαι ότι αυτή η επαμφοτερίζουσα στάση και θέση απέναντι στο ζήτημα αυτό, που εμφανίζεται σήμερα εδώ, παρ'ότι δεν θέλω να το πιστέψω, συνδέεται με το κλίμα των ημερών και ιδιαίτερα μετά από τις πραξικοματικές -και το λέω ευθέως- αντιλήψεις που εξεφράσθησαν και στη Θεσσαλονίκη, οι οποίες αμφισβητούν την ισχύ του Συντάγματος και των νόμων. Και, βέβαια, αν κάποιος από εμάς σε αυτήν την Αίθουσα τολμούσε να αναφέρει ότι τίθεται σε αμφισβήτηση η ισχύς του Συντάγματος και των νόμων -δεν ξέρω από τι- θα είχε εξοβελιστεί για πάντα όχι από την Αίθουσα αυτή, αλλά ενδεχομένως και από τη χώρα.
Παρ' όλα αυτά, κάποιοι αισθάνονται την άνεση από του βήματος ή του άμβωνος ...
ΓΕΩΡΓΙΟΣ ΚΑΡΑΤΖΑΦΕΡΗΣ: Γίνεται να βρίζουμε τον Αρχιεπίσκοπο, κύριε Υπουργέ; Προτίθεσθε να ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ μη διακόπτετε.
ΓΕΩΡΓΙΟΣ ΚΑΡΑΤΖΑΦΕΡΗΣ: ... (Δεν ακούστηκε)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Να μη γράφεται καμία διακοπή.
Συνεχίστε, κύριε Υπουργέ.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ακούστε, κύριε Καρατζαφέρη. Μίλησα ευθέως. Είναι πραξικοματική άποψη αυτή που παραπέμπει σε ευθεία αμφισβήτηση του Συντάγματος και των νόμων. Τελεία και παύλα. Είναι πολύ καθαρό αυτό που λέω.
Δεύτερον, είναι δεκτή η πρόταση του κ. Δασκαλάκη, όσον αφορά τη νομοτεχνική διατύπωση, διότι όντως το πρώτο εδάφιο καλύπτεται από την αιτιολογική έκθεση -ουσιαστικά είναι αιτιολογική έκθεση- και δεν χρειάζεται επανάληψη κατά τη διατύπωση του νομοθετικού κειμένου.
'Ετσι, λοιπόν, στο σημείο αυτό, κύριε Πρόεδρε, διατυπώνω ότι στο άρθρο 7, το πρώτο εδάφιο απαλείφεται παντελώς.
ΠΡΟΕΔΡΕΥΩΝ (Κωνσταντίνος Γείτονας): Να το κάνετε σαφές. Να μας πείτε πώς είναι η νέα διατύπωση για τα Πρακτικά.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Σας το λέω με έναν πολύ απλό τρόπο, γιατί δεν χρειάζεται περίπλοκη διατύπωση. Οι φράσεις από "Για την εξυπηρέτηση ..." έως και τη λέξη "... Ολυμπιάδας" απαλείφονται.
ΓΕΩΡΓΙΟΣ ΔΑΣΚΑΛΑΚΗΣ: Δηλαδή αρχίζει από το "καθορίζεται".
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ακριβώς.
'Ετσι ερχόμαστε πλέον στην καθαρή διατύπωση του άρθρου, η οποία αντιμετωπίζει ένα ζήτημα και μόνο, στο οποίο πρέπει να υπάρξει μία καθαρή απάντηση, διότι το ζήτημα είναι ένα και μοναδικό, δεν υπάρχουν άλλα. Ούτε ο έλεγχος της Κυβέρνησης και του κράτους σταματά για την υπόθεση αυτή στο σημείο αυτό, διότι εδώ τι γίνεται; Επιτρέπεται η δυνατότητα ίδρυσης ισλαμικού πολιτιστικού κέντρου και όλα παραπέμπονται στη συνέχεια σε κρατικές ενέργειες, οι οποίες μπορεί να έχουν τον τύπο του διατάγματος ή των υπουργικών αποφάσεων, οι οποίες βεβαίως, ως κυβερνητικές πράξεις, ως κρατικές πράξεις, υπόκεινται στον έλεγχο της Βουλής.
Εδώ, αυτό που καλούμεθα να απαντήσουμε είναι αν θέλουμε να δημιουργηθεί ισλαμικό πολιτιστικό κέντρο στην Ελλάδα και βεβαίως υπάρχει και η χωροθέτηση. Εάν, λοιπόν, η απάντηση εδώ είναι "ναι", τότε αντιλαμβάνομαι ότι ψηφίζεται το άρθρο. 'Ολα τα υπόλοιπα είναι προφάσεις εν αμαρτίαις.
ΓΕΩΡΓΙΟΣ ΟΡΦΑΝΟΣ: Ποιος φορέας τα παίρνει;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Αυτά, κύριε συνάδελφε, ξέρετε πολύ καλά ότι θα διατυπωθούν με επίσημες κρατικές πράξεις στη συνέχεια, οι οποίες υπόκεινται στον έλεγχο του Κοινοβουλίου. Καμία κρατική πράξη στην Ελλάδα δεν είναι εκτός ελέγχου του Κοινοβουλίου.
ΓΕΩΡΓΙΟΣ ΟΡΦΑΝΟΣ: Το ερώτημα είναι αν το ξέρουμε ή δεν το ξέρουμε. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κατά συνέπεια, λοιπόν, νομίζω ότι έχει διευκρινίσει ο Υπουργός κάποια πράγματα, τα οποία αρκούν σε αυτήν τη φάση που δίνουμε τη δυνατότητα ίδρυσης και χωροθετούμε το ισλαμικό πολιτιστικό κέντρο, να οδηγήσουν στην ψήφιση του άρθρου. Ποια είναι αυτά;
Πρώτον, ότι θα πρόκειται για νομικό πρόσωπο ιδιωτικού δικαίου εποπτευόμενο από το ελληνικό κράτος. Είναι το πρώτο μεγάλο ζήτημα το οποίο απαντήθηκε ευθέως εδώ.
Δεύτερον, ότι η γλώσσα θα είναι η αραβική, που είναι και η γλώσσα του Κορανίου.
Κατά συνέπεια, λοιπόν, όταν μιλάμε για ένα νομικό πρόσωπο ιδιωτικού δικαίου εποπτευόμενο από το κράτος, δεν μπορώ να διανοηθώ ότι το ελληνικό κράτος θα φτιάξει νομικό πρόσωπο ιδιωτικού δικαίου ύποπτο ακόμη και για τη διεθνή τρομοκρατία.
Επιτέλους, πρέπει να προσέχουμε τι λέμε σε αυτήν την Αίθουσα. Δεν μπορεί αυτήν τη στιγμή να ακούγεται στο ελληνικό Κοινοβούλιο ότι ενδεχομένως το ελληνικό κράτος θα δημιουργήσει ένα νομικό πρόσωπο ιδιωτικού δικαίου εποπτευόμενο από αυτό, το οποίο ενδεχομένως θα εξελιχθεί σε άντρο της διεθνούς τρομοκρατίας. Τι περιμένουν καλύτερο άραγε αυτοί που επιτίθενται σήμερα στην Ελλάδα, από το να ακούν αυτές τις λέξεις και αυτές τις φράσεις;
Κατά συνέπεια, λοιπόν, το ζήτημα που θέτει το άρθρο είναι πάρα πολύ απλό. Επιτέλους, αυτή η κρατική λειτουργία δεν ολοκληρώνεται σε όλα αυτά τα ζητήματα, διότι και τα υπόλοιπα άρθρα ρυθμίζουν υποθέσεις που παραπέμπουν σε εξειδίκευση σε περαιτέρω πράξεις.
Aν στη νομοτεχνική διατύπωση του κάθε άρθρου ορίζουμε τις λεπτομέρειες της εφαρμογής ότι θα είναι η Αίγυπτος, θα είναι το Κουβέιτ, θα είναι εκείνο, θα είναι το άλλο και δεν αρκείται η Βουλή στις διαβεβαιώσεις που δίνονται για όσα θα επακολουθήσουν με τον τύπο της επίσημης κρατικής πράξης που υπόκειται στον έλεγχο της Βουλής, αντιλαμβάνεσθε ότι δεν μπορεί να γίνει νομοθετικό έργο. Σε αυτά τα ζητήματα, λοιπόν, πρέπει να υπάρξουν ξεκάθαρες απαντήσεις, σε αυτά που θέτει το άρθρο και μόνο.
Και από 'κει και πέρα, η Κυβέρνηση, όταν πρόκειται να εκδώσει τις επόμενες πράξεις, οι οποίες θα υλοποιήσουν όσα το άρθρο αυτό προβλέπει, τότε βεβαίως εδώ είμαστε, εδώ είναι το Κοινοβούλιο και με τη διαδικασία την κοινοβουλευτική των ερωτήσεων και των επερωτήσεων θα ελέγξει την Κυβέρνηση, για να μαθαίνει ο ελληνικός λαός σε κάθε βήμα τι γίνεται.  Δεν υπάρχει, λοιπόν, μια διαδικασία η οποία βγάζει έξω από την ενημέρωση του ελληνικού λαού και του Κοινοβουλίου όσα πρόκειται να συμβούν κατά την υλοποίηση αυτών, που το άρθρο αυτό ορίζει.
Γι' αυτό νομίζω ότι πρέπει να σταματήσουν οι υπεκφυγές, να υπάρξει μια ευθεία απάντηση στο ερώτημα που θέτει το άρθρο, που λύνει το άρθρο, αν δεχόμαστε να δημιουργηθεί ισλαμικό τέμενος στην Ελλάδα, διότι βεβαίως το γαϊτανάκι των περίφημων χωροθετήσεων το έχουμε ζήσει στην Ελλάδα με άπειρες αφορμές. Διότι πάντα κάποιος δήμαρχος, κάποιος νομάρχης, κάποιος συνάδελφός μας Βουλευτής, κάποιος παράγων θα βρίσκεται να διαφωνεί με ό,τι προτείνεται. Και, φυσικά, αν δεν θέλουμε να γίνει κάτι, τότε το παραπέμπουμε στη διαδικασία αυτή. Αν όμως θεωρούμε ότι η χωροθέτηση είναι κύρια αρμοδιότητα του Οργανισμού Ρυθμιστικού Σχεδίου των Αθηνών, τότε κάποτε θα πρέπει να συζητήσουμε.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Η Βουλή νομοθετεί, δεν χωροθετεί. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε συνάδελφε, η Βουλή -αν δεν το έχετε υπόψη σας- έχει νομοθετήσει άπειρες φορές μέχρι τώρα για χωροθετήσεις. Ελπίζω να το ξέρετε τουλάχιστον αυτό. Και σ' αυτό το νομοσχέδιο χωροθετούμε πάλι. Χωροθετούμε ολυμπιακά έργα. Και τα χωροθετούμε με βάση διαδικασίες που έχουν γίνει.
Γι' αυτό πιστεύω, κυρίες και κύριοι συνάδελφοι, ότι εδώ δεν υπάρχουν περιθώρια να αμφισβητούμε κάτι, που τουλάχιστον σε πρώτη ανακοίνωση, σε πρώτη έκφραση, σε πρώτη έκφανση, λέμε ότι αποδεχόμαστε. Και γι' αυτό το Τμήμα, τουλάχιστον αυτό το άρθρο, πρέπει να το ψηφίσει ομόφωνα.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μια κουβέντα για το επίκαιρο θέμα, κύριε Πρόεδρε.
Ο παριστάμενος κύριος Υπουργός δεν μας έχει συνηθίσει σε υπερβολικές εκφράσεις. Και είμαι πεπεισμένος ότι δεν ζει, ο ίδιος τουλάχιστον, στον αστερισμό της αλαζονίας, που διακατέχει την Κυβέρνηση του κ. Σημίτη. Πολύ φοβούμαι ότι αν πραγματικά πιστεύετε αυτά τα πράγματα, που λέτε σήμερα στη Βουλή, δεν πήρατε το μήνυμα της Θεσσαλονίκης. Το μήνυμα της Θεσσαλονίκης είναι ο διάλογος. Εσείς φαίνεται ότι αυτόν το διάλογο τον ξεχνάτε σε όλα τα θέματα.
Ας έρθουμε τώρα στη διάταξη. Η Αξιωματική Αντιπολίτευση και όλα τα κόμματα στην επιτροπή και στην Ολομέλεια και επί της αρχής σας είχαν ζητήσει να βγάλετε από τη σχετική διάταξη αυτήν την ψευδεπίγραφη αναφορά, για το ότι δηλαδή γίνεται το πολιτιστικό κέντρο για την εξυπηρέτηση των αθλητών των Ολυμπιακών Αγώνων του 2004 και των διεθνών σχέσεων της χώρας.
Εμείς αποδεχόμαστε με χαρά, την αλλαγή στάσης της Κυβέρνησης, έστω και με την προτροπή (υποθέτω κατόπιν συνεννοήσεως του Υπουργού Πολιτισμού) του κ. Δασκαλάκη της απάλειψης από το συγκεκριμένο άρθρο αυτού του εδαφίου. Αυτό είναι το ένα θέμα που θέλαμε να ζητήσουμε και εμείς.
Το δεύτερο θέμα που θέτουμε είναι να συμφωνήσουμε σ' αυτήν την Αίθουσα ότι το θέμα της χωροθέτησης πρέπει να συζητηθεί. Εδώ έχω τα πρακτικά της συνεδρίασης της Νομαρχιακής Αυτοδιοίκησης της Ανατολικής Αττικής, που ομόφωνα όλες οι παρατάξεις που μετέχουν στο συμβούλιο της Νομαρχιακής Αυτοδιοίκησης της Ανατολικής Αττικής έβγαλαν ένα ψήφισμα.
Το γνωρίζετε πολύ καλά και το καταθέτω στα Πρακτικά για ενημέρωση των συναδέλφων. Σας εγκαλούν σαν Κυβέρνηση διότι δεν έγινε κανένας διάλογος. Οφείλετε να κάνετε διάλογο με την Τοπική Αυτοδιοίκηση, όπως οφείλετε να κάνετε διάλογο και με την Εκκλησία.
Ελάτε, λοιπόν, να συμφωνήσουμε ότι θα απαλείψετε από τη συγκεκριμένη διάταξη τη συγκεκριμένη χωροθέτηση, ότι θα γίνει ένας διάλογος, είτε με τη Νομαρχιακή Αυτοδιοίκηση Ανατολικής Αττικής, η οποία δέχεται να γίνει κάπου στην Αττική αυτό το ισλαμικό κέντρο, είτε όπως σας είπε η κυρία Δαμανάκη, με το Δήμο της Αθήνας, ο οποίος έχει κάποιες προτάσεις για να γίνει μουσουλμανικό τέμενος στα όρια του Δήμου της Αθήνας. Και θα ψηφίσουμε ομόφωνα τη διάταξη.
Αλλά επειδή αναφέρεστε στο διάλογο. Κύριε Υπουργέ, εκκρεμεί- και δεν είναι βέβαια δικό σας θέμα- από τις 15 Μαϊου ερώτηση στο Υπουργείο των Εξωτερικών, που ζητά από τους αρμόδιους Υπουργούς να ενημερώσουν τη Βουλή: α) για το ποιες είναι οι διεθνείς συμβάσεις που αναφέρει το άρθρο -μας είπατε ουσιαστικά με την απάλειψη του εδαφίου ότι δεν υπάρχουν διεθνείς συμβάσεις, μας δώσατε μια έμμεση απάντηση- β) σε ποιο φορέα παραχωρείται η έκταση, γ) ποιος φορέας θα λειτουργήσει το κέντρο δ) με ποια χρήματα και από ποιες πηγές θα χρηματοδοτηθεί αυτό το κέντρο;
Ξέρετε, στην επιτροπή - δεν ήσασταν παρών όλες τις μέρες- ζητήσαμε να έλθει εκπρόσωπος του Υπουργείου Εξωτερικών , ο Υπουργός των Εξωτερικών, η Υφυπουργός των Εξωτερικών, η κυρία Αναπληρωτής Υπουργός των Εξωτερικών. Δεν ήλθε κανείς. Μάλιστα ζητάμε και υπηρεσιακούς παράγοντες, να έλθει ένας διευθυντής του Υπουργείου. Ο κ. Πάγκαλος το απέρριψε παρ' ότι ο Κανονισμός της Βουλής το επιτρέπει. Δεν ήλθε κανείς.
Και αυτό είναι μία παρατήρηση για το Προεδρείο, κύριε Πρόεδρε. Δεν μπορεί να προσβάλλεται και να υποβαθμίζεται το κύρος του Κοινοβουλίου με αυτό τον τρόπο.
Δεν απαντήσατε, λοιπόν, στην ερώτηση. Δεν ήλθε κάποιος από το Υπουργείο Εξωτερικών να μας ενημερώσει για τα συγκεκριμένα θέματα και σεις μας μιλάτε τώρα εδώ για διάλογο;
Και να σας πω και κάτι άλλο; Οφείλετε εσείς να δώσετε μία απάντηση, γιατί εκπροσωπείτε την Κυβέρνηση. Σας καταγγέλλω, λοιπόν, ότι έγινε σύσκεψη -και γι'αυτό δεν ήρθε και ο αρμόδιος Υπουργός από το Υπουργείο Εξωτερικών στις 16 Φεβρουαρίου του 2000-με τους πρέσβεις της Παλαιστίνης, του Λιβάνου, της Ιορδανίας και του Μαρόκου, ανέλαβε δεσμεύσεις ο Υπουργός των Εξωτερικών και μάλιστα ανέλαβε δεσμεύσεις να τους στείλει και το σχέδιο καταστατικού για τη σύσταση του ιδρύματος.
Γι'αυτό, λοιπόν, δεν απαντάτε στις ερωτήσεις στη Βουλή. Γι'αυτό δεν έρχονται οι αρμόδιοι Υπουργοί να ενημερώσουν την επιτροπή του Κοινοβουλίου. Κι εσείς, που είστε σε τελείως διαφορετικό τομέα και δεν ξέρετε αυτές τις λεπτομέρειες, αναλαμβάνετε το βαρύ φορτίο να βγάλετε το φίδι από την τρύπα. Και εκτίθεστε.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα σας απαντήσω σε λίγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Και εκτίθεστε, διότι, αν κάποιος έπρεπε να ήταν σήμερα εδώ, έπρεπε να ήταν κάποιος από το Υπουργείο Εξωτερικών. 'Εγινε ή δεν έγινε, λοιπόν, αυτή η συνάντηση; Αυτό θέλω να μου απαντήσετε. Και αν θέλετε συναινετικά να συζητήσουμε αυτήν τη συγκεκριμένη διάταξη του άρθρου 7, δέχεστε να αλλάξει η χωροθέτηση, δέχεστε δηλαδή να κάνετε διάλογο με το Δήμο των Αθηνών ή με τη Νομαρχιακή Αυτοδιοίκηση στο Δήμο της Παιανίας για το πού θα γίνει αυτό το πολιτιστικό κέντρο; Τότε θα ψηφίσουμε τη διάταξη. Σας ευχαριστώ.
(Στο σημείο αυτό ο Βουλευτής κ. Εμμανούηλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Πολιτισμού κ.
Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Εκπλήσσομαι, κυριολεκτικά, γιατί με αυτόν τον τρόπο που εμφανίζεται η αντιπαράθεση στο ζήτημα αυτό, είναι καταπληκτικό. Εδώ εμφανίζεται η δυνατότητα ίδρυσης ενός λατρευτικού κέντρου ως ένα προϊόν πιθανής διεθνούς συνωμοσίας, στην οποία συμμετέχει η χώρα.
Και αν μεν είναι συνωμοσία, όλα αυτά τα μυστικά τα οποία μας λέτε -εγώ πράγματι δεν τα ξέρω και ειλικρινά δεν θα ήθελα να τα ξέρω, δεν είναι στην αρμόδιότητά μου- αλλά για το ζήτημα αυτό εγώ σας ρωτάω, τι ρόλο παίζουν αυτά; Προς τι η διεθνής συνωμοσία, προς τι η συμμετοχή της χώρας μας στη διεθνή συνωμοσία, για να γίνει ένα τζαμί, όπως υπάρχουν τόσα και τόσα στην Ελλάδα, στο βόρειο χώρο ή κάπου αλλού;
Πείτε μου εσείς ποια υποψία πάτε να βάλετε στον κόσμο, ότι εδώ κάτι πάει να συμβεί. Ποιο είναι αυτό που πάει να συμβεί επιτέλους; Μη λέτε ότι υπάρχει μία συνωμοσία. Πείτε το στόχο της συνωμοσίας. Πείτε το στόχο της συμμετοχής της χώρας μας σε αυτή την διαδικασία, η οποία θέτει εν κινδύνω, ενδεχομένως, εθνικά κυριαρχικά μας δικαιώματα.
Πείτε τι εννοείτε. Μη μιλάτε μόνο στο πρώτο πλαίσιο, το οποίο είναι: "ξέρεις, εδώ κάτι μυστήριο γίνεται". Ωραία. Γίνεται κάτι μυστήριο, για ποιο λόγο γίνεται; Πείτε μας επιτέλους, τι υποψιάζεστε φανερά, αν γίνεται κάτι για να κτίσουν μια αντίστοιχη εκκλησιά δική τους, για να πάνε οι μουσουλμάνοι να προσκυνούν. Τι είναι αυτό;
Γιατί, λοιπόν, δημιουργείτε αυτό το κλίμα μιας απίστευτης καχυποψίας για την πιο απλή ενέργεια ενός κράτους, το οποίο, επιτέλους, πρέπει και οφείλει να σέβεται τις διεθνείς του υποχρεώσεις αλλά και το εσωτερικό του καθεστώς, το οποίο κατοχυρώνει την ανεξιθρησκεία, άρα και την υποχρέωσή του να βοηθά τους πολίτες του που πιστεύουν σε διάφορα θρησκεύματα να έχουν τους δικούς τους λατρευτικούς χώρους.
Μιλάτε συνέχεια για λεφτά και σας έχει εξηγηθεί ότι δόξα τω Θεώ, λεφτά διαθέτουν οι 'Αραβες να βάλουν γι' αυτό.
Αλλά να σας πω κάτι άλλο και απαντήστε σε αυτό το ερώτημα που θα σας πω. Εάν το ελληνικό κράτος στην εδαφική περιφέρεια του οποίου υπάρχουν μουσουλμάνοι -και υπάρχουν- αναλάβει το ίδιο τη χρηματοδοτική πρωτοβουλία, θα πείτε όχι; Γιατί λέμε ναι στις εκκλησιές; Βεβαίως είναι το 97% -και καλά κάνουμε και λέμε- και γιατί δεν θα πρέπει να πούμε σε μια εκκλησιά των μουσουλμάνων του 3%, του 2%, του 1%, του ενός μουσουλμάνου; Γιατί; Γιατί μιλάτε για λεφτά, δηλαδή; Δεν είναι υποχρέωση του κράτους να βοηθήσει και με δικά του χρήματα, δηλαδή με χρήματα του λαού; Δηλαδή με χρήματα και αυτού του λαού να μπορεί να γίνει αυτό; Γιατί, λοιπόν, το χρηματοδοτικό είναι τόσο μεγάλο πρόβλημα; Και γιατί το χρηματοδοτικό να είναι πάλι ένα σημείο υποψίας και αντιπαράθεσης;
Σας έχει εξηγηθεί ότι, δόξα τω Θεώ, αυτοί που θέλουν να το κάνουν στην Ελλάδα προκειμένου να βοηθήσουν έτσι τους ομόθρησκούς τους, έχουν χρήματα. Και πόσα χρήματα επιτέλους κοστίζει αυτό;
Αυτά τα ερωτήματα που θέτετε θα πρέπει να τα απαντήσετε ευθέως.  Νομίζω ότι έτσι πρέπει να γίνει εδώ. Πρώτον, να εξηγήσετε γιατί αυτές οι υποψίες περί διεθνούς συνομωσίας και δεύτερον να εξηγήσετε γιατί είναι τόσο ύποπτο και τόσο επιβαρυντικό για τη χώρα μας εάν ενδεχομένως αναλάμβανε η ίδια να το χρηματοδοτήσει ή να το κτίσει για τους δικούς της πολίτες. Εκτός αν πιστεύετε ότι δεν υπάρχουν τέτοιοι πολίτες στην Ελλάδα ή αυτοί που υπάρχουν δεν έχουν ίσα δικαιώματα με τους άλλους, τους οποίους πρέπει να βοηθούμε στην άσκηση των λατρευτικών τους καθηκόντων, και ορθώς. Αλλά πείτε μου εσείς αν αυτό έχει μια συνταγματική αναφορά, αν είναι έτσι.
'Αρα, νομίζω -και ζητώ συγγνώμη για τον τόνο, γιατί ούτε στο χαρακτήρα μου είναι, αλλά ούτε τίποτε άλλο, αλλά πολλές φορές παρασυρόμαστε και χωρίς να υπάρχει το αναγκαίο πολιτικό υπόβαθρο- ότι τελικά όλες αυτές οι αντιρρήσεις, όλες αυτές οι αμφισβητήσεις, όλη αυτή η συζήτηση αδικεί την υπόθεση αυτή, αδικεί τη χώρα. Και αδικεί τη χώρα σε ένα πολύ σημαντικό σημείο και αυτό είναι το Κοινοβούλιο. Εδώ μέσα θα έπρεπε σε αυτό το σημείο όπου ρυθμίζουμε αυτό το ζήτημα, τα πράγματα να οδηγήσουν σε μία συμφωνία.
Από εκεί και πέρα επαναλαμβάνω ότι επειδή επίκειται να εκδοθούν κρατικές πράξεις, λέτε που θα παραχωρηθεί ο χώρος. Μα, είπαμε πριν και είπε ο και Υπουργός ότι η λειτουργία αυτού του Πολιτιστικού Κέντρου θα γίνεται από ένα νομικό πρόσωπο ιδιωτικού δικαίου.
Δεν χρειάζεται να κάνουμε ειδική αναφορά ότι πρέπει να δημιουργηθεί πρώτα το νομικό πρόσωπο ιδιωτικού δικαίου και στη συνέχεια να πάει σε παραχώρηση και όλα αυτά; Και όλα αυτά υπό την εποπτεία του κράτους. Τι μπορεί να μείνει μυστικό σε κάτι που το ίδιο το κράτος το εποπτεύει, που έχει την ευθύνη; Αυτά όλα θα μπορούσαν να είναι μυστήρια εάν ήταν έξω από την κρατική λειτουργία, ήταν έξω από την κρατική εποπτεία, ήταν έξω απο τον έλεγχο του Κοινοβουλίου, ήταν έξω απο τον έλεγχο της κοινωνίας δια του Κοινοβουλίου ή δια των μέσων ενημέρωσης, των εφημερίδων κ.λπ. αλλά εδώ δεν υπάρχει κάτι τέτοιο. 'Ολα είναι φανερά, όλα υπόκεινται στην κριτική και πρέπει να υπόκεινται στην κριτική. Νομίζω ότι θα πρέπει να άρουμε και τις τελευταίες επιφυλάξεις για το ζήτημα αυτό.
Ευχαριστώ, κύριε Πρόεδρε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, έχει ζητήσει το λόγο ο κ. Μαγκριώτης.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τον ζήτησα αμέσως το λόγο, σας παρακαλώ. ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, παρακαλώ. Δεν έχω κανένα λόγο να αντιδικήσω. Το λόγο τον δικαιούσθε, έχετε και δευτερολογία και τριτολογία και δεν μου διαφεύγει ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μια φράση μόνο.
ΠΡΟΕΔΡΕΥΩΝ (Κωνσταντίνος Γείτονας): 'Ομως, επειδή δεν είχε πρωτολογήσει ως Κοινοβουλευτικός Εκπρόσωπος, είχε ζητήσει πριν και από τον Υπουργό το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ναι, αλλά αυτό δεν είναι πρόβλημα δικό μας. Είναι πρόβλημα του Προεδρείου.
ΠΡΟΕΔΡΕΥΩΝ (Κωνσταντίνος Γείτονας): Δεν έχει κανένα πρόβλημα το Προεδρείο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ναι, αλλά για την τάξη των πραγμάτων είθισται να υπάρχει λόγος και αντίλογος. Νομίζω ότι μετά τον Υπουργό πρέπει να ακουσθεί η άποψη της Αντιπολίτευσης.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, εφαρμόζεται ο Κανονισμός; ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Γικόνογλου. ΜΟΣΧΟΣ ΓΙΚΟΝΟΓΛΟΥ: Ζήτησε το λόγο ο Κοινοβουλευτικός Εκπρόσωπος και πρέπει να τον πάρει.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε ...
ΜΟΣΧΟΣ ΓΙΚΟΝΟΓΛΟΥ: Μα, θα μας επιβάλει την άποψή της η Νέα Δημοκρατία;
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, θα σας δώσω το λόγο -γιατί δεν έχει ζητήσει άλλος το λόγο- αμέσως μετά τον κ. Μαγκριώτη γιατί αυτή είναι η σειρά που ορίζει ο Κανονισμός και μπορείτε μάλιστα να ανταπαντήσετε και σε όσα ο Κοινοβουλευτικός Εκπρόσωπος του ΠΑΣΟΚ θα πει, για να μην δημιουργούμε θέμα εκ του μηδενός.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, δεν έχω αντίρρηση, αλλά η τάξη των πραγμάτων είναι να μιλήσει η Κυβέρνηση και να απαντήσει η Αντιπολίτευση.
ΠΡΟΕΔΡΕΥΩΝ (Κωνσταντίνος Γείτονας): Λοιπόν, θα πάρει το λόγο ο κ. Μαγκριώτης για πέντε λεπτά και αμέσως μετά εσείς θα ασκήσετε το δικαίωμα της δευτερολογία σας.
Ορίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, είναι γεγονός ότι σε όλη τη διάρκεια της συζήτησης του νομοσχεδίου, η Νέα Δημοκρατία αναζητούσε θέματα για να ασκήσει αντιπολίτευση στην Κυβέρνηση, πέραν του περιεχομένου του νομοσχεδίου. Την ίδια τακτική δεν μπορούσε παρά να ακολουθήσει και στο συζητούμενο άρθρο. 'Αλλωστε είναι και οι ημέρες της επικαιρότητας τέτοιες, που δεν θα έχανε την ευκαιρία. 'Ετσι, λοιπόν, την ανάγκη να αντιπολιτευτεί την Κυβέρνηση κάνει φιλοτιμία και ανακαλύπτει θέματα συνεχώς.
Πρέπει, όμως, να πω στους αγαπητούς συναδέλφους της Αξιωματικής Αντιπολίτευσης ότι ο ελληνικός λαός περιμένει από αυτούς μια καθαρή τοποθέτηση. Είναι υπέρ ή όχι της ίδρυσης του Ισλαμικού Πολιτιστικού Κέντρου; Γιατί η τοποθέτηση "δεν είμαστε κατά της ίδρυσης, αλλά..." και βεβαίως από εκεί και πέρα ο κάθε αγαπητός συνάδελφος της Νέας Δημοκρατίας προσθέτει τα δικά του αντεπιχειρήματα, δεν είναι καθαρή και σαφής θέση.
Εάν αυτή είναι η νέα πρακτική τους, είναι η ιδεολογία του μεσαίου χώρου, τους διευκρινίζω ότι αυτή η τακτική του "ναι μεν, αλλά" είναι πολύ παλιά. Κάποτε ήταν αποτελεσματική, σήμερα δεν είναι καθόλου, γιατί ο 'Ελληνας πολίτης, ο ελληνικός λαός είναι ενημερωμένος, γνωρίζει, αξιολογεί, κρίνει και επιλέγει.
Αυτήν την τακτική άλλωστε ακολούθησαν και στην πρόσφατη προεκλογική περίοδο και εισέπραξαν το εκλογικό αποτέλεσμα της 9ης του Απρίλη. Ας πάρουν, λοιπόν, καθαρή θέση. Είναι υπέρ ή κατά της δημιουργίας του Ισλαμικού Πολιτιστικού Κέντρου;
Στη συνέχεια υπάρχουν τρία θέματα. Το ένα είναι η χωροθέτηση, το δεύτερο είναι η ίδρυση του νομικού προσώπου ιδιωτικού δικαίου και το τρίτο είναι το καταστατικό του προσώπου αυτού και οι σχέσεις που θα έχει με τα ενδιαφερόμενα μέλη, δηλαδή τις μουσουλμανικές κοινότητες, τις πληθυσμιακές αυτές ομάδες που ζουν στην Ελλάδα, είτε ζουν μόνιμα είτε περιοδικά είτε διέρχονται από την Ελλάδα.
Θέλω λοιπόν να πω με πολλή σαφήνεια, ότι με την παρούσα διάταξη, με το άρθρο 7 του συζητούμενου νομοσχεδίου, η Κυβέρνηση κάνει κάτι το πολύ απλό, αυτό που είναι ένα αίτημα και μια αναγκαιότητα της Ελλάδας πολλών χρόνων.  Από το 1971, αν θυμάμαι καλά, άκουσα από την αγαπητή συνάδελφο του Κομμουνιστικού Κόμματος Ελλάδος ότι αυτό είναι αίτημα των αραβικών χωρών.
Η Ελλάδα είναι μια φιλοαραβική χώρα, η Ελλάδα είναι μια χώρα ανοικτών οριζόντων, σταυροδρόμι των λαών της περιοχής, στον οικονομικό, στο διπλωματικό, στον κοινωνικό και στον πολιτιστικό τομέα, πολύ περισσότερο την τελευταία δεκαετία, με ένα αναβαθμισμένο διεθνή ρόλο και ιδιαίτερα στη Νοτιοανατολική Ευρώπη και τη Νοτιοανατολική Μεσόγειο και δεν είναι δυνατόν να κωφεύει σε αυτές τις εκκλήσεις, να κλείνει τα μάτια σε αυτές τις αναγκαιότητες.
Ας απαντήσουμε, λοιπόν, στο πρώτο μεγάλο θέμα θετικά και μετά να συζητήσουμε όλα τα άλλα θέματα. Ας ψηφίσουμε, λοιπόν, ναι στη δημιουργία του νομικού προσώπου ιδιωτικού δικαίου, ναι στην δημιουργία του ισλαμικού πολιτιστικού κέντρου. Αυτή είναι μια ξεκάθαρη τοποθέτηση και αυτό συνεπάγεται η υπερψήφιση της συγκεκριμένη διάταξης.
Ας έρθουμε στα δύο άλλα θέματα. Η χωροθέτηση βεβαίως είναι σημαντικό θέμα και αυτό όμως είναι ένα ζήτημα που έχει συζητηθεί για πολλά χρόνια στην περιοχή του Λεκανοπεδίου και ο οργανισμός ρυθμιστικού με προηγούμενες συνεννοήσεις και με διάλογο έχει αποφανθεί, έχει καταλήξει για την περιοχή της Παιανίας.
Δεν είναι, όμως, το μέγα θέμα η χωροθέτηση του ισλαμικού πολιτιστικού κέντρου. Να μη συγκρίνουμε, να μην αξιολογούμε δύο ανισομερή και ανισομεγέθη θέματα. Τότε υποτιμούμε τη σπουδαιότητα του ζητήματος και απλώς υποκρύπτουμε τις πραγματικές μας προθέσεις. Θέλουμε να τα έχουμε με όλους καλά, σε όλους να έχουμε μια εύκολη και έτοιμη απάντηση και σε αυτούς που θέλουν το ισλαμικό πολιτιστικό κέντρο και σε αυτούς που το αρνούνται.
Πρέπει επιτέλους όμως ο πολιτικός κόσμος σε αυτά τα θεματα να τοποθετείται με καθαρότητα.
'Οσον αφορά το καταστατικό και τη λειτουργία είναι βέβαιο ότι από τη στιγμή της ίδρυσης του νομικού αυτού προσώπου θα υπάρξει και διάλογος και συζήτηση με όλα τα εμπλεκόμενα μέρη για να καταλήξει σε τελευταία ανάλυση στο καταστατικό, μέσα από το οποίο πρέπει να λειτουργεί. Είναι περιορισμένες οι δυνατότητες, αν θέλετε διαφοροποιήσεων από ένα καθεστώς που επικρατεί σε όλα τα νομικά πρόσωπα ιδιωτικού δικαίου που εποπτεύονται από την ελληνική πολιτεία και δεν μπορεί να εγερθεί σήμερα στο Κοινοβούλιο μέγα θέμα. 'Αλλωστε δεν θα μπορούσε σήμερα να συζητηθεί και το περιεχόμενο του καταστατικού. Ουδέποτε, όταν ιδρύθηκε νομικό πρόσωπο ιδιωτικού δικαίου με απόφαση του Κοινοβουλίου, με νομοθετική ρύθμιση, συζητήθηκε και το περιεχόμενο του καταστατικού.
Να μη συγχέουμε, λοιπόν, ανισομεγέθη και ανισομερή θέματα. Να καταλήξουμε στο ουσιαστικό, στο πρωτεύον, που είναι η αναγκαιότητα δημιουργίας του ισλαμικού πολιτιστικού κέντρου. Η Ελλάδα, αγαπητοί συνάδελφοι, είναι ισχυρή, είναι το σταυροδρόμι των λαών της περιοχής. Η Ελλάδα τη Δευτέρα, ανήμερα του Αγίου Πνεύματος, εισέρχεται στη χορεία των ισχυρών και ανεπτυγμένων χωρών της Ευρώπης και πορεύεται με υψηλό κύρος και αυτοπεποίθηση. Αυτήν την Ελλάδα να την πάμε όλοι μπροστά μαζί.
ΠΡΟΕΔΡΕΥΩΝ (Κωνσταντίνος Γείτονας): Ο κ.Κεφαλογιάννης έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ο κύριος Υπουργός χρειάστηκε τέσσερα λεπτά από τη δευτερολογία του για να απαντήσει στο συνάδελφό του στο ΠΑΣΟΚ, τον κ. Χρυσανθακόπουλο. Μπορούσατε να το κάνετε και στην Κεντρική σας Επιτροπή, στην Κοινοβουλευτική σας Ομάδα ή κατ'ιδίαν. Για τα θέματα που σας έθεσε όμως η Αντιπολίτευση, δεν απαντήσατε. Εμείς σας είπαμε  συγκεκριμένα πράγματα. 'Εχουμε κάνει ήδη ένα βήμα και έχουμε έρθει κοντά.  Απαλείψατε από τη συγκεκριμένη διάταξη την επίμαχη αυτή φράση, η οποία αναφερόταν σε κάτι το οποίο δεν ίσχυε. Κάντε λοιπόν και το δεύτερο βήμα, να ψηφίσουμε όλοι μαζί. Προσθέστε μια διάταξη που να λέγει ότι, μετά από σύμφωνη γνώμη της Νομαρχιακής Αυτοδιοίκησης και της Τοπικής Αυτοδιοίκησης θα γίνει οπωσδήποτε ισλαμικό πολιτιστικό κέντρο ή μουσουλμανικό τέμενος. Σας το είπε και το Κομμουνιστικό Κόμμα, σας το είπε και ο Συνασπισμός, σας το λέμε και εμείς. Βάλτε αυτή τη διάταξη να το ψηφίσουμε όλοι.
Επίσης, εκκρεμεί μια απάντησή σας. Σας έκανα μια συγκεκριμένη καταγγελία η οποία νομίζω ότι είναι πάρα πολύ σοβαρή. Δεν μπορεί ο Υπουργός των Εξωτερικών να συζητεί με τους Πρέσβεις τόσο σοβαρά θέματα να τους αποστέλει το καταστατικό και η Βουλή, εδώ και ένα μήνα, να μην μπορεί να πάρει ένα έγγραφο στα χέρια της. 'Εχει σταλεί αυτό το καταστατικό στους Πρέσβεις των χωρών αυτών; Εγώ σας λέω ναι. Το επιβεβαιώνετε, το διαψεύδετε; Μπορείτε να το καταθέσετε στη Βουλή;
'Εχει δίκιο ο κ. Χρυσανθακόπουλος; 'Εχει δίκιο ο κ. Δασκαλάκης; 'Εχουμε δίκιο εμείς; 'Εχουν δίκιο οι Εισηγητές των Κομμάτων; Ισχύουν αυτά τα πράγματα; Αυτά πρέπει να τα διευκρινίσετε στη Βουλή. Εάν εσείς ήρθατε εδώ για να κάνετε μια αβαρία στην Κυβέρνηση, κακώς σας έστειλε η Κυβέρνηση. Δεν είναι θέμα της αρμοδιότητάς σας, δεν σας ενημέρωσαν, σας έστειλε βορά στο Κοινοβούλιο.
Επιφυλαχθείτε, λοιπόν, για την ψήφιση αυτής της συγκεκριμένης διάταξης για το τέλος της συνεδρίασης να επικοινωνήσετε με το Υπουργείο των Εξωτερικών, να μας δώσετε αυτές τις διευκρινίσεις, να τροποποιήσετε τη διάταξη, ώστε να ψηφίσουμε ομόφωνα. Αυτά είναι τα θέματα που θα ήθελα να θέσω, κύριε Πρόεδρε. Πιστεύω ότι ο Υπουργός μπορεί να βρεί τόπο συνεννόσης με τα Κόμματα.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Θα είμαι πολύ σύντομη, κύριε Πρόεδρε.
Παρακαλώ πολύ να μην εκλειφθεί αυτός ο χώρος, ως χώρος στον οποίο μπορούν να περνούν αναπάντητα ηθικού τύπου διλήμματα, ως εκβιασμοί. Δεν είναι δυνατόν να αφαιρέσουμε από το Νομοθετικό Σώμα και από τους Βουλευτές την ικανότητα -νομίζω ότι αγγίζει τα όρια του παραλόγου ακόμη και αν είναι καινούριοι στη Βουλή- των διατυπώσεων όπως, αλλά, ναι μεν ή επιφυλάσσομαι. Είναι βασικές νομικές έννοιες και δεν παίζεται εδώ παιχνίδι και μάλιστα τηλεοπτικής υφής. 'Η είστε υπέρ ή είστε κατά αυτού του άρθρου, άρα ή είστε υπέρ, ή είστε κατά των μουσουλμάνων. Αρχίζει και παίρνει τη μορφή ενός πολιτικού εκβιασμού υποχρεωτικής τοποθέτησης προς ψήφιση ενός άρθρου το οποίο γεννά πολύ μεγάλες υποψίες.
Δεύτερον. Η ειδική αγορήτρια του Συνασπισμού στην επιτροπή έλεγε Γκάζι, η ειδική αγορήτρια του Συνασπισμού σήμερα επικαλείται αποφάσεις του Δήμου της Αθήνας. Εδώ είμαστε στο Κοινοβούλιο, δεν είμαστε στο Δήμο της Αθήνας.
Ο κ.Βρεττός ομιλούσε πριν για προσωπικότητες. Εγώ εκπροσωπώ, αν θέλετε τυπικά, την πρώτη περιφέρεια Αθηνών και άρα ως πρώτη περιφέρεια Αθηνών και οι κάτοικοι της πρώτης περιφέρειας Αθηνών θα απαιτούσαν να έχουν ένα τζαμί. Η ισλαμική λίγκα, κύριε Υπουργέ, η οποία έφτιαξε το τζαμί στις Βρυξέλλες δεν είναι ισλαμικός σύνδεσμος, είναι κονσόρτσιουμ εταιρειών. Και υπάρχει πολύ μεγάλη απορία, γιατί σε κονσόρτσιουμ εταιρειών; Δεν μιλήσαμε εμείς για θύματα.
Σας διαβάζω από τα Πρακτικά τι είπε ο κ. Πάγκαλος. Θα έρθουν εδώ, προτίθενται να αναλάβουμε τη χρηματοδότηση χώρες που έχουν λεφτά, όπως η Σαουδική Αραβία και το Κουβέϊτ. Στα λεφτά και το ποιες χώρες τα έχουν αναφέρθηκε -και δεν είναι δική μας συνομωσιολογία- ο ίδιος ο Υπουργός.
Επιπλέον, αν είστε πολύ ευαίσθητος στις συνομωσίες, σας παρακαλώ πάρα πολύ να ζητήσετε από τον Αξιότιμο Πρόεδρο της Βουλής κ. Κακλαμάνη να μας εξηγήσει τις χθεσινές δηλώσεις για συνομωσία προς ανατροπή της Κυβέρνησης.
Δεν συνομωσιολογούμε. Αφαιρέστε τα περί Παιανίας. Μιλήστε για τη γενική ανάγκη να το ψηφίσουμε οπωσδήποτε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, τι είδους αναφορά είναι αυτή στον Πρόεδρο της Βουλής; Αναφορά ανεπίτρεπτη στην τοποθέτησή σας για το άρθρο. Ο Πρόεδρος εξέφρασε τις απόψεις του...
ΛΙΑΝΑ ΚΑΝΕΛΛΗ: Δεν συνομωσιολογούμε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, ο Πρόεδρος της Βουλής εξέφρασε ως όφειλε τις απόψεις του σε ένα μείζον πολιτικό ζήτημα και μην προσπαθείτε να δημιουργήσετε καμία εντύπωση.
ΛΙΑΝΑ ΚΑΝΕΛΛΗ: Απεμπολούμε και αποστρέφουμε έννοιες της συνομωσίας. 
ΠΡΟΕΔΡΕΥΩΝ (Κωνσταντίνος Γείτονας): Ο Αντιπρόεδρος κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Θα έλεγα ότι υπάρχει ένα γνωμικό που λέει, όταν σε χειροκροτούν οι αντίπαλοι ψάξε να δεις τι λάθος έχεις κάνει.
(Χειροκροτήματα από την πτέρυγα της Νέας Δημοκρατίας και από την πτέρυγα του Κ.Κ.Ε.)
Στην προκειμένη περίπτωση υπάρχει η εξής αντίφαση, κύριοι συνάδελφοι, ότι δεν γνωρίζουν τι χειροκροτούν και πώς χειροκροτούν. 'Αρα σημαίνει ότι υπάρχει ένα κενό πολιτικό, για να μην έλεγα τίποτα άλλο. Επιτέλους, αναγνωρίζουμε ή δεν αναγνωρίζουμε την αναγκαιότητα της ίδρυσης ενός ισλαμικού κέντρου στην Αθήνα. Από τη στιγμή που αναγνωρίζουμε την αναγκαιότητα, όλα τα υπόλοιπα θα λυθούν στην πορεία. 'Ετσι, λοιπόν, πρέπει να τεθεί το θέμα. Αναγνωρίζουμε ή δεν αναγνωρίζουμε ότι ζουν και εργάζονται εδώ στην Αθήνα είκοσι χιλιάδες 'Ελληνες μουσουλμάνοι, οι οποίοι την Παρασκευή έχουν την ανάγκη να πάνε να προσκυνήσουν.  Επιτρέπεται να μην υπάρχει ένα ισλαμικό τέμενος εδώ στην πρωτεύουσα της Ελλάδος; Αυτό είναι το κυρίαρχο ζήτημα.
Τα περί συνομωσίας και ότι ο Υπουργός Εξωτερικών έχει δει τους πρέσβεις των αραβικών κρατών τα θεωρώ γελοιότητες. Αν είναι δυνατόν! Κάποια στιγμή πρέπει στην Αίθουσα εδώ να βάζουμε τον τύπο επί των ήλων.  Πρέπει να καταλάβουμε τι λέμε και πώς τοποθετούμαστε. Τοποθετηθείτε, λοιπόν, ευθέως. Χρειάζεται ή δεν χρειάζεται το ισλαμικό πολιτιστικό κέντρο. Εφόσον χρειάζεται πρέπει το άρθρο αυτό να ψηφιστεί με παρησία απ'όλο το Κοινοβούλιο. Και εγώ γι'αυτό το λόγο το ψηφίζω.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, παρακαλώ το λόγο για προτασσόμενη δευτερολογία.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει προτασσόμενη δευτερολογία, γιατί ήλθατε μετά τον κύκλο των δευτερολογιών, κύριε συνάδελφε, και το γνωρίζετε πολύ καλά, εμπειρότερος εμού, τον Κανονισμό.
ΓΕΩΡΓΙΟΣ ΔΑΣΚΑΛΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Δασκαλάκη, δεν πρωτολογήσατε.  Ασκήσατε το δικαίωμα της προτασσόμενης δευτερολογίας.
Ο κύριος Υπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, στο σχόλιο ότι όσον αφορά τις απόψεις μας υπάρχουν ναι μεν αλλά, ενδεχομένως, ίσως, κλπ. είναι έτσι. Αλλά όταν νομοθετούμε, νομοθετούμε με ένα ναι ή με ένα όχι. Εκεί όταν έρχεται η ώρα να αποφασίσει η Βουλή, αποφασίζει με ένα καθαρό ναι ή με ένα καθαρό όχι. Εκεί δεν υπάρχουν ναι μεν αλλά. Και η διάταξη είναι σαφέστατη.
ΛΙΑΝΑ ΚΑΝΕΛΛΗ: Σε συγκεκριμένα πράγματα.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Στη διάταξη θα πείτε ή ναι ή όχι. Τα ναι μεν αλλά, είναι για άλλη διαδικασία, για τη διαδικασία που αναπτύσσει ο καθένας τα επιχειρήματά του. Αλλά όταν η Βουλή νομοθετεί η πιο σημαντική στιγμή είναι η ώρα που θα αποφασίσει. Ναι ή όχι.
Στον κ. Κεφαλογιάννη ήθελα να πω το εξής: Είπε ότι ήλθαμε κοντά μετά τις παρατηρήσεις που έχουν γίνει. Εγώ πιστεύω ότι αν δει κανείς τις τοποθετήσεις πάνω στο άρθρο που συζητάμε τότε υπάρχει ταύτιση τουλάχιστον σε αυτό που διατυπώνεται εδώ μέσα. Μιλάτε για το καταστατικό, ψηφίζουμε καταστατικό εδώ σήμερα, για να συζητάμε για το καταστατικό.
Ψηφίζουμε το καταστατικό για να υπάρχουν αντιρρήσεις επ' αυτού; Δεν ψηφίζουμε. Το καταστατικό προϋποθέτει τη δημιουργία νομικού προσώπου που, όπως ξέρετε, γίνεται με τη διαδικασία του προεδρικού διατάγματος και στη συνέχεια, με την ίδια διαδικασία, της υπουργικής αποφάσεως ή της κοινής υπουργικής αποφάσεως εγκρίνεται και το καταστατικό του. Αυτά είναι πράξεις και ενέργειες κυβερνητικές και κρατικές, οι οποίες θα γίνουν στη συνέχεια.
Το συζητούμενο προσδιορίζει με πάρα πολύ απλό τρόπο τι καλούμαστε να ψηφίσουμε, με ένα "ναι" ή ένα "όχι.
Εγώ, λοιπόν, πιστεύω ότι εφόσον η διατύπωσή σας είναι ότι συμφωνείτε με την ίδρυση στην Αθήνα, στην Αττική, αυτού του ισλαμικού πολιτιστικού κέντρου, τότε δεν υπάρχει κανένα πρόβλημα να ψηφιστεί απ' όλους.
'Οσον αφορά τη διαδικασία των συζητήσεων περί της χωροθέτησης, σας έχω μιλήσει. Η χώρα μας έχει πικρή εμπειρία για τις χωροθετήσεις. 'Ηδη είναι η πρώτη χώρα που καταδικάστηκε από το Ευρωπαϊκό Δικαστήριο για την περίπτωση περιβαλλοντικών επιπτώσεων από τη λειτουργία του Κοροπητού, επειδή από είκοσι χρόνια εκφράζει παντελώς την αδυναμία της. Και κυρίως οι συνταγμένοι φορείς του κράτους που έχουν την αρμοδιότητα -η τοπική και η Νομαρχιακή Αυτοδιοίκηση- να δεχθούν τη χωροθέτηση μιας μονάδας υγειονομικής ταφής των απορριμμάτων, για να λυθεί ένα πρόβλημα το οποίο δυσφημεί τη χώρα μας στα πέρατα της οικουμένης, αυτό καθίσταται αδύνατο.
Εάν λοιπόν δεν θέλουμε να λύσουμε κάτι, μπορούμε να το παραπέμψουμε στη συνεννόηση περί χωροθέτησης.
Επειδή δε, μιλάμε για Ανατολική Αττική, θα ήθελα σας παρακαλώ να θυμηθείτε ότι η Αυτοδιοίκηση της Ανατολικής Αττικής αρνείται πεισματικά επί είκοσι χρόνια να δεχθεί τη χωροθέτηση του χώρου υγειονομικής ταφής των απορριμμάτων, που αφορά δύο εκατομμύρια κατοίκους και επιμένει να ζει αυτός ο κόσμος με την ευθύνη αυτών των φορέων σε μία περιοχή όπου υπάρχουν είκοσι βόμβες, είκοσι, είκοσι πέντε ανεξέλεγκτες χωματερές.
Σας λέω, λοιπόν, για το τι σημαίνει χωροθέτηση και διαδικασία χωροθέτησης.
Γι' αυτό, εγώ θα πρότεινα να σεβαστούμε την πρόταση που κάνει ο κατ' εξοχήν αρμόδιος φορέας για την περίπτωση αυτή, που είναι ο Οργανισμός Ρυθμιστικού Σχεδίου των Αθηνών, που προτείνει αυτήν την περιοχή, να ψηφισθεί η χωροθέτηση και η δυνατότητα ίδρυσης του ισλαμικού τεμένους και από κει και πέρα όλα τα ζητήματα είναι ανοιχτά και -επαναλαμβάνω- είναι ανοιχτά για τον έλεγχο.
'Οσον αφορά για την Αττική Οδό, ξέρετε ότι το τελικό χρονοδιάγραμμα παράδοσής της είναι ο Μάρτιος του 2003 -το τελικό- να δουλέψει κανονικά ο δρόμος. 'Αρα λοιπόν δεν υπάρχουν τέτοια προβλήματα οδικής πρόσβασης στην περιοχή αυτή.
Κύριοι συνάδελφοι, νομίζω ότι η θετική μας ψήφος σ' αυτό το άρθρο, το οποίο ρυθμίζει αυτά τα πολύ συγκεκριμένα πράγματα, είναι πια εύκολο να δοθεί, για να μην υπάρξουν αμφισβητήσεις για το τι θέλει το ελληνικό Κοινοβούλιο και το τι θέλει η χώρα συνολικά.
'Ολα τα υπόλοιπα ζητήματα τα οποία θέσατε εδώ και καλώς τα θέσατε, προκειμένου να αποτελέσουν έτσι κι αλλιώς αντικείμενο συζήτησης για το μέλλον, παραπέμπονται να συζητηθούν όταν αρχίσει η διαδικασία έκδοσης των ανάλογων κρατικών πράξεων, που είναι τα προεδρικά διατάγματα και οι υπουργικές αποφάσεις.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κ.Κ.Ε. κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Επειδή για το ζήτημα του τεμένους έχουν γραφεί και έχουν ειπωθεί αρκετά, θα πρέπει να πω στην Κυβέρνηση και σε όσους προσβλέπουν στην Κυβέρνηση -δεν ξέρω με το μανδύα τον αριστερό ή τον κεντροαριστερό- ότι το Κ.Κ.Ε. δεν δέχεται μαθήματα για δημοκρατία και ιδιαίτερα για τα ατομικά δικαιώματα και για την ανεξιθρησκεία. Από κανέναν δεν δέχεται τέτοια μαθήματα.
Εάν η Κυβέρνηση είχε ευαισθησίες για την ανεξιθρησκεία γενικότερα, θα προχωρούσε από πολύ καιρό πριν στο χωρισμό της Εκκλησίας από το Κράτος.  Μαζί με τη Νέα Δημοκρατία αρνήθηκαν να αναθεωρηθούν ή έστω να συζητηθεί η αναθεώρηση αυτών των άρθρων. Το να έρχονται ορισμένοι τώρα και να εμφανίζεται από την πλευρά της Κυβέρνησης ευαισθησία για τους μουσουλμάνους, που τόσα χρόνια ζητούσαν τζαμί και δεν τους δινόταν και να δίνονται και μαθήματα στο δικό μας Κόμμα, αυτά τα απορρίπτουμε κατηγορηματικά και διαμαρτυρόμαστε.
Και υπάρχουν σοβαρότατα ερωτηματικά, γιατί ο Συνασπισμός άλλαξε θέση. Και θα πρέπει να πει εδώ στη Βουλή, γιατί άλλα λέει η εισηγήτρια η αρχική και άλλα λέει σήμερα. Εμείς λέμε την άποψή μας, τασσόμαστε κατηγορηματικά υπέρ και του τεμένους, στο Γκάζι όμως, για να εξυπηρετηθούν πραγματικά οι μουσουλμάνοι και τα υπόλοιπα είναι εκ του πονηρού. Εξυπηρετούν σκοπιμότητες συγκεκριμένες, συκοφάντησης των θέσεών μας.
ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, δεν αισθανόμαστε την ανάγκη να απολογηθούμε απέναντι σε κανέναν. Επαναλαμβάνω ότι ο Συνασπισμός ψηφίζει το άρθρο, διότι θεωρεί ότι το μείζον θέμα είναι η απάντηση, ναι ή όχι στη δημιουργία ισλαμικού τεμένους στο χώρο της Αττικής. Τα υπόλοιπα είναι εκ του πονηρού και τα εκατέρωθεν χειροκροτήματα δεν μπορούν να καλύψουν την κατάσταση.
Για τη χωροθέτηση. Το να δημιουργηθεί ένας λατρευτικός χώρος για τους μουσουλμάνους στο Γκάζι, το οποίο πάντοτε το υποστηρίζαμε ακόμα και όταν άλλοι αντιδρούσαν, δεν έχει καμία σχέση με τη δημιουργία ισλαμικού τεμένους που χρειάζεται τριάντα πέντε στρέμματα.
Για τη χωροθέτηση σεβόμαστε την απόφαση του Οργανισμού Αθήνας ο οποίος εποπτεύει το ρυθμιστικό σχέδιο και από κει και πέρα εμείς τουλάχιστον, κύριε Πρόεδρε, επιμένουμε ότι η Κυβέρνηση πρέπει να συνεργαστεί και με το Νομαχιακό Συμβούλιο της Αττικής και με την Τοπική Αυτοδιοίκηση της περιοχής ώστε να βρεθεί ο χώρος να μην είναι δασική έκταση και να είναι η καλύτερη δυνατή λύση για τη χωροθέτησή του.
Θέλω να πω από κει και πέρα, κύριε Πρόεδρε, ότι ασφαλώς υπάρχουν κάποιες δύσκολες αποφάσεις που είναι ανάγκη να παρθούν. Και υπάρχουν και αποφάσεις που σηματοδοτούν και ιδεολογικές θέσεις έναντι του πολιτικού κλίματος που τείνει να διαμορφωθεί στη χώρα μας. Οι πολίτες ας βγάλουν τα συμπεράσματά τους.
Τα θέματα, όμως, των θέσεων του Συνασπισμού και η προσπάθεια να υπάρξει εκμετάλλευση ορισμένων απόψεων, πρέπει να σταματήσει εδώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, κηρύσσεται περαιωμένη η συζήτηση επί του άρθρου 7.
'Εχει υποβληθεί αίτηση ονομαστικής ψηφοφορίας για το άρθρο 7, της οποίας το κείμενο έχει ως εξής:
"Προς τη Βουλή των Ελλήνων 
ΑΘΗΝΑ 
ΘΕΜΑ: Αίτηση ονομαστικής ψηφοφορίας Με την παρούσα ζητάμε σύμφωνα με το άρθρο 72 του Κανονισμού τη διεξαγωγή ονομαστικής ψηφοφορίας επί του άρθρου 7 του σχεδίου νόμου "Θέματα προετοιμασίας των Ολυμπιακών Αγώνων 2004 και άλλες διατάξεις".
Αθήνα 12/6/2000 
ΟΙ ΑΙΤΟΥΝΤΕΣ ΒΟΥΛΕΥΤΕΣ 
Μανώλης Κεφαλογιάννης Πάνος Καμμένος Θανάσης Δαβάκης Δημοσθένης Τσιαμάκης Κώστας Καρράς" Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Εμμανουήλ Κεφαλογιάννης. Παρών Ο κ. Παναγιώτης Καμμένος. Παρών Ο κ. Αθανάσιος Δαβάκης. Παρών Ο κ. Δημοσθένης Τσιαμάκης. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας, Βουλευτών.
Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, επαναλαμβάνεται η διακοπείσα συνεδρίαση.
Η Διαρκής Επιτροπή Μορφωτικών Υποθέσεων καταθέτει την 'Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Κύρωση της από 24 Απριλίου 2000 Πράξης Νομοθετικού Περιεχομένου "Ρύθμιση θεμάτων αρμοδιότητας Υπουργείου Εθνικής Παιδείας και Θρησκευμάτων" και ρύθμιση λοιπών συναφών θεμάτων".
Το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παράγραφος 3) θα λύσει τη συνεδρίαση για την προσεχή Τρίτη 20 Ιουνίου 2000 και ώρα 18.30' με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί.
Λύεται η συνεδρίαση.
'Ωρα λήξης: 12.20' 
Ο ΠΡΟΕΔΡΟΣ                      ΟΙ ΓΡΑΜΜΑΤΕΙΣ

