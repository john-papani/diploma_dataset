ΣΥΝΕΔΡΙΑΣΗ ΟΘ'
Δευτέρα 7 Φεβρουαρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ   
1. Επικύρωση Πρακτικών,   2. Ανακοινώνεται ότι τη συνεδρίαση παρακολουθούν μαθητές, από το  Γυμνάσιο Καισαριανής και το 3ο ΤΕΕ Χαλκίδας,   
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ   1. Κατάθεση αναφορών,   2. Απαντήσεις Υπουργών σε ερωτήσεις Βουλευτών,  3. Ανακοίνωση του δελτίου επικαίρων ερωτήσεων της Τετάρτης 9  Φεβρουαρίου 2000,   4. Συζήτηση επικαίρων ερωτήσεων:
 α) Προς τον Υπουργό Ανάπτυξης: i) σχετικά με την οικονομική στήριξη  των ενώσεων των καταναλωτών,   ii) σχετικά με την απομάκρυνση των εργοστασίων "ΜΑΝΟΣ Α.Ε." και "ΟΛΙΒΑ Α.Ε." που λειτουργούν στο Δήμο Μοσχάτου, λόγω της μόλυνσης του περιβάλλοντος, κ.λπ,  β) Προς τον Υπουργό Περιβάλλοντος, Χωροταξίας και Δημοσίων 'Εργων:
 i) σχετικά με τη λήψη μέτρων για την επίλυση του κυκλοφοριακού προβλήματος,   ii) σχετικά με τη λήψη μέτρων επίλυσης των περιβαλλοντικών προβλημάτων της περιοχής του Ελαιώνα,   γ) Προς τον Υπουργό Γεωργίας, σχετικά με την επίλυση του προβλήματος της ανταγωνιστικότητας της εξαγώγιμης βρώσιμης ελιάς, κλπ,   δ) Προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων στήριξης και ανάπτυξης του κλάδου της γούνας στις περιοχές Καστοριάς και Σιάτιστας,  ε) Προς τον Υπουργό Εμπορικής Ναυτιλίας: i) σχετικά με την εφαρμογή  της νομοθεσίας για την οργανική σύνθεση των ποντοπόρων πλοίων,  ii) σχετικά με την επίλυση προβλημάτων του προσωπικού του Λιμενικού  Σώματος κ.λπ.,
 στ) Προς  τον Υπουργό Εθνικής Παιδείας και Θρησκευμάτων, σχετικά με  τη λειτουργία του Διεθνούς Ερευνητικού Κέντρου Χάους και Πολυπλοκότητας στην Ξάνθη,   ζ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επαγγελματική αποκατάσταση των εργαζομένων στην καταργηθείσα Αμερικάνικη Βάση Γουρνών Ηρακλείου,  5. Συζήτηση επερώτησης προς την Υπουργό Πολιτισμού σχετικά με τους  Ολυμπιακούς Αγώνες που θα γίνουν στην Αθήνα το 2004,   Γ. ΝΟΜΟΘΕΤΙΚΗ ΕΡΓΑΣΙΑ    
Κατάθεση σχεδίων νόμων:
 α) Οι Υπουργοί Εθνικής Παιδείας και Θρησκευμάτων, Εσωτερικών,  Δημόσιας Διοίκησης και Αποκέντρωσης, Εξωτερικών, Εθνικής Οικονομίας και Οικονομικών, Υγείας και Πρόνοιας, Δικαιοσύνης και Περιβάλλοντος, Χωροταξίας και Δημοσίων 'Εργων κατέθεσαν σχέδιο νόμου: "Εκπαίδευση των ατόμων με ειδικές εκπαιδευτικές ανάγκες και άλλες διατάξεις",  β) Οι Υπουργοί Γεωργίας, Εθνικής Οικονομίας και Οικονομικών,  Ανάπτυξης, Εργασίας και Κοινωνικών Ασφαλίσεων και Δικαιοσύνης κατέθεσαν σχέδιο νόμου: "Αγροτικές συνεταιριστικές οργανώσεις",   ΟΜΙΛΗΤΕΣ   Α. Επί των επικαίρων ερωτήσεων:
  ΑΛΦΙΕΡΗ Σ,   ΑΝΘΟΠΟΥΛΟΣ Ι.,
  ΑΝΟΥΣΑΚΗ Ε.,
  ΑΡΑΠΗ - ΚΑΡΑΓΙΑΝΝΗ Β.,
  ΑΡΑΠΗΣ Ι.,
  ΓΚΑΤΖΗΣ Ν.,
  ΔΑΝΕΛΛΗΣ Σ.,
  ΖΑΦΕΙΡΟΠΟΥΛΟΣ Ι.,
  ΚΑΛΑΝΤΖΗΣ Γ.,
  ΚΑΝΕΛΛΟΠΟΥΛΟΣ Λ.,
  ΚΑΡΑΓΚΟΥΝΗΣ Α.,
  ΛΑΛΙΩΤΗΣ Κ.,
   ΜΠΟΣΚΟΥ Μ.,
  ΠΡΩΤΟΠΑΠΑΣ Χ.,
  ΣΟΥΜΑΚΗΣ Σ.,
  ΧΑΡΑΛΑΜΠΟΥΣ Ι.,
  ΦΛΩΡΙΔΗΣ Γ.,
  ΦΟΥΝΤΑΣ Π.,
  Β. Επί της επερώτησης:
  ΑΛΦΙΕΡΗ Σ.,
  ΒΟΥΛΓΑΡΑΚΗΣ Γ.,
  ΓΚΑΤΖΗΣ Ν.,
  ΔΑΝΕΛΛΗΣ Σ.,
  ΔΗΜΑΡΑΣ Ι.,
  ΚΟΥΒΕΛΗΣ Φ.,
  ΚΟΥΝΑΛΑΚΗΣ Π.,
  ΛΟΥΛΕ Α.,
  ΠΑΠΑΖΩΗ Ε.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ'
ΣΥΝΕΔΡΙΑΣΗ ΟΘ'
Δευτέρα 7 Φεβρουαρίου 2000
-------------
Αθήνα, σήμερα στις 7 Φεβρουαρίου 2000, ημέρα Δευτέρα και ώρα 18.17' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
 ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι,  αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το  Σώμα.
 Ανακοινώνονται προς το Σώμα από την κ. Ελένη Ανουσάκη, Βουλευτή Α'  Αθηνών, τα ακόλουθα:
 (Το κείμενο των ανακοινώσεων υπάρχει στο τεύχος των Πρακτικών της  Βουλής).
  ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 9 Φεβρουαρίου 2000.
  Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ. 2 & 3, 130 παρ. 2 & 3 Καν. Βουλής).
  1. Η με αριθμό 601/28/7.2.2000 επίκαιρη ερώτηση του Βουλευτή του  Πανελλήνιου Σοσιαλιστικού Κινήματος κ. Αθανάσιου Αλευρά προς τον κύριο Πρωθυπουργό, σχετικά με τις προθέσεις της Κυβέρνησης για τη διαμόρφωση μιας από κοινού αποδεκτής ρύθμισης, για τη μονιμοποίηση των συμβασιούχων του δημόσιου τομέα.
 2. Η με αριθμό 570/26/31.1.2000 επίκαιρη ερώτηση του Βουλευτή της  Νέας Δημοκρατίας και πρώην Πρωθυπουργού κ. Κωνσταντίνου Μητσοτάκη προς  τον κύριο Πρωθυπουργό, σχετικά με τις προθέσεις της Κυβέρνησης, για τροποποίηση του εκλογικού νόμου.
  3. Η με αριθμό 608/7.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εργασίας και Κοινωνικών Ασφαλίσεων, σχετικά με την καταβολή της έκτακτης οικονομικής ενίσχυσης, στους άνεργους μεταλλωρύχους της Βορειοκεντρικής Εύβοιας.
  4. Η με αριθμό 602/7.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων για τη βελτίωση της διαχείρισης των επικίνδυνων αποβλήτων.
 5. Η με αριθμό 598/4.2.2000 επίκαιρη ερώτηση της Βουλευτού του  Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων των εκτάκτων εκπαιδευτικών, των Τεχνολογικών Εκπαιδευτικών Ιδρυμάτων (ΤΕΙ).
 Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3 Καν.
  Βουλής).
 1. Η με αριθμό 590/2.2.2000 επίκαιρη ερώτηση του Βουλευτή του  Πανελλήνιου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής 'Αμυνας, σχετικά με τη χορήγηση του επιδόματος εξομάλυνσης, στους αξιωματικούς που έχουν συνταξιοδοτηθεί από 1.7.1989 μέχρι 29.12.1992.
  2. Η με αριθμό 606/7.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικά με τη ρύθμιση του τρόπου εισαγωγής των τέκνων των ομογενών, στα Ανώτατα Εκπαιδευτικά Ιδρύματα και τα Τεχνολογικά Εκπαιδευτικά Ιδρύματα (ΤΕΙ).
 ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των  ΕΠΙΚΑΙΡΩΝ ΕΡΩΤΗΣΕΩΝ   Επίκαιρες ερωτήσεις πρώτου κύκλου:
 Θα συζητηθεί πρώτα η πέμπτη επίκαιρη ερώτηση με αριθμό 576/1.2.2000  του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Ανάπτυξης, σχετικά με την οικονομική στήριξη των Ενώσεων των Καταναλωτών.
  Η ερώτηση του κυρίου συναδέλφου έχει ως εξής:
  "Ο ρόλος των μη κυβερνητικών οργανώσεων και ιδιαίτερα των Ενώσεων Καταναλωτών έχει αναγνωριστεί σε όλες τις χώρες της Ευρωπαϊκής 'Ενωσης και επιβάλλεται από τη Συνθήκη του 'Αμστερνταμ, διότι συμβάλλουν αποφασιστικά στη λειτουργία της ελεύθερης αγοράς, ως συλλογικοί ελεγκτές των υπηρεσιών και των προϊόντων που παρέχονται από τις εταιρείες, και άρα ως προασπιστές των συμφερόντων των καταναλωτών. Αυτός ο ρόλος, παρ' ότι έχει αναγνωριστεί και από την Κυβέρνηση που με το νόμο 2251/94 αναγνωρίζει την ανάγκη οικονομικής τους στήριξης, εντούτοις έχει μείνει κενός διότι η Κυβέρνηση δεν έχει ενεργοποιήσει τη διάταξη του άρθρου 10 παράγραφος 3 και 4 που αναφέρεται σε αυτήν τη στήριξη.
  Επειδή το ζητούμενο είναι η θεσμοθέτηση σταθερών πηγών εσόδων για τη χρηματοδότηση αυτών των Ενώσεων, με κονδύλια που προέρχονται από τομείς που συνδέονται άμεσα με την προστασία του καταναλωτή, όπως π.χ. πρόστιμα που επιβάλλονται στις επιχειρήσεις με βάση το ν. 2251/94 ή το ν. 703/77 ή πρόστιμα για αγορανομικές παραβάσεις ή ραδιοτηλεοπτικές παραβάσεις, παραβάσεις ασφαλιστικών εταιρειών κλπ.
  Ερωτάται ο Υπουργός:
  1. Γιατί δεν έχει ενεργοποιηθεί η παραπάνω διάταξη του ν.2251/94 ώστε να λυθεί μονίμως το πρόβλημα της χρηματοδότησης των Ενώσεων Καταναλωτών;
 2. Προτίθεται να λύσει νομοθετικά το πρόβλημα ή θα επιμείνει στο ρόλο  του Αγιοβασίλη που μοιράζει μέσω του προϋπολογισμού δωράκια συνολικού ύψους ελάχιστων εκατομμυρίων, μέσω της Γ.Γ. Καταναλωτή σε διάφορους ημέτερους που το παίζουν προστάτες των καταναλωτών;"   Ο Υφυπουργός Ανάπτυξης κ. Χαραλάμπους έχει το λόγο.
  ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, σύμφωνα με το νόμο που αφορά την προστασία του καταναλωτή, η οικονομική ενίσχυση των σωματείων αυτών είναι οι συνδρομές των μελών τους, οι εισπράξεις από έντυπα, δημόσιες εκδηλώσεις, κρατική επιχορήγηση Οργανισμών Τοπικής Αυτοδιοίκησης, επιχορήγηση της Ευρωπαϊκής 'Ενωσης και άλλων διεθνών οργανισμών. 'Αλλη επιχορήγηση αποκλείεται.
  Σύμφωνα με το άρθρο 9 του ιδίου νόμου οι ενώσεις καταναλωτών που έχουν πάνω από πεντακόσια μέλη και έχουν εγγραφεί δύο χρόνια πριν, μπορούν να ασκήσουν συλλογική αγωγή. Και η χρηματική ικανοποίηση που εισπράττεται με τελεσίδικη απόφαση από την άσκηση συλλογικής αγωγής, με απόφαση του Υπουργού διατίθεται για σκοπούς που αφορούν την προστασία του καταναλωτή.
 Μέχρι σήμερα δεν έχει εκδοθεί καμία τελεσίδικη απόφαση σε συλλογική  αγωγή ενώσεων καταναλωτών και έτσι δεν έχει γίνει από τον Υπουργό Ανάπτυξης καμία κατανομή τέτοιων ποσών.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αράπης έχει το λόγο. 
ΙΩΑΝΝΗΣ ΑΡΑΠΗΣ: Κύριε Υπουργέ, όπως ξέρετε, η 'Ενωση Καταναλωτών  είναι μία ιδιωτική πρωτοβουλία στα πλαίσια της ελεύθερης αγοράς, όπως θέλουμε να την αποκαλούμε, για να κάνει διάφορες παρεμβάσεις στην προστασία, στην ποιότητα ζωής του πολίτη.
 Αυτό παραδέχονται καθημερινά όλοι οι εκπρόσωποι των προμηθευτών. Το  έχει αναγνωρίσει και η πολιτεία με το ν. 2251/94. Μάλιστα αναγνωρίζει και  την ανάγκη οικονομικής στήριξης της Ενώσεως Καταναλωτών. Το ζητούμενο είναι αυτήν τη στιγμή ότι θέλουν κάποια ενίσχυση σύμφωνα με το νόμο που υπάρχει. Είναι αναγκαία η ενίσχυση και η θεσμοθέτηση σταθερών πηγών εσόδων για τη χρηματοδότηση της Ενώσεως Καταναλωτών με κονδύλια που προέρχονται από τομείς που συνδέονται άμεσα με την προστασία του καταναλωτή. Ως ενδεικτικές πηγές αναφέρονται τα πρόστιμα που επιβάλλονται στις επιχειρήσεις βάση του ν. 2251/94, ένα ποσοστό από τα πρόστιμα που επιβάλλονται με βάση το ν. 703/77, όπως ισχύει σήμερα περί ελευθέρου ανταγωνισμού, ένα ποσοστό από τα πρόστιμα για κάθε είδους αγορανομική παράβαση, ένα ποσοστό από τα πρόστιμα που επιβάλλονται βάση του ν.  2328/95 για ραδιοτηλεοπτικές παραβάσεις και ένα ποσοστό, περίπου ένα τοις χιλίοις επί των τιμολογίων διαφημιστικής δραστηριότητας. Ζητάνε, δηλαδή, περισσότερη προστασία βάσει του νόμου, διότι η προσφορά τους είναι ανιδιοτελής χωρίς ανταπόδοση, χωρίς να ζητάνε μισθούς και τίποτα άλλο.  Απλώς τα ζητάνε για να καλύψουν τα έξοδά τους στις διάφορες έρευνες που κάνουν.
 ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Ανάπτυξης κ.
 Χαραλάμπους έχει το λόγο για να δευτερολογήσει.
  ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, νομίζω ότι αναφέρθηκα στις πηγές.
  Εγώ συμφωνώ με το συνάδελφο ότι πρέπει να ενισχύονται αυτοί οι οργανισμοί ειδικά πλέον όταν με την απελευθέρωση της αγοράς, οι ενώσεις καταναλωτών είναι ιδιαίτερα σημαντικό εργαλείο για τη διαμόρφωση κανόνων μαζί με τον ανταγωνισμό. Και γι'αυτό όχι μονάχα ενισχύουμε αλλά και εντείνουμε την προσπάθειά μας στη στήριξη αυτών των οργανώσεων μαζί με την ανάπτυξη καταναλωτικής συνείδησης η οποία να είναι φραγμός σε ό,τι αφορά ζητήματα και ποιότητας και ασφάλειας και τιμής των προϊόντων.  Ευχαριστώ.
  ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Οικονομίας και Οικονομικών, Υγείας και Πρόνοιας, Δικαιοσύνης και Περιβάλλοντος, Χωροταξίας και Δημοσίων 'Εργων κατέθεσαν σχέδιο νόμου "Εκπαίδευση των ατόμων με ειδικές εκπαιδευτικές ανάγκες και άλλες διατάξεις".
  Παραπέμπεται στην αρμόδια Διαρκή Επιτροπή.
 Θα επανέλθουμε στην κανονική σειρά συζήτησης των επικαίρων ερωτήσεων. Πρώτη είναι η με αριθμό 569/31-1-2000 επίκαιρη ερώτηση της Βουλευτού  του Πανελλήνιου Σοσιαλιστικού Κινήματος, κ. Ελένης Ανουσάκη, προς τους Υπουργούς Περιβάλλοντος, Χωροταξίας και Δημοσίων 'Εργων, Δημόσιας Τάξης, σχετικά με τη λήψη μέτρων για την επίλυση του κυκλοφοριακού προβλήματος.
 Η επίκαιρη ερώτηση της κυρίας συναδέλφου έχει ως εξής:
 "Διανύουμε ήδη τον πρώτο μήνα του 21ου αιώνα και όμως ο πολίτης  εξακολουθεί να ταλαιπωρείται καθημερινά. Το κυκλοφοριακό πρόβλημα είναι μεγάλο και επιδεινώνεται από τα επαγγελματικά αυτοκίνητα που κυκλοφορούν στους δρόμους τις ώρες αιχμής. Οι νταλίκες που κυκλοφορούν στους λεωφοριόδρομους, τα φορτηγά τροφοδοσίας που σταματούν στη μέση του δρόμου για να ξεφορτώσουν, τα απορριμματοφόρα που συλλέγουν τα απορρίμματα, επιβραδύνουν την κυκλοφορία και ταλαιπωρούν τους πολίτες που πηγαίνουν στην εργασία τους καθώς και τους οδηγούς ταξί που δουλεύουν για το μεροκάματο.
  Ερωτώνται οι αρμόδιοι Υπουργοί:
 Πότε επιτέλους θα δοθεί λύση στο πρόβλημα αυτό που ταλαιπωρεί τον  κόσμο που καθημερινά αγωνίζεται για το μεροκάματό του;"  Κατά ένα μέρος είναι και της αρμοδιότητας του κυρίου δημάρχου, εδώ  βλέπω, σε σχέση με τα απορριμματοφόρα...
  ΕΛΕΝΗ ΑΝΟΥΣΑΚΗ: Ναι, αλλά εσείς έχετε μείνει μόνο στα απορριμματοφόρα!
  ΠΡΟΕΔΡΕΥΩΝ (Παναγιώτης Ν. Κρητικός): ...αλλά ελπίζω να δώσει απάντηση και επ'αυτού ο κύριος Υπουργός Περιβάλλοντος, Χωροταξίας και Δημοσίων 'Εργων, με τον οποίο συν-αγωνιζόμαστε στο νοτιοδυτικό μέτωπο...!
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Κύριε Πρόεδρε, η κ. Ανουσάκη περιγράφει ένα πρόβλημα υπαρκτό για την Αθήνα, το κέντρο της Αθήνας και για την Αττική, ένα πρόβλημα υπαρκτό και για τη Θεσσαλονίκη, αλλά ένα πρόβλημα υπαρκτό για όλες τις πόλεις τις μεγάλες, τα αστικά κέντρα όχι μόνο της χώρας μας,  αλλά και όλων των χωρών. Πιστεύω ότι από το 1994 μέχρι σήμερα στο ολοκληρωμένο πρόγραμμα που είχαμε, το ΑΤΤΙΚΗ-SOS, είχαμε περιγράψει με σαφήνεια μία σειρά από δράσεις, μία σειρά από μέτρα και μία σειρά από έργα που δίνουν λύσεις ανακουφιστικές αλλά και λυτρωτικές στο κυκλοφοριακό πρόβλημα της Αττικής. Η λυτρωτική λύση είναι συνδεδεμένη με το Αττικό Μετρό που άρχισε να λειτουργεί, είναι συνδεδεμένη με την Αττική Οδό που κατασκευάζεται με εντατικούς ρυθμούς, είναι συνδεμένες οι λυτρωτικές λύσεις με τις λεωφόρους ταχείας κυκλοφορίας όπως είναι η λεωφόρος του Κηφισσού, όπως είναι η λεωφόρος του Αιγάλεω, όπως είναι η παραλιακή λεωφόρος Φαλήρου, Πειραιά, Δραπετσώνας, Κερατσινίου, Σχιστού. Και μία σειρά από άλλες οδικές μεγάλες παρεμβάσεις, όπως είναι οι υπογειοποιήσεις των διαφόρων κόμβων. Εκτός όμως από αυτές τις λυτρωτικές λύσεις, θεωρούσαμε ότι ήταν και είναι αναγκαίο να έχουμε και αυτές τις ανακουφιστικές λύσεις, τις λύσεις ανάσας. Γι'αυτό υιοθετήσαμε τους λεωφοριοδρόμους, γι'αυτό επιβάλαμε μέσα από διάλογο, μάλλον διαμορφώσαμε ένα κοινό πλαίσιο αναφοράς με τις κοινωνικές δυνάμεις και τους κοινωνικούς φορείς και με αντίλογο πολλές φορές και με αντιπαραθέσεις άλλες φορές, το κλιμακωτό ωράριο, το ωράριο τροφοδοσίας των καταστημάτων και μία σειρά άλλες δράσεις και μέτρα.
  Είναι γεγονός ότι αυτά τα οποία όχι μόνο είχαμε περιλάβει στο ATTIKHSOS και θεωρούμε ότι έχουν πάρει το δρόμο της υλοποίησης, όπως το κλιμακωτό ωράριο, το ωράριο τροφοδοσίας των καταστημάτων, ο αποκλεισμός των ΙΧ αυτοκινήτων από το εμπορικό τρίγωνο, ο έλεγχος του συστήματος παράνομης στάθμευσης, σε συνδυασμό με τη δημιουργία χώρων στάθμευσης, ο εκσυγχρονισμός της φωτεινής σηματοδότησης, η αναδιάρθρωση του συστήματος μέσων μαζικής μεταφοράς με ενίσχυση των μέσων μαζικής μεταφοράς, έχουν προωθηθεί και έχουμε και αποτελέσματα.
 Η αισθητή διαφορά είναι αυτές τις μέρες που λειτουργεί το Αττικό  Μετρό που υπάρχει μια βελτίωση. 'Ομως εδώ μπορώ να πω ότι υπάρχει παραβίαση στους λεωφορειοδρόμους, όπου μπορούν να μπουν και φορτηγά και Ι.Χ. Αλλά εδώ υπάρχει έλεγχος γι'αυτά.
 Επίσης, θα ήθελα να σας πω ότι σύμφωνα με τα στοιχεία που μου έδωσε  το Υπουργείο Δημόσιας Τάξης και η τροχαία, το προηγούμενο έτος 1999, βεβαιώθηκαν εις βάρος των οδηγών διαφόρων οχημάτων μεταξύ των οποίων και σε οδηγούν φορτηγών επτά χιλιάδες εκατόν δεκαέξι παραβάσεις διακίνησης σε λεωφορειοδρόμους, έντεκα χιλιάδες εξακόσιες ογδόντα παραβίασης δακτυλίου και χίλιες εκατόν πενήντα μία παραβάσεις στη μπλε ζώνη.
 Είναι γεγονός ότι υπάρχει καταστρατήγηση του ωραρίου διακίνησης των  φορτηγών και εκεί πρέπει να υπάρχει αυστηρότερος έλεγχος.
  Επίσης, υπάρχει το πρόβλημα των απορριμματοφόρων που δεν μπορεί να τα ορίσει το Υπουργείο. 'Εχουμε κάνει συστάσεις στους δήμους σε όλη την Αττική και κυρίως στο Δήμο Αθήνας και μπορώ να πω ότι προσπαθούν να συμμορφωθούν, βέβαια όχι πάντα, γιατί υπάρχουν δυσκολίες.
  Τελειώνοντας, κύριε Πρόεδρε, θα ήθελα να πω ότι για μας τα  καθημερινά προβλήματα των πολιτών ήταν και είναι στην ημερήσια διάταξη και έχουμε αποδείξει ότι από το 1994 προσπαθούμε και οι προσπάθειες αυτές έχουν φέρει ορισμένα αποτελέσματα θετικά και πιστεύω μέσα στους επόμενους μήνες με την ενίσχυση των μέσων μαζικής μεταφοράς με σημείο αναφοράς στο μετρό θα έχουμε πολύ καλύτερα αποτελέσματα. Θα είναι αισθητές οι διαφορές, θα είναι ριζικές οι διαφορές από το παρελθόν.
 ΠΡΟΕΔΡΕΥΩΝ (Παναγιώτης Ν. Κρητικός): Η κ. Ανουσάκη έχει το λόγο.
 ΕΛΕΝΗ ΑΝΟΥΣΑΚΗ: Κύριε Πρόεδρε, κυρίες και κύριοι συνάδελφοι, κύριε  Υπουργέ, η ερώτηση είχε κατατεθεί στις 25-1-2000 και πραγματικά δεν είχαμε ζήσει "στο ρυθμό του μετρό". Είναι ένα καινούριο "παιχνιδάκι", υπέροχο, με πολύ καλό γούστο, με λάμψη και σας συγχαίρω, όχι γιατί ανήκουμε στην ίδια παράταξη, αλλά γιατί έχουμε το ίδιο πάθος...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Είναι έργο, όχι  "παιχνιδάκι".
 ΕΛΕΝΗ ΑΝΟΥΣΑΚΗ: Η λέξη παιχνίδι είναι πολύ ωραία, γιατί στη ζωή μας  έχουμε πάψει πια να παίζουμε και αισθανόμαστε όταν κατεβαίνουμε παιχνιδίζοντας τις σκάλες του μετρό. Σ' αυτόν τον υπέροχο καθαρό χώρο να μπαίνουμε, να πηγαινοερχόμαστε. Εγώ το κάνω δυό φορές την ημέρα, κύριε Λαλιώτη.
 'Αρα, λοιπόν, πραγματικά δεν είχαμε ζήσει το ρυθμό του μετρό. 'Ομως  το πρόβλημα το κυκλοφοριακό είναι μεγάλο και εξακολουθεί να είναι σύνθετο και αγγίζει πολλά Υπουργεία. Και δεν είμαι εγώ αυτή που θα συστήσω εδώ να βάζουν πρόστιμα. Ωστόσο, είναι πάρα πολύ δύσκολο να παίρνεις το ταξί για να πας πιο γρήγορα στη δουλειά σου. Και να φρακάρεις στο δρόμο. Και εσείς δίνετε εντολές να μη ρυπαίνουμε με το αυτοκίνητό μας. Φανταστείτε να σφηνώνει μπροστά ένα "ωραιότατο" πούλμαν και να αποβιβάζει τους ξένους, να κόβει την κυκλοφορία. Ξέρετε πώς είναι αυτά τα πράγματα. Μπαίνει μπροστά το πούλμαν, δεν μπορούν να κυκλοφορήσουν τα ταξί και αναγκάζονται να μπαίνουν από το λεωφορειόδρομο για να ξεφύγουν, με αποτέλεσμα να γίνεται παράβαση.
 Πρέπει, λοιπόν, να δοθούν οδηγίες στους οδηγούς των ταξί. Και των  Ι.Χ., στους νταλικέρηδες τι ώρες να κυκλοφορούν και όσο και αν προσπαθούμε, κύριε Υπουργέ, η Ερμού έχει καταντήσει να είναι ένα πάρκινγκ.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): 'Οχι τώρα.
  ΕΛΕΝΗ ΑΝΟΥΣΑΚΗ: Εντάξει, δεν πέρασα αυτές τις δύο μέρες, γιατί άρχισε ο προεκλογικός αγώνας. Πάντως δεν περνάω κάθε μέρα από τους ίδιους δρόμους. Πρέπει όμως να παρθούν κάποια μέτρα και να δοθούν κάποιες οδηγίες οι οποίες να ακολουθούνται από τους εργαζόμενους. Γιατί πραγματικά είναι πάρα πολύ δύσκολο. Για παράδειγμα πηγαίνω στο Κολωνάκι, που μ'αρέσει να περάσω άλλη μια ωραία γειτονιά της Αθήνας και σφηνώνομαι με τα απορριμματοφόρα του κ. Αβραμόπουλου. Και όταν παραπονεθείς, σου λένε, με συγχωρείτε, αλλά τώρα προλάβαμε.
  Πρέπει, λοιπόν, να συνεργαστούμε όλοι μαζί με "εσάς μαέστρο", και να δώσετε τις οδηγίες, γιατί, κύριε Λαλιώτη, σας ακούνε. Και σας λέω και πάλι, επειδή είπα τη λέξη παιχνιδάκι ότι είναι πολύ ωραίο οι πολίτες να βλέπουν τον Υπουργό τους να κατεβαίνει επιτόπου.
 Θα σας θυμίσω ένα υπέροχο νούμερο του Λαζόπουλου "Οι επιτόπου". Εδώ  δεν τους ψάχνουμε τους επιτόπου, είναι εδώ και επιτοπίως λύνουν τα θέματα. Και δεν το κάνω για να σας χαϊδέψω. Θα σας πάω σε μια ταινία του Ζακ Τατί, το "Τράφικ". Αισθάνομαι ότι εσείς μπορείτε να λύσετε το πρόβλημα, γιατί δεν λέτε λόγια.
 ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Κύριε Πρόεδρε, χαίρομαι που η κ. Ανουσάκη έκανε την επισήμανση στο χρόνο κατάθεσης της ερώτησης και στη σημερινή πραγματικότητα. Γιατί η λειτουργία του μετρό έχει δημιουργήσει άλλες συνθήκες στο κέντρο και σε σημαντικό βαθμό όταν προσαρμοστούμε όλοι στο ρυθμό του μετρό, θα έχουμε πιο θεαματικά αποτελέσματα, σε συνάρτηση βεβαίως με την επέκταση των γραμμών του. Πιστεύω ότι μέσα στους επόμενους επτά μήνες θα λειτουργήσει το τμήμα Σύνταγμα-Δάφνη, γιατί έχει κατασκευαστεί και βεβαίως στις αρχές Μαρτίου θα θεμελιωθεί και η επέκταση από τα Σεπόλια στο Περιστέρι. Προσπαθούμε να συνδυάσουμε την αναδιάρθρωση των μέσων μαζικής μεταφοράς με το μετρό και το μετρό με τον ΗΣΑΠ και τα τρόλεϊ και τα λεωφορεία.
  Είμαι σύμφωνος και εγώ και έχω γίνει μάρτυρας, πως μπορεί να σφηνώσει κάποιος με το αυτοκίνητό του πίσω από ένα λεωφορείο ή πίσω από ένα απορριμματοφόρο. Εδώ υπάρχουν δύο προβλήματα. Πρώτον, είναι η παράνομη στάθμευση σε κρίσιμες θέσεις. Είναι περίπου τριακόσιες θέσεις στο κέντρο της Αθήνας που τις έχουν υποδείξει, τις έχουν διαγραμμίσει, αλλά υπάρχουν και ασυνείδητοι οδηγοί που παρκάρουν στις στροφές που πρέπει ο χώρος να είναι ελεύθερος, για να μπορούν να στρίβουν μεγάλα αυτοκίνητα και έτσι υπάρχει ένα σημαντικό πρόβλημα, κυρίως το μεσημέρι. Νομίζω ότι με την παρέμβαση της τροχαίας και με την κοινή δράση και των πολιτών, θα πρέπει να αντιμετωπιστεί το πρόβλημα. Γιατί δεν μπορεί να αφήνει ένας ασυνείδητος σε μια στροφή το αυτοκίνητό του, όταν βλέπει τη διαγράμμιση, βλέπει το απαγορευτικό σήμα. 'Αλλωστε δεν μπορεί η τροχαία να είναι πάντα εκεί. Η τροχαία πρέπει να παίρνει αυτά τα αυτοκίνητα και να επιβάλει τις ποινές που προβλέπει ο Κώδικας Οδικής Κυκλοφορίας, για τις παράνομες σταθμεύσεις.
 Δεύτερον, έχουμε προσπαθήσει να πείσουμε τους διάφορους κοινωνικούς  φορείς για την αναγκαιότητα του κλιμακωτού ωραρίου και του ωραρίου τροφοδοσίας των καταστημάτων. Στην αρχή υπήρχε άρνηση, θυμάστε τι συγκρούσεις υπήρχαν και τι αρνήσεις απ' όλους τους κοινωνικούς φορείς. Το 1995 και μετά που πειραματικά λειτούργησε τον πρώτο χρόνο, όλοι θεώρησαν   ότι είναι αναγκαίο να λειτουργήσει όχι μόνο για το θερινό ωράριο, αλλά και για το χειμερινό. Αυτό σημαίνει ότι είχαμε μια άρνηση στην αρχή και μια συναίνεση μετά.
 Για το ωράριο τροφοδοσίας των καταστημάτων, υπάρχει πρόβλημα. Δεν  μπορούν τα πολυκαταστήματα να μην έχουν χώρους να τροφοδοτούνται. Επίσης, δεν μπορεί τα πολυκαταστήματα να μη συμμορφώνονται με τις  εντολές και με τις υπουργικές αποφάσεις, δηλαδή, για το ωράριο της τροφοδοσίας. Υπάρχει ένα σοβαρό πρόβλημα τάξης που δεν την τηρούν όχι μόνο τα πολυκαταστήματα, αλλά και οι πολίτες που παράνομα σταθμεύουν.
 (Στο σημείο αυτό κτυπάει το κουδούνι του χρόνου λήξεως της ομιλίας  του κυρίου Υπουργού)
   ΠΡΟΕΔΡΕΥΩΝ (Παναγιώτης Ν. Κρητικός): Κύριε Yπουργέ, τελείωσε ο χρόνος σας. Παρακαλώ.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σε κάθε περίπτωση είμαστε υποχρεωμένοι να επιβάλουμε αυτήν την τάξη, έτσι ώστε να μην υπάρχει αυτό το κυκλοφοριακό χάος εις βάρος των πολιτών και του χρόνου της μετακίνησής τους και της ποιότητας ζωής τους.
 ΠΡΟΕΔΡΕΥΩΝ (Παναγιώτης Ν. Κρητικός): Κυκλοφοριακό επέπεσε και στην  πορεία των ερωτήσεων.
  Κύριοι συνάδελφοι, θα προταχθεί η με αριθμό 577/1.2.2000 επίκαιρη ερώτηση δεύτερου κύκλου της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων σχετικά με τη λήψη μέτρων επίλυσης των περιβαλλοντικών προβλημάτων της περιοχής του Ελαιώνα.
  Η επίκαιρη ερώτηση έχει ως εξής:
  "Στο νοτιοδυτικό τμήμα του λεκανοπεδίου της Αττικής βρίσκεται η περιοχή του Ελαιώνα, η οποία εξακολουθεί να αποτελεί εστία μόλυνσης για τους κατοίκους του καθώς και για την ευρύτερη περιοχή της Αθήνας, αφού συνεχίζει να επιβαρύνεται από την παρουσία εκατοντάδων ρυπογόνων βιοτεχνιών, βιομηχανιών, βυρσοδεψιών κλπ. Είναι χαρακτηριστικό ότι από τον Ελαιώνα εκπέμπεται το ένα τρίτο του μονοξειδίου του άνθρακα που καλύπτει όλη την Αθήνα.
  Παρά τις διαμαρτυρίες των κατοίκων της περιοχής και τις συχνές υποσχέσεις των αρμοδίων, το π.δ. 1041/95, που προβλέπει ότι ο χώρος αυτός θα γίνει αμιγής χώρος αναψυχής και πρασίνου, δεν έχει ακόμα εφαρμοστεί.
 Ερωτάται ο κύριος Υπουργός:
  Ποια μέτρα πρόκειται να ληφθούν απέναντι σ' αυτήν τη δραματική κατάσταση που ζουν οι κάτοικοι του Βοτανικού λόγω της περιβαλλοντικής μόλυνσης;
  Ποια κονδύλια πρόκειται να διατεθούν ώστε να αναμορφωθεί προς το καλύτερο η περιοχή και να εξασφαλιστούν συνθήκες υγιεινής ζωής για τους κατοίκους της;"   Δεν είναι μόνο ο Βοτανικός που είναι στην Α' Περιφέρεια. Είναι και οι άλλες περιοχές που ανήκουν στη Β' Αθηνών, στη Β' Πειραιά κλπ.
  Ο Υπουργός Περιβάλλοντος, Χωροταξίας και Δημοσίων 'Εργων κ. Λαλιώτης έχει το λόγο, κατά το μέρος που διαμαρτύρεται η κυρία συνάδελφος, κατά  το Βοτανικό μόνο.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο Ελαιώνας βρίσκεται στην καρδιά της Αττικής, στην καρδιά της Αθήνας και έχει μία συνολική έκταση περίπου οκτώ χιλιάδων στρεμμάτων. Αυτά τα οκτώ χιλιάδες στρέμματα ανήκουν στα διοικητικά όρια πολλών δήμων. Είναι ο Δήμος Αθηναίων, ο Δήμος Αγίου Ιωάννου Ρέντη, ο Δήμος Ταύρου, ο Δήμος Αιγάλεω και άλλοι δήμοι. Νομίζω ότι και το Περιστέρι έχει ένα πολύ μικρό τμήμα.
 Με το προεδρικό διάταγμα του 1995 έχουμε καθορίσει και τις χρήσεις,  αλλά και τα όρια των διαφόρων χρήσεων.
  Οι κοινωφελείς και κοινόχρηστοι χώροι είναι περίπου τέσσερις χιλιάδες στρέμματα και καλύπτουν σχεδόν το 44% της συνολικής έκτασης. Στον υπόλοιπο χώρο έχουμε οριοθετήσει το επιχειρησιακό κέντρο, το πρώτο και το δεύτερο, τις περιοχές βιομηχανίας και βιοτεχνίας και βεβαίως τις περιοχές που μπορούν να αναπτυχθούν κτίρια γραφείων, εμπορίου και κατοικίας και διάφορες άλλες δραστηριότητες όπως είναι τα πρακτορεία των μεταφορών.
 Μέσα σ' αυτόν το χώρο γίνονται αρκετές παρεμβάσεις σε συνδυασμό με το  χώρο πρασίνου και σε συνδυασμό με κοινωφελείς υποδομές πολιτισμού και αθλητισμού.
  Θα ήθελα να σας ενημερώσω ότι το προεδρικό διάταγμα προχωρεί και σε σχέση με τις πολεοδομικές μελέτες. Υπήρχαν ορισμένες καθυστερήσεις στη δουλειά των μελετητικών γραφείων που είχαν αναλάβει την πολεοδόμηση της περιοχής, επειδή υπήρχαν ελλείψεις στα υπόβαθρα της ρυμοτομικής μελέτης του διατάγματος του 1984, επειδή υπήρξαν μεταβολές λόγω μακρού χρονικού διαστήματος μελέτης, από το 1984 έως το 1995 και γιατί οι κλίμακές τους ήταν ένα προς δύο χιλιάδες, ενώ η συνήθης μελέτη θέλει κλίμακα ένα προς πεντακόσια ή ένα προς χίλια για τη ρυμοτομική μελέτη.
  Επίσης, υπήρχε μία καθυστέρηση διότι υπήρξαν τροποποιήσεις του σχεδίου, γιατί είχαν ανακύψει σοβαροί λόγοι όπως ο επανασχεδιασμός του κόμβου της λεωφόρου Κηφισού με την οδό Αγίας 'Αννης, αλλά και γιατί υπήρχε και υπάρχει πολύ μεγάλη έκταση σ' αυτήν την περιοχή. Είναι περίπου οκτώ χιλιάδες στρέμματα.
 Εν πάση περιπτώσει αυτήν τη στιγμή αυτές οι πολεοδομικές μελέτες  έχουν προχωρήσει και βρίσκονται στο τελευταίο στάδιο, δηλαδή, στο στάδιο των πράξεων εφαρμογής.
 (Στο σημείο αυτό κτυπάει το κουδούνι λήξεως του χρόνου ομιλίας του  κυρίου Υπουργού)
   Εδώ θα ήθελα να επισημάνω με ιδιαίτερη έμφαση ότι το Υ.ΠΕ.ΧΩ.Δ.Ε.         προχωρεί μία σειρά από παρεμβάσεις και δράσεις τόσο κατά μήκος της  Πειραιώς, όσο και μέσα στον Ελαιώνα με προγραμματικές συμβάσεις με τους Δήμους Αγίου Ιωάννου Ρέντη, με το Δήμο Ταύρου, με το Δήμο Αιγάλεω.
 ΠΡΟΕΔΡΕΥΩΝ (Παναγιώτης Ν. Κρητικός): Θα σας παρακαλέσω, κύριε  Υπουργέ, να ολοκληρώσετε.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Τελειώνω, κύριε Πρόεδρε.
  Πρέπει να πω, κύριε Πρόεδρε, ότι σε συνεργασία με τους δήμους που ο Ελαιώνας βρίσκεται στα διοικητικά τους όρια, με προεδρικό διάταγμα θα συγκροτηθεί, θα ιδρυθεί ο φορέας ανάπτυξης του Ελαιώνα με τη συμμετοχή των όμορων δήμων στο διοικητικό συμβούλιο και σε συνεργασία και με τη Νομαρχιακή Αυτοδιοίκηση.
  'Εχει γίνει μια σημαντική προσπάθεια. 'Εχουν χωροθετηθεί και οι αθλητικές εγκαταστάσεις στα πλαίσια του 2004 μέσα στην περιοχή του Ελαιώνα. Είναι στα όρια του Δήμου Αγίου Ιωάννη Ρέντη. Σας ενδιαφέρει, κύριε Πρόεδρε και σας.
  Από το 1994 μέχρι σήμερα, έχουν γίνει σημαντικά βήματα και σημαντικές παρεμβάσεις, έτσι ώστε ο Ελαιώνας από χαβούζα της Αττικής που ήταν, γιατί όλα είχαν στοιβαχτεί εκεί, να αποκτήσει και παραγωγική συνοχή, αλλά και να αναδειχθεί η ταυτότητά του η πολιτισμική και η περιβαλλοντική.
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ,  διευκολύνετε τη συζήτηση.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτά τα βήματα μην τα μηδενίζουμε γιατί είναι η πρώτη φορά που γίνονται, έτσι ώστε ο Ελαιώνας να ξαναγίνει το κάλλιστο προάστειο όλων αυτών των περιοχών γιατί είναι στην καρδιά της Αθήνας, στην καρδιά της Αττικής.
 ΠΡΟΕΔΡΕΥΩΝ (Παναγιώτης Ν. Κρητικός): Η κ. Αράπη έχει το λόγο.
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, είναι δύο χιλιόμετρα από το κέντρο της Αθήνας και τριάμισι χιλιόμετρα από το λιμάνι του Πειραιά. Είναι μέσα στο κέντρο και δεν είναι οκτώ χιλιάδες στρέμματα, είναι εννέα χιλιάδες στρέμματα.
 Δεν μπορώ να καταλάβω πώς θα γίνει φορέας ανάπτυξης όταν υπάρχουν  δυόμισι χιλιάδες βιοτεχνίες και βιομηχανικές μονάδες, πεντακόσια πρακτορεία μεταφορών, χίλιες τριακόσιες μονάδες χονδρεμπορίου και ογδόντα βυρσοδεψεία και ας αφήσουμε τις αποθήκες που καταλαμβάνουν επτακόσια στρέμματα και διάφορα άλλα εκμεταλλευτήρια που καταλαμβάνουν σαράντα εννέα στρέμματα.
 Από την περιοχή αυτή, κύριε Υπουργέ, που είναι μέσα στο κέντρο και  μιλάτε για ανάπτυξη και μιλάτε για περιβάλλον, εκπέμπεται το 20% του συνολικού καπνού της Αθήνας, ενώ τα υγρά απόβλητα ανέρχονται σε χίλια κυβικά μέτρα ημερησίως ενώ επιβαρύνονται και με τοξικά στοιχεία, όπως χρώμιο, κάδμιο κλπ.
  Οι κάτοικοι της περιοχής διαμαρτύρονται για τη ρύπανση της γειτονιάς και φυσικά όλοι εμείς που ζούμε εδώ. Τις περισσότερες μέρες η ρύπανση είναι πάνω από τα επιτρεπτά όρια. Η δε υποβάθμιση της περιοχής συνεχίζεται ακόμα και σήμερα και δεν καταλαβαίνω ποιες μελέτες κάνετε,   όταν, κύριε Υπουργέ, υπάρχει έλλειψη αποχετευτικού δικτύου, παράνομα μπαζώματα ρεμάτων όπως της περιοχής Προφήτη Ηλία, καθώς και βουνά απορριμμάτων που αφήνονται ακόμη και σήμερα σε πάρα πολλές αυτοσχέδιες χωματερές και προκαλούν πλημμύρες στην περιοχή κάθε φορά που βρέχει.
 Επίσης, το αμαξοστάσιο της ΕΘΕΛ που βρίσκεται στην περιοχή,  επεκτείνεται με την ένταξη που κάνετε τώρα για να πηγαίνει μεγαλύτερος αριθμός λεωφορείων και αυτό προκαλεί πάρα πολλές αντιδράσεις στους κατοίκους.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Εσείς τι προτείνετε;
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Η περιοχή αυτή θα μπορούσε να γίνει ένας   απέραντος πνεύμονας πρασίνου που έχει τόσο ανάγκη η Αθήνα, κύριε Υπουργέ.         Αντίθετα, οι κάτοικοι της περιοχής βιώνουν καθημερινά τον παραλογισμό των βιοτεχνιών, των βιομηχανιών και των επαγγελματιών.
  Κύριε Υπουργέ, έχετε πολύ μεγάλη ευαισθησία -και πρέπει να έχετε-   για το περιβάλλον. Χθες ήμουν στο πάρκο του Πεδίου του 'Αρεως. Εκεί ήταν μια επιτροπή που έθετε διάφορα προβλήματα ότι εγκαταλείπονται τα πάρκα και ότι δίνονται για εκμετάλλευση σε μεγαλοσχήμονες. Μάλιστα, έκαναν καταγγελίες για κτίρια που γίνονται από τον κ. Κυριακού.
  Υπάρχει ένα άλλο θέμα, το θέμα του ΚΑΠΑΠΣ. Απ' ό,τι συζητιέται και μαζεύτηκαν οι κάτοικοι στους Αμπελοκήπους, θέλετε να το κάνετε σταθμό για το μετρό.
  ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κυρία Καραγιάννη, τελειώσατε. Σας δόθηκε ο ανάλογος χρόνος που δόθηκε και στον κύριο Υπουργό.
  Θα παρακαλέσω, κύριε Υπουργέ, να μείνετε αυστηρά στο χρόνο σας γιατί επείγονται και οι άλλοι συνάδελφοι και θα παρακαλέσω να διευκολύνετε τη συζήτηση.
  Ορίστε, κύριε Υπουργέ, έχετε το λόγο.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η κ. Αράπη άρχισε από τον Ελαιώνα, πήγε στο Πεδίο του 'Αρεως και κατέληξε στην περιοχή της Πανόρμου.
  Θέλω να πληροφορήσω, κύριε Πρόεδρε, την κ. Αράπη ότι μετά από σαράντα χρόνια αλόγιστης εκμετάλλευσης, συνδυασμένης με την καταστροφή του αττικού τοπίου, είναι η πρώτη φορά που αρχίζει η αντίστροφη μέτρηση, η ανάστροφη πορεία.
  Στην περιοχή του Ελαιώνα με το προεδρικό διάταγμα, έχει σημάνει συναγερμός και έχει σημάνει η ώρα της αναστροφής όλης της κακοδαιμονίας για την περιοχή που είναι συνδεδεμένη με την άναρχη και αυθαίρετη ανάπτυξη, χωρίς σχέδιο και χωρίς υποδομή όλης της Αττικής και ειδικότερα αυτής της περιοχής.
  Δεν μπορεί να αμφισβητήσει κανείς τι παρεμβάσεις έχουν γίνει, τι δράσεις προωθούνται και τι μέτρα έχουν ληφθεί. Αυτήν την περιγραφή που σεις αποτυπώνετε με λόγια και με αριθμούς, την έχουμε κάνει, είναι στη μελέτη μας από το 1994 και σας πληροφορώ ότι έχουν γίνει βήματα που καλυτερεύουν αυτήν την κατάσταση.
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ...
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κυρία Καραγιάννη, επιτρέψτε μου να σας πω ότι τα προβλήματα αυτής της περιοχής τα ξέρω πολύ καλύτερα από σας που τα περιγράφετε, όπως τα περιγράφετε στην ερώτησή σας. 'Εχω ασχοληθεί πολύ περισσότερο απ' όσο εσείς νομίζετε ή απ' όσο νομίζουν οι κάτοικοι.
 Σας πληροφορώ ότι το προεδρικό διάταγμα που αποτελεί το πλαίσιο  αναφοράς όλων των έργων που προωθούνται στην περιοχή, όλων των δράσεων και των παρεμβάσεων που βρίσκονται ήδη σε εξέλιξη είναι συνδεδεμένο με τις λύσεις ζωής και αναπνοής όλης της περιοχής. Μόνο με αυτό το προεδρικό διάταγμα και ότι περιγράφει μπορεί να υπάρχει προοπτική ο Ελαιώνας από χαβούζα να ξαναγίνει τόπος και χώρος με παραγωγική συνοχή, με κοινωνική συνοχή για όλη την Αττική -γιατί υπάρχουν και εργαζόμενοι και κάτοικοινα γίνει τόπος με κατοχυρωμένη περιβαλλοντική και πολιτισμική ταυτότητα.
 (Στο σημείο αυτό κτυπάει το κουδούνι λήξεως του χρόνου ομιλίας του  κυρίου Υπουργού)
  Μπορώ να σας περιγράψω τι γίνεται τα τελευταία χρόνια.
 ΠΡΟΕΔΡΕΥΩΝ (Παναγιώτης Ν. Κρητικός): 'Oχι, κύριε Υπουργέ, δεν έχετε  περιθώριο για περιγραφές. Να το κάνετε άλλη ώρα παρακαλώ.
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Επειδή όμως αναφέρατε για το σταθμό της ΕΘΕΛ ... 
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, σας παρακαλώ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): ... εσείς τι γνώμη έχετε; Πού πρέπει να πάει; 
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, μη φέρνετε σε  δύσκολη θέση το Προεδρείο και τη Βουλή.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εσείς θα αποφασίσετε, κύριε Υπουργέ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Εμείς κυβερνάμε γι' αυτό αποφασίζουμε. Και αποφασίζουμε με κριτήριο ...
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): ...την αναβάθμιση της ποιότητας ζωής σε όλη την Αττική. 
ΠΡΟΕΔΡΕΥΩΝ (Παναγιώτης Ν. Κρητικός): Επιτέλους, υπάρχουν και κανόνες  που πρέπει να τους τηρούμε όλοι.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εσείς τι κάνετε, κυρία Αράπη; Παίρνετε τα αιτήματα ενός πολιτιστικού φορέα και τα φέρνετε εδώ ως μεγάλοι πολιτικοί. Αυτό κάνετε.
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ πολύ, όχι διάλογος.
 Καμία διακοπή, κυρία Αράπη.
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Ελεγχο κάνουμε, κύριε Υπουργέ. Θα μας το απαγορεύσετε;
  ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κυρία Αράπη, δεν έχετε το λόγο.
  ΓΕΩΡΓΙΟΣ ΚΑΛΑΝΤΖΗΣ: ... (δεν ακούστηκε)
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Καλαντζή. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Ο ελεύθερος χώρος ΚΑΠΑΠΣ προτείνουμε να γίνει χώρος προσωρινής στάθμευσης.
 ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, εγώ δεν είμαι κ. Ανουσάκη  να λιβελίζω.
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κυρία Καραγιάννη.
 'Εκλεισε η συζήτηση. Δεν γράφεται τίποτα απ' ό,τι λέτε.
  ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εσείς κάνετε έλεγχο. Πρέπει να έχω και εγώ την ευκαιρία του λόγου, να κάνω κριτική στον έλεγχο που κάνετε.
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: ...
 ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και  Δημοσίων 'Εργων): Απλώς δεν γνωρίζετε τα προβλήματα και περιγράφεται, ότι αιτήματα σας δίνουν.
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: ...
 ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ. Και  σεις κυρία Καραγιάννη, είστε εκτός Κανονισμού. Πώς διακόπτετε αυθαίρετα, χωρίς να ζητάτε την άδεια του Προεδρείου;
  ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: ...
  ΠΡΟΕΔΡΕΥΩΝ (Παναγιώτης Ν. Κρητικός): Αποτελείτε μία από τις εξαιρέσεις σ'αυτήν τη διαδικασία και στον τρόπο λειτουργίας εδώ μέσα. Παρακαλώ να αυτοκυριαρχηθείτε. Είσαστε εκπαιδευτικός και πρέπει να έχετε συνηθίσει τις συλλογικές διαδικασίες.
 Κύριοι συνάδελφοι, συμφωνείτε να προταχθεί η πρώτη επίκαιρη ερώτηση  δευτέρου κύκλου με αριθμό 571/31.1.2000 του Βουλευτή του Πανελλήνιου Σοσιαλιστικού Κινήματος κ. Λάμπρου Κανελλόπουλου, προς τον Υπουργό Ανάπτυξης, σχετικά με την απομάκρυνση των εργοστασίων "ΜΑΝΟΣ Α.Ε." και "ΟΛΙΒΑ Α.Ε." που λειτουργούν στο Δήμο Μοσχάτου, λόγω της μόλυνσης του περιβάλλοντος κλπ., επειδή επείγεται ο κύριος συνάδελφος; Πάντα έχουμε κάποιες υποχρεώσεις όλοι μας και πρέπει να διευκολύνουμε με αλληλοκατανόηση.
  ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
  ΠΡΟΕΔΡΕΥΩΝ (Παναγιώτης Ν. Κρητικός): Το Σώμα ενέκρινε να προηγηθεί η συζήτηση της εν λόγω ερώτησης η οποία έχει ως εξής:
  "Στην περιοχή του Δήμου Μοσχάτου λειτουργούν αρκετά χρόνια τα εργοστάσια "ΜΑΝΟΣ Α.Ε." και "ΟΛΙΒΑ Α.Ε.", που παράγουν (σπορέλαια και ζωοτροφές).
  'Εχει διαπιστωθεί ύστερα από συστηματικές και επιστημονικές τεκμηριωμένες έρευνες που έχει διεξάγει ο Δήμος Μοσχάτου ότι τα συγκεκριμένα εργοστάσια είναι ρυπογόνα, που εκτός από τη δυσοσμία που  προκαλούν στην πόλη του Μοσχάτου, έχουν δημιουργήσει σοβαρά προβλήματα υγείας στους κατοίκους, υποβαθμίζοντας συνεχώς την ποιότητα της ζωής τους.
  Το Δημοτικό Συμβούλιο του Δήμου Μοσχάτου ζητά την απομάκρυνση των δυο συγκεκριμένων εργοστασίων, διακόπτοντας άμεσα τη λειτουργία τους, σαν ύστατη επιλογή για την προστασία της υγείας των πολιτών του αλλά και του περιβάλλοντος.
  Ερωτάται ο κύριος Υπουργός:
 Σε ποιες ενέργειες θα προβεί άμεσα για την ικανοποίηση του παραπάνω  αιτήματος που έχει ευαισθητοποιήσει και κινητοποιήσει ευρύτερα τους κατοίκους της νότιας Αττικής."  Ο Υφυπουργός Ανάπυτξης κ. Ιωάννης Ζαφειρόπουλος έχει το λόγο.
  ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κατ' αρχήν, πρέπει να σημειώσω ότι τα θέματα τα οποία θίγονται στην επίκαιρη ερώτηση του κ.  Κανελλόπουλου δεν έχουν ευαισθητοποιήσει ευρύτερα μόνο τους κατοίκους της νότιας Αττικής. Το γεγονός ότι ο κύριος συνάδελφος φέρνει το θέμα στη Βουλή, αποδεικνύει και τη δική του ευαισθησία για τα ζητήματα τα οποία άπτονται της λειτουργίας των εργοστασίων.
  Τα θέματα αυτά είναι αρμοδιότητας της Νομαρχιακής Αυτοδιοίκησης Αθηνών-Πειραιώς. Αυτήν τη στιγμή οι πληροφορίες που έχω στη διάθεσή μου μπορεί να συνοψιστούν στα ακόλουθα: Το εργοστάσιο της "ΜΑΝΟΣ Α.Ε.", το οποίο είναι σποροελαιουργείο που λειτουργεί από το 1937, λειτουργούσε νόμιμα μέχρι πριν από λίγο με ανανέωση των αδειών λειτουργίας σύμφωνα με τις διατάξεις που ισχύουν. Πλην όμως, πρέπει να σημειώσω ότι στις 30.11.1999 ανακλήθηκε η απόφαση για τη χορήγηση άδειας λειτουργίας αορίστου χρόνου σε αυτό το εργοστάσιο και διεκόπη κατ' αρχήν η λειτουργία του μέχρις ότου αρθούν οι λόγοι που προκάλεσαν την ανάκληση.
  Αυτή η αναστολή της λειτουργίας βασίστηκε στις καταγγελίες του δήμου και των περιοίκων για την ύπαρξη επιπτώσεων στην υγεία των κατοίκων, αλλά και για λόγους ασφάλειας, όπως είχε τότε τονιστεί. Ζητήθηκε από την επιχείρηση να υποβάλει συμπληρωματικά στοιχεία για να αποφανθεί η υπηρεσία αν μπορούσε να συνεχισθεί η λειτουργία της. Κάτι τέτοιο δεν έχει γίνει ως τώρα. Παρά το γεγονός αυτό, η επιχείρηση παράνομα επαναλειτούργησε το εργοστάσιο. Αυτό το πληροφορούμαι από τη σχετική απάντηση που έχω στα χέρια μου από τη Νομαρχιακή Αυτοδιοίκηση Αθηνών-Πειραιώς.
  Πρέπει να διαβεβαιώσω τον κύριο συνάδελφο ότι αύριο το πρωί θα δώσω εντολές στις αρμόδιες υπηρεσίες του Υπουργείου να ερευνήσουν σε βάθος αυτήν την υπόθεση και να επιβληθεί κατ' αρχήν το πρόστιμο που πρέπει για την παράνομη επαναλειτουργία του εργοστασίου. Βεβαίως, θα ερευνηθεί σε βάθος το θέμα και θα είμαι σε θέση σε μερικές ημέρες να δώσω στον κύριο συνάδελφο τις πληροφορίες που θα τον ικανοποιούν.
  'Οσον αφορά τη λειτουργία του δευτέρου εργοστασίου, πρόκειται για εργοστάσιο σποροελαιουργίας και επεξεργασίας βαμβακοσπόρου "OΛΙΒΑ Α.Ε." Αυτό λειτουργεί από το 1934 και η τελευταία άδεια λειτουργίας αορίστου χρόνου που συνήθως χορηγείται δόθηκε με βάση την υποβολή των απαραιτήτων δικαιολογητικών. 'Ομως, με την καταγγελία που υπήρξε έγινε μία ουσιαστική ενημέρωση του εργοστασίου για τους όρους με τους οποίους θα έπρεπε και θα μπορούσε να συνεχίσει τη λειτουργία του.
  Ζητήθηκε η υποβολή νέας τεχνικής μελέτης αντιμετώπισης ιδιαίτερα των οσμών αλλά και των άλλων επιπτώσεων που έχει η λειτουργία του εργοστασίου στην περιοχή. Αυτή η συμπληρωματική μελέτη δεν έχει υποβληθεί. Θέλω να σας διαβεβαιώσω, κύριε συνάδελφε, ότι στο πλαίσιο του ελεγκτικού χαρακτήρα που έχουν οι δικές μας αρμοδιότητες, αύριο το πρωί θα δώσω τις ανάλογες εντολές, ώστε να ερευνηθούν και οι δύο υποθέσεις για να αντιμετωπιστούν με τον προσήκοντα τρόπο.
   Βεβαίως, εφ' όσον επιβάλλεται η επιβολή προστίμου, αυτό θα επιβληθεί.           Σας διαβεβαιώνω ότι και στην περίπτωση τυχόν υποβολής ένστασης κατά της  επιβολής προστίμου της νομαρχίας, το Υπουργείο Ανάπτυξης δεν πρόκειται να αντιμετωπίσει με καμία επιείκεια αυτήν την υπόθεση.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανελλόπουλος έχει το λόγο. 
ΛΑΜΠΡΟΣ ΚΑΝΕΛΛΟΠΟΥΛΟΣ: Χαίρομαι, κύριε Υπουργέ, που δείξατε αυτήν την  αμεσότητα αντίδρασης στο πρόβλημα που σας έθεσα. Πιστεύω ότι το πρόβλημα που απασχολεί σήμερα την πόλη του Μοσχάτου και τους κατοίκους, είναι πολύ σοβαρό. Οι επιπτώσεις από τη λειτουργία των δύο εργοστασίων έχουν  δημιουργήσει ένα  καθημερινό άγχος σε χιλιάδες ανθρώπους. Επηρεάζεται δυσμενέστατα η ποιότητα ζωής, αλλά και το περιβάλλον. Αντιλαμβάνεστε πόσο επιτακτικό είναι να δώσουμε ένα τέλος σε αυτό το χρονίζον πρόβλημα.
 Ασφαλώς συμφωνώ μαζί σας και χαίρομαι, γιατί με τις παρεμβάσεις τις  οποίες κάνατε πραγματικά θα φθάσουμε σε αυτήν τη θετική κατάληξη.
 Ωστόσο αυτό που θα ήθελα να τονίσω, επειδή υπάρχουν οι γνωστές  γραφειοκρατικές μεθοδεύσεις αλλά και οι αδυναμίες του κράτους, είναι να πάρετε την πρωτοβουλία να ανοίξει ένας διάλογος, να κληθεί, δηλαδή, ο Δήμαρχος του Μοσχάτου, εάν χρειάζονται συμπληρωματικά στοιχεία και μέσα στα πλαίσια αυτά μαζί με την Τοπική Αυτοδιοίκηση να δώσουμε ένα οριστικό τέλος σε ένα καυτό, φλέγον ζήτημα, που απασχολεί την πόλη του Μοσχάτου.
 Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το  λόγο.
  ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, βεβαίως εφόσον παραβιάζεται το υπάρχον νομικό πλαίσιο, το Υπουργείο Ανάπτυξης δεν έχει κανένα λόγο να επιδεικνύει κανενός είδους επιείκεια στην παράνομη λειτουργία εργοστασίων.
  Πλην όμως, κύριε συνάδελφε, πρέπει να έχουμε υπόψη μας, ότι δεν είναι δυνατόν η βιομηχανία στην Αττική να λειτουργεί με όρους που θα προσδιορίζονται από τη βούληση συλλογικών φορέων, όπου αυτές οι απόψεις δεν αντιστοιχούνται με το νόμο.
  Βεβαίως θα συζητήσουμε και με το Δήμαρχο Μοσχάτου, διότι η κατ'εξοχήν Τοπική Αυτοδιοίκηση είναι εκείνη που έχει την πιο άμεση και ουσιαστική γνώση των προβλημάτων που συνδέονται με τη λειτουργία των βιομηχανιών στην περιοχή τους.
  Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στις επίκαιρες  ερωτήσεις πρώτου κύκλου.
  Δεύτερη επίκαιρη ερώτηση είναι η με αριθμό 572/31-1-2000 του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Γεωργίας, σχετικά με την επίλυση του προβλήματος της ανταγωνιστικότητας της εξαγώγιμης βρώσιμης ελιάς κ.λπ.
 Η επίκαιρη ερώτηση του κ. Καραγκούνη σε περίληψη έχει ως εξής:
 " Οι εξαγωγικές επιχειρήσεις-βιοτεχνίες βρώσιμης ελιάς υποχρεούνται  σύμφωνα με τις υπ'αριθμ. υπουργικές αποφάσεις 313312/25.1.94 και 381185/11.8.94 οι οποίες ετέθησαν εις εφαρμογήν προσφάτως, υποχρεούνται σε ποιοτικό έλεγχο των εξαγωγών, προκειμένου να εισπράξουν το σήμα εξαγωγής που είναι μία οικονομική επιβάρυνση της τάξεως του 2 ο/οο επί της αξίας του προϊόντος.
  Επειδή και οι ίδιοι οι εξαγωγείς θέλουν τον ποιοτικό έλεγχο του προϊόντος εις τον τόπο της παραγωγής, αλλά δεν μπορούν επ'ουδενί να αντέξουν την οικονομική επιβάρυνση, η οποία επηρεάζει την ανταγωνιστικότητα του προϊόντος και μάλιστα σε μία δύσκολη περίοδο για  τη βρώσιμη ελιά, αλλά και γιατί κυρίως μετά την τελωνιακή ενοποίηση με την Ευρωπαϊκή Κοινότητα, δεν ισχύουν φραγμοί.
  Ερωτάται ο κύριος Υπουργός Γεωργίας:
 1. Με ποια λογική ετέθησαν σε εφαρμογή υπουργικές αποφάσεις σύμφωνα  με τις οποίες μειούται η ανταγωνιστικότητα των εξαγωγικών επιχειρήσεων με την οικονομική επιβάρυνση του 2 ο/οο;
 2. Γιατί ακόμη δεν έχει εξαγγείλει το ύψος της επιδότησης για τη  βρώσιμη ελιά εσοδείας '99-2000, η οποία πέρυσι ανήρχετο στο ύψος των 58 δρχ/κιλό και μάλιστα τη στιγμή που οι Ισπανοι διατηρούν σταθερά το ύψος της επιδοτήσης στις 70 δρχ/κιλό;
  3. 'Εχουν καταβληθεί οι 58 δρχ/κιλό για την επιδότηση για την εσοδεία '98-2000;".
   Ο Υφυπουργός Γεωργίας κ. Φουντάς, Βουλευτής ελαιοπαραγωγικής περιοχής όχι βρώσιμης ελιάς, αλλά ελαίου, έχει το λόγο. Θα σας απαντήσει όμως και επί των βρωσίμων ελαιών!
  ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, όπως ξέρετε κι εσείς ως Λάκων, κι εμείς στη Λακωνία έχουμε βρώσιμες ελιές.
  ΠΡΟΕΔΡΕΥΩΝ (Παναγιώτης Ν. Κρητικός): 'Οχι πολλές!
 ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Και πολλές και καλές!
  Κύριε συνάδελφε, ο διενεργούμενος ποιοτικός έλεγχος στη διακίνηση των βρώσιμων ελαιών, όπως και στα άλλα τρόφιμα φυτικής προελεύσεως, γίνεται εδώ και αρκετά χρόνια σύμφωνα με υπουργικές αποφάσεις του 1959 και του   1960 και το κρατικό σήμα, το δύο τις χιλίοις που καταβάλουν αυτοί οι οποίοι εξάγουν επεβλήθη με την απόφαση 95477/735/60 του Υπουργείου Γεωργίας, αποτελεί αμελητέα επιβάρυνση σε σχέση με την αξία του ελεγχόμενου προϊόντος.
  Για το θέμα αυτό δεν έχουν υπάρξει στο παρελθόν διαμαρτυρίες, πολλώ δε μάλλον που οι δαπάνες κρατικού σήματος χρησιμοποιούνται για τη βελτίωση της λειτουργίας του ποιοτικού ελέγχου στην εξυπηρέτηση των εξαγωγών των γεωργικών προϊόντων.
 Επίσης θέλω να προσθέσω, ότι η οικονομική ενίσχυση για την  επιτραπέζια ελιά δίνεται σε ισοδύναμη ποσότητα ελαιολάδου, (για κάθε   εκατό κιλά μεταποιημένης επιτραπέζιας ελιάς, δεκατρία κιλά ελαιόλαδο).         Επομένως η τιμή της επιδότησης της ελιάς είναι ίδια με την τιμή   επιδότησης του ελαιολάδου με την παραπάνω ισοτιμία που σας είπα.
  Στο δεύτερο αίτημά σας για την ελαιοκομική περίοδο 1999-2000 η προκαταβολή της επιδότησης του ελαιολάδου και της επιτραπέζιας ελιάς, θα ψηφισθεί μέχρι το τέλος του Ιουνίου του 2000 από την Ευρωπαϊκή 'Ενωση.  Επομένως, είναι νωρίς ακόμη να μιλάμε για την επιδότηση του έτους που διανύουμε.
 Στο τρίτο αίτημά σας για την προκαταβολή της ενίσχυσης, αν έχει  δοθεί, σας πληροφορούμε ότι για την επιτραπέζια ελιά 1998-1999 έχει καταβληθεί με την έκδοση εντολών πληρωμής από τη ΔΙΔΑΓΕΠ στις 18.1.2000 για την 'Ενωση Αγροτικών Συνεταιρισμών Μεσολογγίου και στις 19.1.2000 για την 'Ενωση Αγροτικών Συνεταιρισμών Αγρινίου.
 Επομένως, έχουν πάρει την προκαταβολή οι παραγωγοί και είμαστε σε  πολύ καλό δρόμο.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραγκούνης έχει το λόγο. 
ΑΝΔΡΕΑΣ ΚΑΡΑΓΚΟΥΝΗΣ: Κύριε Υπουργέ, λυπάμαι που θα σας πω ότι οι  υπουργικές αποφάσεις στις οποίες αναφερθήκατε, ισχύουν προ Κοινότητας.  Σήμερα πλέον παρανόμως επιβάλλεται αυτή η παρακράτηση, το δύο τοις χιλίοις, η οποία είναι πολύ μεγάλη για την ανταγωνιστικότητα του προϊόντος, αλλά εν πάση περιπτώσει, δεν προβλέπεται από κανέναν κοινοτικό κανονισμό, τη στιγμή που η ελιά καλείται να ανταγωνιστεί την ισπανική ελιά.
  Σήμερα όμως οι ελαιοπαραγωγοί, με την ανεπαρκέστατη πολιτική σας και την αδιαφορία σας, έχουν έλθει, όπως ξέρετε, σε απόγνωση και οδηγήθηκαν στα ελαιοτριβεία διακόσιοι πενήντα τόνοι ελιάς, ακριβώς γιατί δεν είχαν εμπιστοσύνη ότι θα εξαχθούν οι ελιές, την ίδια όμως στιγμή έρχονται οι Ισπανοί και παίρνουν ένα εκατομμύριο πεντακόσιες χιλιάδες τόνους και τις εξάγουν ως ισπανικές.
 'Αρα οι ελαιοπαραγωγοί έχουν χάσει πολύτιμο συνάλλαγμα και προϊόν.
 'Οσον αφορά το πριμ που είπατε, δεν παίρνουν πενήντα οκτώ δραχμές,  όπως παίρνουν οι Ισπανοί, πληρώνονται τώρα για την περσινή σοδειά είκοσι πέντε με τριάντα δραχμές και μάλιστα παρακρατείται για την Ελαιουργική το 10% με 15%. Πρέπει να σας πω ότι έχουν αποκλειστεί οι ελαιοπαραγωγοί που έκαναν εξαγωγές από 1 Οκτωβρίου έως 15 Νοεμβρίου την περσινή περίοδο και αυτό με ευθύνη δική σας. Για τη φετινή παραγωγή δεν έχετε ακόμη καθορίσει τι θα πληρώσετε.
  Συνεπώς οι ελαιοπαραγωγοί πληρώνουν τις αβλεψίες σας και μη διαμαρτύρεσθε, αν στις προσεχείς εκλογές θα σας δώσουν τη δέουσα απάντηση.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φουντάς έχει το λόγο. 
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, να μη  βιάζεται ο κύριος συνάδελφος. Πράγματι σε λίγο καιρό θα μας δώσει την απάντησή του ο ελληνικός λαός, θα εκφραστεί και πιστεύω ότι για μία ακόμη φορά θα δώσει σε μας τη διακυβέρνηση της χώρας, γιατί ξέρουμε και να προστατεύουμε και να προάγουμε τα συμφέροντά του.
 Αναφερθήκατε σε κάποιες αποφάσεις, πιστεύω ότι εγώ έχω δίκιο και  νομίζω ότι με τον τρόπο που μιλήσατε δεν θα ικανοποιήσατε τους πατριώτες σας, αφού ξέρουν πολύ καλύτερα αυτοί ποιος έσκυψε περισσότερο στα προβλήματά τους.
  Ευχαριστώ πολύ.
 ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι,  έχω την τιμή να σας ανακοινώσω ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα μαθητές και δύο συνοδοί καθηγητές από το 2ο Γυμνάσιο Καισαριανής.
   Η Βουλή τους καλωσορίζει.
 (Χειροκροτήματα)
 Επόμενη είναι η τρίτη με αριθμό 588/2.2.2000 επίκαιρη ερώτηση της  Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων στήριξης και ανάπτυξης του κλάδου της γούνας στις περιοχές Καστοριάς και Σιάτιστας.
  Η επίκαιρη ερώτηση της κ. Μπόσκου έχει ως εξής:
 "'Ενα χρόνο μετά τη συζήτηση στη Βουλή (στις 28/1/99) επίκαιρης  ερώτησης Βουλευτή του ΚΚΕ για τα προβλήματα του κλάδου της γούνας στις περιοχές Καστοριάς-Σιάτιστας και παρά τις υποσχέσεις των αρμόδιων Υπουργών για μέτρα ανάπτυξης του κλάδου, η διαπίστωση είναι ότι όχι μόνο   δεν έγινε τίποτα από αυτά, αλλά αντίθετα η κατάσταση οξύνθηκε στο έπακρο.  Αποτέλεσμα της κατάστασης είναι να υπάρχει πρόβλημα ακόμη και επιβίωσης μεγάλης μερίδας γουνεργατών ενώ οξύνεται η εσωτερική και εξωτερική μετανάστευση.
  Τα μέτρα της Κυβέρνησης μέσω της περιβόητης Δομής Στήριξης της Γούνας δεν λύνουν τα προβλήματα του κλάδου και δεν αντιμετωπίζουν ουσιαστικά τα ζητήματα της απασχόλησης. Αλλά και αυτά τα ημίμετρα τώρα ανακαλούνται.  Συγκεκριμένα, η καταβολή του επιδόματος των διακοσίων χιλιάδων (200.000) δραχμών, το οποίο εδόθηκε για την προσωρινή ανακούφιση της τεράστιας στρατιάς των ανέργων της περιοχής, τώρα γίνεται προσπάθεια να περιοριστεί και να δοθεί σε πολύ λίγους γουνεργάτες. Η απόφαση για καταβολή του μόνο στους γουνεργάτες που είναι ασφαλισμένοι στο ΙΚΑ, αποκλείει τους εργαζόμενους που κάνουν φασόν και είναι ασφαλισμένοι στο ΤΕΒΕ, αλλά και τους γουνεργάτες που είναι ανασφάλιστοι και που αποτελούν το 80% των απασχολούμενων στον κλάδο.
  Ερωτάται ο κύριος Υπουργός εάν θα παρθούν οιυσιαστικά μέτρα για την ανάπτυξη του κλάδου και αν θα καταβληθεί το συγκεκριμένο επίδομα σε όλους τους γουνεργάτες χωρίς περιορισμούς;"   Ο Υφυπουργός Εργασίας και Κοινωνικών Ασφαλίσεων έχει το λόγο.
 ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
 Κύριε Πρόεδρε, δεν καταλαβαίνω πραγματικά την ερώτηση της κυρίας συναδέλφου. 'Οσον αφορά το ένα θέμα, δεν αφορά το Υπουργείο μας. Είναι   μία συζήτηση που πρέπει να γίνει με άλλο κομμάτι της Κυβέρνησης και όχι με το Υπουργείο Εργασίας και Κοινωνικών Ασφαλίσεων. Δεν είναι αρμόδιο το Υπουργείο Εργασίας και Κοινωνικών Ασφαλίσεων για την ανάπτυξη κλάδων της εθνικής οικονομίας. Και δεύτερον, έχει τελείως λάθος πληροφόρηση.  Πραγματικά θα ήθελα να παρακαλέσω, πριν κάνουμε ερωτήσεις, να βλέπουμε τις υπουργικές αποφάσεις. Η υπουργική απόφαση προβλέπει σαφώς ότι οι άνεργοι γουνεργάτες, συμπεριλαμβανομένων και των ασφαλισμένων στο ΤΕΒΕ αλλά και των ανασφαλίστων που κατεγράφησαν μέχρι 25 Νοεμβρίου 1999, δικαιούνται του εκτάκτου επιδόματος. Από τη στιγμή που το λέει ρητώς η   υπουργική απόφαση, να μας γίνεται ερώτηση στη Βουλή, δεν το καταλαβαίνω.     Καλό θα είναι -είναι δημόσιες οι υπουργικές αποφάσεις, δεν τις κρύβουμε   στα γραφεία μας, έχουν σταλεί στην Καστοριά, την έχουν όλοι οι ενδιαφερόμενοι εκεί, την έχουν όλες οι υπηρεσίες- προτού φέρνουμε ένα θέμα στην Εθνική Αντιπροσωπεία, να έχουμε διαβάσει τουλάχιστον τις υπουργικές αποφάσεις. Ευχαριστώ πολύ.
 ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο.
 ΜΑΡΙΑ ΜΠΟΣΚΟΥ: Η αλήθεια είναι, κύριε Πρόεδρε, ότι πολλές φορές το  κόμμα μας έχει φέρει το πρόβλημα της γούνας, το πρόβλημα που αντιμετωπίζουν οι μικροί γουνοποιοί και οι γουνεργάτες στην περιοχή και δυστυχώς παρ'όλες τις εξαγγελίες της Κυβέρνησης από το Βήμα, των αρμόδιων ας πούμε Υπουργών, η κατάσταση πάει από το κακό στο χειρότερο. Εμείς πιστεύουμε ότι και αυτά τα μέτρα, στα πλαίσια της δομής στήριξης που παίρνει η Κυβέρνηση, είναι μέτρα που εξυπηρετούν ιδιαίτερα τους μεγαλογουνοποιούς, όπως η επιδότηση της ανεργίας για παράδειγμα, και από την άλλη μεριά μέτρα τα οποία προσπαθούν, κατά τη γνώμη μας, να διασπάσουν ακόμη και αυτήν την ενότητα των εργαζομένων.
  Εξηγούμαστε, κύριε Πρόεδρε: 'Οσον αφορά τα προγράμματα κατάρτισης, νομίζω ότι γνωρίζει πολύ καλά ο κύριος Υπουργός ότι απευθύνονται μόνο σ' αυτούς τους γουνεργάτες οι οποίοι είναι ασφαλισμένοι στο ΙΚΑ, ενώ γνωρίζει πολύ καλά η Κυβέρνηση ότι το 80% των γουνεργατών της περιοχής Σιάτιστας και Καστοριάς είναι ανασφάλιστοι ή ασφαλισμένοι σε άλλα ταμεία,  λόγω της υποχρέωσης από τους μεγαλοεργοδότες να δουλεύουν με τη μορφή του φασόν και να θεωρούνται αυτοαπασχολούμενοι.
  Από την άλλη μεριά, δεν μπορούμε να καταλάβουμε -και γι' αυτό καταθέσαμε και την ερώτηση αν θέλετε- γιατί η Κυβέρνηση αυθαιρέτως τοποθέτησε την ημερομηνία στις 25 Νοεμβρίου- ενώ το Ινστιτούτο Εργασίας εξακολουθούσε την απογραφή των γουνεργατών- οι οποίοι είναι άνεργοι και μετά την ημερομηνία αυτή. Υπάρχουν περίπου πεντακόσιοι πενήντα ακόμη γουνεργάτες καταγεγραμμένοι μετά τις 25 Νοεμβρίου από το Ινστιτούτο Εργασίας, οι οποίοι κατά τη γνώμη μας και κατά τη γνώμη των φορέων της περιοχής δικαιούνται αυτού του επιδόματος των διακοσίων χιλιάδων (200.000) δραχμών. 'Ομως, με αυθαίρετο τρόπο η Κυβέρνηση δεν τους το δίνει.
  ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο να δευτερολογήσει.
 ΧΡΗΣΤΟ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
 Κύριε Πρόεδρε, νομίζω πως επιβεβαιώθηκε ότι η κυρία συνάδελφος είχε   διαβάσει την υπουργική απόφαση, αλλά εκ των υστέρων μετά την ερώτησή της.  Η ερώτηση επομένως δεν έπρεπε να είναι αυτή που είναι. Η ερώτηση θα   έπρεπε να είναι: Γιατί, ενώ το δίνετε στους ασφαλισμένους του ΤΕΒΕ και στους ανασφάλιστους, βάλατε την ημερομηνία 25.10.1999; Αν αυτή είναι η ερώτηση και όχι η αρχική που είναι τελείως λάθος, απαντώ ότι αυτό είναι ένα θέμα το οποίο θα το εξετάσω, γιατί μας το έχουν θέσει και μας από την Κοζάνη και την Καστοριά, με καλό πνεύμα, θα συνεννοηθώ με τον ΟΑΕΔ και θα δω τι μπορώ να κάνω, για να παραταθεί αυτή η ημερομηνία, αν αυτό είναι το θέμα.
  ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 585/2-2-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη, προς τον Υπουργό Εμπορικής Ναυτιλίας, σχετικά με την εφαρμογή της νομοθεσίας για την οργανική σύνθεση των ποντοπόρων πλοίων.
  Η επίκαιρη ερώτηση της κ. Αλφιέρη έχει ως εξής:
 "Η Κυβέρνηση θέσπισε το 1997 μέτρα για τη μείωση των οργανικών  συνθέσεων των ποντοπόρων πλοίων, μέσος όρος δύο έως πέντε θέσεις εργασίας Ελλήνων ναυτικών καταργήθηκαν.
  Το Υπουργείο αποφάσισε τη μείωση του εργατικού δυναμικού ικανοποιώντας τις απαιτήσεις του εφοπλιστικού κεφαλαίου, στηρίζοντας  την ανταγωνιστικότητα μονομερώς στο κόστος της εργασίας των ναυτικών  μας. Τα μέτρα αυτά οδήγησαν στην απώλεια περισσότερων από τριών χιλιάδων θέσεων εργασίας Ελλήνων ναυτεργατών. Ταυτόχρονα μείωσαν τα έσοδα στο ΝΑΤ και στα άλλα ασφαλιστικά ταμεία.'Ολα τα ναυτεργατικά σωματεία αντέδρασαν στη μείωση των οργανικών συνθέσεων και ο Υπουργός Εμπορικής Ναυτιλίας αναγκάστηκε να δηλώσει κατηγορηματικά ότι η νομοθεσία θα εφαρμοστεί αυστηρά και όποιος εφοπλιστής επιχειρήσει να την παραβιάσει θα του αφαιρείται η εγκριτική πράξη.
 Η δέσμευση του Υπουργού δεν εφαρμόστηκε ποτέ. Με στοιχεία που έχουν  κατατεθεί από το Δ.Σ. της ΠΕΜΕΝ στο Υπουργείο ΥΕΝ και σε άλλες αρμόδιες υπηρεσίες, πάνω από ογδόντα εταιρείες παραβιάζουν προκλητικά τη νομοθεσία περί οργανικής σύνθεσης.
  Ερωτάται ο κύριος Υπουργός:
  1. Εάν προτίθεται να ενεργοποιήσει τα ελεγκτικά όργανα του ΥΕΝ στην εφαρμογή της νομοθεσίας και να επιβάλλει κυρώσεις σε κάθε πλοίο που την παραβιάζει.
 2. Εάν προτίθεται να απαγορεύσει τον απόπλου των πλοίων που δεν  εφαρμόζουν το νόμο και να αντιμετωπίσει την ανεργία των ναυτικών λαμβάνοντας υπόψη τις προτάσεις που του έχουν υποβάλλει τα ναυτεργατικά σωματεία".
 Ο Υπουργός Εμπορικής Ναυτιλίας κ. Σταύρος Σουμάκης, έχει το λόγο. ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ευχαριστώ, κύριε  Πρόεδρε.
  Θα ήθελα να ξεκαθαρίσω για ακόμα μία φορά αυτήν τη θέση ότι τα μέτρα που πήραμε τον Ιούλιο του 1997 ήταν μέτρα που μείωναν τις οργανικές συνθέσεις. Αυτό είναι απόλυτα ψευδές. Το τι ίσχυε μέχρι τότε το γνωρίζουν πάρα πολύ καλά και οι ναυτικοί και το Υπουργείο Εμπορικής Ναυτιλίας.  Υπήρχε ένα άλλο καθεστώς που αφορούσε τις συνθέσεις και βεβαίως τη στελέχωση με 'Ελληνες ναυτικούς το οποίο ήταν αυτό που καταστρατηγείτο και που στην ουσία ήταν πολύ λιγότεροι από αυτούς που εμείς νομοθετήσαμε   τον Ιούλιο του 1997. Αυτό έτσι για αποκατάσταση κάποτε αυτής της  περιβόητης μείωσης των συνθέσεων και της περιβόητης απώλειας θέσεων εργασίας.
 Το δεύτερο στοιχείο είναι ότι χάρη σε αυτά τα μέτρα πράγματι μετά από  λίγο καιρό άρχισαν να αποδίδουν αποτελέσματα έτσι ώστε να υπάρχει μια εξισορρόπηση σε ό,τι αφορά τη διαρροή των πλοίων από την ελληνική σημαία.  Και με την ευκαιρία αυτή να πω ότι αυτά που φεύγουν και εμφανίζεται ο αριθμός των πλοίων που φεύγουν μεγαλύτερος από αυτά που νηολογούνται,   είναι διότι τα πλοία τα περισσότερα που φεύγουν από τον ελληνικό στόλο από το ελληνικό νηολόγιο είναι πλοία παλιά, πάνε για σκραμπ δεν μπορούν να αντέξουν στο διεθνή ανταγωνισμό και άλλα αλλάζουν χέρια, πάνε σε ξένους.  Δεν είναι τυχαίο ότι η χωρητικότητα έχει σταθεροποιηθεί και έχει αυξηθεί και δεν είναι τυχαίο ότι ο μέσος όρος ηλικίας του ελληνικού εμπορικού στόλου έχει μειωθεί αισθητά με αποτέλεσμα να τον κάνει ανταγωνιστικότερο και βεβαίως και την ελληνική σημαία με μεγαλύτερη αξιοπιστία και ποιοτική μάλιστα όλο και περισσότερο.
 Το τρίτο στοιχείο που θέλω να πω, κύριε Πρόεδρε, -το έχει πει  επανειλημμένα και στην τελευταία επίκαιρη ερώτηση της κυρίας συναδέλφουείναι ότι η ποντοπόρος ναυτιλία παρουσιάζει ορισμένα ιδιαίτερα χαρακτηριστικά, ενώ στην ακτοπλοϊα ή στην επιβατηγό ναυτιλία ακόμη και των διεθνών πλόων που δεν είναι υποχρεωμένοι να πειθαρχήσουν στην ελληνική νομοθεσία έχουμε καταφέρει να επιβάλλουμε συνθέσεις και πρόσληψη Ελλήνων ναυτικών. Αρκεί να σας πω ότι πέρυσι μόνο στη γραμμή Πάτρα-Ιταλία απασχολήθηκαν μετά από δικές μας παρεμβάσεις του 1997 εννιακόσιοι  πενήντα ναυτικοί. Πριν από μερικά χρόνια αυτό δεν ίσχυε. Και αυτό είναι χάρη στις δικές μας πιέσεις, στη δική μας πολιτική. Αυτό συνεχίζεται και σήμερα.  Στην ακτοπλοϊα με δικές μας παρεμβάσεις προσλαμβάνονται ναύτες και άλλες ειδικότητες προκειμένου να ενισχύσουμε την απασχόληση των.
 Ο έλεγχος τον οποίο επικαλούνται τα σωματεία είναι εάν θέλετε πάρα πολύ δύσκολος. Αν για παράδειγμα, έρχονται πλοία στην Ελλάδα που ανεβαίνει πάνω ο δικός μας επιθεωρητής δεν αφήνουμε να αππολεύσει το πλοίο αν δεν έχει την πλήρη σύνθεση που προβλέπεται με την τελευταία εγκριτική πράξη.
 Στο εξωτερικό υπάρχουν πλοία, τα οποία ουδέποτε πιάνουν λιμάνι όπου  υπάρχει προξενικός λιμενάρχης και ουδέποτε, αν θέλετε, σχεδόν έρχονται στην Ελλάδα.
   Σε όλους μας θα ήταν ευχάριστο, κυρία συνάδελφε, να υπάρχουν επάνω στα πλοία χιλιάδες ναυτικοί. Υπάρχει μια διεθνής κρίση στη ναυτιλία που κρατά εδώ και τρία χρόνια. Η διεθνής ναυλαγορά είναι ακόμη σε χαμηλά επίπεδα.  Υπάρχει πρόβλημα ανταγωνιστικότητας του ελληνικού πλοίου και αν νομίζετε εσείς ότι, σταματώντας τα πλοία, θα αυξήσετε τις θέσεις εργασίας, εγώ σας λέω ότι το αντίθετο θα συμβεί. 'Οχι μόνο δεν θα αυξηθούν οι θέσεις, αλλά και θα αναγκαστούν -αυτός είναι ένας εκβιασμός τον οποίο κάνουν οι εφοπλιστές- να αλλάξουν ελληνική σημαία και δεν θα είναι υποχρεωμένοι να έχουν ούτε αξιωματικούς.
   Και πρέπει να πω, κύριε Πρόεδρε, ότι υπάρχουν πλοία που έχουν επάνω περισσότερους ναυτικούς από αυτούς που προβλέπει η  εγκριτική πράξη. Και αυτό το παραγνωρίζετε. Και είναι σοβαρό θέμα απασχόλησης. Και όχι μόνο απασχόλησης, αλλά και επιβίωσης της ελληνικής ναυτιλίας και  του ναυτικού επαγγέλματος. Και βέβαια εμείς κάθε φορά δίνουμε οδηγίες να τηρείται η νομοθεσία και να εφαρμόζεται ο νόμος. Αυτό στην ποντοπόρο ναυτιλία δυστυχώς παρουσιάζει προβλήματα.
  ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 
ΣΤΥΛΙΑΝΗ ΑΛΦΙΕΡΗ: Κύριε Υπουργέ, εγώ θα  μείνω στο τελευταίο  που  δήλωσε ο κ. Σημίτης, εγκαινιάζοντας κάτι που έχει σχέση με τη ναυτιλία, ότι ελληνική ναυτιλία χωρίς 'Ελληνες ναυτικούς δεν υπάρχει.
   Κύριε Υπουργέ, εγώ ζητώ από εσάς, από το Υπουργείο σας και από την Κυβέρνηση να εφαρμόσει τις εγκριτικές πράξεις και τους νόμους, που εσείς έχετε υπογράψει. Μας έχετε δηλώσει πραγματικά κατά κόρον σ' αυτήν την Αίθουσα ότι αδυνατείτε  να ελέγξετε τα ποντοπόρα πλοία. Και πραγματικά αδυνατείτε να τα ελέγξετε, γιατί πρώτον, δεν υπάρχει πολιτική βούληση και δεύτερον, γιατί υπακούετε στο αίτημα των Ελλήνων εφοπλιστών, να μειωθεί η συμμετοχή των Ελλήνων ναυτεργατών και ναυτικών. Ξέρετε ότι σήμερα οι άνεργοι έχουν ανέλθει στους έξι χιλιάδες ναυτικούς.  Το γνωρίζετε πολύ  καλά και είναι καταγεγραμμένο.
   Κύριε Υπουργέ, αυτό που λέτε, ότι δεν μπορείτε να ελέγξετε  τα πλοία στα λιμάνια, μάλλον δεν είναι σωστό, γιατί ξέρετε πολύ καλά ότι κάθε πλοίο ελέγχεται πολύ αυστηρά και για την ποιότητά του  και για τη σύνθεσή του. Δεν περνάει κανένα πλοίο απαρατήρητο.
   Τελειώνοντας, θέλω να σας υπενθυμίσω ότι ο Συνασπισμός ζητά από την Κυβέρνηση και από εσάς -και επιμένει- να σεβαστείτε τον ίδιο νόμο που έχετε ψηφίσει, να σεβαστείτε τις διεθνείς συμβάσεις  που καθορίζουν και τη σύνθεση και τους όρους εργασίας.
 Το πιο σημαντικό από όλα είναι ότι εσείς κατά καιρούς έχετε δηλώσει  ότι παίρνετε  μέτρα συγκεκριμένα, για να αντιμετωπισθεί η ανεργία των ναυτικών στην πόλη του Πειραιά. Γνωρίζετε όμως πολύ καλά  ότι η πόλη του Πειραιά έχει πολύ μεγάλη ανεργία και ότι στον τομέα της ναυτιλίας  η ανεργία ανέρχεται σε υψηλά επίπεδα.
   Καλό, λοιπόν, θα είναι η πολιτική που εφαρμόζετε, να μην είναι μονομερής, δηλαδή, να μην είναι μια πολιτική που να λύνει  μόνο τα προβλήματα των εφοπλιστών, αλλά να αντιμετωπίζει, όχι με συμβάσεις, αλλά σε μια βάση αρμονική τα προβλήματα των ναυτικών και των ναυτεργατών.
 Εγώ θα περιμένω από εσάς να μας  πείτε ποια είναι η πολιτική σας  βούληση και πώς ενεργοποιείτε τους μηχανισμούς ελέγχου, γιατί πιστεύω ότι δεν είναι θέμα τεχνικό, αλλά είναι θέμα πολιτικό. Και η ενεργοποίηση των μηχανισμών ελέγχου μπορεί να γίνει, υπάρχουν υπηρεσίες. Στο παρελθόν έχουν δοκιμασθεί και έχουν αποτελέσματα.
   Και υπάρχει και ένα  ερώτημα: Πώς τα ναυτεργατικά σωματεία έχουν καταγράψει όλες αυτές τις αυθαίρετες συνθέσεις κλπ.  και σεις αδυνατείτε; 'Αρα, λοιπόν, δεν αδυνατείτε τεχνικά, αδυνατείτε πολιτικά, γιατί δεν έχετε την πολιτική βούληση να αντιμετωπίσετε την ανεργία των ναυτικών σε σωστή βάση.
  Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε,  πραγματικά ορισμένες φορές παρουσιάζονται εικόνες και καταστάσεις  πέρα και έξω από την πραγματικότητα.
 Πρώτα από όλα η πολιτική βούληση υπάρχει, κυρία συνάδελφε, και χάρη  σε αυτήν την πολιτική βούληση, μπορώ να σας πω  ότι τα τρία τελευταία χρόνια οι θέσεις εργασίας έχουν αυξηθεί σε σχέση με το παρελθόν. Και πρέπει να σας πω ότι στους αξιωματικούς, σε ορισμένες ειδικότητες και σε ορισμένους βαθμούς, υπάρχει σοβαρή έλλειψη, που είναι ένα τεράστιο πρόβλημα για την παραπέρα ανάπτυξη της εμπορικής ναυτιλίας.
    Είναι τεράστιο πρόβλημα.  Και αυτό θα πρέπει να μας προβληματίσει.  Και αν συνεχίσουμε την πολιτική που λέτε εσείς, μέσα από μια αστυνόμευση των πάντων, θα βρεθούμε σε λίγο να μην έχουμε κανένα πλοίο και καμία θέση εργασίας. Αυτό θα συμβεί. Αυτή η πολιτική που λέτε εσείς,  είναι πολιτική που κυριαρχεί εδώ και δεκαετίες. Και εγώ δεν είδα να ωφεληθεί σε τίποτα η Ελλάδα, ούτε και η ελληνική ναυτιλία.
 Αντίθετα, είδα να συρρικνώνεται συνεχώς, γιατί πρέπει να καταλάβετε  και να το καταλάβουμε όλοι ότι η ναυτιλία  είναι διεθνής  επιχείρηση. Κανείς δεν μας έχει ανάγκη και δεν είναι τυχαίο ότι οι εφοπλιστές εμένα τουλάχιστον δεν με συμπαθούν καθόλου.  Και το ξέρετε αυτό το πράγμα.
   Δεν με συμπαθούν καθόλου, διότι δεν κάνω χατήρια, διότι εγώ -όπως και εσείς πιστεύετε και καλά κάνετε και είμαι αλληλέγγυος με σας- έχω πει επανειλλημένα ότι ελληνική ναυτιλία χωρίς 'Ελληνες ναυτικούς δεν πρόκειται να υπάρξει και κάνουμε κάθε δυνατή προσπάθεια προς αυτήν την κατεύθυνση. Μία προσπάθεια, όμως, που  πρέπει να κατανοεί τα διεθνή γεγονότα και τη διεθνή πραγματικότητα. 'Οποιοι πιστεύουν ότι μπορούμε να εφαρμόζουμε με αστυνομικό τρόπο μέτρα και καταστάσεις, αυτό, ιστορικά τουλάχιστον -εγώ το δηλώνω ευθαρσώς- δεν βοήθησε την ανάπτυξη της εμπορικής ναυτιλίας. Αντίθετα τη συρρίκνωσε και κατ'επέκταση συρρίκνωσε και τις θέσεις εργασίας.
   Αυτή η λογική έφθασε τα πράγματα εδώ. 'Αλλες πολιτικές πρέπει να γίνουν και από πλευράς αυτών, όχι των πολλών ναυτικών σωματείων, αλλά αυτών που εσείς σήμερα φέρνετε εδώ. Αν υπήρχε διαφορετική αντίληψη πραγμάτων, θα μπορούσαμε να είχαμε περισσότερα πλοία και μεγαλύτερη απασχόληση αυτής της κατηγορίας ναυτικών. Θέλει όμως και άλλα μυαλά συνδικαλισμού, που φαίνεται ότι κάποιοι δεν τα διαθέτουν. Ξέρουν μόνο να   βρίζουν δεξιά και αριστερά. Αυτό, όμως, είναι ένα άλλο θέμα και δεν νομίζω ότι αφορά κανένα εδώ μέσα.
  Η πολιτική μας είναι ξεκάθαρη. Εμείς θέλουμε πλοία με 'Ελληνες ναυτικούς, σεβόμενοι όμως και το τι συμβαίνει στην πραγματικότητα παγκοσμίως και σήμερα ιδιαιτέρως στις ευρωπαϊκές χώρες που ξαναμπαίνουν στο παιχνίδι της εμπορικής ναυτιλίας και γίνονται ανταγωνιστικότερες από την ελληνική. Αυτό ας το προσέξουμε και ας το λάβουμε υπόψη.
  Ευχαριστώ, κύριε Πρόεδρε.
  ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου κύκλου:  Κύριοι συνάδελφοι, παρακαλώ τη συγκατάθεσή σας για να προταχθεί η τρίτη επίκαιρη ερώτηση, που αφορά τον Υπουργό Εμπορικής Ναυτιλίας, επειδή επείγεται ο κύριος Υπουργός. Συμφωνείτε;
  ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
  ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τρίτη είναι η με αριθμό 589/2-2-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εμπορικής Ναυτιλίας, σχετικά με την επίλυση προβλημάτων του προσωπικού του Λιμενικού Σώματος κλπ.
   Η επίκαιρη ερώτηση του κ. Γκατζή έχει ως εξής:
  "Κατά τη διάρκεια προγραμματισμένης συνάντησης του Υπουργού Εμπορικής Ναυτιλίας με τους εκπροσώπους της Πανελλήνιας 'Ενωσης Προσωπικού Λιμενικού Σώματος, στις 21-1-2000, όταν του έθεσαν ορισμένα άμεσα ζητήματα που απασχολούν τους εργαζόμενους του κλάδου, προέκυψε σοβαρό πρόβλημα λόγω της συμπεριφοράς του Υπουργού απέναντι στους συνδικαλιστές, στον κλάδο γενικά, αλλά και στο θεσμό του συνδικαλισμού στα Σώματα Ασφαλείας, που κατακτήθηκε με αγώνες.
  Ερωτάται ο κύριος Υπουργός:
  Με ποιο δικαίωμα βάλει κατά του νομοθετικά κατοχυρωμένου συνδικαλιστικού δικαιώματος των υπαλλήλων του Λιμενικού Σώματος και αν αυτή η συμπεριφορά σηματοδοτεί την οποιαδήποτε πρόθεση της Κυβέρνησης για περιορισμό του συνδικαλιστικού δικαιώματος;
 Τι συγκεκριμένα προτίθεται να κάνει για την επίλυση των προβλημάτων  που τέθηκαν κατά τη συνάντηση και ειδικότερα για την αλλαγή του εσωτερικού κανονισμού λειτουργίας του Λιμενικού Σώματος, δεδομένου ότι ο σημερινός είναι αντιδημοκρατικός και χρονολογείται από τη δικτατορία;"   Ο Υπουργός Εμπορικής Ναυτιλίας κ. Σουμάκης, έχει το λόγο.
 ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ευχαριστώ, κύριε  Πρόεδρε.
 Κύριε Γκατζή, χαίρομαι που κάνετε αυτήν την επίκαιρη ερώτηση, γιατί  μου δίνεται η ευκαιρία να πω κάποια πράγματα για το Λιμενικό Σώμα, τα οποία ίσως σας είναι άγνωστα, αλλά με την ευκαιρία αυτή καλό είναι να σας τα αναφέρω.
  Πριν όμως πω για το τι κάνουμε και πώς αντιμετωπίζουμε το Λιμενικό Σώμα, επειδή πήρατε αφορμή από μία ανακοίνωση, θέλω να σας πω ότι βέβαια ο καθένας μπορεί να μεταφέρει προς τα έξω τη δική του όψη ή τη δική του πλευρά για το τι είπε ή δεν είπε ο Υπουργός. Αν εγώ όμως, είχα το δικαίωμα να κάνω το αντίστοιχο που κάνατε εσείς και να αναφερθώ στο πώς εκφράζονται ορισμένοι συνδικαλιστές στους Υπουργούς ή σε μένα προσωπικά, νομίζω ότι ως κοινοβουλευτικός, τουλάχιστον, δεν θα υιοθετούσατε αυτήν την επιστολή της διοίκησης των λιμενικών, γιατί πάντα απολογούμεθα εμείς και καλά κάνουμε, αλλά πρέπει να δεχθούμε κάποτε ευθαρσώς ότι δεν μπορούμε να επιτρέπουμε στον οποιοδήποτε συνδικαλιστή, στο όνομα του πολιτικού κόστους και της ισορροπίας, να μας μιλάει με όποιο τρόπο θέλει και εν πάση περιπτώσει να μην αναγνωρίζει ότι τα τρία αυτά χρόνια έχει γίνει ένα τεράστιο έργο, αλλά απλά να περιφέρεται ο καθένας στην τηλεόραση και να λέει ό,τι του αρέσει και όποτε του αρέσει.
  Εγώ το έχω πει και στη Βουλή επανειλλημμένα και έχω προκαλέσει τους πάντες να κάνουμε έναν απολογισμό τι έχει συμβεί τα τρία τελευταία χρόνια σε ανθρώπινο δυναμικό, σε μέσα πλωτά και εναέρια, σε ατομικό εξοπλισμό των λιμενικών και άλλα στοιχεία που πραγματικά έχουν αναβαθμίσει ουσιαστικά το Λιμενικό Σώμα.
  Πάνω από χίλιους εξακόσιους λιμενοφύλακες και αξιωματικούς έχουμε πάρει τα τελευταία τρία χρόνια. Τα προηγούμενα δεκατρία χρόνια δεν είχε προσληφθεί αυτός ο αριθμός. Παραλάβαμε το Λιμενικό Σώμα με δεκαοκτώ υποτίθεται μάχιμα πλωτά και σήμερα έχει πάνω από εξήντα με εβδομήντα διαφόρου τύπου, άλλης τεχνολογίας και άλλων δυνατοτήτων.
  'Οταν πήγα στο Υπουργείο δεν υπήρχαν και άλλα μέσα ατομικής  προστασίας. Σήμερα δεν υπάρχει κανείς που να είναι ακάλυπτος. Σήμερα υπάρχουν ατομικά μέσα, ηλεκτρονικής αν θέλετε κάλυψης, που προστατεύουν αποτελεσματικά το λιμενικό που υπό δύσκολες συνθήκες πράγματι περιπολία στις θάλασσες. 'Ολα αυτά δεν υπήρχαν και είναι επιτεύγματα της τελευταίας τριετίας.
  Φτιάξαμε έναν καινούριο οργανισμό. Είναι το μόνο Υπουργείο στα τρία χρόνια, το οποίο έφτιαξε καινούριο οργανισμό, το Υπουργείο Εμπορικής Ναυτιλίας...
  ΝΙΚΟΛΑΟΣ ΓΚΑΤΖΗΣ: Πού είναι;
  ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): ... με τη συναίνεση όλων και είπαμε να εφαρμόσουμε αυτόν τον οργανισμό και μετά να δούμε και τις ανάγκες μας παραπέρα. Πρέπει να σας πω ότι για το 2000 υπάρχει εγκεκριμένη πίστωση για την πρόσληψη ακόμη επτακοσίων λιμενικών.  Καταλαβαίνετε τι ενδυνάμωση είναι αυτή σε ανθρώπινο δυναμικό και μάλιστα με ποιοτικά χαρακτηριστικά μετά το νόμο που είχαμε ψηφίσει στη Βουλή για την αντικειμενικοποίηση των κριτηρίων πρόσληψης, που έχει ουσιαστικά και ποιοτικά αναβαθμίσει το Λιμενικό Σώμα. Λοιπόν, όλα αυτά είναι τίποτα;
  Ο κανονισμός, και αυτό είναι ένα θέμα που πρέπει να εξεταστεί κάποια στιγμή. Να εφαρμοστεί ο οργανισμός να μπορέσουμε να δούμε τι ακριβώς συμβαίνει, να φτιάξουμε ένα καινούριο πλαίσιο εξέλιξης των ανδρών του Λιμενικού Σώματος αναδιοργάνωσης των λιμενικών αρχών σε όλη την Ελλάδα και εκεί και πέρα να κουβεντιάσουμε και όλα αυτά. Αλλά όταν δεν έχεις λιμενικούς, ο κανονισμός σε μάρανε; 'Ολα αυτά είναι τίποτα; 'Οπως αντιλαμβάνεσθε, νομίζω ότι χρειάζεται μία ιδιαίτερη προσοχή και προσέγγιση και να μην παίρνουμε εμείς οι πολιτικοί ό,τι λέει ο καθένας ως αντικείμενο συζήτησης και μομφής μεταξύ μας. Εγώ αυτό πιστεύω ότι είναι πολιτικό θάρρος και πολιτική ανδρεία.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν έχω κανένα λόγο να μη λάβω  σοβαρά υπόψη αυτά που λέει ο κύριος Υπουργός. 'Ομως μέσα έγινε μια καταγγελία και προφορική συζήτηση έγινε με τους ανθρώπους αυτούς και μάλιστα μας είπαν ότι η συμπεριφορά ήταν τέτοια που καταρράκωσε ουσιαστικά και την προσωπικότητά τους και την αξιοπρέπειά τους.
 Δεν μπορεί ο πολιτικός προϊστάμενος, κύριε Υπουργέ, επειδή υπάρχουν  υπό στρατιωτικό καθεστώς, να φέρεται σαν τον καραβανά στρατηγό πριν από είκοσι χρόνια που μιλούσε στους στρατιώτες. 'Ετσι ακριβώς χαρακτήρισαν τη συμπεριφορά σας. Από αυτήν την άποψη, λοιπόν, νομίζουμε ότι γεννιούνται και μια σειρά άλλα προβλήματα, κύριε Πρόεδρε.
  Εδώ το αίτημα δεκαετιών του περασμένου αιώνα, κύριε Υπουργέ, είναι η αλλαγή ουσιαστικά του καθεστώτος λειτουργίας του Λιμενικού Σώματος, -γενικά των Σωμάτων Ασφαλείας- και ιδιαίτερα οι συνδικαλιστικές ελευθερίες των ανθρώπων αυτών. Είναι το μόνο Υπουργείο στο οποίο σε όλους τους υπαλλήλους δεν εφαρμόζεται ο κανονισμός αυτός, εάν θέλετε και στους εργαζόμενους στο ναυτικό. Ακόμα υπάρχουν χουντικοί νόμοι, όπως και αυτός ο νόμος, που διέπει τους λιμενικούς. Φέρνει στην επικαιρότητα, κύριε Πρόεδρε, τον εκδημοκρατισμό του Λιμενικού Σώματος, την απεξάρτησή τους από το Πολεμικό Ναυτικό, την κατάργηση του Στρατιωτικού Ποινικού Κώδικα που λειτουργεί ως τροχοπέδη και τον επαναπροσανατολισμό του Λιμενικού Σώματος στην κατεύθυνση παροχής σημαντικού κοινωνικού έργου που μπορεί πραγματικά να επιτελεί. Η κατάργηση αυτού του εσωτερικού κανονισμού πρέπει να γίνει ανεξάρτητα προσωπικού, κύριε Υπουργέ, και θα δείτε τι προσωπικό ακριβώς σας χρειάζεται. Ο ισχύον ξέρετε ότι συντάχθηκε επί χούντας και εφαρμόζεται αυτός ακριβώς, παρά τις καλές σας προθέσεις, που δεν μπορώ να αμφισβητήσω.  Τον κρατάτε όμως. Είσθε στην Κυβέρνηση τόσα χρόνια και ένας χουντικός νόμος ισχύει ακόμα και μάλιστα επιβάλλεται κανονικά.
  Να σας πω τι αναφέρει, κύριε Πρόεδρε; 'Οτι ο αξιωματικός υπηρεσίας πρέπει να παρακολουθεί -λέει- εντός και εκτός υπηρεσίας το προσωπικό. Δεν είναι χαρακτηριστικό της νοοτροπίας;
  Επίσης, κύριε Πρόεδρε, εμείς λέμε ότι πρέπει να γίνει ο εσωτερικός κανονισμός και στα πλαίσια αυτά να λάβουν μέρος και οι εργαζόμενοι. 'Ολες οι ανάγκες ο εκσυγχρονισμός οι απαιτήσεις κλπ.
 Σας είχαμε καταθέσει ορισμένες προτάσεις, κύριε Υπουργέ, τις οποίες  μάλιστα είπατε ότι θα μας καλέσετε να τις συζητήσουμε. Δεν λέω ότι μπορείτε να τις κάνετε όλες δεκτές. Είναι από το Σεπτέμβριο του 1998 και  μάλιστα δημοσιεύθηκαν και στο περιοδικό "ΑΝΑΔΥΣΗ".
 (Στο σημείο αυτό κτυπάει το κουδούνι λήξεως του χρόνου ομιλίας του  κυρίου Βουλευτή)
  Τελειώνω, κύριε Πρόεδρε.
 Τι περιλαμβάνουν με λίγα λόγια. Πρώτον και κύριον, θα πρέπει να  δούμε, εκτός από τον κανονισμό κλπ. που αναφερθήκαμε, κύριε Πρόεδρε, ένα ιδιαίτερο μισθολόγιο για τα Σώματα Ασφαλείας που να προβλέπει έναν αξιοπρεπή μισθό, βασικό μισθό, την πληρωμή των νυκτερινών, υπερωριών, αργιών που παίρνουν επτά χιλιάδες το μήνα, κύριε Υπουργέ, για όλη αυτήν την απασχόληση οι λιμενικοί. Σας είχα κάνει και συγκεκριμένη ερώτηση. Σε αυτόν τον επαναπροσανατολισμό που μιλάμε, λέμε ότι πραγματικά μπορούν να επιτελέσουν κοινωνικό έργο, να προστατεύσουν τη θάλασσα και το περιβάλλον της, να κυνηγήσουν τους αρχαιοκάπηλους, να ασφαλίσουν πραγματικά τα καθήκοντα και την πορεία της ναυσιπλοϊας και την παράνομη αλιεία κλπ.
 ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε άλλο χρόνο, κύριε  Γκατζή.
 ΝΙΚΟΛΑΟΣ ΓΚΑΤΖΗΣ: Είναι χίλια δυο. Αλλά εν πάση περιπτώσει, τι θα  κάνετε με αυτά τα αιτήματά τους; Δεν λύνονται με το "θα".
 ΠΡΟΕΔΡΕΥΩΝ (Παναγιώτης Ν. Κρητικός): Ανοιχτήκατε μακράν εις τον  Πόντον.
 ΝΙΚΟΛΑΟΣ ΓΚΑΤΖΗΣ: Εκμεταλλεύτηκα το τηλεφώνημά σας, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): Εκμεταλλευτήκατε την απασχόλησή  μου.
  Ο κύριος Υπουργός έχει το λόγο.
  ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε συνάδελφε, εγώ δεν είμαι των "Θα" και μπορώ με γεγονότα και δεδομένα να αναφερθώ σ' αυτά που έχουν γίνει.
  Εγώ δεν θα ήθελα να σταθώ στο περιεχόμενο της ανακοίνωσης της 'Ενωσης των Λιμενικών, το οποίο είναι ψευδέστατο στα βασικά του σημεία. Αλλά αυτό δεν είναι θέμα αντιπαράθεσης και δεν θα ήθελα να φθάσω σ' αυτήν την κατηφόρα των όσων ψευδών αναγράφονται εκεί. Αυτό είναι απαράδεκτο. Θεωρώ ότι και τα κόμματα κάποτε δεν θα πρέπει να υιοθετούν ντε φάκτο το τι ανακοινώνει ο καθένας και να ερωτάται ο κύριος Υπουργός.
  'Ηθελα να ρωτήσω ειλικρινά, είναι πιο αξιόπιστοι εκείνοι από οποιονδήποτε άλλο από μας εδώ μέσα; Δηλαδή, επειδή έχουμε την ιδιότητα του Υπουργού είμαστε πιο αφερέγγυοι από αυτούς; Με ποια κριτήρια; Αυτό   είναι ένα ερώτημα που εγώ θα ήθελα ειλικρινά να το απευθύνω σε όλους.               Είναι δυνατόν ο καθένας να λέει ό,τι θέλει, να καταγγέλει ό,τι θέλει και  εμείς να απολογούμεθα συλλήβδην και να βρίσκει υπερασπιστές ο οιοσδήποτε  για να κάνει τη δουλειά του; Εγώ διαφωνώ σ' αυτήν την πολιτική και   πιστεύω ότι δεν τιμά κανένα κόμμα. Το λέω ειλικρινά. Επειδή, κύριε Γκατζή, σας εκτιμώ, σας λέω ευθέως ότι το περιεχόμενο είναι απαράδεκτο και ως προς την αλήθειά του και ως προς τη διατύπωσή του. Θα πρέπει να αντισταθούμε κάποτε σ' αυτές τις διατυπώσεις που σκοπό έχουν να βολεύονται κάποιοι και να παίζουν ρόλους.
  Σε ό,τι αφορά δε το Λιμενικό Σώμα, σας επαναλαμβάνω ότι τα άλματα που έχουν γίνει τα τρία τελευταία χρόνια δεν έχουν καμία σύγκριση με δεκαετίες πριν. 'Εχει γίνει ένα αποτελεσματικό Λιμενικό Σώμα και είμαι ο Υπουργός εκείνος που για τη  διαφάνεια που λέτε και την αξιοκρατία έφερα τροπολογία που σταμάτησε την επιλογή ως διαδικασία ένταξης των λιμενοφυλάκων στο Λιμενικό Σώμα. Φτιάξαμε προεδρικό διάταγμα, κατόπιν συμφωνίας με το σωματείο αυτό, για τον τρόπο μετάθεσης των λιμενικών και των αξιωματικών.  Αυτά είναι τίποτα;
   Αν θέλαμε να διατηρήσουμε αυτό το φαύλο καθεστώς του παλαιοκομματισμού και της μικροπολιτικής που εξυπηρετούσε κάποιους δεν θα κάναμε αυτά που κάνουμε. Εμείς κάναμε κάποια σταθερά βήματα, βάλαμε κάποιες βάσεις για να πάμε πραγματικά μπροστά με δημοκρατία και διαφάνεια. Βέβαια αυτό μη νομίζετε ότι το ήθελαν. 'Ηθελαν να παίζουν ρόλο αυτοί μαζί με τους Υπουργούς. Αυτή είναι η αλήθεια. Συνδιοίκηση δεν μπορεί να γίνει, ούτε συνδιαχείριση, γιατί κάποιοι έχουν την ευθύνη.
 Νομίζω, λοιπόν, πως όλοι πρέπει να πάμε προς αυτήν την κατεύθυνση και  εν πάση περιπτώσει κύριε Πρόεδρε, εγώ δεν μπορώ να υποστηρίξω την κατάργηση του Λιμενικού Σώματος που, αν θέλετε, ονειρεύονται κάποιοι.  Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Ακολουθεί η δεύτερη επίκαιρη  ερώτηση με αριθμό 579/2.2.2000 του Βουλευτή της Νέας Δημοκρατίας κ.
 Γεωργίου Καλαντζή προς τον Υπουργό Εθνικής Παιδείας και Θρησκευμάτων, σχετικά με τη λειτουργία του Διεθνούς Ερευνητικού Κέντρου Χάους και Πολυπλοκότητας στην Ξάνθη.
  Η ερώτηση του κυρίου συναδέλφου έχει ως εξής:
 "Με το νόμο 2413/17.6.96 και με το άρθρο 63 ιδρύεται Διεθνές  Ερευνητικό Κέντρο Πολυπλοκότητας και Χάους στο Δημοκρίτειο Πανεπιστήμιο με έδρα την Ξάνθη.
  Ερωτάσθε:
  1. Γιατί από τότε δεν έχετε εκδόσει το σχετικό προεδρικό διάταγμα για τη λειτουργία του ανωτέρω Διεθνούς Ερευνητικού Κέντρου, παρ' όλο ότι το πανεπιστήμιο έχει αρμοδίως υποβάλλει σχέδιο προεδρικού διατάγματος;
  2. Πότε προβλέπεται να εκδοθεί το προεδρικό διάταγμα";
 Δεν ξέρω αν το βλέπει πολύ εύκολο ο κ. Καλαντζής να δημιουργηθεί  Κέντρο Ερεύνης Χάους.
  Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
 ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
 Κύριε Πρόεδρε, είναι η δεύτερη φορά που απαντώ στην ίδια ερώτηση. Φαίνεται ότι η θεωρία του Μπρεγκοζίν περί χάους και πολυπλοκότητας ενδιαφέρει πολλούς συναδέλφους, αλλά εγώ πιστεύω ότι πολύ περισσότερο τους ενδιαφέρει η ίδρυση και η λειτουργία του Ερευνητικού Κέντρου, που ναι μεν θεσμοθετήθηκε με το νόμο 2413/1996, αλλά υπήρξε μία μεγάλη καθυστέρηση έως ότου διαμορφωθεί το προεδρικό διάταγμα.
  Ποιος φταίει γι' αυτήν την καθυστέρηση; Προφανώς το βέβαιο είναι ότι δεν φταίει η θεωρία του Μπρεγκοζίν περί χάους και πολυπλοκότητας. Εγώ θα έλεγα όμως, ότι ευθύνεται σε μεγάλο βαθμό η πολυπλοκότητα της διαδικασίας και η εμπλοκή πολλών φορέων, τόσο κατά τη σύλληψη, όσο και κατά την κυοφορία αυτού του προεδρικού διατάγματος.
  Είναι γεγονός όμως, ότι τελικά υπεβλήθη ένα σχέδιο προεδρικού διατάγματος από το Δημοκρίτειο Πανεπιστήμιο που επανειλημμένα το τροποποίησε -και δεν ευθύνεται γι' αυτό το Υπουργείο Παιδείας που απλούστατα θα κάνει τον τοκετό- και επίσης η Γενική Γραμματεία 'Ερευνας και Τεχνολογίας, συγκράτησε την έκδοση του προεδρικού διατάγματος, προκειμένου να εναρμονιστούν οι διατάξεις του με τις σχετικές διατάξεις ενός νομοσχεδίου περί ερευνητικών κέντρων που προωθεί η Γενική Γραμματεία 'Ερευνας και Τεχνολογίας.
  Τώρα βρισκόμαστε στην τελική φάση επεξεργασίας και οσονούπω επίκειται και η έκδοση του προεδρικού διατάγματος, μετά από τον έλεγχο που θα υποστεί στο Συμβούλιο της Επικρατείας. Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαντζής έχει το λόγο.
  ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, κύριε Υπουργέ το ότι αποδεικνύεται το θεώρημα και η θεωρία του Μπρεγκοζίν περί χάους και πολυπλοκότητας, φαίνεται εκ του γεγονότος ότι την ερώτηση την οποία κατέθεσα το Νοέμβριο του 1999 έφτασε να συζητείται μετά από άλλη ερώτηση που κατέθεσε ο Αντιπρόεδρος της Βουλής κ. Σγουρίδης και έτσι έχουμε αυτήν την πολυπλοκότητα και αυτό το χάος.
  Θεωρώ, όμως, με τη σημερινή σας τοποθέτηση ότι πολύ σύντομα -και περιμένω παρακαλώ στη δευτερολογία σας να μας πείτε περίπου το χρονικό διάστημα που βλέπετε να ολοκληρωθεί η διαδικασία υπογραφής του προεδρικού διατάγματος- θα τελειώσουμε με αυτό το θέμα, διότι όπως συμφωνήσατε -και διαπιστώθηκε από αυτά που είπατε και λέτε ότι έτσι είναι- είναι ανάγκη να ολοκληρωθεί αυτή η διαδικασία και να λειτουργήσει στο Δημοκρίτειο Πανεπιστήμιο, διότι θεωρούμε ότι είναι σημαντικό και για την Ελλάδα, αλλά και για όλους μας.
 ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Παιδείας  και Θρησκευμάτων κ. Ανθόπουλος έχει το λόγο.
  ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν θα αργήσει η έκδοση του προεδρικού διατάγματος, διότι δεν υπήρξε, ούτε υπάρχει χάος απόψεων, απλούστατα υπήρξε μια πολυπλοκότητα διαδικασίας. Και η πολυπλοκότητα των διαδικασιών είναι αντιμετωπίσιμη πάντοτε. Σας ευχαριστώ.
  ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 584/2.2.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπύρου Δανέλλη προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, σχετικά με την επαγγελματική αποκατάσταση των εργαζομένων στην καταργηθείσα Αμερικανική  Βάση Γουρνών Ηρακλείου.
  Η επίκαιρη ερώτηση του κυρίου συναδέλφου έχει ως εξής:
 "Στο Ευρωπαϊκό Δικαστήριο Ανθρωπίνων Δικαιωμάτων προσέφυγαν οι  Σύλλογοι των πρώην εργαζομένων με σύμβαση αορίστου χρόνου στην Αμερικανική Βάση Γουρνών, κατά του ελληνικού δημοσίου, διεκδικώντας την αποζημίωση και επαναπρόσληψή τους μετά και την τελευταία απόφαση της Ολομέλειας του Νομικού Συμβουλίου που αναγνωρίζει ως εργοδότρια των απολυμένων την Ελληνική Πολεμική Αεροπορία.
  Σύμφωνα μάλιστα με τη γνωμοδότηση του "Συνηγόρου του Πολίτη" η άρνηση του ελληνικού δημοσίου να εκτελέσει αμετάκλητες δικαστικές αποφάσεις που τους αναγνώριζαν την υπαλληλική ιδιότητα και το δικαίωμα αποζημιώσεων "είναι τουλάχιστον καταχρηστική και συνιστά σοβαρή περίπτωση κακοδιοίκησης". Ας σημειωθεί ότι πρόκειται για εκατό περίπου εργαζόμενους πολλοί εκ των οποίων προσέφερα τις υπηρεσίες τους επί εικοσιπενταετίας και βρίσκονται στα πρόθυρα της συνταξιοδότησης.
  Ερωτώνται οι κύριοι Υπουργοί:
  1. Τι σκοπεύει να πράξει το ελληνικό δημόσιο σχετικά με την αποζημίωση των απολυμένων από την καταργηθείσα Αμερικανική Βάση;
   2. Για ποιους λόγους δεν είναι δυνατή στην περίπτωσή τους η εφαρμογή του άρθρου 25 του ν. 2190/94, ώστε να τους δοθεί το δικαίωμα επαναπρόσληψης, δικαίωμα που είχαν και οι συνάδελφοί τους άλλων ευρωπαϊκών κρατών μετά την κατάργηση Αμερικανικών Βάσεων;"  Ο Υφυπουργός Εσωτερικών, Δημόσιας Διοίκησης και Αποκέντρωσης κ.
 Φλωρίδης έχει το λόγο.
  ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης):Το ζήτημα της επαναπρόσληψης των εργαζομένων αυτών στο ελληνικό δημόσιο αντιμετωπίσθηκε με την υπ' αριθμόν 321/94 γνωμοδότηση της ολομέλειας του Νομικού Συμβουλίου του Κράτους με την οποία εκρίθη ότι οι εργαζόμενοι αυτοί δεν αποτελούσαν προσωπικό του ελληνικού δημοσίου και κατά συνέπεια δεν μπορούσαν να υπαχθούν στις διατάξεις του άρθρου 25 του ν. 2190.
  Το εργασιακό καθεστώς των ανθρώπων αυτών καθοριζόταν από το άρθρο 4 περίπτωση Ι της συμφωνίας για τις βάσεις και προέβλεπε να χρησιμοποιηθούν οι εργαζόμενοι για την παροχή διοικητικών υπηρεσιών που απαιτούνταν για τη συμφωνία που καθόριζε το καθεστώς των Αμερικανικών Βάσεων στην Ελλάδα.
 Κατά συνέπεια, επειδή δεν θεωρήθηκε ότι είναι προσωπικό του ελληνικού  δημοσίου και ούτε ανήκε σε υπηρεσία η οποία συγχωνεύθηκε ή μετατράπηκε σε μία άλλη υπηρεσία, δεν μπορούσαν σε καμία περίπτωση να έχουν εφαρμογή για την περίπτωσή τους οι διατάξεις του άρθρου 25 του ν. 2190.
 Αυτό είναι μια μόνιμη άποψη που υπάρχει στο Υπουργείο Εσωτερικών  ακριβώς γιατί στηρίζεται στις διατάξεις οι οποίες είναι πάρα πολύ συγκεκριμένες του άρθρου 25 του ν. 2190 για το ποιες κατηγορίες εργαζομένων υπάγονται σε αυτές.
  Ο κ. Δανέλλης αναφέρεται σε μία τελευταία απόφαση της Ολομέλειας του Νομικού Συμβουλίου του Κράτους, την οποία εμείς δεν έχουμε υπόψη μας και θα ήταν χρήσιμο, αν υπάρχει αυτή, και διαφοροποιεί τα πράγματα να μας γνωστοποιηθεί, για να δούμε μήπως υπάρχει νομικό έρεισμα για μία άλλου είδους αντιμετώπιση.  Το Υπουργείο Εσωτερικών θα έβλεπε με ιδιαίτερο ενδιαφέρον αυτήν την απόφαση.
  'Οσον αφορά τις αποζημιώσεις πρέπει να πω ότι δεν είναι καθόλου ευχάριστη για το ελληνικό κράτος η προσφυγή πολιτών του στο Ευρωπαϊκό Δικαστήριο. 'Ομως, έχει διαπιστωθεί ότι εδώ τα ζητήματα είναι αρκετά περίπλοκα για το λόγο ότι και εδώ υπάρχει γνωμοδότηση του Νομικού Συμβουλίου του Κράτους, που ομιλεί περί παραγεγραμμένων απαιτήσεων, απέναντι στο δημόσιο. Είναι αλήθεια ότι το καθεστώς είναι αυστηρό και ο "Συνήγορος του Πολίτη" το επισημαίνει αυτό. Γι'αυτό δεν λέει ότι η συμπεριφορά του κράτους δεν είναι  νόμιμη, αλλά  αναφέρεται σε μία συμπεριφορά του κράτους που ενέχει στοιχεία καταχρηστικότητας. Η αλήθεια είναι όμως, απ'ό,τι μας γνώρισε το Υπουργείο 'Αμυνας, το οποίο έχει την αρμοδιότητα για το ζήτημα αυτό ότι τα ερωτήματα προς το Νομικό Συμβούλιο του Κράτους ήταν να μπορέσει επιτέλους να δοθεί μια απάντηση στο κατά πόσο μπορούν να ικανοποιηθούν οι απαιτήσεις των ανθρώπων αυτών, με την έννοια του να διαπιστωθεί αν υπήρχε κάποια πράξη, η οποία διέκοψε την παραγραφή, όπως ήταν μια αίτηση προς το δημόσιο για να πληρωθούν. Αλλά μέχρι στιγμής δεν έχουμε αυτήν τη βοήθεια που θέλαμε, προκειμένου να τεκμηριώσουμε και μεις μια άποψη για να μπορέσει η Κυβέρνηση να   ικανοποιήσει ζητήματα τα οποία έχουν κριθεί με τις δικαστικές αποφάσεις. Εγώ θα περιμένω να ακούσω τις απόψεις για τυχόν καινούρια στοιχεία  και στη δευτερολογία μου θα απαντήσω. Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο.
  ΣΠΥΡΙΔΩΝ ΔΑΝΕΛΛΗΣ: Κύριοι συνάδελφοι, νομίζω ότι αυτό το θέμα δεν θα έπρεπε να απασχολεί τη Βουλή και μάλιστα για πολλοστή φορά, μια και υπάρχει σειρά τελεσιδίκων αποφάσεων δικαστικών και διοικητικών. Και νομίζω ότι είναι χαρακτηριστικό ότι αναφέρεται στην πρόσφατη έκθεση του   "Συνηγόρου του Πολίτη", στην οποία αναφερθήκατε και σεις, κύριε Υπουργέ.            Αναφέρεται ότι η αντιμετώπιση από πλευράς δημοσίου της υπόθεσης αυτής   -που αφορά σε εκατόν δέκα εργαζόμενους, οι περισσότεροι των οποίων είναι απολυμένοι από τη τέως Αμερικανική Βάση των Γουρνών Κρήτης, αλλά και κάποιοι λιγοστοί ακόμα από τη Βάση της Νέας Μάκρης και του Ελληνικούκατά το "Συνήγορο του Πολίτη", είναι τουλάχιστον καταχρηστική και συνιστά σοβαρή περίπτωση κακοδιοίκησης λόγω της άρνησης των αρμοδίων αρχών να εκπληρώσουν συγκεκριμένη υποχρέωση που επιβάλλεται από τελεσίδικη δικαστική απόφαση κλπ.
  Επίσης, κύριε Υπουργέ, υπάρχει και θα σας την καταθέσω, μία πρόσφατη   απόφαση της ολομέλειας του Νομικού Συμβουλίου του Κράτους, η υπ'αριθμ.              323/97, στην οποία αναγνωρίζεται ότι οι εργαζόμενοι στις Βάσεις είναι   εργαζόμενοι του ελληνικού δημοσίου, οι οποίοι είχαν διατεθεί υπό μορφή δανείου στις Αμερικανικές Βάσεις, όσο αυτές λειτουργούσαν. Νομίζω ότι υπάρχει αρκετό υλικό το οποίο τεκμηριώνει το δίκαιο των ανθρώπων αυτών, οι οποίοι είναι πάνω από πέντε χρόνια τώρα απολυμένοι από τις Βάσεις και τα εργασιακά, τα ασφαλιστικά, αλλά και τα συνταξιοδοτικά τους δικαιώματα βρίσκονται σε επισφάλεια και μάλιστα οι περισσότεροι απ'αυτούς είναι γνωστό ότι δούλευαν πάνω από είκοσι πέντε χρόνια στις θέσεις αυτές.  Δέχομαι και ευχαριστώ το ενδιαφέρον σας για την αντιμετώπιση κάθε νεότερου στοιχείου, όπως είπατε, για την περίπτωση που νομίζω ότι διαφοροποιεί εντελώς το πεδίο υπό το οποίο είχε αντιμετωπισθεί με πρόφαση μια προηγούμενη απόφαση του Νομικού Συμβουλίου του Κράτους. Η ερμηνεία που δίνονταν για το εργασιακό καθεστώς ήταν αυτή που είπατε, αλλά επειδή ακριβώς είπαμε αυτά τα νεότερα στοιχεία βάσει των οποίων περπάτησε και η υπόθεση στο Ευρωπαϊκό Δικαστήριο, δέχομαι ότι η οποιαδήποτε αρνητική απόφασή του συνιστά ένα πρόβλημα για την αξιοπιστία, το κύρος, του ελληνικού δημοσίου. 'Ομως οι εργαζόμενοι αυτοί θα έπρεπε κάποια στιγμή να βρουν τα δίκαιά τους. Και βεβαίως το κράτος δικαίου δεν πρέπει να αμφισβητείται από τέτοιους είδους αρνητικές αποφάσεις. Γι'αυτό θα παρακαλούσα να το αντιμετωπίσετε άμεσα, να προλάβουμε τουλάχιστον την αρνητική αυτή έκβασή του.
 ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το  λόγο.
  ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να επαναλάβω με αφορμή τα όσα ανέφερε ο κύριος συνάδελφος ότι θα δούμε με ιδιαίτερο ενδιαφέρον τη νέα γνωμοδότηση την οποία δεν γνωρίζουμε. Θα περιμένουμε να μας υποβληθεί για να δούμε με βάση ποιες σκέψεις διαφοροποιείται από την απόφαση του 1994 και στη συνέχεια να κάνουμε αυτό που πρέπει να κάνουμε.
  Επίσης είναι βέβαιο ότι υπό το φως της έκθεσης του "Συνηγόρου του Πολίτη" μπορεί κανείς να δει ξανά πλέον την υπόθεση των αποζημιώσεων για να δούμε αν υπάρχει τρόπος, χωρίς να παρακάμπτεται η νομιμότητα, να αντιμετωπισθεί το ζήτημα των αποζημιώσεων.
  Θα περιμένω τα στοιχεία αυτά, κύριε συνάδελφε, για να πάρουμε και τις τελικές μας αποφάσεις. Ευχαριστώ πολύ   ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω ότι από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", παρακολουθούν τη συνεδρίασή μας τριάντα μαθητές και τέσσερις συνοδοί-καθηγητές από το 3ο ΤΕΕ Χαλκίδας. Τους καλοσωρίζουμε στο Κοινοβούλιο.
 (Χειροκροτήματα)
  Εξαντλήθηκε το δελτίο των Επικαίρων ερωτήσεων.
 ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια  διάταξη των  ΕΠΕΡΩΤΗΣΕΩΝ   Θα συζητηθεί η με αριθμό 25/20.1.2000 επερώτηση των συναδέλφων του Συνασπισμού της Αριστεράς και της Προόδου κ. Ανδριανής Λουλέ, κ. Πέτρου  Κουναλάκη, κ. Στέλλας Αλφιέρη, κ. Ευάγγελου Αποστόλου, κ. Σπύρου Δανέλλη και κ. Φώτη Κουβέλη, προς την Υπουργό Πολιτισμού σχετικά με τη διοργάνωση των Ολυμπιακών Αγώνων "2004" από τη Χώρα μας.
  Από τα κόμματα έχουν οριστεί Κοινοβουλευτικοί Εκπρόσωποι ο κ.  Γεώργιος Βουλγαράκης από τη Νέα Δημοκρατία, από το Κομμουνιστικό Κόμμα Ελλάδος ο κ. Νικόλαος Γκατζής και από το Δημοκρατικό Κοινωνικό Κίνημα ο κ. Ιωάννης Δημαράς.
  Η κ. Λουλέ, πρώτη εκ των επερωτώντων, έχει το λόγο.
  ΑΝΔΡΙΑΝΗ ΛΟΥΛΕ: Κύριε Πρόεδρε και κύριοι συνάδελφοι, ο Συνασπισμός ήταν το μοναδικό κόμμα που είχε εκφράσει την αντίθεσή του με το εγχείρημα της ανάληψης και διοργάνωσης των Ολυμπιακών Αγώνων το 2004 στην Αθήνα.  Είχαμε επισημάνει τότε ότι η ανάληψη αυτή θα είχε δυσμενείς επιπτώσεις για το αττικό περιβάλλον, την οικονομία της χώρας και την περιφερειακή ανάπτυξη.
  Αμέσως μετά την ανάληψη δηλώσαμε ότι θα συμβάλλουμε ώστε να μειωθούν οι αρνητικές επιπτώσεις από την ανάληψη των αγώνων.
  Καταθέσαμε μία σειρά εναλλακτικών προτάσεων και για το θεσμικό πλαίσιο και για τις χωροθετήσεις των ολυμπιακών έργων.  Υποδείξαμε μετά από αιτήματα του τότε αρμόδιου Υπουργού έγκριτους επιστήμονες για να στελεχώσουν την οργανωτική επιτροπή έχοντας συναίσθηση ότι οι Ολυμπιακοί Αγώνες είναι ένα μεγάλο αθλητικό και πολιτιστικό γεγονός, αλλά ταυτόχρονα και μία μεγάλη οικονομική και πολιτική επιχείρηση.
 Μόνο το γεγονός ότι ο συνολικός χρόνος διεκδίκησης ανάθεσης και  διεξαγωγής των Ολυμπιακών Αγώνων διαρκεί οκτώ χρόνια, αποδεικνύει ότι δεν μπορεί να είναι υπόθεση της Κυβέρνησης ή ενός μόνο κόμματος που είναι κάθε φορά στην εξουσία. Θα έπρεπε να είναι υπόθεση του συνόλου των πολιτικών δυνάμεων και των κοινωνικών φορέων, υπόθεση όλων των πολιτών.
 Απαιτούνται, λοιπόν, θεσμοί συμμετοχικοί που θα είχαν τη συμφωνία  όλων. Αυτή θα ήταν η πρώτη αναγκαία προϋπόθεση για να αποφευχθούν αστοχίες και καχυποψίες, να εξασφαλισθεί η διαφάνεια σε όλες τις πτυχές και να παίρνει αποφάσεις με ταχύτητα και χωρίς αμφισβητήσεις.
  Αν είχε γίνει αυτή η επιλογή η πορεία θα ήταν διαφορετική. Θα μπορούσε να αποτραπούν οι τριβές και οι αντιθέσεις, ακόμα και οι συγκρούσεις μεταξύ Υπουργών και Οργανωτικής Επιτροπής, Υπουργών μεταξύ τους, Οργανωτικής Επιτροπής και Οργανισμού Εργατικής Κατοικίας, Αθλητικών Ομοσπονδιών και Οργανωτικής Επιτροπής.
 Η Κυβέρνηση επέλεξε το μοναδικό δρόμο της αυτάρκειας. Αρνήθηκε κάθε  ουσιαστικό διάλογο εντός και εκτός Βουλής. Ψήφισε μόνη αυτή όλο το νομοθετικό πλαίσιο της οργάνωσης.
  Είναι προφανές ότι οι συγχύσεις, οι αντιδικίες, οι αμφισβητήσεις και οι αντιδράσεις είναι φαινόμενα για τα οποία την αποκλειστική ευθύνη έχει η κυβερνητικη πολιτική και πρακτική.
  Ας πάρουμε όμως τα θέματα ένα προς ένα.
  Πρώτον, ο προϋπολογισμός. Το ότι ο προϋπολογισμός διοργάνωσης που είχε κατατεθεί με το φάκελο υποψηφιότητας ήταν ανακριβής και σαφώς μικρότερος από τον πραγματικό, είχε επισημανθεί πριν την ανάληψη των αγώνων.
 Με τον πλέον επίσημο τρόπο, από τα χείλη του διευθύνοντος συμβούλου  του 2004 πέρσι στις 3 Μαρτίου, σε ημερίδα που οργάνωσε ο Συνασπισμός, οι αρμόδιοι παραδέχθηκαν ότι ο προϋπολογισμός δεν ανταποκρίνεται στην πραγματικότητα. Είχε ανακοινωθεί μάλιστα ότι το Μάιο θα υπήρχε ο νέος αναθεωρημένος προϋπολογισμός. 'Οχι μόνο δεν υπήρχε ο νέος προϋπολογισμός, αλλά όταν θέσαμε το ζήτημα στην Επιτροπή Μορφωτικών Υποθέσεων, η απάντηση που πήραμε από τον κ. Θωμόπουλο, ήταν μια έκθεση ιδεών για το όφελος που θα υπάρξει για την εθνική οικονομία από τους αγώνες και όσα συμβούν πριν και κατά τη διοργάνωσή τους. Απάντηση στα ερωτήματα που θέσαμε δεν πήραμε.
  Διαισθανόμαστε ότι η πραγματική δυσκολία δεν είναι μόνο να προϋπολογισθούν τα έξοδα της διοργάνωσης. Δυσκολία επίσης υπάρχει στο να προϋπολογισθούν τα αντίστοιχα έσοδα. Αν μάλιστα ισχύουν οι εκτιμήσεις -και κατά τη γνώμη μας ισχύουν- ότι αρχικώς προϋπολογισθέντα έσοδα ήταν πλασματικά αυξημένα για να ισοσκελίζουν τα έξοδα, γίνεται πλέον φανερή η κυβερνητική δυστοκία ιδιαίτερα εν όψει των εκλογών.
 Σ'αυτό το σημείο θέλουμε να υπενθυμίσουμε κάτι που επισημάναμε στη  συνεδρίαση της Επιτροπής Μορφωτικών Υποθέσεων. Στο Σίδνεϊ ο προϋπολογισμός του 1992, που υποβλήθηκε η υποψηφιότητα, ήταν εννιακόσια  εβδομήντα πέντε εκατομμύρια δολάρια ΗΠΑ και το Μάιο του 1999 είχε φθάσει, σύμφωνα με το άρθρο της εφημερίδας "ΤΟ ΒΗΜΑ", τα δύο χιλιάδες διακόσια ογδόντα οκτώ εκατομμύρια δολάρια ΗΠΑ.
  Δεν γνωρίζουμε ποιο είναι το σημερινό ύψος του προϋπολογισμού του Σίδνεϊ, ούτε φυσικά το τελικό κόστος που θα μετρηθεί με τη λήξη αυτών των αγώνων φέτος το καλοκαίρι. Θεωρούμε ότι αποτελεί υποχρέωση της Κυβέρνησης να φροντίσει ώστε να ενημερωθεί ο ελληνικός λαός για το ύψος που θα φθάσουν τα έξοδα της διοργάνωσης των Ολυμπιακών Αγώνων του 2004, καθώς και για τις πηγές από τις οποίες αυτά τα έξοδα θα καλυφθούν.
  Κατά την περίοδο της διεκδίκησης των Ολυμπιακών Αγώνων, αλλά και μετά την ανάληψη, τα κυβερνητικά στελέχη δεσμεύονταν σε όλους τους τόνους ότι τα ολυμπιακά έργα δεν πρόκειται να γίνουν σε βάρος έργων που πρόκειται να γίνουν στην ελληνική περιφέρεια. Τις τελευταίες ημέρες τα στελέχη του 2004 θριαμβολογούν για το ενδεχόμενο έργα ύψους διακοσίων εβδομήντα δισεκατομμυρίων να χρηματοδοτηθούν από το Γ' Κοινοτικό Πλαίσιο Στήριξης.
 Δε γνωρίζουμε πώς αντιλαμβάνεσθε εσείς αυτό το ζήτημα. Εμείς πάντως  καταλαβαίνουμε ότι πρόκειται για μεταφορά πόρων από την περιφέρεια στην πρωτεύουσα, σε αντίθεση με τα όσα κατά καιρούς η Κυβέρνηση έχει υποσχεθεί. Ταυτόχρονα σχεδιάζεται και για τη χρηματοδότηση των αγώνων, να μετοχοποιηθεί το 25% του ΟΠΑΠ. Ο ΟΠΑΠ, παρά το ότι χρησιμοποιείται και σήμερα και παλαιότερα από τις εκάστοτε κυβερνήσεις ως μοχλός προσέλκυσης κομματικής πελατείας και ελέγχου του αθλητικού κινήματος μέσω των εκάστοτε επιχορηγήσεων, σε μεγάλο βαθμό αποτελούσε και αποτελεί τον αναδιανεμητικό οργανισμό που στάθηκε αιμοδότης του ελληνικού αθλητισμού, αλλά και του πολιτισμού τα τελευταία χρόνια.
  Αυτό που επιχειρείται σήμερα είναι ένα τμήμα του να θυσιαστεί εφ'άπαξ για τη διοργάνωση των Ολυμπιακών Αγώνων. Επιβεβαιώνεται ότι τα χρήματα που η Κυβέρνηση έλεγε ότι υπάρχουν για τη διοργάνωση των Ολυμπιακών Αγώνων, δεν υπάρχουν. Επιβεβαιώνεται η ανησυχία μας ότι θα χρησιμοποιηθούν τα χρήματα που προορίζονταν για την περιφερειακή ανάπτυξη. Αποδεικνύεται ότι η στιγμιαία απόλαυση του 2004 θα έχει δυσμενείς επιπτώσεις στον αθλητισμό και στον πολιτισμό για πολλά χρόνια μετά τους αγώνες. Φοβόμαστε ότι τελικά θα επιβεβαιωθούν και οι χειρότερες των προβλέψεων ότι, δηλαδή, θα κληθεί τελικά ο κρατικός προϋπολογισμός να καλύψει τα ελλείμματα.
  Δεύτερο θέμα η διαμονή. 'Αλυτο παραμένει το πρόβλημα της διαμονής.  'Εχουν περάσει μήνες από τότε που ο πρώην Υπουργός Πολιτισμού, κ.  Βενιζέλος, υπέγραψε το διακηρυκτικού ουσιαστικά χαρακτήρα μνημόνιο με τις ενώσεις των ξενοδόχων και ανακοινώθηκε από τα κρατικά κανάλια ως λύση στο πρόβλημα της διαμονής. 'Ηταν καλή ως κίνηση βέβαια εντυπωσιασμού της κοινής γνώμης, αλλά τελικά κενή περιεχομένου.
  Περιμένουμε από την Κυβέρνηση να μας πει πόσοι επισκέπτες αναμένονται να έλθουν εκείνες τις ημέρες, πόσες κλίνες υπάρχουν και πού, πόσες λείπουν και πώς θα αντιμετωπισθεί αυτό το ζήτημα.
 Επίσης, θέλουμε να ενημερωθούμε για ένα σοβαρό ζήτημα που έχει  προκύψει σχετικά με τη διαμονή των δημοσιογράφων. Επιβεβαιώθηκε από τον κ. Φούρα, στην Επιτροπή Μορφωτικών Υποθέσεων, ότι κατόπιν αιτήματος της ΔΟΕ αλλάζει ο τόπος διαμονής των δημοσιογράφων. Πρόκειται στην ουσία για ένα δεύτερο ολυμπιακό χωριό.
  Θα θέλαμε κατ'αρχήν να μας ενημερώσει η Κυβέρνηση τι σημαίνει αυτό το γεγονός από πλευράς κόστους. Με ποια ανταλλάγματα έγινε δεκτό το αίτημα της ΔΟΕ; Υπάρχει ενδεχόμενο κτισίματος ενός δεύτερου ολυμπιακού χωριού; Και αν ναι, ποιες τοποθεσίες συζητούνται. Και τέλος μπορεί η Κυβέρνηση να δεσμευθεί ότι αποκλείεται ο χώρος του αεροδρομίου του Ελληνικού;
 Τρίτο θέμα. Ολυμπιακά έργα. Από την αρχή είχαμε επισημάνει ότι στα  ζητήματα των ολυμπιακών έργων έχουν γίνει κακές επιλογές που θα επιβαρύνουν το ήδη πολύ βεβαρημένο αττικό περιβάλλον.
 Παρά το ότι και εμείς αλλά και άλλοι κοινωνικοί και επιστημονικοί  φορείς καταθέσαμε μια σειρά εναλλακτικών προτάσεων χωροθέτησης, η Κυβέρνηση επέμενε βασικά στις αρχικές χωροθετήσεις, αρνούμενη μάλιστα να δώσει πειστικές απαντήσεις στις εναλλακτικές προτάσεις που κατατέθηκαν.
 Είχαμε διατυπώσει τη θέση ότι οι χωροθετήσεις των ολυμπιακών έργων  πρέπει να βασιστούν στις παρακάτω αρχές:
 Πρώτον, επιδίωξη της μεγαλύτερης δυνατής αποκέντρωσης εκτός Αττικής  των δραστηριοτήτων που συναρτούν τους Ολυμπιακούς Αγώνες.
 Δεύτερον, διαφύλαξη των μεγάλων ελεύθερων χώρων της πόλης και του  φυσικού περιβάλλοντος.
  Τρίτον, αξιοποίηση των νέων αθλητικών ολυμπιακών εγκαταστάσεων για την αναβάθμιση ενός σχεδίου υποβαθμισμένων περιοχών της Αθήνας με τη μέγιστη δυνατή αξιοποίηση χώρων και επανάχρηση κτιρίων και αθλητικών εγκαταστάσεων, αποφεύγοντας την ενθάρυνση των τάσεων επέκτασης του πολεοδομικού συγκροτήματος.
 Επί της ουσίας τίποτε από αυτά δεν έχει γίνει. Το ρυθμιστικό σχέδιο  της Αθήνας ανατρέπεται, οι τελευταίοι ελεύθεροι χώροι καταστρέφονται, οι βιότοποι επίσης καταστρέφονται, οι πολίτες ήδη αντιδρούν με προσφυγές στο Συμβούλιο Επικρατείας και οι πληροφορίες που έχουμε είναι ότι δεν θα μείνουν στο Ολυμπιακό Χωριό. Και πρέπει να ξεκαθαρίσουμε ότι για τα όποια προβλήματα καθυστερήσεων προκύψουν, την ευθύνη την έχει η Κυβέρνηση. Αυτή πήρε τις αποφάσεις, αυτή αδιαφόρησε για τις αντιδράσεις. Από την πρώτη στιγμή γνωρίζατε ότι θα υπάρξουν προσφυγές στη δικαιοσύνη. Και   αντιμετωπίσατε το ζήτημα σαν να ήταν διάνοιξη κάποιας επαρχιακής οδού.     Και τέλος πάντων έχει εξετάσει η Κυβέρνηση εναλλακτικές λύσεις ή θα ακολουθήσει την τακτική εκβιασμού στην κοινωνία, στη λογική "τώρα δεν υπάρχουν περιθώρια;"   Επίσης, πρέπει να υπενθυμίσουμε ότι κατά την περίοδο πριν την ανάληψη   ο αρμόδιος Υπουργός διαβεβαίωνε ότι αν πάρουμε τους αγώνες θα υπάρχει δυνατότητα να εξεταστούν ενδεχόμενα διεξαγωγής και κάποιων άλλων αγωνισμάτων στην επαρχία. Εξετάστηκαν τέτοια ενδεχόμενα και ποια είναι;
 Τέταρτο θέμα. Οργανωτική επιτροπή του 2004. Με το θεσμικό πλαίσιο  οργάνωσης και λειτουργίας της οργανωτικής επιτροπής έχουμε εκφράσει την αντίθεσή μας και κατά τη συζήτηση των σχετικών νομοσχεδίων.
  Οικοδομήσατε έναν αδιαφανή μηχανισμό διοργάνωσης των αγώνων με τεράστιες εξουσίες και πρόσωπα της κομματικής σας επιλογής. Ο τύπος έχει πλημμυρίσει με άρθρα για αδιαφανείς διαδικασίες πρόσληψης στελεχών, για φωτογραφικές διακηρύξεις, για συμβούλους επί συμβούλων με παχυλούς μισθούς. Δεν υπάρχει ούτε η ελάχιστη εγγύηση ότι η αναθεώρηση των έργων και των δραστηριοτήτων που διαχειρίζεται η οργανωτική επιτροπή, θα γίνουν με διαφανείς διαδικασίες και ότι θα υπάρξουν ίσες ευκαιρίες για τον επαγγελματικό και επιχειρηματικό κόσμο της χώρας. Δεν ξεχνάμε άλλωστε ότι και στο πρόσφατο παρελθόν πολύ μικρότερου μεγέθους από τους Ολυμπιακούς Αγώνες, αθλητικές διοργανώσεις, άφησαν πίσω τις μαύρες τρύπες δισεκατομμυρίων και παρά τις επανειλημμένες ερωτήσεις που έχουν κατατεθεί στη Βουλή, το ακριβές ύψος των ελλειμμάτων και ο απολογισμός των εξόδων, δεν έχουν γίνει ακόμα γνωστά.
  Δεν διαθέτει, λοιπόν, η Κυβέρνηση την έξωθεν καλή μαρτυρία. Και αν σ' αυτό συνυπολογιστεί ότι έχει αρχίσει μια σειρά καταγγελιών και διαμαρτυριών για τις επιλογές που γίνονται και τις διαδικασίες που έχουν δρομολογηθεί από την οργανωτική επιτροπή του 2004, τότε δημιουργείται βάσιμα η πεποίθηση ότι οδηγούμαστε σε μια άνευ προηγουμένου κατασπατάληση του δημόσιου χρήματος που ο ελληνικός λαός θα την πληρώνει για μεγάλο χρονικό διάστημα.
  Πέμπτον, πολιτιστική ολυμπιάδα. Εκτός από το οργανωτικό και το διαχειριστικό για την προετοιμασία και τη διοργάνωση, η Κυβέρνηση έχει εξαγγείλει προγράμματα και προτάσεις για να αναδειχθεί η Αρχαία Ολυμπία και να προταχθούν τα μηνύματα της Ολυμπιάδας στην προσπάθεια αναβίωσης του πνεύματος και του περιεχομένου των αγώνων.
 Η Κυβέρνηση, λοιπόν, έχει εξαγγείλει: Πρώτον την Πολιτιστική  Ολυμπιάδα με έδρα την Αρχαία Ολυμπία. Δεύτερον, την Ολυμπιακή Εκεχειρία με έδρα την Αρχαία Ολυμπία και φορέα την πρόταση του τότε Υφυπουργού και νυν Υπουργού Εξωτερικών κ. Παπανδρέου. Τρίτον, την Ολυμπιάδα των Εφήβων. Μαζί με το Ολυμπιακό καμπ Εφήβων στους χώρους της Αρχαίας Ολυμπίας, ακριβώς για να μη γίνει η Ολυμπιάδα Αθηνοκεντρική διαδικασία.
 Δυόμισι χρόνια μετά την ανάληψη της διοργάνωσης, τόσο η Πολιτιστική  όσο και η Εκεχειρία μετακόμισαν από την Ολυμπία στην Αθήνα και περιθωριοποιήθηκε η Αρχαία Ολυμπία. Η μόνη υπόσχεση που έχει μείνει ως πρόταση που αφορά τη γενέτειρα περιοχή των Ολυμπιακών Αγώνων, είναι η Ολυμπιάδα των Εφήβων, η οποία έχει παραμείνει στα χαρτιά, αφού δεν έχει   εγκριθεί ακόμα από τη ΔΟΕ και έχει ανατεθεί στη Γενική Γραμματεία  Αθλητισμού να διευρύνει τις διεθνείς ομοσπονδίες και να ετοιμάσει φάκελο.           Και τρίτον, δεν έχουν ενταχθεί στο πρόγραμμα των έργων της Ολυμπιάδας  τα αναγκαία πρόσθετα έργα για να λειτουργήσει και να διεξαχθεί η  Ολυμπιάδα των Εφήβων στην Αρχαία Ολυμπία.
   Εμείς ρωτάμε, αλλά και διεκδικούμε: Γιατί οι Ολυμπιάδες, Πολιτιστική  και Εκεχειρίας μεταφέρθηκαν στην Αθήνα και εγκαταλείφθηκε η Αρχαία  Ολυμπία;
   Ποια έργα, ποια προγράμματα, ποιες εκδηλώσεις έχουν περιληφθεί στον  τελικό προγραμματισμό και αφορούν την Αρχαία Ολυμπία και από ποιους  φορείς θα υλοποιηθούν;
   Γιατί μέχρι σήμερα δεν έχει ενταχθεί η Αρχαία Ολυμπία στα προγράμματα  έργων αναβάθμισης και εκσυγχρονισμού στις νέες εγκαταστάσεις της  Ολυμπιάδας 2004;
   Με ποιους τρόπους θα ενσωματωθεί, τελικά, η Αρχαία Ολυμπία σε όλες  τις εκδηλώσεις στην πορεία για το 2000;
   Κύριε Πρόεδρε, κύριοι συνάδελφοι, υποστηρίζεται ότι η χώρα μας θα   διοργανώσει μιας διαφορετικής ποιότητας Ολυμπιακούς Αγώνες, λιτούς, με έμφαση στα ιδεώδη του Ολυμπισμού, με τη λιγότερη δυνατή εμπορευματοποίηση, αντάξιους όλων όσων υποτίθεται η χώρα μας σημαίνει για την Ολυμπιακή ιδέα, υπόθεση όλου του ελληνικού λαού και ιδιαίτερα της νεολαίας. Στην πράξη, όμως, ο κρατικός προϋπολογισμός θα κληθεί να καλύψει τα ελλείμματα. Το δικαίωμα των νέων στην άθληση θα έχει φαλκιδευθεί, γιατί οι πόροι του αθλητισμού θα έχουν κατασπαταληθεί.
 Ο σχολικός αθλητισμός σε νέες βάσεις και οργάνωση θα μπορούσε και  πρέπει να γίνει βασικός στόχος, ώστε η νεολαία να επωφεληθεί από τη διοργάνωση των Αγώνων.
 Το περιβάλλον της Αττικής, εφόσον ολοκληρωθούν οι κυβερνητικές  επιλογές, θα έχει υποστεί ανεπανόρθωτη ζημιά. Τα κονδύλια για την περιφερειακή ανάπτυξη θα έχουν για μία ακόμη φορά υπηρετήσει τον υδροκεφαλισμό της πρωτεύουσας.
   Τέλος, για μία ακόμη φορά μετά το Πανευρωπαϊκό Πρωτάθλημα του 1982, τους Μεσογειακούς Αγώνες του 1991, το Παγκόσμιο Πρωτάθλημα του 1997, θα ψάχνουμε να βρούμε πού κατασπαταλήθηκαν τόσα δισεκατομμύρια, τρισεκατομμύρια για τους Ολυμπιακούς του 2004.
   Θα ήθελα να κλείσω, κύριε Πρόεδρε, λέγοντας ότι η Εθνική Επιτροπή είναι ένα διακοσμητικό όργανο. 'Ολα τα σοβαρά θέματα είναι έξω από τις αρμοδιότητές της και δεν συζητούνται. Θεωρούμε ότι κάτω από αυτές τις συνθήκες επιβάλλεται να επαναπροσδιορισθεί και ο χαρακτήρας της και ο ρόλος της.
   Ευχαριστώ πολύ.
   ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι οκτώ μαθητές και τέσσερις συνοδοί καθηγητές από το Γ' ΤΕΕ Χαλκίδας.
   Τους καλωσορίζουμε στο Εθνικό Κοινοβούλιο.
  (Χειροκροτήματα)
   Ο κ. Κουναλάκης έχει το λόγο.
 ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, όταν αναλάβαμε τους Ολυμπιακούς  Αγώνες, υπήρξαν κυβερνητικές υποσχέσεις που δημιούργησαν μεγάλες προσδοκίες στον ελληνικό λαό και την ελπίδα ότι με αφορμή τους Ολυμπιακούς Αγώνες θα μπορούσαν να γίνουν πάρα πολλά πράγματα στη χώρα μας. Δυστυχώς η πράξη, η σημερινή εικόνα, έχει οδηγήσει στο να χαθεί αυτός ο ενθουσιασμός και σήμερα να κυριαρχούν, όχι μόνο στα δημοσιεύματα των εφημερίδων, όταν αναφέρονται σε αυτό το θέμα, αλλά και στη συνείδηση των πολιτών, ο σκεπτικισμός και η αγωνία για το τι θα γίνει. Αγωνία, διότι οι προηγούμενες Ολυμπιάδες έχουν καταλήξει σε μεγάλες αποτυχίες, που δημιούργησαν και τεράστια οικονομικά προβλήματα, μεταξύ των άλλων, στις χώρες που τις οργάνωσαν.
   Η κ. Λουλέ αναφέρθηκε αναλυτικά. Εγώ θα επισημάνω ορισμένα προβλήματα. Και νομίζω ότι πρέπει η κυρία Υπουργός να απαντήσει σε αυτά και να διαλύσει, αν είναι δυνατόν και τη δική μας ανησυχία και την ανησυχία των πολιτών.
 Τι είχε υποσχεθεί η Κυβέρνηση, όσον αφορά τα έργα; 'Οτι θα υπήρχε  έγκαιρη αποπεράτωση, διαφάνεια, ότι όλα θα γίνονταν με διαγωνισμούς. Αυτά  μας έλεγε ο κ. Βενιζέλος στις απανωτές συνεδριάσεις που είχαμε κάνει τότε στην Επιτροπή Μορφωτικών Υποθέσεων.
 Δυστυχώς η σημερινή κατάσταση έχει οδηγήσει στην ανατροπή αυτών των  υποσχέσεων. 'Εχουμε μεγάλες καθυστερήσεις, πιέσεις από διάφορους ενδιαφερόμενους, ανησυχία της ΔΟΕ. Επικρατούν ψίθυροι και φήμες για κατευθείαν αναθέσεις και για μεγάλες υπερβάσεις στα ποσά που θα δαπανηθούν για την αποπεράτωση αυτών των έργων.
 Θέλω να πω, επίσης, δυο λόγια για το οργανωτικό σχήμα. Τι μας έλεγε  τότε ο κ. Βενιζέλος; 'Οτι όλα θα λειτουργήσουν με ταχύτητα και αποτελεσματικότητα, ότι το σχήμα το οποίο επελέγη είναι περίπου το ιδανικό. Σήμερα τι βλέπουμε; Αλλεπάλληλες αλλαγές.
 Και διαβάζω κάθε τόσο συνεντεύξεις και δηλώσεις της κ. Τζαβέλλα, η  οποία περίπου εκφράζεται απαξιωτικά για το σημερινό σχήμα, την αποτελεσματικότητά του κλπ.
  Μας είχε διαβεβαιώσει επίσης ο κ. Βενιζέλος -είχαμε κάνει τότε στην Επιτροπή Μορφωτικών Υποθέσεων αρκετές αλλαγές στο αρχικό σχέδιο- ότι η Εθνική Επιτροπή θα έπαιζε ουσιαστικό ρόλο μέχρι τους Ολυμπιακούς Αγώνες, ότι θα εξέφραζε την εθνική συναίνεση και ότι σε αυτήν την Εθνική Επιτροπή θα είχαμε τη δυνατότητα να συζητούμε, πριν ληφθούν οι αποφάσεις, τα μεγάλα προβλήματα που έχουν σχέση με την Ολυμπιάδα.
 Ποια είναι, δυστυχώς, η σημερινή κατάσταση; Την ξέρουμε όλοι, την  ξέρει και η κυρία Υπουργός, το είπε και η κ. Λουλέ και έχει απόλυτο δίκιο.
  Αυτή η επιτροπή έχει μετατραπεί σε διακοσμητικό όργανο. Είμαι και εγώ μέλος της και πρέπει να σας πω ότι δεν έχω καμία διάθεση να παίρνω μέρος σε αυτές τις συνεδριάσεις. 'Ηρθα σε ορισμένες και είδα ότι τίποτα απολύτως δεν γίνεται. Μονόλογοι των Υπουργών, μονόλογοι των κυβερνητικών στελεχών της οργανωτικής επιτροπής, ελάχιστος χρόνος σε εμάς. 'Ολα είναι τελειωμένα. Δηλαδή, περίπου ένα "θέατρο" γίνεται εκεί και καμία σχέση δεν έχουν αυτά με τις διαβεβαιώσεις που είχαμε πάρει για το ρόλο της Εθνικής Επιτροπής των Ολυμπιακών αγώνων.
 Θέλω επίσης να πω δυο λόγια για το μαζικό και τον σχολικό αθλητισμό. Μας έλεγε η Κυβέρνηση ότι ένας από τους μεγάλους σκοπούς και στόχους  των Ολυμπιακών Αγώνων είναι να εμπνεύσουμε τη νεολαία, να ενισχύσουμε το μαζικό, το σωματειακό, το σχολικό αθλητισμό. Τι συμβαίνει όμως σήμερα; 'Οσον αφορά τα σχολεία, στα πλαίσια της μεταρρύθμισης έχουμε μείωση των ωρών της γυμναστικής, έχουμε μεγάλες ελλείψεις σε γυμναστές σε όλες τις   βαθμίδες της εκπαίδευσης. 'Εχουμε μια συρρίκνωση και ελλειπή χρηματοδότηση των ερασιτεχνικών σωματείων, παρ' όλο που στην Ελλάδα δαπανώνται τεράστια ποσά για τον αθλητισμό, αλλά δυστυχώς ελάχιστα καταλήγουν εκεί που έπρεπε να πάνε.
  Θα σας φέρω δύο παραδείγματα. 'Εχω τον ισολογισμό της Ελληνικής Γυμναστικής Ομοσπονδίας. Τα έσοδα είναι ένα δισεκατομμύριο εξακόσια   έντεκα εκατομμύρια δραχμές και ξοδεύτηκαν ενενήντα πέντε για την ενίσχυση των σωματείων. Και θα πρέπει να σας πω ότι απ' αυτά ξοδεύτηκαν διακόσια δεκαεπτά εκατομμύρια για σκοπούς της Γενικής Γραμματείας. Για δύο μίτινγκ, που έγιναν, ξοδεύτηκε μισό δισεκατομμύριο δραχμές. Απ' αυτό θα καταλάβετε πού τελικά ξοδεύονται αυτά τα χρήματα.
  Οικονομικός απολογισμός της Ελληνικής Ομοσπονδίας Βόλεϊ μπολ, σύνολο ένα δισεκατομμύριο επτακόσια εβδομήντα εκατομμύρια δραχμές.  'Εξοδα: ενενήντα τρία εκατομμύρια απ' αυτά τα τεράστια ποσά πάνε για να επιχορηγηθούν τα σωματεία. Και λέγαμε τότε ότι πρέπει να ενισχυθούν τα σωματεία, ότι εκεί αθλούνται οι μάζες των νέων κλπ.
  Πολιτιστική Ολυμπιάδα. Τι είχαμε πει τότε; Είχαμε πει ότι η Πολιτιστική Ολυμπιάδα -αυτά μας έλεγε κατά κόρον ο κ. Βενιζέλος- θα   αξιοποιηθεί, για να αντιμετωπίσουμε την αθλιότητα της εμπορευματοποίησης. Είχαμε συμφωνήσει όλοι ότι δεν μπορούμε δυστυχώς να μειώσουμε και πάρα πολύ την εμπορευματοποίηση, θα την κάναμε όμως με ένα διαφορετικό τρόπο, δεν θα επαναλαμβάνονταν τα αίσχη της Ατλάντα, αλλά ως μεγάλο αντίβαρο θα υπήρχε η Πολιτιστική Ολυμπιάδα. Τι έχει γίνει; Εγώ δεν έχω καταλάβει.  Υπάρχει καμία ουσιαστική προετοιμασία; Γιατί όπως ξέρετε η Πολιτιστική Ολυμπιάδα θα ξεκινήσει αμέσως μετά τους Ολυμπιακούς του Σίδνεϊ. Σε λίγους μήνες υποτίθεται ότι ξεκινάει αυτή η ιστορία.
 Θα ήθελα να ξέρω τι συγκεκριμένο έχει σχεδιαστεί, γιατί εδώ και δύο  χρόνια τώρα ακούμε ότι υπάρχουν μεγαλεπήβολα σχέδια με καλλιτέχνες   διεθνούς φήμης κλπ. Μην καταλήξουμε στο τέλος να διακινούμε τους γνωστούς τραγουδιστές, που είναι πάντα πρόθυμοι έναντι αδράς αμοιβής να κάνουν συναυλίες. Εάν αυτό είναι η Πολιτιστική Ολυμπιάδα που σχεδιάζετε, λυπάμαι πάρα πολύ, αλλά όλα αυτά δεν έχουν καμία απολύτως σχέση με τον πολιτισμό και με την ανάπτυξή του.
  Είχαμε ακούσει επίσης κατά κόρον για τη νέα Αθήνα, ότι με αφορμή τους Ολυμπιακούς Αγώνες η Αθήνα θα αναγεννηθεί. Μη μου πείτε για το μετρό. Το μετρό για μένα είναι κάτι πολύ σημαντικό, αλλά θα γινόταν ούτως ή άλλως. Δεν βλέπω όμως τη νέα Αθήνα την οποία επίσης διαλαλεί συνεχώς ο Δήμαρχος Αθηναίων και ο Υπουργός ΠΕΧΩΔΕ. Δεν βλέπω να γίνεται τίποτα και σε τέσσερα χρόνια οι Ολυμπιακοί Αγώνες θα γίνουν.
 ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε συνάδελφε. 
ΠΕΤΡΟΣ ΚΟΥΝΑΛΑΚΗΣ: 'Επρεπε να έχουμε ως παράδειγμα τη Βαρκελώνη, η  οποία πραγματικά αξιοποίησε τους Ολυμπιακούς Αγώνες και έγινε μια νέα πόλη σε μακροπρόθεσμη βάση. Ευχαριστώ.
 ΠΡΟΕΔΡΕΥΩΝ (Παναγιώτης Ν. Κρητικός) Η κ. Αλφιέρη έχει το λόγο. 
ΣΤΥΛΙΑΝΗ ΑΛΦΙΕΡΗ: Κύριε Υπουργέ, θέλω να σας υπενθυμίσω ότι η  προστασία του φυσικού και πολιτιστικού περιβάλλοντος αποτελεί υποχρέωση του κράτους. Για τη διαφύλαξή του το κράτος έχει υποχρέωση να παίρνει ιδιαίτερα προληπτικά και κατασταλτικά μέτρα.
  Πιστεύω ότι η Κυβέρνηση -και τα Υπουργεία που προϊστανται σε όλη αυτήν την καταστροφή του περιβάλλοντος -έχει αγνοήσει μια βασική συνταγματική επιταγή. Πιστεύω ότι αυτή η αγνόηση ή, αν θέλετε, η περιφρόνηση της συνταγματικής επιταγής έρχεται να ενισχυθεί δήθεν με τη μεγάλη ιδέα των Ολυμπιακών Αγώνων, που φαίνεται ότι ταλαιπωρεί κοινωνικά, πολιτικά και οικονομικά τη χώρα μας και επιπλέον προσκρούει στην απαίτηση του πολίτη και που η Κυβέρνηση σήμερα το κάνει. Καταστρέφει το περιβάλλον και είναι αποφασισμένη να καταστρατηγήσει συνταγματικά δικαιώματα -και θα σας πω πού συγκεκριμένα αναφέρομαι- αρκεί να επιβάλει τα δικαιώματα των διαπλεκομένων συμφερόντων.
  Μιλάω, κυρία Υπουργέ, για το θέμα, που δεν ξέρω αν είσαστε αρμόδια να   μας απαντήσετε εσείς, γιατί αυτό το έκανε ο Υπουργός Περιβάλλοντος κ.               Λαλιώτης. 'Εφθασαν στο σημείο οι πολίτες της Αττικής να προσφύγουν στο   Συμβούλιο της Επικρατείας και ο κ. Λαλιώτης, χωρίς να βασίζεται πουθενά συνταγματικά και χωρίς να έχει αυτό το δικαίωμα, εξαίρεσε το πέμπτο τμήμα του Συμβουλίου Επικρατείας να εξετάσει το ζήτημα της προσφυγής και το έφερε στην oλομέλεια.
  Πιστεύουμε ότι αυτή είναι ωμή παρέμβαση στη δικαιοσύνη και με βρίσκει αντίθετη, κυρία Παπαζώη. Τα δικαιώματα των πολιτών πρέπει να περιφρουρούνται, γιατί διαφορετικά δεν μιλάμε για ισότητα και ισονομία στη χώρα μας.
 Για το "Ολυμπιακό Χωριό" υπάρχουν ενστάσεις, γιατί, όπως πολύ καλά  ξέρετε, επεκτείνεται το πολεοδομικό συγκρότημα της πρωτεύουσας σε αδόμητες εκτάσεις υψηλής παραγωγικότητας, αλλοιώνονται τα τελευταία φυσικά χαρακτηριστικά της ευρύτερης περιοχής του Εθνικού Δρυμού Πάρνηθας και κατακερματίζεται η γη γύρω από τους ειδικούς άξονες.
  Πιστεύουμε ότι ευθέως καταστρατηγείται και καταπαραβιάζεται ο νόμος που αφορά το ρυθμιστικό της Αθήνας και βέβαια, ο οικιστικός νόμος 1337, που σαφώς ορίζει κάποια πράγματα και εσείς "τον έχετε γράψει στα παλιά σας παπούτσια".
  Ο Συνασπισμός ήταν το μοναδικό κόμμα που ευθέως είχε τοποθετηθεί ενάντια στην ανάληψη της Ολυμπιάδας και είχε προβλέψει τότε και είχε προειδοποιήσει, αν θέλετε, ότι υπάρχει μία νέα ανορθόδοξη τσιμεντοποίηση στο ήδη επιβαρημένο περιβάλλον της Αττικής και οδηγούμαστε σε μία καταστροφή αντίστοιχη της δεκαετίας του '50.
  Λυπάμαι, αλλά όλα αυτά εσείς δεν τα έχετε λάβει καθόλου υπόψη σας και προχωράτε ακάθεκτοι, παραβιάζοντας το άρθρο 24 του Συντάγματος και προσπαθώντας να παραβιάσετε τα δικαιώματα των πολιτών.
  Τελειώνοντας θέλω να επισημάνω δύο πράγματα που συμβαίνουν στο Φαληρικό Ιππόδρομο. Με πρόσχημα τους Ολυμπιακούς Αγώνες του 2004, ο πολύτιμος χώρος του Φαληρικού Ιπποδρόμου παραχωρείται στους επονομαζόμενους "άρχοντες του τζόγου" για την πιο βάρβαρη τσιμεντοποίηση και την πιο στυγνή εμπορευματοποίηση. Και στο παρελθόν "παίχτηκε" αυτός ο χώρος της παραλίας για το καζίνο και οι πολίτες προσφεύγοντας στο Συμβούλιο της Επικρατείας κατάφεραν να γλιτώσουν το χώρο.
 Φαίνεται ότι σήμερα το περιβαλλοντικό έγκλημα, η ανατροπή του  ρυθμιστικού της Αθήνας, θα μετατρέψει το χώρο του Ιπποδρόμου από χώρο πρασίνου, αναψυχής, αθλητισμού, πολιτισμού, σε χώρο εντατικής εμπορικής εκμετάλλευσης -όπως είχε εξαγγελθεί εδώ και χρόνια- με εξαιρετικά υψηλούς όρους δόμησης και κάλυψη 70%. Σύμφωνα με τις τότε δηλώσεις σας, κυρία Παπαζώη, επρόκειτο να χτιστεί ένα γιγαντιαίο κτίριο έκτασης 57,5 στρεμμάτων και ύψους 25 μέτρων, καθώς και στεγασμένο γκαράζ έκτασης 103 στρεμμάτων.
  Το δεύτερο θέμα είναι ο ηλεκτρονικός τζόγος μεγάλης κλίμακας και πιθανόν καζίνο, που προβλέπεται στα σχέδιά σας ότι θα αναπτυχθεί υπέρ των διαπλεκομένων συμφερόντων. 'Εχει ενδιαφέρον να δώσω μία λεπτομέρεια, για να δείτε με πόση διαφάνεια κινούνται τα πράγματα και πόσο τηρούνται οι προδιαγραφές της διαφάνειας. Για παράδειγμα, έγινε ένας διαγωνισμός και στη συνέχεια ανακαλύπτουμε ότι σε αυτόν το διαγωνισμό συμμετείχαν πέντε κοινοπραξίες που προεπιλέγησαν από τον Ο.Δ.Ι.Ε. Είδαμε ότι σε αυτό συμμετέχει η "ΙΝΤΡΑΛΟΤ" και καλά κάνει. Επιπλέον, συμμετέχει και μία   εταιρεία, η "ΑΓΕΚ", της οποίας σημαντικός μέτοχος είναι ο κ. Κόκκαλης.           Ταυτόχρονα ανακαλύπτουμε ότι ο χρηματοοικονομικός σύμβουλος του Ο.Δ.Ι.Ε.,
  ο δικηγόρος κ. Τρύφων Κακουλίδης, είναι ταυτόχρονα δικηγόρος και μέλος του Δ.Σ. των εταιρειών του Ομίλου "ΙΝΤΡΑΚΟΜ". Πιστεύω ότι αυτά τα διαπλεκόμενα συμφέροντα, που συναντώνται με τέτοιον τρόπο για να "φάνε" και τους τελευταίους ελεύθερους χώρους, σας εκθέτουν προσωπικά και εσάς, κυρία Παπαζώη.
  Τελειώνοντας θέλω να πω ότι για τα λυόμενα ολυμπιακά γήπεδα σαράντα δύο χιλιάδες θέσεων, που εσείς έχετε εξαγγείλει τώρα τελευταία, πρέπει να αλλάξετε γνώμη και να σταματήσει ο παράνομος διαγωνισμός για την παραχώρηση του Φαληρικού Ιπποδρόμου, να καταργηθούν οι ρυθμίσεις του ν.  2730/99 για τον Φαληρικό Ιππόδρομο, να περιέλθει ο χώρος στο Δήμο Καλλιθέας και να διαμορφωθεί σε χώρο πράσινου, αναψυχής, αθλητισμού, σύμφωνα με το ρυθμιστικό σχέδιο. Σας προειδοποιώ ότι τις επόμενες ημέρες θα υπάρχουν έντονες κινητοποιήσεις αθλητικών σωματείων και άλλων παραγόντων της Καλλιθέας.
  Και τέλος τα ολυμπιακά γήπεδα του Ιπποδρόμου μπορούν να κατασκευαστούν -προτάσεις υπάρχουν- απευθείας στις θέσεις που προβλέπονται από το ν. 2730/99. Πρέπει να εντάσσονται στα πλαίσια της βιώσιμης ανάπτυξης, δηλαδή στη Δραπετσώνα, στο Σχιστό, στον Κορυδαλλό,   στον Ασπρόπυργο, εφόσον υπάρχει η σύμφωνη γνώμη -και υπάρχει- των δήμων.      Θελω να πω εν τέλει ότι εν ονόματι μιας μεγάλης ιδέας εκθέτετε τη χώρα  μας διεθνώς, ότι δεν υπερασπίζετε τον πολιτισμό που είχε ξεκινήσει πριν   εκατό χρόνια. Αντίθετα, μας αφήνετε εκτεθειμένους στα μεγάλα διαπλεκόμενα συμφέροντα, που έχουν όνομα και υπογραφή, και επιπλέον παραβιάζετε το άρθρο 24 του Συντάγματος, με αποτέλεσμα την καταστροφή του περιβάλλοντος.
 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο. 
ΣΠΥΡΙΔΩΝ ΔΑΝΕΛΛΗΣ: Κύριε Πρόεδρε, θυμίζω ότι το κόμμα μας, κόντρα  τότε στο ρεύμα των καιρών, ήταν το μόνο πολιτικό κόμμα, το οποίο είχε αντίθετη γνώμη για την ανάληψη από την Αθήνα των Ολυμπιακών Αγώνων του 2004, με ένα πολυεπίπεδο σκεπτικό. Δεν εισακουστήκαμε και δυστυχώς έχουμε αποτύχει σ' αυτήν την προσπάθεια, που έχει εμφανισθεί ως πανεθνική. Είναι μια προσπάθεια με ιδιαίτερο φωτισμό και πολλαπλές αναφορές που εν τέλει, όπως αποδείχθηκε, αναφερόντουσαν στους μήνες που πέρασαν περισσότερο στο θυμικό παρά στη λογική και στον ορθό λόγο.
  Σήμερα, είκοσι οκτώ μήνες μετα την ανάληψη, συμμεριζόμαστε και αποδεχόμαστε την αγωνία που υπάρχει για την αξιοπρεπή και επιτυχή προετοιμασία μας για τη διενέργεια αυτών των αγώνων. Στο όνομα, όμως, αυτής της απαιτούμενης ταχύτητας και της αποτελεσματικότητας δεν μπορούμε να αποδεχθούμε νομοθετικές ρυθμίσεις που προβλέπουν ότι οι όροι δόμησης για κάθε συγκεκριμένο έργο, που προβλέπεται από το φάκελο της προετοιμασίας, θα καθορίζονται με κοινές αποφάσεις του ΥΠΕΧΩΔΕ και του Υπουργείου Πολιτισμού κατά παρέκκλιση των κειμένων διατάξεων.
  Είναι προφανές ότι με αυτόν τον τρόπο τσαλακώνεται κάθε έννοια των κειμένων διατάξεων. Κυρίως αυτό που μας προβληματίζει περισσότερο είναι ότι οι εκπτώσεις που θα γίνουν από τις κείμενες διατάξεις θα αφορούν κυρίως το περιβάλλον που θα κακοποιηθεί και θα τσιμεντοποιηθεί, πράγμα που δεν το αντέχει το Λεκανοπέδιο.
  Κατά παρέκκλιση επίσης ανατίθενται έργα και προμήθειες που ανέρχονται   σε εκατοντάδες δισεκατομμύρια. Η Κυβέρνηση απέφυγε τη λύση των προεδρικών διαταγμάτων, προφανώς για να αποφευχθεί ο σκόπελος του Συμβουλίου της Επικρατείας, που είναι μια διασφάλιση νομιμότητας. Με τις κοινές υπουργικές αποφάσεις που υπόκεινται σε εκ των υστέρων έλεγχο, φοβάμαι ότι θα έχουμε περιπέτειες και επιπλοκές σε αρκετά ζητήματα, αφού είναι  σίγουρο ότι θα υπάρξουν προσφυγές από ενεργούς πολίτες. Κάποιες ήδη έχουν γίνει. 'Ετσι θα έχουμε μια περιπετειώδη διαδικασία, που θα οδηγήσει σε  ένα φαύλο κύκλο, που πρέπει να αποφευχθεί.
  Πρέπει να αποφύγουμε τις χρονοβόρες διαδικασίες και τη γραφειοκρατία, αλλά όχι μέσω παρεκκλίσεων από τη νομοθεσία, ή με παραμερισμό των κανόνων διαφάνειας και ελέγχου που απαιτούνται πολλαπλά, γιατί είναι μεγάλη η κλίμακα αυτών των έργων.
  Οι περίφημες αλλαγές στη χωροθέτηση προβληματικών έργων, οι οποίες κατά καιρούς έχουν συζητηθεί, δεν περπατούν, παρ'όλο που ο χρόνος τρέχει. Μένουν διάφορες προτάσεις, οι οποίες για πολλούς λόγους θα ήταν σκόπιμο  να ενταχθούν σ' αυτήν την προσπάθεια. Παράδειγμα η περίπτωση της Δραπετσώνας με την επανένταξη των κτιρίων που υπάρχουν, πράγμα που θα βοηθούσε εξαιρετικά σε μία τόσο υποβαθμισμένη περιοχή.
  Τελευταία εμφανίζονται διάφορες προτάσεις, όπως είναι αυτή της εγκατάστασης στο Ελληνικό ορισμένων από τις υποδομές που απαιτούνται για τα Ολυμπιακά αθλήματα. Αυτό όμως γίνεται έξω από συγκροτημένο σχεδιασμό.  'Εχω την εντύπωση ότι στη μελέτη για το μητροπολιτικό πάρκο του Ελληνικού δεν αναφέρεται πουθενά -ούτε στις προδιαγραφές της μελέτης ούτε στα περαιτέρω στάδια- κάτι αντίστοιχο.
 Τέλος, θέλω να αναφερθώ σε ένα από τα ζητήματα που μας έκαναν τότε να  είμαστε αντίθετοι. Είναι η επίκληση κάποιου ορατού προβλήματος που  βλέπαμε να διογκώνεται, δηλαδή αυτού της ανισόρροπης ανάπτυξης κέντρου  και περιφέρειας.
 Βέβαια στην περιφέρεια δεν θα περίσσευε ούτε καν το πενιχρό εκείνο  ποσοστό που διατίθεται για την ανάπτυξη αθλητικών έργων.
  Θα αναφερθώ για παράδειγμα σε μία από τις πλούσιες και από τις πιο προωθημένες περιοχές της χώρας μας, το Νομό Ηρακλείου, που διακρίνεται   και από το μεγάλο έλλειμμα αθλητικών υποδομών.
  Είναι χαρακτηριστικό ότι το "Παγκρήτειο" Εθνικό Στάδιο του Ηρακλείου στέκει σαν φάντασμα, είναι δυναμικοτητας τριάντα πέντε χιλιάδων θέσεων, που δεν πρόκειται ποτέ να ολοκληρωθεί.
  Εδώ θέλω να θυμίσω μία επίκαιρη ερώτηση που είχα κάνει στις 4 Δεκεμβρίου 1997, όπου προτείνω ένα από τα αθλήματα που μπορούν να αναπτυχθούν στην περιφέρεια, όπως το ποδόσφαιρο, να φιλοξενηθεί ένας από τους προκριματικούς κύκλους στο Ηράκλειο.
 Τότε ο Υφυπουργός είπε ότι υπάρχει αυτή η σκέψη και συνηγόρησε ότι  ένα τέτοιο έργο, όπως είναι το "Παγκρήτειο", δεν πρόκειται ποτέ να ολοκληρωθεί έτσι όπως έχουν τα πράγματα.
  'Εκτοτε δεν υπάρχει τίποτα επ'αυτού και το ανέφερα γιατί είναι χαρακτηριστικό, ενώ θα μπορούσε, με μία διαφορετική αντιμετώπιση,   να λειτουργήσει εξισορροπητικά για τα προβλήματα που υπάρχουν στην περιφέρεια.
  Επίσης πρέπει να αναφερθώ και στο εξής οξύμωρο σχήμα, ότι το Ηράκλειο, που είναι ίσως η μόνη πόλη της περιφέρειας της οποίας ομάδα παίρνει μέρος στο εθνικό πρωτάθλημα μπάσκετ στην Α1 κατηγορία, δεν έχει κλειστό γυμναστήριο που να επιτρέπει τη συμμετοχή την επόμενη χρονιά με τα νέα ζητούμενα, γιατί οι σημερινές υποδομές δεν το καλύπτουν. Με το νέο αθλητικό κανονισμό, για να συμμετάσχει του χρόνου στην Α1 κατηγορία, πρέπει να διαθέτει κλειστό γυμναστήριο τριών χιλιάδων θέσεων. 'Ομως είναι αδύνατο αυτό να στηθεί σε μία πόλη όπως είναι το Ηράκλειο.
  Αναφέρθηκα σε αυτά τα δύο, που είναι χαρακτηριστικά για το πόσο επιδείνωσαν την ανισορροπία που υπάρχει μεταξύ κέντρου και περιφέρειας.
 Κλείνοντας θα κάνω μία αναφορά ως στοιχειώδη απότιση φόρου τιμής σε  έναν από τους τελευταίους μέχρι πριν απο λίγο ζώντες νεοέλληνες σοφούς, τον Αριστομένη τον Προβελέγγιο, μεταφέροντας μία φράση του για τους Ολυμπιακούς Αγώνες σε μία συνέντευξη του εκείνες τις ημέρες που είχαμε πάρει τους Ολυμπιακούς Αγώνες, όπου έλεγε ότι η Ελλάδα πρέπει να ντρέπεται να πάρει Ολυμπιακούς Αγώνες, γιατί τους δημιούργησε ως ένα πολιτικό, κοινωνικό και πολιτιστικό γεγονός. Τώρα μόνο Ολυμπιακοί Αγώνες δεν είναι, είναι εμπόριο για ορμόνες. Οι 'Ελληνες δεν πρέπει να κάνουν σαν λιγούρηδες για αυτό το αίσχος. Αν είναι άξιοι, ας κάνουν αγώνες στην  Ολυμπία κάθε δέκα χρόνια.
  ΠΡΟΕΔΡΕΥΩΝ (Παναγιώτης Ν. Κρητικός): Η Υπουργός Πολιτισμού κ. Παπαζώη έχει το λόγο.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θα προσπαθήσω να επαναφέρω τη συζήτηση εκεί που τουλάχιστον όλοι δηλώνουμε ότι συμφωνούμε, ότι οι Ολυμπιακοί Αγώνες είναι εθνική υπόθεση και δεν πρέπει να τη δούμε μέσα από μικροκομματικές σκοπιμότητες, ιδιαίτερα τώρα που βρισκόμαστε σε προεκλογική φάση.
  Θα προσπαθήσω να είμαι απόλυτα ακριβής και να διευκρινίσω θέματα, να καλύψω άλλα, που προφανώς δεν τα γνωρίζουν οι συνάδελφοι, γιατί ο τρόπος με τον οποίο τοποθετήθηκε η κ. Αλφιέρη, για το τι πρόκειται να γίνει στο σημερινό χώρο του Ιπποδρόμου καθώς και σε κάποια θέματα του προϋπολογισμού δείχνει ότι δεν ξέρετε πώς είναι τα πράγματα. Κατά την άποψη μου υπήρχε η δυνατότητα να τα γνωρίζετε. Θα γίνω λοιπόν συγκεκριμένη και δεν θα εμπλακώ στη διαδικασία των δηλώσεων προεκλογικού χαρακτήρα.
 Ας πάμε με τη σειρά στα θέματα που έχει θίξει στην επερώτησή του ο  Συνασπισμός.
  Κατ' αρχήν, όσον αφορά το θέμα της κατάρτισης και διοργάνωσης του προϋπολογισμού, ακούστηκαν πολλά, ότι ο προϋπολογισμός έχει αυξηθεί κατά πολύ, ότι θα υπάρξουν μια σειρά από παράνομες διαδικασίες σε ό,τι αφορά τα έργα που θα αυξήσουν ακόμα τον προϋπολογισμό κλπ.
 Θα ήθελα, πρώτα, να διευκρινίσω κάτι πολύ απλό. Μιλάμε για δύο  διαφορετικούς προϋπολογισμούς. Υπάρχει ο προϋπολογισμός της οργάνωσης των Ολυμπιακών Αγώνων, αυτά τα περίφημα, όπως ξέρετε, 1.607 εκατομμύρια δολάρια που υπήρχαν στο φάκελο και που ο νέος προϋπολογισμός -ο οποίος θα ολοκληρωθεί μέχρι το Μάρτιο του 2000- δεν πρόκειται να έχει μεγάλη διαφοροποίηση απ' αυτόν τον προϋπολογισμό. Σ' αυτό πάνω θα ήθελα να διευκρινίσω ότι σ' αυτόν τον προϋπολογισμό δεν ανήκουν και δεν ανήκαν ποτέ τα έργα, ούτε στο φάκελο διεκδικήσεων ούτε σε οτιδήποτε άλλο.
   Σ' αυτόν τον προϋπολογισμό η συμμετοχή από πλευράς ελληνικού κράτους είναι καθορισμένη από το φάκελο και από τη σύμβαση και είναι τα 235 εκατομμύρια δολάρια, που αντιστοιχούν περίπου σε 73 με 75 δισεκατομμύρια δραχμές και, τα οποία επρόκειτο να καλυφθούν από το "Ολυμπιακό Λαχείο", όπως ξέρετε.
 (Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος  της Βουλής κ. ΛΟΥΚΑΣ ΑΠΟΣΤΟΛΙΔΗΣ)
 Δεν πρόκειται να υπάρξουν σοβαρές αλλαγές σ' αυτόν τον προϋπολογισμό. Ο αντίστοιχος προϋπολογισμός του Σίδνεϊ διαμορφώθηκε στην πρώτη του  αναθεώρηση, μετά τον αντίστοιχο φάκελο που είχε καταθέσει το Σίδνεϊ για την υποψηφιότητά του, επτά μήνες μετά τους αγώνες της Ατλάντα.
  Επειδή μιλάμε για καθυστερήσεις και μπερδέψαμε το Μάιο, στον οποίον καταθέσαμε το μάστερ πλαν με το θέμα του προϋπολογισμού, όχι απλώς δεν υπάρχει θέμα καθυστέρησης στην κατάθεση της αναθεώρησης του καινούριου προϋπολογισμού, αλλά αντίθετα ο προϋπολογισμός που θα καταθέσουμε, που θα είναι πριν από τους αγώνες του Σίδνεϊ, θα κατατεθεί εγκαίρως. Επομένως δεν τίθεται ούτε θέμα ύψους, σε ό,τι αφορά τον προϋπολογισμό, ούτε θέμα καθυστέρησης.
  Υπάρχει τώρα ο δεύτερος προϋπολογισμός. Σε αυτόν νομίζω ότι αναφέρθηκε η κ. Λουλέ, όταν είπε για παράδειγμα ότι στο Σίδνεϊ υπήρχε αύξηση.
  Ο δεύτερος προϋπολογισμός αφορά τα έργα τα οποία χρειάζονται για να πραγματοποιηθούν οι αγώνες. Το κόστος αυτών των έργων δεν αποτελεί τμήμα του φακέλου.
  Στην περίπτωση τη δική μας, επειδή όπως ξέρετε έχουμε ήδη το 70%-75% των αθλητικών εγκαταστάσεων στη χώρα μας, δηλαδή ένα μεγάλο κομμάτι των έργων αυτών υπάρχει -δεν θα φτιάξουμε ένα καινούριο ολυμπιακό στάδιο, όπως στην περίπτωση του Σίδνεϊ, που έφθασε το ύψος των έργων γύρω στα εξακόσια δισεκατομμύρια, γι'αυτό φθάσαμε σε αυτό το ύψος το οποίο λέτε, κυρία Λουλέ- χρειάζονται μόνο αναβάθμιση, συμπλήρωση και χρειαζόμαστε και τα συμπληρωματικά έργα, εκ των οποίων το μεγαλύτερο σε ύψος είναι το "Ολυμπιακό Χωριό", το οποίο, όπως ξέρετε, δεν θα είναι ένα έργο που θα πληρώσει η Κυβέρνηση, παρά μόνο το κόστος που αφορά τη μετατροπή του "Ολυμπιακού Χωριού" στη συνέχεια σε εργατικές κατοικίες και το οποίο, βεβαίως, το οφείλουμε, ή σε κάποιες πρόσθετες εγκαταστάσεις που θα γίνουν εκεί. Η μεν μετατροπή αντιστοιχεί σε 7 έως 10 δισεκατομμύρια, οι δε  πρόσθετες εγκαταστάσεις, που θέλουμε να κάνουμε, παραπάνω δηλαδή απ' ό,τι προβλέπει ο Οργανισμός Εργατικής Κατοικίας για τις συμβατικές τους συνήθως κατασκευές, το πολύ-πολύ να φθάσουν στα 30 δισεκατομμύρια.
 Υπάρχει, λοιπόν, ένα θέμα κατασκευής των έργων. 'Εγινε προσπάθεια ένα  κομμάτι αυτών των έργων να αντιμετωπισθεί από αυτοχρηματοδότηση. Αλλά κι εδώ θέλω να είμαι συγκεκριμένη. Ποτέ δεν σκεφθήκαμε ότι το κωπηλατοδρόμιο, για παράδειγμα, θα αντιμετωπισθεί με αυτοχρηματοδότηση, γιατί ξέραμε ότι δεν είναι δυνατόν.
  Ποτέ δεν σκεφθήκαμε ότι η διαμόρφωση στο Φαληρικό 'Ορμο, που θα υποδεχθεί το beach volley πρόκειται να γίνει με αυτοχρηματοδότηση. Αυτά ξέραμε ότι αφορούν έργα τα οποία θα πρέπει να πληρώσει το ελληνικό δημόσιο ή να εντάξει στο Γ' Κοινοτικό Πλαίσιο Στήριξης.
 Και εδώ απαντώ σε αυτό το οποίο λέει η κ. Λουλέ. 'Οπως ξέρετε, τα  προγράμματα στην περιφέρεια έχουν καθοριστεί. Οι πόροι έχουν κατανεμηθεί κατά περιφέρεια. Επομένως η Αθήνα είναι αυτή που θα επιβαρυνθεί, εάν εντάξει στο δικό της περιφερειακό πρόγραμμα τα έργα τα οποία αφορούν -όχι βεβαίως αθλητικά έργα, διότι αυτά ξέρετε ότι δεν εντάσσονται στο  Γ' Κοινοτικό Πλαίσιο Στήριξης- διαμορφώσεις, αναβαθμίσεις κλπ.
  Νομίζω λοιπόν ότι δεν υπάρχει κανένας λόγος να συζητάμε περαιτέρω για το θέμα του προϋπολογισμού. Είπα ότι ο βασικός προϋπολογισμός, για τον οποίο συζητάμε, θα παραμείνει περίπου στο ίδιο ύψος. Καλύπτεται στο σύνολό του εκτός από τα εβδομήντα τρία δισεκατομμύρια (73.000.000.000) από τα έσοδα των Ολυμπιακών Αγώνων. Και τα έσοδά σας είναι γνωστά, τα τηλεοπτικά δικαιώματα, οι χορηγοί, τα έσοδα από τα εισιτήρια κλπ.
  Και θα ήθελα να σας πω σε αντίθεση με αυτό που λέχθηκε εδώ ότι ο προϋπολογισμός αυτός μετά από το Μόντρεαλ, το οποίο καταστράφηκε οικονομικά όπως ξέρουμε από τους Ολυμπιακούς Αγώνες, τα μέτρα τα οποία ελήφθησαν και πήγαν βεβαίως προς την πλευρά της εμπορευματοποίησης είχαν σαν αποτέλεσμα ότι οι πόλεις οι οποίες αναλαμβάνουν Ολυμπιακούς Αγώνες, δεν έχουν οικονομικά προβλήματα από τη διοργάνωσή τους όχι από τις κατασκευές οι οποίες θα παραμείνουν στην πόλη όπως είναι οι αθλητικές κατασκευές. Γιατί το θέμα του "Ολυμπιακού Χωριού" παντού αντιμετωπίζεται με μία διαδικασία αυτοχρηματοδότησης.
  Αναφερθήκατε επίσης σε ένα θέμα το οποίο έχουμε συζητήσει πάρα πολλές φορές και νομίζω ότι δεν αξίζει τον κόπο να το επαναλάβουμε, το θέμα της αποκέντρωσης των Ολυμπιακών Αγώνων εκτός της Αθήνας. Είναι σαφής σε αυτό ο κανονισμός των Ολυμπιακών Αγώνων, η διεθνής δέσμευση, δηλαδή, την οποία έχει η Ελλάδα, που δεν επιτρέπει, εκτός εάν δεν υπάρχει η δυνατότητα να γίνουν στο συγκεκριμένο χώρο, να γίνονται εκτός της πόλης τα αθλήματα των Ολυμπιακών Αγώνων. Για λόγους προφανείς, όπως καταλαβαίνει κανένας, για λόγους που έχουν να κάνουν με την οικονομία, με τη δυνατότητα οι θεατές να μπορούν να παρακολουθήσουν σειρά αθλημάτων και όχι μόνο ένα από αυτά τα αθλήματα και γι'αυτό άλλωστε δεν αναλαμβάνει ποτέ χώρα τους Ολυμπιακούς Αγώνες, αλλά αναλαμβάνει η πόλη. Στην περίπτωση της Αθήνας, όπως ξέρετε, ενώ ανέλαβε η Αθήνα τους Ολυμπιακούς Αγώνες, πρακτικά οι Ολυμπιακοί Αγώνες θα γίνουν στην Αττική.
   Σε ό,τι αφορά δε τους προκαταρκτικούς του ποδοσφαίρου, που είναι οι μόνοι οι οποίοι μπορούν να αποκεντρωθούν, αυτοί θα γίνουν σε περιφερειακές πόλεις, μεταξύ των άλλων και το Ηράκλειο, στο οποίο πολύ συστηματικά αναφέρθηκε ο κ. Δανέλλης. Η Ατλάντα έκανε μόνο τους ιστοοπλοϊκούς της αγώνες εκτός της Ατλάντα και ο λόγος ήταν προφανής, διότι δεν υπήρχε θάλασσα και έπρεπε να πάνε στην πιο κοντική θάλασσα.
 Αυτό το ζήτημα, λοιπόν, είναι λυμένο, αλλά θα ήθελα εδώ να μου  επιτρέψετε να πω ότι πραγματικά η Ελλάδα, επειδή ακριβώς είναι μια μικρή χώρα, επειδή ακριβώς είναι μια τουριστική χώρα, είναι φανερό ότι οι επιπτώσεις και τα οφέλη των Ολυμπιακών Αγώνων θα αφορούν το σύνολο της ελληνικής περιφέρειας. Τώρα από τις πόλεις που θα φιλοξενήσουν τους προκαταρκτικούς αγώνες του ποδοσφαίρου, όπως ξέρετε είναι φανερό ότι όσοι θα επισκεφθούν την Αθήνα για να παρακολουθήσουν τους Ολυμπιακούς Αγώνες, θα πάνε στη συνέχεια στις διάφορες τουριστικές περιοχές της χώρας.
 Πού  θα φιλοξενηθούν; Θα φιλοξενηθούν σε μιάμιση ώρα απόσταση από  τους χώρους που γίνονται οι Ολυμπιακοί Αγώνες, δηλαδή σε μία πολύ ευρεία  περιοχή. Η Αρχαία Ολυμπία, οι τουριστικές περιοχές της χώρας είναι φανερό ότι θα εμπλακούν σε αυτήν τη διοργάνωση. 'Οχι με την έννοια ότι θα φιλοξενηθούν εκεί αθλήματα, αλλά με την έννοια ότι οποιοσδήποτε επισκεφθεί την Ελλάδα, είναι σίγουρο ότι στη συνέχεια ή πριν θα ξεχυθεί στις διάφορες περιοχές της χώρας μας.
  Αλλά δεν πρέπει να ξεχνάμε το βασικό, ότι οι Ολυμπιακοί Αγώνες είναι κυρίως μια τεράστια, όπως ξέρετε, διαφήμιση  για την κάθε χώρα, η οποία τους φιλοξενεί, που τα αποτελέσματά της  έρχονται μια δεκαετία μετά.  Για μια δεκαετία μετά έχουμε τις επιπτώσεις από την εικόνα που θα βγει, όχι μόνο για την πόλη και τους αγώνες, αλλά για ολόκληρη τη χώρα στη συγκεκριμένη περίπτωση, μια που είμαστε μικρή χώρα που φιλοξενεί τους αγώνες.
  Στα θέματα των χωροθετήσεων: Νομίζω ότι αυτήν τη συζήτηση την έχουμε κάνει πάρα πολύ εξαντλητικά, όταν περάσαμε το νόμο  για τις χωροθετήσεις των ολυμπιακών έργων. Ο Συνασπισμός μοιάζει ότι επανέρχεται στην αρχική του άποψη, η οποία ήταν εναντίον των Ολυμπιακών Αγώνων. Δικαιούται να έχει αυτήν την άποψη. Δηλώνετε, βεβαίως, ότι την έχετε εγκαταλείψει, αλλά φαίνεται κατά διαστήματα επανέρχεσθε  πρακτικά σ' αυτήν την ίδια άποψη.
 Για να είμαστε ξεκάθαροι, κυρίες και κύριοι συνάδελφοι, ποια είναι η  παρέμβαση σε επίπεδο έργων αθλητικών εγκαταστάσεων ή του "Ολυμπιακού Χωριού", που είναι η μέγιστη παρέμβαση που κάνουμε, υποχρεωτική παρέμβαση εννοώ, εξαιτίας των Ολυμπιακών Αγώνων: Βεβαίως θα υπάρξουν και υπάρχουν παρεμβάσεις που έχουν να κάνουν με την αναβάθμιση της πόλης. Φαντάζομαι   σε αυτό είμαστε όλοι σύμφωνοι.  Μιλάμε, λοιπόν,  ποια είναι η παρέμβαση.   Το "Ολυμπιακό Χωριό" αντιπροσωπεύει το 17% της ετήσιας οικοδομικής δραστηριότητας της Αττικής. Τα υπόλοιπα έργα, τα αθλητικά, τα οποία γίνονται, ξέρετε ότι είναι πολύ περιορισμένα και δεν έχουν καμία απολύτως παρέμβαση, εκτός από το γεγονός ότι αποτελούν μια πάρα πολύ καλή ευκαιρία για να αναβαθμίσουμε  τις περιοχές.
  Ας πάρουμε την περίπτωση του Φαληρικού Δέλτα, για το οποίο είπατε. 'Ακουσα την κ. Αλφιέρη να μιλάει για καζίνο κλπ. 'Ισως δεν παρακολούθησε όταν περάσαμε το νόμο. Ο νόμος είναι σαφής.  Εξαιρεί ρητά καζίνο και  άλλου τέτοιου είδους δραστηριότητες. Μιλάει για την αναβάθμιση, προβλέπει χρήσεις πολύ συγκεκριμένες. Δεν νομίζω ότι αξίζει τον κόπο να  επανερχόμαστε σε πράγματα τα οποία έχουν συζητηθεί εδώ, έχουν εξαντληθεί.  Ο Συνασπισμός συμμετείχε πολύ συστηματικά σε αυτήν τη συζήτηση και είναι γνωστό σε όλους. Ξέρουμε ότι οι χρήσεις που έχουν προβλεφθεί από τον αντίστοιχο νόμο για τις χωροθετήσεις, είναι χρήσεις ήπιων παρεμβάσεων πολιτιστικού χαρακτήρα, ήπιας τουριστικής παρέμβασης, χωρίς ξενοδοχεία, χωρίς καζίνο, χωρίς οποιεσδήποτε άλλες εγκαταστάσεις. Μιλάμε για  συνεδριακά κέντρα και για πολιτιστικούς χώρους.
   Στην περίπτωση του Φαληρικού  Δέλτα έχει γίνει αυτή η πάρα πολύ σημαντική προμελέτη, που έγινε μέσα από αυτό το εργαστήρι  με τους ξένους πολύ σημαντικούς αρχιτέκτονες και πολεοδόμους που  ήρθαν και συμμετείχαν και κατέληξαν σε μια πρόταση. Αυτή η πρόταση είναι ώριμη πλέον, γιατί τη δούλεψε ο Οργανισμός Αθήνας, και έχουμε μια αναμόρφωση του θαλάσσιου μετώπου της Αθήνας, από το Φαληρικό Δέλτα μέχρι και το Στάδιο Ειρήνης και Φιλίας, που πιστεύω ότι θα αλλάξει πλήρως την εικόνα.
   Και εδώ απαντώ στο τι σημαίνουν οι αναβαθμίσεις και οι αναπλάσεις.  Νομίζω ότι πραγματικά αποτελεί μια τεράστια ευκαιρία για την Αθήνα.  Θα αποδειχθεί ότι η Αθήνα θα αλλάξει πρόσωπο με τους Ολυμπιακούς Αγώνες, θα αναβαθμισθεί, θα γίνει ένα μητροπολιτικό κέντρο από ένα τεράστιο χωριό   που είναι σήμερα. Και αυτό θα γίνει, πριν από όλα, γιατί θα λυθούν τα κυκλοφοριακά της προβλήματα. Ξέρουμε ότι μέσα από τους Ολυμπιακούς Αγώνες, αλλά και με τα έργα που έχουν ήδη προγραμματιστεί, η Αθήνα θα είναι μια πόλις, η οποία θα "κυκλοφορείται" -πράγμα το οποίο δεν είναι σήμερα- με τις μεγάλες παρεμβάσεις που θα γίνουν. Ανέφερα πριν την περίπτωση του Φαληρικού Δέλτα. Είναι γνωστό το θέμα της ενοποίησης, είναι γνωστό το θέμα της  παρέμβασης στο Ελληνικό, τεράστιοι χώροι. Και για να έχουμε μια εικόνα της πραγματικότητας θα σας πω ότι ο χώρος του Ελληνικού είναι περίπου 5.700 στρέμματα. Το  Central Park  της Νέας Υόρκης  είναι 2.500 στρέμματα.
 Επιτέλους, σε αυτήν τη χώρα δεν μπορούμε να κινούμαστε μεταξύ του  μηδενός, που είναι σήμερα η εικόνα του πρασίνου στη χώρα μας και ενός μέγιστου, το οποίο καμία χώρα και καμία πόλη στον κόσμο δεν έχει.
 ΑΝΔΡΙΑΝΗ ΛΟΥΛΕ: Κυρία Υπουργέ, εδώ δεν έχουμε τίποτα. Τι συγκρίνετε; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με συγχωρείτε, μιλάω για μία  συγκεκριμένη περιοχή. Εξάλλου αυτό είπα και εγώ. Είπα ότι πρέπει να έχουμε το μέτρο των παρεμβάσεων.
  Στην περίπτωση, λοιπόν, του Φαληρικού Δέλτα νομίζω ότι αναφερθήκατε, κυρία Αλφιέρη, στο γεγονός ότι θα γίνουν κινητοποιήσεις, αν άκουσα καλά, κλπ. Ακούστε, είμαστε σε μία συνεχή και σταθερή συνεργασία με τους δήμους της περιοχής. Συζητούμε με τους δήμους της περιοχής, αλλά βεβαίως δεν θα συζητούμε με τους αγανακτισμένους πολίτες, οι οποίοι δηλώνουν ακόμα και σήμερα ότι πρόκειται να γίνουν καζίνο, όταν ξέρουμε ότι θα γίνουν προσωρινές εγκαταστάσεις στην περιοχή, οι οποίες ικανοποίησαν ιδιαίτερα το Δήμο της Καλλιθέας, ο οποίος δεν ήθελε να γίνουν αυτές οι εγκαταστάσεις που θα φιλοξενούσαν τους χώρους των αθλημάτων.
  Εδώ θα ήθελα να σας πω ότι κάναμε προσπάθεια, παρ'όλο που ο νόμος μας έδινε τη δυνατότητα για πολύ περισσότερα τετραγωνικά, για ύψος είκοσι πέντε μέτρων, οι εγκαταστάσεις, πριν προχωρήσουμε στη λύση των προσωρινών εγκαταστάσεων, να μειωθούν και σε ύψος και σε κάλυψη. Σήμερα, όμως, μιλάμε για προσωρινές εγκαταστάσεις, όπως για προσωρινές εγκαταστάσεις μιλάμε και στο χώρο του Ελληνικού. Οι αθλητικές εγκαταστάσεις στο χώρο του Ελληνικού είναι προσωρινές.
  Να αναφερθώ σε κάποια άλλα ζητήματα τώρα. Ακούστηκαν πολλά για το θέμα της Οργανωτικής Επιτροπής του 2004. Εδώ θα ήθελα να σας πω το εξής: Κατ'αρχήν, όπως ξέρετε, θα ήταν αστείο να μιλήσει κανείς για κομματικό διοικητικό συμβούλιο ή κομματική επιλογή των επικεφαλής. Νομίζω ότι όλοι γνωρίζουμε ότι ίσως θα μπορούσε να το πει αυτό κάποιος για τη Νέα Δημοκρατία, αλλά όχι για το ΠΑ.ΣΟ.Κ. Πού ελήφθη υπόψη η κομματική ένταξη για ένα μεγάλο αριθμό στελεχών στο διοικητικό συμβούλιο; Τα στελέχη του ΠΑ.ΣΟ.Κ. ίσως θα μπορούσαν να διαμαρτυρηθούν γι'αυτό, αλλά μόνο τα στελέχη του ΠΑ.ΣΟ.Κ. και κανένας άλλος. Δεν έχουν διαμαρτυθεί και δεν τους έχει επιτραπεί να διαμαρτυρηθούν.
  ΑΝΔΡΙΑΝΗ ΛΟΥΛΕ: Δεν είναι κανένας για να διαμαρτυθεί.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Το έχουν πάρει απόφαση, κυρία Λουλέ, ότι οι Ολυμπιακοί Αγώνες για την Κυβέρνηση είναι όντως μία εθνική υπόθεση και δεν θα βάλουμε εκεί κομματικά κριτήρια στις επιλογές των προσώπων.
 (Στο σημείο αυτό κτυπάει το κουδούνι λήξεως του χρόνου ομιλίας της  κυρίας Υπουργού)
  Κύριε Πρόεδρε, θέλω λίγο χρόνο ακόμα, γιατί ακούστηκαν πολλά πράγματα και θέλω να ενημερώσω τους συναδέλφους.
  ΠΡΟΕΔΡΕΥΩΝ (Λουκάς Αποστολίδης): Συνεχίστε, κυρία Υπουργέ. Εξάλλου η επόμενη κυβέρνηση θα σχεδιάσει και αυτή στην ίδια κατεύθυνση, φαίνεται, τους Ολυμπιακούς Αγώνες.
 ΦΩΤΗΣ ΚΟΥΒΕΛΗΣ: Δεν μετέχετε στις επερωτήσεις, απ' ό,τι ξέρω, κύριε  Πρόεδρε.
 ΠΡΟΕΔΡΕΥΩΝ (Λουκάς Αποστολίδης): 'Οχι, καθόλου, κύριε Κουβέλη.
  Συνεχίστε, κυρία Υπουργέ.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ετέθησαν, λοιπόν, θέματα, όπως είπαμε, για τη λειτουργία του 2004. Ας συμφωνήσουμε όλοι σε κάτι που νομίζω ότι το γνωρίζουμε ή οφείλουμε να το γνωρίζουμε. Πρόκειται για μία πολύ ιδιαίτερη οργανωτική επιχείρηση το 2004. Πρόκεται πραγματικά για τη διοργάνωση μίας τεράστιας ιστορίας. Δεν υπήρχε καμία εμπειρία στη χώρα μας πέρα από τις διοργανώσεις των μεγάλων, πραγματικά, αθλητικών αγώνων, οι οποίες έγιναν, αλλά αφορούσαν ένα άθλημα, ενώ τώρα θα πάμε κατευθείαν σε είκοσι τέσσερα τέτοια αθλήματα.
  Υπάρχει μία τεράστια, όπως ξέρετε, ανάγκη για την απόκτηση αυτής της εμπειρίας και αυτοί οι οποίοι γνωρίζουν πώς φτιάχνεται αυτή η τεράστια οργανωτική επιχείρηση, που είναι η Διεθνής Ολυμπιακή Επιτροπή, παρακολουθεί αυτήν την πορεία της οργάνωσης και μέχρι στιγμής και δημοσίως και ιδιαιτέρως έχει εκφραστεί θετικά για την πορεία αυτής της διοργάνωσης. Αυτό δεν πρέπει να το αγνοούμε, γιατί μεταξύ των άλλων ακούσαμε χθες τον κ. Καραμανλή, μάλλον δεν τον ακούσαμε, γιατί δεν επετράπη σε κόμματα να πάνε, ούτε σε μέλη της Κυβέρνησης ...
  ΓΕΩΡΓΙΟΣ ΒΟΥΛΓΑΡΑΚΗΣ: Είχατε προσκληθεί.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Λάθος, κύριε Μεϊμαράκη.
  Ζητήσαμε να πάμε ...
  ΓΕΩΡΓΙΟΣ ΒΟΥΛΓΑΡΑΚΗΣ: Κάνατε δύο σημαντικά λάθη. Πρώτα-πρώτα, δεν με λένε Μεϊμαράκη και, δεύτερον, είχατε προσκληθεί.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Με συγχωρείτε, κύριε  Βουλγαράκη. Δεν άκουσα ποιο είναι το δεύτερο.
   ΓΕΩΡΓΙΟΣ ΒΟΥΛΓΑΡΑΚΗΣ: Είχατε πρόσκληση.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οχι απλώς δεν υπήρχε  πρόσκληση, αλλά ζητήσαμε να παρευρεθούμε και μας είπαν ότι "δεν θέλουμε κανέναν από την Κυβέρνηση. Θέλουμε μόνο από την Επιτροπή για το 2004".  Αυτό μπορώ να σας το διαβεβαιώσω, γιατί υπήρξε προσωπική συζήτηση και επαφή με την κ. Πετραλιά. Ζητήσαμε να παρευρεθούμε και μας είπαν να μην παρευρεθούμε.
 ΓΕΩΡΓΙΟΣ ΒΟΥΛΓΑΡΑΚΗΣ: Το κόμμα σαν κόμμα είχε πρόσκληση. 'Ολα τα  κόμματα είχαν πρόσκληση.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μα, μιλάμε για την Κυβέρνηση, γιατί θα μπορούσαμε να απαντήσουμε.
  Θα ήθελα να πω ότι ο κ. Καραμανλής χθες στην ομιλία του γι'αυτό το θέμα είπε ότι "μας έχουν βάλει μια επιτροπή, η οποία μας ελέγχει, γιατί δεν είμαστε καλά παιδιά και δεν ακολουθούμε". Εδώ πρόκειται για το κλασικό όργανο, τη συντονιστική επιτροπή για την Αθήνα 2004, μία επιτροπή η οποία φτιάχνεται και αποτελεί το κυρίως βοηθητικό, από πλευράς ΔΟΕ, σώμα -όπως ξέρετε- και κάθε τρίμηνο παρακολουθεί το εγκεκριμένο master plan, το πρόγραμμα δράσης. Παρακολουθεί όλους τους χρόνους, παρακολουθεί όλες τις λεπτομέρειες, κάνει έκθεση, συζητά τα θέματα με την επιτροπή του 2004 και με την Κυβέρνηση.
  'Οπως ξέρετε, πριν από δύο εβδομάδες ήταν εδώ ο κ. Ρογκ και όλη η επιτροπή, συζητήσαμε μαζί τους και μάλιστα την Τετάρτη θα έχουμε μία τελεκόνφερανς για το διοικητικό συμβούλιο της ΔΟΕ πλέον, όχι για τη συντονιστική επιτροπή, μεταξύ Αθήνας και Σίδνεϊ.
  Αυτοί οι οποίοι γνωρίζουν τις δυσκολίες αυτού του εγχειρήματος έχουν εκφραστεί θετικά. Βεβαίως και κάνουν παρατηρήσεις και βεβαίως έχουμε ανάγκη από τις παρατηρήσεις τους. Αλλά η συνολική εικόνα δεν είναι η εικόνα της καθυστέρησης, ούτε η εικόνα της αδιαφάνειας, που λέτε, ούτε μία σειρά από άλλα πράγματα. Αντίθετα, η συνολική εικόνα είναι μια εικόνα θετικής προόδου και έχουμε εκφραστεί θετικά και για την οργανωτική επιτροπή και για την παρέμβαση της Κυβέρνησης.
  Πολλά άλλα θέματα αναφέρθηκαν, όπως το θέμα της φιλοξενίας, το οποίο είναι όντως ένα σημαντικό ζήτημα και δεν μπορεί κανείς να το αμφισβητήσει αυτό, γιατί όπως ξέρετε, η Αττική -αν τη δούμε συγκεκριμένα- δεν έχει   ένα τεράστιο αριθμό κλινών και μάλιστα δεν έχει ένα τεράστιο αριθμό κατάλληλων κλινών.
 Και υπάρχει εδώ ένα ζήτημα. Η δική μας η ευθύνη είναι η ευθύνη που  έχουμε για τη φιλοξενία της ολυμπιακής οικογένειας και των  δημοσιογράφων. Κάποιος αναφέρθηκε στο θέμα του χωριού των δημοσιογράφων.  Υπάρχει αυτήν τη στιγμή μία συστηματική προσπάθεια για να εντοπιστεί ένας χώρος.
  Δεν αποτελεί υποχρέωσή μας, αλλά αποτελεί, αν θέλετε, προφανώς μία επιλογή μας να φιλοξενηθούν οι δημοσιογράφοι, μια που δεν αποδέχτηκαν τις παραθεριστικές εγκαταστάσεις του Αγίου Ανδρέα, σε κατάλληλους χώρους. Γι' αυτό και ψάχνουμε κατάλληλους χώρους. Υπάρχουν οι προτάσεις οι συγκεκριμένες και πιστεύω ότι θα καταλήξουμε σύντομα σε κάποια επιλογή  για το θέμα της φιλοξενίας των δημοσιογράφων.
  Για το θέμα της φιλοξενίας γενικότερα, θα ήθελα να σας πω ότι σήμερα υπάρχουν στην Αττική, στην απόσταση αυτή που λέγαμε της μιάμισης ώρας, γύρω στις ογδόντα πέντε χιλιάδες κλίνες. Τριάντα εννέα χιλιάδες  βρίσκονται στην ευρύτερη περιοχή.
  Προβλέπουμε βεβαίως και τη λύση με τα κρουαζιερόπλοια, η οποία ήταν μια λύση, η οποία έχει ακολουθηθεί και από άλλες πόλεις, γύρω στα πέντε χιλιάδες άτομα στα κρουαζιερόπλοια, είκοσι έξι χιλιάδες κλίνες σε μη καταγεγραμμένα καταλύματα ιδιωτών.
  'Εχει υπογραφεί η γνωστή σύμβαση "Ομπρέλα" και δρομολογείται μια   επί μέρους υπογραφή, που αφορά βεβαίως το θέμα της φιλοξενίας, όπως είπατε, της ολυμπιακής οικογένειας. Δεν θα συμφωνήσουμε με τους ξενοδόχους για τα υπόλοιπα ζητήματα, αλλά οφείλουμε βεβαίως να αποδείξουμε σε όλους όσους θέλουν να έλθουν και να παρακολουθήσουν τους αγώνες ότι υπάρχει κατάλληλος χώρος φιλοξενίας.
 Είπατε επίσης για το πώς τίθενται τα θέματα του Συμβουλίου της  Επικρατείας, για παράδειγμα για το "Ολυμπιακό Χωριό".
  Θα ήθελα να σας πω ότι δεν υπάρχει παράκαμψη του Ε' Τμήματος, απλώς δεν είναι αποκλειστικότητα του Ε' Τμήματος αυτό το ζήτημα και έτσι όπως θέσατε το θέμα, θεωρείτε ότι η ολομέλεια του Συμβουλίου της Επικρατείας -και αυτό το βρίσκω τελείως βαρύ, θα μου επιτρέψετε να πω- δεν μπορεί να βγάλει τη σωστή απόφαση, πράγμα το οποίο μπορεί να το κάνει μόνο το Ε' Τμήμα. 'H ότι επειδή οι Ολυμπιακοί Αγώνες είναι μείζον εθνικό θέμα, το να ασχοληθεί η ολομέλεια με το ζήτημα του 'Ολυμπιακού Χωριού" βρίσκουμε ότι είναι απολύτως κατάλληλο.
  Επειδή πολλά λέχθηκαν και ακούστηκαν ότι το ρυθμιστικό δεν το ακολουθήσαμε, ότι δεν ακολουθήσαμε διαδικασίες κλπ. -και το ξέρουν όσοι παρακολούθησαν το νόμο και είδαν αυτά τα οποία καταθέσαμε με βάση το νόμο- είναι γνωστό ότι όχι απλώς ακολουθούνται πολύ πιο βαριές διαδικασίες απ' ό,τι ακολουθούνται σε οποιαδήποτε χωροθέτηση, αλλά ότι υπάρχουν προεδρικά διατάγματα και αυτό αποτελεί και τη διασφάλιση σε ό,τι αφορά την Κυβέρνηση. Ακριβώς αυτή η προετοιμασία αποτελεί και τη διασφάλιση για τις πιθανές προσφυγές. Πάντοτε στην Ελλάδα για οποιοδήποτε έργο, όπως ξέρετε, έστω και νομοθετικά ρυθμισμένο, έχουμε κάποιες προσφυγές.
  Η προετοιμασία που έχει γίνει, η στενή συνεργασία με τον Οργανισμό Αθήνας, τα σχέδια που έχουν γίνει σύμφωνα με το καινούριο ρυθμιστικό της Αθήνας, όλα αυτά οδηγούν στη βεβαιότητα την οποία έχουμε ότι δεν θα υπάρξει πρόβλημα από το Συμβούλιο της Επικρατείας.
  Τέλος, να πω δύο λόγια για τα θέματα των ομοσπονδιών. 'Οπως ξέρετε, κύριε Κουναλάκη, οι ομοσπονδίες έχουν αυτοτέλεια και ανάλογα με τα κριτήρια, τα οποία θέτουν, χρηματοδοτούν τα σωματεία. Επίσης, οι ομοσπονδίες συμμετέχουν στην ολυμπιακή προετοιμασία και βεβαίως έχουν τα αντίστοιχα έξοδα.
  Τώρα σε ό,τι αφορά την πορεία του αθλητισμού, δεν θα ήθελα να επεκταθώ, αλλά θέλω να πω ότι και τα μεγάλα προγράμματα του μαζικού αθλητισμού και τα αποτελέσματα τα οποία έχουμε από τον αθλητισμό, νομίζω ότι δεν δικαιολογούν ανησυχία. Αντίθετα, η Κυβέρνηση θα μπορούσε ίσως και να θριαμβολογεί σε ό,τι αφορά τουλάχιστον τα αποτελέσματα που έχουμε από τους αθλητές μας.
 Μερικά λόγια για την Πολιτιστική Ολυμπιάδα. Μου κάνει εντύπωση το  γεγονός ότι όταν παρουσιάστηκε το σχέδιο της Πολιτιστικής Ολυμπιάδας στην Επιτροπή Μορφωτικών Υποθέσεων, όχι απλώς συμφώνησαν αλλά χειροκρότησαν όλα τα κόμματα και το ξέρει αυτό η κ. Λουλέ, ήταν παρούσα. Η ίδια πρόταση της Πολιτιστικής Ολυμπιάδας πέρασε από το Υπουργικό Συμβούλιο και νομίζω ότι δεν υπάρχει κανένα ζήτημα. 'Εχουμε αποδείξει ότι και σαν Υπουργείο και σαν φορείς του πολιτισμού μπορούμε να κάνουμε μεγάλα γεγονότα.
 Ευχαρίστως σε μία επόμενη ερώτησή σας, εάν έχουμε την ευκαιρία και  προλάβουμε, να συζητήσουμε αναλυτικά για την Πολιτιστική Ολυμπιάδα.  Αλλά μάλλον δεν θα έχουμε αυτήν την ευκαιρία. 'Οπως σας είπα, έχει ενημερωθεί η Βουλή αναλυτικά. 'Εχουν παρθεί οι αποφάσεις σε επίπεδο κυβερνητικό και νομίζω ότι δεν δικαιολογούνται τέτοιου είδους ανησυχίες.
  Να πω κάτι μόνο για τους πόρους και θα κλείσω. Οι πόροι τους οποίους δεν θα μπορέσουμε να αντλήσουμε από το Ολυμπιακό Λαχείο και που δεκαπέντε δισεκατομμύρια (15.000.000.000) δραχμές από αυτούς τους πόρους θα πήγαιναν στην Αρχαία Ολυμπία, όπως ξέρετε θα προκύψουν από την μετοχοποίηση του ΟΠΑΠ. Είναι γνωστό ότι προχωρούμε σε μία μερική μετοχοποίηση της τάξεως του 25% του ΟΠΑΠ από τους οποίους προβλέπουμε ότι θα αντλήσουμε περίπου στα τριακόσια δισεκατομμύρια (300.000.000.000) δραχμές. Τα εβδομήντα πέντε δισεκατομμύρια (75.000.000.000) δραχμές θα πάνε για τη συμμετοχή μας στη διοργάνωση των Ολυμπιακών Αγώνων, περίπου τα σαράντα δισεκατομμύρια (40.000.000.000) δραχμές θα πάνε για την Πολιτιστική Ολυμπιάδα, τα δεκαπέντε δισεκατομμύρια (15.000.000.000) δραχμές για την Αρχαία Ολυμπία -μπορώ να σας πω στη συνέχεια, όχι αυτήν τη στιγμή για να μην καθυστερήσω παραπάνω, τα έργα τα οποία προβλέπονται και προωθούνται στην Αρχαία Ολυμπία- και τα υπόλοιπα θα στηρίξουν το κόστος των αθλητικών εγκαταστάσεων που, όπως είπα, θα αναληφθεί από το δημόσιο, όπως σε κάθε τέτοιου είδους διοργάνωση.
  ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στον κ. Κουβέλη θα ήθελα να ανακοινώσω στο Σώμα ότι οι Υπουργοί Γεωργίας, Εθνικής Οικονομίας  και Οικονομικών, Ανάπτυξης, Εργασίας και Κοινωνικών Ασφαλίσεων και Δικαιοσύνης κατέθεσαν σχέδιο νόμου: "Αγροτικές Συνεταιριστικές Οργανώσεις".
  Παραπέμπεται στην αρμόδια Διαρκή Επιτροπή.
  Ορίστε κύριε Κουβέλη έχετε το λόγο.
  ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
  Κυρία Υπουργέ, θέλω να σας διαβεβαιώσω ότι όταν ο Συνασπισμός κατέθετε τη συζητούμενη επερώτηση, δεν είχε υπόψη του το χρόνο των εκλογών.
  Πέρα όμως από αυτό, νομίζω ότι θα συμφωνήσετε ότι τόσο το ύφος όσο και το περιεχόμενο του κοινοβουλευτικού ελέγχου, όπως διατυπώθηκε από τους συναδέλφους μου που προλάλησαν, δεν προδίδει καμία αγωνία ούτε καμία προσχώρηση στη λογική των επικείμενων εκλογών της 9ης Απριλίου.
  'Ηθελα, επίσης, να σας διαβεβαιώσω ότι έχετε δίκιο ότι δεν μετείχαμε της πανεθνικής ευφορίας για την ανάθεση των Ολυμπιακών Αγώνων στη χώρα μας.  Και αυτή τη μη συμμετοχή μας στην εθνική ευφορία εξακολουθούμε να τη διατηρούμε, χωρίς αυτό να σημαίνει ότι από υπεύθυνη θέση δεν μπορούμε να ασκούμε τα κοινοβουλευτικά μας καθήκοντα και να σας ελέγχουμε για πράξεις ή και παραλείψεις, προκειμένου αυτό για το οποίο είχαμε διατυπώσει συγκεκριμένη άποψη να γίνει με τον καλύτερο δυνατό τρόπο, αλλά και με τις λιγότερες δυνατόν δυσμενείς συνέπειες σε βάρος του περιβάλλοντος της χώρας.
  Και σπεύδω να σας ερωτήσω, επαναλαμβάνοντας το αυτοτελές ερώτημα της επερωτήσεώς μας που έχετε μπροστά σας, γιατί δεν καταρτίστηκε -και δεν δώσατε απάντηση- ο τελικός προϋπολογισμός, όταν μάλιστα είπατε λίγο πριν -και σας παρακολούθησα με εξαιρετική προσοχή- ότι δεν έχετε κάποια κυμαινόμενα κονδύλια, έτσι ώστε να επιφυλαχθείτε, προκειμένου αυτά να οριστικοποιηθούν και εν συνεχεία να συντάξετε τον τελικό προϋπολογισμό.
 Επίσης, δεν συνομολογείτε ότι υπάρχει καθυστέρηση στην πορεία των  πραγμάτων και στην εξέλιξή τους, αναφορικά με την εκτέλεση των ολυμπιακών έργων; Διαφορετικά, ειλικρινά ερωτώ, όλοι οι άλλοι οι οποίοι διαμαρτύρονται -και όχι μόνο από το δικό μας χώρο, αλλά και πολίτες οι οποίοι παρακολουθούν τις πολιτικές επιλογές του κόμματός σας και επισημαίνουν ότι υπάρχει καθυστέρηση- το κάνουν και αυτοί για να ασκήσουν στείρα αντιπολίτευση στην Κυβέρνηση και σε σας προσωπικά; Προφανώς όχι.
 Αυτή η αγωνία είναι και δική μας αγωνία, σε αυτήν την αγωνία  μετέχουμε και λέμε ότι υπάρχει μία καθυστέρηση, η οποία μας δημιουργεί σκέψεις, αλλά εγείρει και άλλες σκέψεις, τις οποίες αμέσως σας λέω.
 Διατυπώνεται, κυρία Υπουργέ -κι εγώ αναμένω την απάντησή σας, δε  σπεύδω να υιοθετήσω τη μία ή την άλλη εκδοχή- ότι αυτή η καθυστέρηση εκ των πραγμάτων θα σας οδηγήσει στην επιλογή να αναθέσετε τα έργα και μάλιστα με διαδικασίες αδιαφανείς, προκειμένου να εξυπηρετηθούν κάποιοι που θα αποτελούν επιλογή της Κυβέρνηση και θα κατατάσσονται σε εκείνους που ονομάζονται "ημέτεροι". Εγώ απεύχομαι να συμβαίνει κάτι τέτοιο, αλλά το εντοπίζουμε, προκειμένου εγκαίρως να αντιμετωπιστεί αυτό το ζήτημα.
 Δεν σας απασχολεί το γεγονός ότι υπεύθυνοι φορείς και όχι κάποιοι  "αγανακτισμένοι" πολίτες, όπως είπατε και με μια υφέρπουσα αποστροφή, επισημαίνουν ζητήματα που έχουν σχέση με δυσμενείς επιπτώσεις στο περιβάλλον από την εκτέλεση των ολυμπιακών έργων;
  Σας είπε η κ. Αλφιέρη και διερωτηθήκατε. "Μα, είναι κακό" -και αναφέρομαι σε συναφές ζήτημα- "από το πέμπτο τμήμα να οδηγηθεί μία υπόθεση στην Ολομέλεια;".
  Είναι κακό, κυρία Υπουργέ, γιατί ο αρμόδιος Υπουργός ΠΕΧΩΔΕ ζήτησε με επιστολή του να φύγει από το πέμπτο τμήμα του Συμβουλίου της Επικρατείας και να πάει στην ολομέλεια. Και επειδή βλέπω πίσω από το έδρανό σας εκλεκτούς συναδέλφους μου στη νομική επιστήμη, ρωτήστε τους, είναι σύνηθες ο Υπουργός ΠΕΧΩΔΕ να ζητά με έγγραφό του από το Συμβούλιο της Επικρατείας να φύγει από το πέμπτο τμήμα ή από το όποιο τμήμα μια υπόθεση και να οδηγηθεί απευθείας στην ολομέλεια;
  Αυτό που σας λέω σε καμία περίπτωση δεν σημαίνει ότι δεν συμφωνώ πως έχουμε όρθιους δικαστές και στο Συμβούλιο Επικρατείας αλλά και σε άλλα δικαστήρια.
  Δικαιολογημένα δεν διαμαρτύρονται οι πολίτες; 'Εχετε ξαναδεί, κύριοι συνάδελφοι, να φεύγει με αίτημα-επιστολή του αρμόδιου Υπουργού η υπόθεση από ένα τμήμα του Συμβουλίου της Επικρατείας και να οδηγείται στην ολομέλεια;
  Εγώ δεν σπεύδω να κάνω ούτε δίκη προθέσεων ούτε να προσχωρήσω σε κυνήγι μαγισσών. Αλλά πιστέψτε με, αυτή η διαδικασία προσβάλλει την προσωπική μου ευαισθησία και την ευαισθησία του κόμματός μου, όταν γνωρίζουμε πάρα πολύ καλά και οφείλετε και σεις να το γνωρίζετε, ότι δεν είναι σύνηθες αυτό το οποίο συνέβη. Είναι οριακό, για να μη χρησιμοποιήσω σκληρότερη διατύπωση. Και αφήστε το Συμβούλιο Επικρατείας να κάνει τη δουλειά του και μη σπεύδετε από τώρα να προδικάσετε εμμέσως, πλην σαφώς, ότι το Συμβούλιο Επικρατείας με όλα εκείνα που του προσφέρετε ως στοιχεία θα δικαιώσει τις απόψεις σας.
 Αυτό, αν θέλετε, αποτελεί έμμεση προσβολή της αυτονομίας και της  ανεξαρτησίας της δικαιοσύνης.
  Σας φέρω και άλλο παράδειγμα. Το κτήμα Βεϊκου. Ο χώρος πέριξ της "Ομορφοκκλησιάς", όπου εκεί προορίζεται να κάνετε, αν ενθυμούμαι καλώς, το άθλημα του πινγκ-πονγκ. 'Εχετε δικαστικές αποφάσεις, οι οποίες αναδράμουν σε ένα πάρα πολύ μακρινό παρελθόν και οι οποίες, αυτές οι δικαστικές αποφάσεις δέχονται -και μάλιστα κατ' επανάληψη- ότι πρόκειται για δασική έκταση. 'Οτι πρόκειται για έκταση που πρέπει να αναδασωθεί και σεις επιμένετε. Δεν έχετε δικαστικές αποφάσεις; Τι επιζητείτε αυτήν την ώρα με την επιλογή σας η οποία αρνείται το στάτους των δικαστικών αποφάσεων, οι οποίες, επαναλαμβάνω, λένε πάρα πολύ καθαρά ότι αυτή η έκταση είναι δασική έκταση.
  Και ξέρετε τι κάνετε επιπροσθέτως με το να αμφισβητείτε αυτές τις δικαστικές αποφάσεις, που δέχονται ότι η περιοχή είναι δασική έκταση; Ουσιαστικά ενισχύετε εμμέσως -δεν σας αποδίδω πρόθεση, αυτό όμως  κάνετε- τους ιδιώτες εκείνους, οι οποίοι υποστηρίζουν ότι πρόκειται για ιδιωτική έκταση και για έκταση μη δασική.
  Είναι τεράστιο το πρόβλημα, σας βεβαιώνω και πρέπει να κάνετε με σαφήνεια τις επιλογές σας, αν δεν θέλετε να δημιουργήσετε περαιτέρω επιπλοκές στο ιδιοκτησιακό καθεστώς αυτής της περιοχής, η οποία είναι εξαιρετικά ζωτικής σημασίας για την ευρύτερη  περιοχή.
  Σας ρωτάμε περαιτέρω με την επερώτησή μας, ποια μέτρα θα υπάρξουν για να διασφαλιστεί ότι οι αναθέσεις των έργων και των δραστηριοτήτων από την οργανωτική επιτροπή θα γίνουν με διαφανείς διαδικασίες και θα υπάρξουν   ίσες ευκαιρίες για τον επαγγελματικό και επιχειρηματικό κόσμο της χώρας.            Σαφές το ερώτημα και αναμένει σαφή απάντηση. Θα κάνετε δημόσιους  διαγωνισμούς, θα προχωρήσετε σε αναθέσεις; Θα έχετε τη δυνατότητα, κυρία   Υπουργέ, να κάνετε δημόσιους διαγωνισμούς, όταν συνεχιστεί αυτή η καθυστέρηση ή μήπως θα βρεθεί πάλι η  Εθνική Αντιπροσωπεία μπροστά στο δίλημμα, "ελάτε να νομοθετήσουμε, να ανατεθούν έστω κάποια απ'αυτά τα έργα απευθείας, διότι δεν προλαβαίνουμε και θα εκτεθούμε";
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μπορώ να σας απαντήσω;
  ΦΩΤΗΣ ΚΟΥΒΕΛΗΣ: Παρακαλώ.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κατ'αρχήν, υπάρχουν κανονισμοί στην Οργανωτική Επιτροπή 2004, όχι για τα έργα, γιατί δεν θα αναλάβουν εκείνοι τα έργα, όπως ξέρετε, αλλά για όλα τα θέματα που έχουν να κάνουν με τις μελέτες, με τις προμήθειες, με τις υπηρεσίες.
  Σε ό,τι αφορά τα έργα. Νομίζω ότι γνωρίζετε πολύ καλά ότι δεν νομιμοποιούμαστε. Ας κάνουμε την υπόθεση ότι όποια κυβέρνηση θα ήθελε να κάνει μία παρέκκλιση. Γνωρίζουμε ότι δεν μπορούμε να κάνουμε καμία παρέκκλιση.
  Θα ήθελα, λοιπόν, να σας πω το εξής: Η καθυστέρηση που έχουμε για παράδειγμα στο "Ολυμπιακό Χωριό", με δεύτερη φορά διαδικασία ανάθεσης στην πραγματικότητα αρχιτεκτονικού διαγωνισμού για τα θέματα τα πολεοδομικά και τα αρχιτεκτονικά, αυτήν τη διαδικασία θα μπορούσαμε να την είχαμε αποφύγει. Δεν έχουμε ανάγκη κανενός διαγωνισμού. Εμείς θέλουμε να πετύχουμε αισθητικά αποτελέσματα και πολεοδομικά αποτελέσματα σημαντικά.
  Γι' αυτό ακολουθούμε διαδικασίες οι οποίες είναι μακρύτερες. Εμείς ακολουθούμε τέτοιου είδους διαδικασίες, με τις οποίες έχουμε προβλέψει από το νόμο, που είναι πολύ πιο χρονοβόρες από τις τρέχουσες διαδικασίες.
 Τώρα σε ό,τι αφορά το θέμα των έργων. Νομίζω ότι σας απάντησα σαφώς,  ότι ακόμα και να ήθελε ο οποιοσδήποτε να κάνει απευθείας αναθέσεις, δεν θα μπορούσε. Δεν δικαιολογείται από το Κοινοτικό Δίκαιο απευθείας ανάθεση για ένα έργο, το οποίο γνωρίζεις και δεν είναι έκτακτο, το οποίο προέκυψε από μία καταστροφή. Είναι λοιπόν σαφές και είναι περιττό να επαναλαμβάνεται αυτός ο φόβος ότι θα γίνονται απευθείας ανεθέσεις.
 Αντίθετα, αν για κάτι μπορείτε να μας κατηγορήσετε, είναι ότι ακολουθούμε διαδικασίες πολύ πιο χρονοβόρες, αγνοώντας ίσως το γεγονός ότι θα πρέπει να στριμωχτούμε για να κατασκευάσουμε αυτά τα έργα, τα οποία όμως είναι δυνατό να τα κατασκευάσουμε. Και ως μηχανικός επιτρέψτε μου να έχω μια άποψη.
  ΦΩΤΗΣ ΚΟΥΒΕΛΗΣ: Επί του παρόντος θέλω να σας βεβαιώσω ότι δεν σας κατηγόρησα. Είπα ότι εγείρεται η άποψη ότι η καθυστέρηση μπορεί να σημάνει επιλογές ανάθεσης των έργων. Και πρέπει να σας πω ότι βεβαίως υπάρχουν οι κανονισμοί, αλλά θα σας ενημερώσουν οι συνεργάτες σας ότι αυτοί οι κανονισμοί δεν είναι άκαμπτοι. Και όταν λέω ότι δεν είναι άκαμπτοι, εννοώ τούτο, ότι κάτω από εξαιρετικές συνθήκες, κάτω από οριακές περιπτώσεις εξάντλησης χρονικών διαγραμμάτων είναι δυνατό να ζητηθεί η κάμψη αυτών των κανονισμών προκειμένου να έχουμε και αναθέσεις.
 'Ηθελα αναφερόμενος στο "Ολυμπιακό Χωριό" να σας ρωτήσω -και το  ερώτημά μου είναι γνήσιο, καθόλου ρητορικό- τι γίνεται με την ευρύτερη περιοχή Μενιδίου, όταν είναι γνωστό ότι μετά τους δραματικούς σεισμούς της 7ης Σεπτεμβρίου έχει αναδειχθεί η σεισμογένεια εκείνης της περιοχής, αλλά και τα εξαιρετικά δύσκολα και μεγάλα προβλήματα τα οποία υπάρχουν.  Συνεχίζετε να επιλέγετε αυτόν το χώρο και αν τον επιλέγετε, έχετε προωθήσει ειδικές μελέτες, αντισεισμικές, έτσι ώστε να αντιμετωπιστεί αυτό που ο μη γένοιτο μπορεί κάποια στιγμή να συμβεί;
 Αυτά είναι ερωτήματα, για τα οποία εμείς σήμερα σας ελέγχουμε,  ασκούμε κοινοβουλευτικά το δικαίωμα στην επερώτηση, διότι -επαναλαμβάνωμας είναι αδιάφορο ότι στις 9 Απριλίου θα γίνουν εκλογές, σε ό,τι αφορά την παρούσα συζήτηση. Εμείς θέλουμε και τη διαφάνεια και την προώθηση των έργων και κυρίως θέλουμε την προστασία του περιβάλλοντος της Αθήνας. Και θέλω άλλη μια φορά να πω και σε σας και στην Εθνική Αντιπροσωπεία ότι ο Συνασπισμός της Αριστεράς και της Προόδου θα μπορούσε με την ίδια άνεση που είχαν καποια άλλα κόμματα -κάποια άλλα είχαν και περίσκεψη- να συμφωνήσει ότι η χώρα μας πρέπει να αναλάβει τους Ολυμπιακούς Αγώνες. Δεν το πράξαμε εν επιγνώσει ότι θα είχαμε κόστος απ' αυτήν τη στάση μας, διότι ξέρουμε ότι αυτό το Λεκανοπέδιο δεν αντέχει τα μεγάλα έργα, ότι αυτό το Λεκανοπέδιο έχει ήδη βεβαρημένο περιβάλλον, το οποίο δεν πρέπει να επιβαρύνουμε περαιτέρω και διότι έχουμε μια άλλη αντίληψη και για το αθλητικό ιδεώδες και για το αθλητικό έργο που πρέπει να συντελεστεί στη χώρα μας.
  Σας είπε ο συνάδελφός μας, ο κ. Κουναλάκης, για την Πολιτιστική Ολυμπιάδα. Πράγματι είναι μια αξιόλογη πρόταση του Συνασπισμού της Αριστεράς και της Προόδου, είναι μια πρόταση που η υιοθέτησή της θα μπορούσε να αμβλύνει αρνητικά στοιχεία που εμφιλοχωρούν από την εκάστοτε εμπορευματοποίηση των Ολυμπιακών Αγώνων και επ' αυτού καλείσθε να αναλάβετε συγκεκριμένες πρωτοβουλίες, τις οποίες εμείς θέλω να σας βεβαιώσω -διότι δεν ασκούμε στείρα αντιπολίτευση- θα τις ενισχύσουμε, εφόσον είναι προς θετική κατεύθυνση.
 Αυτός λοιπόν, κυρία Υπουργέ, ήταν ο σκοπός της επερωτήσεώς μας, γι'  αυτό ήρθαμε εδώ σήμερα, να καταθέσουμε την ανησυχία μας, να ασκήσουμε τον έλεγχο που οφείλουμε να ασκούμε, προκειμένου να σας προτρέπουμε προς θετικές επιλογές και γιατί είμαστε βέβαιοι ότι αν δεν υπάρξουν όλα εκείνα τα μέτρα, για τα οποία κατά καιρούς έχουμε κάνει και ερωτήσεις και επίκαιρες ερωτήσεις, τότε ας βεβαιωθούμε πως θα μείνουμε με την ευφορία και τον "εθνικό ενθουσιασμό", μαζί με τα προβλήματα των Ολυμπιακών Αγώνων και αμέσως μετά το πέρας των Ολυμπιακών Αγώνων θα αρχίσουν να εκδηλώνονται με έναν εξαιρετικά έντονο τρόπο τα προβλήματα που θα έχουν δημιουργηθεί από τις περιβαλλοντικές επιπτώσεις.
 ΠΡΟΕΔΡΕΥΩΝ (Λουκάς Αποστολίδης): Ο κ. Βουλγαράκης έχει το λόγο.
  ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, όσα ωραία λόγια και αν λεχθούν στην Αίθουσα αυτή, όσα συνθήματα και αν ειπωθούν, ή όσο χαμηλοί και αν γίνουν οι τόνοι της εισήγησης, η πραγματικότητα δεν μπορεί να αλλάξει.  Και η πραγματικότητα είναι ότι δύο χρόνια μετά την ανάληψη των Ολυμπιακών Αγώνων από την Ελλάδα και παρά το γεγονός ότι η Ελλάς είχε το 70% σχεδόν του δρόμου διανύσει, έκτοτε δεν έγινε τίποτα. Αυτή είναι η σκληρή πραγματικότητα. Και το ότι δεν έγινε τίποτα, υπάρχει σωρεία καταγγελιών οι οποίες όχι μόνο το αποδεικνύουν, όχι μόνο το περιγράφουν, αλλά υπάρχει  και σωρεία κυβερνητικών καταγγελιών και από κυβερνητικά στελέχη τα οποία συνεχώς δυναμώνουν αυτήν την άποψη.
  Πρόσφατα, ο πρώην Γενικός Γραμματέας του Υπουργείου Αθλητισμού κ.  Βασιλακόπουλος σε εκτενείς δηλώσεις του περιέγραψε το χάος στο οποίο έχει οδηγηθεί η διαδικασία των Ολυμπιακών Αγώνων. Εκτός αυτού η ίδια η ΔΟΕ με διάφορες συζητήσεις, που είχε με δημοσιογράφους, περιέγραψε τη διαδικασία των πολλών καθυστερήσεων και οι ίδιοι ανέφεραν ότι υπάρχουν πάρα πολλές καθυστερήσεις.
  Πέρα όμως από αυτό, τι εξυπηρετεί άραγε το γεγονός ότι ο κύριος Πρωθυπουργός αναγκάσθηκε να πάρει κάποια έργα και να τα αναθέσει στο ΥΠΕΧΩΔΕ για να τελειώσουν; Το έκανε, γιατί προφανώς έβλεπε ότι τα πράγματα δεν προχωρούν.
  Βεβαίως, το ότι δεν προχωρούν, έχει ένα πολλαπλό κόστος, κύριε Πρόεδρε. 'Εχει κόστος φυσικά οικονομικό, έχει κόστος κοινωνικό επίσης, έχει κόστος πολιτικό προφανώς, αλλά έχει και κόστος εθνικό. Και ξεκινάμε από αυτό που μας ενδιαφέρει περισσότερο.
  Κυρία Υπουργέ, και εξ ονόματός σας η Κυβέρνηση, κατηγορείσθε ότι διακυβεύετε το επίπεδο της χώρας. Κατηγορείσθε διότι αν η Ελλάς δεν είναι έτοιμη, τότε θα φταίτε εσείς που η χώρα θα έχει διασυρθεί. Κατηγορείσθε, επίσης, ότι με εγκληματικές αμέλειες σηκώνετε το κόστος συνεχώς και περισσότερο. Και εξηγούμαι:
  Σας είπε κανείς ότι με το να μην παίρνετε αποφάσεις δεν πληρώνετε κόστος; Γνωρίζετε πόσο έχει αυξηθεί η αξία γης στο Μαρκόπουλο, όπου θα κάνετε το Ιππικό Κέντρο; Ξέρετε πως έχει ανεβεί δέκα φορές η αξία γης; Ξέρετε τι επιπτώσεις έχει η απραξία σας στις τιμές των άλλων περιοχών, όπου επίσης δεν έχετε πάρει αποφάσεις;
  Υπάρχουν όμως και πολύ σοβαρές υπόνοιες. Και επειδή δεν θέλω εγώ να τις καταθέσω στην Αίθουσα αυτή, έτσι, ξερές, θα κάνω δύο αναφορές σε φιλοκυβερνητικές εφημερίδες, οι οποίες αναφέρονται με πολύ μεγάλα και εκτενή ρεπορτάζ στην υπόθεση των Ολυμπιακών Αγώνων.
 Η εφημερίδα "ΕΞΟΥΣΙΑ" στις 28.1.2000 αναφέρει ότι: "Κυβερνητικοί  κύκλοι δεν αποκλείουν το ενδεχόμενο να γίνουν απευθείας αναθέσεις των έργων". Και η εφημερίδα "ΕΛΕΥΘΕΡΟΤΥΠΙΑ" -η οποία επίσης δεν ανήκει στη Νέα Δημοκρατία- στις 25.1.2000 σε κύριο άρθρο της και κάτω από τον τίτλο "SOS για το 2004" υπογραμμίζει: "Ο χρόνος κύλησε χωρίς να γίνει σχεδόν τίποτα. Διαπιστώθηκαν απαράδεκτες καθυστερήσεις. Για να αποφευχθούν σκάνδαλα και υποψίες σκανδάλων, τα έργα θα πρέπει να ανατεθούν με απολύτως διαφανείς διαδικασίες. Δεν είναι ασήμαντα έργα, αλλά έργα πολλών εκατοντάδων εκατομμυρίων δραχμών. Η καθυστέρηση δεν δικαιολογεί πρόχειρες διαδικασίες, για να καλυφθεί ο χρόνος που χάθηκε. Δεν δικαιολογεί ο χρόνος που χάθηκε καμιά υπέρβαση στις δαπάνες".
 Πόσος ήταν ο προϋπολογισμός των Ολυμπιακών Αγώνων; Χίλια εξακόσια  ογδόντα επτά δισεκατομμύρια υποτίθεται ότι ήταν τα έσοδα και χίλια πεντακόσια επτά δισεκατομμύρια υποτίθεται ότι ήταν τα έξοδα.
 Σας ερωτώ, κυρία Υπουργέ: Είσθε μέσα στον προϋπολογισμό αυτόν; 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Απάντησα, αλλά λείπατε. 
ΓΕΩΡΓΙΟΣ ΒΟΥΛΓΑΡΑΚΗΣ: Εμείς έχουμε την ενημέρωση ότι έχετε προ   πολλού όχι απλώς ξεπεράσει το όριο του προϋπολογισμού, αλλά ήδη έχετε καταφύγει και σε δανεισμό από την ΕΤΕ και την Πίστεως και υπάρχουν συγκεκριμένες καταγγελίες, που έχουν δει το φως της δημοσιότητας.
 Κύριε Πρόεδρε, η υπόθεση των Ολυμπιακών Αγώνων είναι ασφαλώς μια πάρα  πολύ σοβαρή υπόθεση, η οποία δεν μπορεί να αντιμετωπισθεί με προχειρότητες του τύπου "φτιάχνουμε το μετρό και μετά κοιτάζουμε πού θα βάλουμε τα αυτοκίνητα που υπάρχουν ή τι θα κάνουμε με τους σταθμούς επιβίβασης κλπ.". Και φαντάζομαι ότι όλοι έχουμε υπόψη μας ότι από την έκβαση της πορείας των έργων προς το 2004 θα εξαρτηθεί και η αξιολόγηση της σοβαρότητας της χώρας από το εξωτερικό, κατ'αρχήν της Κυβέρνησης αλλά για τους ξένους το επίπεδο της χώρας.
  Ερωτήματα πλανώνται από τους δαιδαλώδεις σχηματισμούς επιτροπών Υπουργείων και υπηρεσιών, τα παιχνίδια εξουσίας και χρήματος μεταξύ εμπλεκομένων παραγόντων, φίλων και παραφίλων. 'Εως τώρα ακούγαμε οργανωτική επιτροπή για ΟΕΚ, για ειδική γραμματεία, τη Γενική Γραμματεία Αθλητισμού, την Εθνική Επιτροπή Ολυμπιακών Αγώνων. Τώρα μπήκε και το   ΠΕΧΩΔΕ που δυο χρόνια αρνιόταν -σημειωτέον- να μπει και να αναλάβει έργα.     Ποιοι τελικά λαμβάνουν τις αποφάσεις;
 Εξετιμήθη, αυθαιρέτως μέχρι στιγμής -γιατί δεν έχει ακόμα αποδειχθεί-   και ανακοινώθηκε ότι εκπονείται νέος προϋπολογισμός κατά 115 δισεκατομμύρια φουσκωμένος. Πώς φθάσαμε σ'αυτό το νούμερο; Πρέπει να κατατεθούν συγκεκριμένα έγγραφα. Πρέπει να αιτιολογηθεί. Και ποιοι έχουν την ευθύνη για το μεγάλωμα αυτού του προϋπολογισμού;
  Κύριε Πρόεδρε, οι κύριοι συνάδελφοι του Συνασπισμού μπήκαν σε μια σειρά από ζητήματα, στα οποία και εμείς με αντίστοιχη επερώτηση, που θα συζητηθεί φαντάζομαι τις επόμενες ημέρες, θα έχουμε τη δυνατότητα να αναφερθούμε. Πάρα πολλά απ'αυτά τα οποία είπα, όντως είναι έτσι και πάρα πολλά απ'αυτά που υπαινίχθηκαν, είναι, επίσης, έτσι. Αναφέρομαι για τις χρήσεις γης, αναφέρομαι για το "Ολυμπιακό Χωριό", αναφέρομαι στο τι θα γίνει μετά την πάροδο των Ολυμπιακών Αγώνων, αναφέρομαι στην περίφημη Πολιτιστική Ολυμπιάδα, που η Κυβέρνηση είχε πει ότι από αρχές του 2000 θα είχαν ήδη ξεκινήσει κάποιου είδους εκδηλώσεις κλπ. Υπάρχουν και τα συγκεκριμένα πρακτικά της επιτροπής στην οποία αναφέρθηκε η κυρία Υπουργός. Απ'όλα αυτά δεν έχει γίνει απολύτως τίποτα.
  Θέλουμε με την ευκαιρία της επερώτησης αυτής και επειδή οι μέρες είναι πονηρές και σε λίγο θα έχουμε εκλογές, να είμαστε απολύτως σαφείς στον ελληνικό λαό. Και ενώπιον του ελληνικού λαού και μέσω του Βήματος της Βουλής αναλαμβάνουμε τέσσερις συγκεκριμένες δεσμεύσεις, τις οποίες θέλω να διαβάσω στην Εθνική Αντιπροσωπεία.
  Δεσμευόμεθα κατ'αρχήν να προχωρήσουμε στη συγκρότηση Εθνικού Ολυμπιακού Συμβουλίου υπό τον Πρόεδρο της Δημοκρατίας, στο οποίο θα συμμετέχουν ισότιμα ο Πρωθυπουργός, οι Αρχηγοί των κομμάτων της Βουλής και ο πρόεδρος του Συμβουλίου Αποδήμου Ελληνισμού, έτσι ώστε να υπάρχει πλήρης εκπροσώπηση και να εκφράζονται όλοι οι 'Ελληνες και να αισθάνονται το ίδιο υπερήφανοι.
  Δεσμευόμεθα, επίσης, να αναβαθμίσουμε το ρόλο της Εθνικής Επιτροπής Ολυμπιακών Αγώνων 2004 και να διευρύνουμε τη συμμετοχή των πολιτικών φορέων, έτσι ώστε κανείς να μην περιορίζεται σε ρόλο κριτή, που αγνοείται και περιφρονείται ακόμα και όταν μόνιμα δικαιώνεται από τις εξελίξεις, διότι αυτό συμβαίνει σήμερα, αυτό παράγει η αλαζονεία και η καθεστωτική αντίληψη της Κυβέρνησης.
  Δεσμευόμεθα επίσης να προωθήσουμε με κοινές αποφάσεις τους μηχανισμούς που μπορούν να εγγυώνται και να διασφαλίζουν τα επιβαλόμενα, την ταχεία προώθηση των έργων, την πλήρη διαφάνεια και τον απόλυτο σεβασμό του δημοσίου χρήματος, την καλύτερη μελλοντική αξιοποίηση της ολυμπιακής υποδομής και τη συμβολή των έργων στη βελτίωση της καθημερινής ζωής, στην αναβάθμιση, δηλαδή, του περιβάλλοντος.
  Δεσμευόμεθα τέλος να καθιερώσουμε τακτική ανά εξάμηνο ενημέρωση της Ολομέλειας της Βουλής για την πορεία της προετοιμασίας των έργων. Και η συζήτηση αυτή θα γίνεται με συμμετοχή των πολιτικών Αρχηγών, αλλά και με συμμετοχή παρέμβασης των Βουλευτών που έχουν να καταθέσουν καινοτόμους εισηγήσεις.
  Κύριε Πρόεδρε, κυρίες και κύριοι συνάδελφοι, οι Ολυμπιακοί Αγώνες του 2004 υπήρξε ένα πολύ μεγάλο όραμα ολόκληρου του Ελληνισμού και, επιτρέψτε μου να πω, ολόκληρου του πολιτικού κόσμου. Υπήρξε ένα όραμα για το οποίο πάρα πολλοί πολιτικοί στο παρελθόν αγωνίστηκαν και υπήρξε μια πολύ μεγάλη ελπίδα του ελληνικού λαού. Πιστεύουμε ότι με τη βοήθεια του ελληνικού λαού το όραμα αυτό δεν θα αποτύχει.
  ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο.
  ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα συμφωνήσουμε με την κυρία Υπουργό ότι οι Ολυμπιακοί Αγώνες είναι πραγματικά μια εθνική υπόθεση.
  'Οταν συζητήθηκε αυτή η υπόθεση, ο εισηγητής μας είχε καταθέσει συγκεκριμένες προτάσεις για το χαρακτήρα των Ολυμπιακών Αγώνων, που πραγματικά θα αναδείκνυε τα ολυμπιακά ιδεώδη, θα έκανε μια σημαντική υποδομή για τον αθλητισμό της χώρας και ιδιαίτερα της επαρχίας και μια σειρά από άλλες προτάσεις, οι οποίες κατετέθησαν κατά τη συζήτηση του νομοσχεδίου.
  Δεν σας εξουσιοδοτήσαμε όμως, κυρία Υπουργέ, να χειρισθείτε όπως χειρίζεσθε όλα αυτά τα θέματα των Ολυμπιακών Αγώνων μέχρι σήμερα και να αποτελέσουν ουσιαστικά την "κότα που κάνει το χρυσό αυγό" για ορισμένα ειδικά και συγκεκριμένα μεγαλοσυμφέροντα και από την άλλη μεριά να μην ωφεληθεί και να είναι ο αθλητισμός ο μόνος ζημιωμένος. Το ένα είναι αυτό.
 Δεύτερον, θα ήθελα να πω, κύριε Πρόεδρε, ότι καταθέσαμε δύο απανωτές  ερωτήσεις για να μας απαντήσει η κυρία Υπουργός. Η πρώτη ερώτηση αφορούσε   τον τρόπο αξιοποίησης της έκτασης του αεροδρομίου και της πρώην αμερικάνικης βάσης, την 4708. Και παίρνουμε ουσιαστικά μία απάντηση από την κυρία Υπουργό στις 25 Ιανουαρίου, η οποία δηλώνει αναρμοδιότητα. Και έρχεται μία απάντηση του συναρμόδιου Υπουργείου, του Υ.ΠΕ.ΧΩ.Δ.Ε., στις 21 Ιανουαρίου, όπου επίσης δηλώνει αναρμόδιο. Και στις 25 Ιανουαρίου που ανέλαβε το Υπουργείο -στις 25 Ιανουαρίου ήξερε φυσικά η κυρία Υπουργός ότι η αρμοδιότητα μεταφέρθηκε στο Υπουργείο Περιβάλλοντος- μας απαντάει   -πριν από λίγες ημέρες, δύο - τρεις ημέρες- ότι είναι και αυτό αναρμόδιο.   Τι θέλετε να κρύψετε στις ερωτήσεις τις οποίες καταθέσαμε; Και θα σας αναφέρω ένα από τα παραδείγματα των ερωτήσεων, στις οποίες δεν έχετε απαντήσει.
 Επιπλέον, κυρία Υπουργέ, στη δεύτερη ερώτηση που καταθέσαμε, την 4408  στις 12 Ιανουαρίου και σε αυτή δεν έχετε απαντήσει, ούτε μας έχετε  καταθέσει τα έγγραφα τα οποία ζητάμε.
  Είπατε προηγουμένως ότι τα έργα τα οποία θα γίνουν, θα είναι ήπιας ποιότητας εκμετάλλευσης, μικρές ξενοδοχειακές μονάδες κλπ. 'Εχετε όμως κηρύξει στη διαδικασία του πλειστηριασμού έργα στον ιππόδρομο εκατόν   τριάντα χιλιάδων τετραγωνικών μέτρων που δεν είναι ήπιας εκμετάλλευσης.  Μιλάτε για ξενοδοχεία, καταστήματα, εστιατόρια, συνεδριακά κέντρα κλπ. Σε αυτά όλα που σας ρωτάμε, δεν μας απαντάτε -το φέρνω σαν παράδειγμα για την ήπια εκμετάλλευση που λέτε κλπ.- ενώ έχουν γίνει όλες οι διαδικασίες των έργων.
  Επίσης θα θέλαμε να πούμε εδώ, κυρία Υπουργέ, ότι δεν γίνεται καμία συζήτηση ούτε από το Υ.ΠΕ.ΧΩ.Δ.Ε. ούτε από το αρμόδιο Υπουργείο για τον προϋπολογισμό -κάτι το οποίο ερωτάται και με την επερώτηση των συναδέλφων- και για τον τρόπο διαδικασίας ορισμένων έργων. Και μπαίνουν και άλλα ερωτήματα.
  Παραδείγματος χάρη, τα έργα τα οποία πρόκειται να γίνουν στο "Ολυμπιακό Χωριό". Φορτώνεται, κυρία Υπουργέ, στον Οργανισμό Εργατικής Κατοικίας όλο, ουσιαστικά, το κόστος της κατασκευής. Εκατοντάδες δισεκατομμύρια θα πάνε γι' αυτά τα έργα, τα οποία πληρώνουν οι εργαζόμενοι. Για πολλά χρόνια ο προϋπολογισμός του Οργανισμού Εργατικής Κατοικίας δεν θα μπορεί να ανταποκριθεί στο στόχο για τον οποίο ιδρύθηκε και για τον οποίον καταθέτουν οι εργαζόμενοι τα λεφτά.
  Και πέρα από αυτό λέτε ότι ο ίδιος ο Οργανισμός μετά τους Ολυμπιακούς Αγώνες είναι υποχρεωμένος να κάνει όλες τις ανακατασκευές, όλες τις νέες διαρρυθμίσεις με διαμερισμάτωση των οικιών κλπ. και όλες τις συντηρήσεις των κτιρίων. Με λεφτά τίνος; Πάλι του Οργανισμού Εργατικής Κατοικίας, τα λεφτά τα οποία ουσιαστικά μαζεύονται για άλλους σκοπούς και ιδιαίτερα κοινωνικούς.
  Θέλω επίσης να αναφερθώ σε ορισμένα άλλα περιστατικά. Ξέρουμε ότι υπάρχει μια αντίδραση απ' όλους τους φορείς, ιδιαίτερα με το έργο του Σχοινιά, της γύρω περιοχής. Εκεί ο μόνος χώρος που δεν κάνει για τέτοια δουλειά, είναι αυτός ο οποίος επιλέξατε. Πρώτα-πρώτα θα καταστρέψετε τον υδροβιότοπο. Με το να παίρνετε τα νερά της Μακαρίας Πηγής και να τα ρίχνετε σε έναν άλλον τόπο έξω από τον υδροβιότοπο, για να κάνετε εκεί κωπηλατοδρομίο, καταλαβαίνετε τι περιβαλλοντικές επιπτώσεις θα έχει η υπόθεση αυτή. Και ο υδροβιότοπος θα υποστεί ζημιά και το υπέδαφος, το οποίο εμπλουτίζεται ουσιαστικά από τον υδροβιότοπο αυτό, θα διαβρωθεί. Και σας ενημερώνω ότι με τις γεωτρήσεις που γίνονται σήμερα για τις καλλιέργειες υψηλής και εντατικής απόδοσης στην περιοχή του Μαραθώνα, άρχισε το νερό τους να "τσιμπάει", έρχεται υφάλμυρο.
  Αν γίνει και αυτή η κατάσταση, καταλαβαίνετε, με το να μη γίνονται τα έργα από το φράγμα του Βρανά, τα οποία είχατε υποσχεθεί ότι θα κάνετε εγγειοβελτιωτικά έργα κλπ. και αρδευτικά έργα, εκεί κοντεύει να καταστραφεί η περιοχή. Και, τρίτον, θα καταστρέψετε και το πευκοδάσος γιατί πέρα από αυτά τα οποία λέτε ότι θα γίνουν στην περιοχή αυτή, δεν παίρνετε κανένα μέτρο να προστατέψετε το περιβάλλον και ουσιαστικά οι διατάξεις που προβλέπουν προστασία του χωροταξικού σχεδιασμού, όλες αυτές καταστρατηγούνται.
  Στο άρθρο 3 του 2730, έχετε ορισμένα μέτρα τα οποία πραγματικά προστατεύουν. Το παρακάμπτετε. Και τι λέτε; 'Οτι εάν γίνουν λυόμενες κατασκευές, δεν χρειάζονται προεδρικά διατάγματα, στα οποία θα ακολουθούνταν και όλη η άλλη διαδικασία, περιβαλλοντολογικές επιπτώσεις, χωροταξικές επιπτώσεις κλπ.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μπορώ να σας εξηγήσω;
    ΝΙΚΟΛΑΟΣ ΓΚΑΤΖΗΣ: Ναι, μπορείτε, δεν έχω πρόβλημα.
   ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Οι κατασκευές αυτές θα απομακρυνθούν στη συνέχεια. Δεν μπορούμε, λοιπόν, να κάνουμε προεδρικό διάταγμα για κάτι το οποίο δεν θα υπάρχει. Θα είναι προσωρινές όπως λένε.  Δεν είναι απλώς ότι είναι λυόμενες, είναι ότι θα είναι προσωρινές, θα απομακρυνθούν στη συνέχεια. Και σε αυτό που είπατε για τον υδροβιότοπο,   στο Μαραθώνα δεν υπάρχει σήμερα υδροβιότοπος. Ο υδροβιότοπος, όπως ξέρετε, έχει απολύτως ξεραθεί και πραγματικά θα ενισχυθεί. Δεν ξέρω εάν έχετε πάει στην περιοχή, εγώ έχω πάει αρκετές φορές στην περιοχή και μπορώ να σας διαβεβαιώσω ότι αυτήν τη στιγμή...
 ΣΤΥΛΙΑΝΗ ΑΛΦΙΕΡΗ: Προστατεύεται από τη Συνθήκη "ΡΑΜΣΑΡ".  'Ολος ο  κόσμος έχει διαμαρτυρηθεί.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κυρία Αλφιέρη, εγώ λέω ποια  είναι η πραγματικότητα.
   Εάν θέλουμε, λοιπόν, αυτή η προστατευόμενη πραγματικά περιοχή -και δικαίως προστατευόμενη, να γίνει υδροβιότοπος, ο μόνος τρόπος τον οποίον έχουμε είναι με τη δημιουργία του κωπηλοτοδρομίου. Αυτός είναι ο μόνος τρόπος. Αλλιώς θα έχουμε τα γνωστά της ελληνικής πραγματικότητας, προστασία η οποία, όπως ξέρετε, σε λίγο το αντικείμενο της προστασίας δεν θα υπάρχει.
    Σήμερα είναι μία αποξηραμένη περιοχή. 'Οποιος έχει πάει, το γνωρίζει. Εάν θέλετε και σας ενδιαφέρει, πηγαίνετε να την επισκεφθείτε. Ο μόνος τρόπος για να γίνει ο υδροβιότοπος -γιατί τον έχουμε ανάγκη για το δάσος, το παραλιακό αυτό δάσος, το οποίο πραγματικά μόνο έτσι θα μπορέσει να λειτουργήσει, γιατί είναι ένα ειδικό οικοσύστημα- ο μόνος τρόπος είναι να υπάρξει το κωπηλατοδρόμιο και να μπορέσει να λειτουργήσει στη συνέχεια.
 ΝΙΚΟΛΑΟΣ ΓΚΑΤΖΗΣ: Το κωπηλατοδρόμιο, από ποια νερά θα γίνει κυρία  Υπουργέ;
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Από τη Μακαρία Πηγή, που  σήμερα πάει στη θάλασσα.
   ΝΙΚΟΛΑΟΣ ΓΚΑΤΖΗΣ: Από τη Μακαρία Πηγή, μπορεί τα νερά αυτά αντί να τα αντλήσετε εκεί, να τα ρίξετε και να γίνουν έργα υδρομάστευσης κλπ. και καλλιέργειας και να πέσουν στον υδροβιότοπο. Αλλά έτσι ακριβώς όπως γίνεται και όπως δεν χρησιμοποιείτε και τα νερά του φράγματος Βρανά, οπωσδήποτε σας λέω ότι θα έχουμε πάρα πολύ μεγάλες καταστροφές.
 Πέρα από εκεί όμως, η περιοχή θα περιφραχθεί, όλη αυτή η έκταση, όπως  φαίνεται στο χάρτη κλπ. Δίπλα ακριβώς θα γίνουν και ξενοδοχειακές εγκαταστάσεις. Μπορεί εσείς να λέτε σήμερα ότι δεν θα γίνουν εγκαταστάσεις, αλλά μετά από το σλάλομ το οποίο θα γίνει στην παραλία του Ριζάρη, όπως προβλέπουν οι μελέτες κλπ, λέτε ότι μετά τους Ολυμπιακούς Αγώνες θα μπορεί ο ιδιώτης εκεί να κάνει χρήσεις διάφορες, εκμετάλλευσης κλπ.
  'Ηθελα επίσης να πω ότι έχουμε στους ιπποδρόμους με το διαγωνισμό που έκανε η ΟΔΙΕ το καλοκαίρι με αυτοχρηματοδότηση κλπ., τα αναθέτετε για εκμετάλλευση σε ιδιώτη για είκοσι πέντε τουλάχιστον χρόνια.
    ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Τον ήδη ιππόδρομο;
 ΝΙΚΟΛΑΟΣ ΓΚΑΤΖΗΣ: 'Οχι τον ήδη, τις νέες εγκαταστάσεις, στις οποίες  δεν μας λετε τι λεφτά θα βάλει ο ιδιώτης και πώς είναι δυνατόν να αποτιμηθεί για είκοσι πέντε χρόνια. Απο πού βγαίνει αυτό; Δεν φαίνεται πουθενά αυτό.
   Πέρα από εκεί, έχουμε και περιπλοκές. Από τις εννέα εταιρείες, οι οποίες είχαν πάρει μέρος και επιλέχθηκαν, οι πέντε, οι τέσσερις έχουν προσφύγει.
   Ξέρουμε τις διαδικασίες που ακολουθείτε. Εδώ έγινε μία παρέμβαση και του Μπερνς να ακυρωθεί η υπόθεση αυτή, γιατί δεν συμμετείχε η αμερικάνικη εταιρεία.
   Συζητείται ότι και οι πέντε εταιρείες είναι του Κόκκαλη. Δεν μιλάμε για συμφέροντα κανενός. Λέμε ότι πρέπει να τηρηθούν όλες οι διαφανείς και νόμιμες διαδικασίες. Δεν μας ενδιαφέρει ποιος θα πάρει το έργο, αρκεί να μην είναι εις βάρος του προϋπολογισμού και εις βάρος του περιβάλλοντος κλπ.
 Επίσης, δημοσιεύθηκε ότι ενώ καταθέσατε σε εφημερίδα των ευρωπαϊκών  κοινοτήτων άλλα, εδώ στη χώρα δεν δώσατε τα τεύχη δημοπράτησης και γι'αυτό, λέει, έγιναν οι ενστάσεις. Δεν ξέρω τι ακριβώς γίνεται πάνω σε αυτά.
 Για μας είναι γνωστό ότι πολλοί ελεύθεροι χώροι, όπως του Φαληρικού  'Ορμου, του παλαιού Ιπποδρόμου, θα δοθούν. Και δεν αναφέρεται με ποια διαδικασία ο Ο.Δ.Ι.Ε. κάνει συμβάσεις και παραχωρεί το σημερινό Ιππόδρομο της Καλλιθέας. Από πού αντλεί αυτό το δικαίωμα; Ούτε καν είναι παραχωρημένο.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Μου επιτρέπετε, κύριε  συνάδελφε;
  ΠΡΟΕΔΡΕΥΩΝ (Λουκάς Αποστολίδης): Παρακαλώ, να σταματήσει ο διάλογος. Στη δευτερολογία σας θα μιλήσετε, κυρία Υπουργέ.
  Παρακαλώ, κύριε Γκατζή, ολοκληρώστε.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, ήθελα μόνο να πω ότι δεν γίνεται καμία παραχώρηση μόνο στον Ιππόδρομο.
 ΝΙΚΟΛΑΟΣ ΓΚΑΤΖΗΣ: Πώς δημοπρατούνται τα έργα; Ποιος τα αναθέτει; Ο  Ο.Δ.Ι.Ε. δεν κάνει συμβάσεις και τα δίνει αυτά, κυρία Υπουργέ;
   Κύριε Πρόεδρε, η κυρία Υπουργός δεν απάντησε σε όλες τις ερωτήσεις.             'Εχουμε πραγματικά πολλά ερωτήματα που άπτονται των Ολυμπιακών Αγώνων και  θέλουμε οπωσδήποτε σε σύντομο χρονικό διάστημα να πάρουμε αυτές τις   απαντήσεις. Είναι υποχρεωμένη η Κυβέρνηση να δώσει αυτά τα στοιχεία που ζητάμε. Τι φοβάστε, κυρία Υπουργέ; Επειδή είναι προεκλογικός χρόνος; Δώστε τα, να δούμε και εμείς ακριβώς τι σκοπεύετε να κάνετε και για τον προϋπολογισμό και για τα έργα και για τους τρόπους και για τις αναθέσεις και για τον Οργανισμό Εργατικής Κατοικίας κλπ., πόσα θα διαθέσει, πώς θα χρησιμοποιηθούν, τι αθλητικά κέντρα θα γίνουν;
  Είχε πει ο προηγούμενος Υπουργός Πολιτισμού, ο κ. Βενιζέλος, ότι θα κάνει στάδιο στο Βόλο. Τι γίνεται το Στάδιο Νέας Ιωνίας που θα γίνουν εκεί οι προκριματικοί αγώνες ποδοσφαίρου και άλλοι;
 ΠΡΟΕΔΡΕΥΩΝ (Λουκάς Αποστολίδης): Βάλατε αρκετά ερωτήματα, κύριε  Γκατζή.
  Ο κ. Δημαράς έχει το λόγο.
 ΙΩΑΝΝΗΣ ΔΗΜΑΡΑΣ: Κύριε Πρόεδρε, επιτρέψτε μου, ξεκινώντας να σας πω  ότι συμμερίζομαι απολύτως την αγωνία και τις ανησυχίες των συναδέλφων του Συνασπισμού για το εάν και κατά πόσον όλες οι υποχρεώσεις που έχουμε αναλάβει για τη διεξαγωγή της Ολυμπιάδας του 2004 διεκπεραιώνονται ή όχι.
 Θα μου επιτρέψετε απευθυνόμενος στην κυρία Υπουργό Πολιτισμού να της  πω ότι οι ενστάσεις, αμφιβολίες και παρατηρήσεις έχουν διατυπωθεί πρόσφατα ακόμη από μέλη της Κυβέρνησης και από ανθρώπους, οι οποίοι ασχολούνται ιδιαίτερα με τον αθλητισμό, όπως για παράδειγμα, από το Βουλευτή κ. Χρήστο Σμυρλή, υπεύθυνο του τομέα αθλητισμού του ΠΑ.ΣΟ.Κ., όπου  σε δημόσιες εμφανίσεις τους, σε  δηλώσεις, σε συνεντεύξεις σε ραδιόφωνα και τηλεοράσεις, έχει ευθέως πει ότι "δεν υπάρχει τίποτε που να έχει γίνει, πέρα από εκείνα που θα έπρεπε να έχουν γίνει. Δεν γνωρίζω ως μέλος της Εθνικής Επιτροπής των Ολυμπιακών Αγώνων τι ακριβώς συμβαίνει και πού πηγαίνει όλη αυτή η μεγάλη υπόθεση και η ευθύνη, την οποία έχει αναλάβει η χώρα". 'Εχει πει, επίσης, κάτι το οποίο είναι πιο δραματικό ακόμη και ουσιαστικά και εν τέλει με την πάροδο του χρόνου απεδέχθη ο κύριος Πρωθυπουργός ότι έχουμε μεγάλη καθυστέρηση στα ολυμπιακά έργα. Την άποψη αυτή την εξετίμησε, προφανώς, και για λόγους ιστορικής ευθύνης και ο κύριος Πρωθυπουργός και μετέφερε την υπόθεση της πραγμάτωσης των ολυμπιακών έργων από τον Οργανισμό στον κ. Λαλιώτη.
  Εγώ, βέβαια, δεν γνωρίζω πώς ξέρει ο κύριος Πρωθυπουργός ότι αύριο ο κ. Λαλιώτης θα είναι πάλι Υπουργός σε μία κυβέρνηση πάλι του ΠΑ.ΣΟ.Κ. 'Οπως και αν έχει το πράγμα, αυτή η μικρή παραδοχή της καθυστέρησης των έργων, που έπρεπε να είχαν ξεκινήσει και να έχουν γίνει, είναι κάτι που δεν τιμά κανέναν μας.
 Πρέπει επίσης να πω ότι το Δημοκρατικό Κοινωνικό Κίνημα υπήρξε  ένθερμος υποστηρικτής από την αρχή της ανάληψης των Ολυμπιακών Αγώνων με ένα σκεπτικό που έχει κατατεθεί και έχει διατυπωθεί ποικιλότροπα και σε πολλά μέσα. Η εκτίμησή μας είναι ότι για τη διεξαγωγή της Ολυμπιάδας του 2004 δεν περισσεύει ούτε ένας 'Ελληνας ούτε μία Ελληνίδα ούτε το παιδί που θα γεννηθεί το 2004. Είναι μία εθνική υπόθεση, έχει μία πολιτισμική και ιστορική σημασία και αξία τέτοια, που κανένας για οποιονδήποτε κομματικό λόγο δεν μπορεί να σφετερισθεί.
  Και όμως, παρά τη συμμετοχή μας, παρά την αγωνία μας, παρά τις ενστάσεις μας, πρέπει να σας πω ότι γι' αυτό συμμερίζομαι απολύτως και την αγωνία των συναδέλφων του Συνασπισμού, οι οποίοι στην αρχή είχαν διατυπώσει επιφυλάξεις για την ανάληψη των Ολυμπιακών Αγώνων. Και εγώ προσωπικά με συναδέλφους που αγαπώ και τιμώ και πολίτες και πρόσωπα που  έχω συναντήσει στα διάφορα κοινωνικά δρώμενα και μέτωπα, είχα συγκρουσθεί. Είχαν μία άλλη άποψη. 'Οταν όμως η χώρα ανέλαβε την ευθύνη της διεξαγωγής των Ολυμπιακών Αγώνων, συμμετείχαν ενεργά και με θέρμη και διατυπώνουν τις αγωνίες, τις ενστάσεις και τις επιφυλάξεις τους. Αυτές και εγώ τις συμμερίζομαι. Δεν μπορώ να καταλάβω γιατί η Κυβέρνηση του ΠΑ.ΣΟ.Κ. σήμερα θεωρεί ότι η υπόθεση της οργάνωσης και διεξαγωγής των Ολυμπιακών Αγώνων είναι μία κομματική υπόθεση.
  Είμαστε μέλη της Ολυμπιακής Επιτροπής Αγώνων επί δυόμισι χρόνια, έχουμε τη διάθεση να βοηθήσουμε και μόλις προχθές, δηλαδή την παραμονή της εξαγγελίας διεξαγωγής των εθνικών εκλογών, πήραμε από την Εθνική Επιτροπή Ολυμπιακών Αγώνων μία πρόσκληση που λέει: "Για το πολιτισμικό μέρος, για τις πολιτιστικές εκδηλώσεις" -η συντονίστρια και εξαίρετη ηθοποιός, ένα πρόσωπο που τιμώ ιδιαίτερα- "η κ. Λυδία Κονιάρδου, σας καλεί για να συναντηθούμε και να κουβεντιάσουμε". Αυτό ένα μήνα πριν γίνουν οι εκλογές.
  Αναρωτιέμαι, ειλικρινά, κυρία Παπαζώη, το εξής: Γίνονται εκλογές, τις κερδίζετε εσείς ή ο Συνασπισμός ή το Κ.Κ.Ε. ή εμείς ή η Νέα Δημοκρατία.  Τι θα γίνει με την Εθνική Επιτροπή Ολυμπιακών Αγώνων; Θα λειτουργεί και με ποιον τρόπο, με ποιο ύφος; Ποιες δυνατότητες μπορεί να έχει για να παρέμβει;
  'Επρεπε τούτη την ώρα σε όλα τα γυμνάσια και λύκεια της χώρας, σε όλη τη νεολαία να κυριαρχεί ένα και μόνο πρότυπο, ένα ιδανικό, ένα μήνυμα.  Είμαστε στο 2004. Ο πολιτισμός και ο αθλητισμός σ' αυτήν τη χώρα τουλάχιστον συμπορεύονται. Πώς περάσαμε αυτό το μήνυμα; Πώς εμπνεύσαμε τη νεολαία; Τι τους είπαμε; Τους πείσαμε; Αυτήν τη στιγμή που συμβαίνουν μύρια όσα δυσάρεστα περιστατικά και δεινά στην αυλή μας και στο σπίτι μας, τα παιδιά θέλουν έμπνευση. Τους τη δίνουμε μέσα από την προσπάθεια που πρέπει να κάνει η χώρα για τους Ολυμπιακούς Αγώνες; Τους εμπνέουμε;
 Πρέπει να σας πω κάτι που με λύπησε ιδιαίτερα. Ο κ. Παπαδογιαννάκης,  που είναι ένα πρόσωπο το οποίο προέρχεται από τον αθλητικό χώρο και απο την κοινωνία αυτή που είναι μία άλλη κοινωνία, θα μου επιτρέψετε να πω, αλλά με πολύ καλά χαρακτηριστικά, ξέρει ότι τις περασμένες τρεις-τέσσερις δεκαετίες, οι αθλητές ήταν ρομαντικοί και δεν είχαν καμία σχέση με τους σημερινούς επαγγελματίες αθλητές.
  Τρομάζω όταν βλέπω ότι στα λεγόμενα ερασιτεχνικά αθλήματα στα οποία συμμετέχουν νέα παιδιά, χρησιμοποιούν αναβολικά και άλλες ουσίες, για να μπορέσουν να πετύχουν καλύτερες επιδόσεις. Αυτό το θέμα πρέπει να μας απασχολήσει όλους. Ξέρω ότι ο αθλητικός κοινωνικός χώρος μπορεί να είναι πηγή έμπνευσης για τα νέα παιδιά και την κοινωνία.
 Ξέρω ότι εκεί μπορούν να διαπαιδαγωγηθούν με έναν τέτοιο τρόπο, με  τον οποίο θα ισχυροποιήσουν το χαρακτήρα και την προσωπικότητά τους, αλλά και τη μόρφωσή τους. Γίνεται σήμερα αυτό, κυρία Παπαζώη; Το πρόβλημά μας δεν είναι αν θα γίνει το "Ολυμπιακό Χωριό". 'Ετσι κι αλλιώς θα γίνει. Το πρόβλημά μας δεν λύνεται με εκείνη την ωραία έμπνευση που είχατε για τη λεγόμενη Πολιτισμική Ολυμπιάδα. Και σ' αυτήν θα συμμετέχουμε και θα βοηθήσουμε.
  Τώρα όμως, εδώ και δυόμισι χρόνια περιμένουμε να μας πείτε κάτι συγκεκριμένο, αλλά δεν έχουμε ακούσει τίποτα. Θα μπορούσα να σας πω πάρα πολλά γι' αυτό το θέμα, αλλά δεν με βοηθά η στιγμή και κυρίως η πολιτική στιγμή. Εκείνο όμως που έχει μεγαλύτερη σημασία είναι ο τρόπος με τον οποίον το ΠΑ.ΣΟ.Κ. αντιμετωπίζει τη διεξαγωγή της Ολυμπιάδος. Την αντιμετωπίζει ως μέσο ποδηγέτησης της ελληνικής κοινωνίας στις εκλογές που έρχονται.
 Θα σας πω μόνο ένα παράδειγμα. Υπάρχει η Ελληνική Ομοσπονδία  Υποβρύχιας Δραστηριότητας, Αθλητικής Αλιείας και Τεχνικής Κολύμβησης.  Πριν από λίγο καιρό έγιναν οι Πανευρωπαϊκοί και οι Παγκόσμιοι Αγώνες.  Αυτά τα παλικάρια και οι κοπελιές, που είναι εξαίσια πλάσματα, κατάφεραν να πάρουν συνολικά δεκατέσσερα χρυσά και αργυρά μετάλλια. 'Εχουν ένα αίτημα, να συμπεριληφθεί ως αγώνισμα στην Ολυμπιάδα του 2004 η τεχνική κολύμβηση. 'Ομως, αυτό το αίτημά τους προσκρούει στην ένσταση πολιτικών που ανήκουν στο χώρο του ΠΑ.ΣΟ.Κ., που θέλουν να γίνει μόνο το σκι.
 'Οταν αυτά τα παιδιά σήμερα είναι δεκαοκτώ ετών και στην Ολυμπιάδα  του 2004 θα είναι είκοσι τριών και είκοσι τεσσάρων, ενώ θα έχουν τη δυνατότητα να προβάλουν τη χώρα, εσείς αρνείσθε να συμπεριληφθεί ως ολυμπιακό αγώνισμα η τεχνική κολύμβηση. Ο κ. Φούρας συμφωνεί να  συμπεριληφθεί αυτό το αγώνισμα και απευθύνεται σε όλους τους Βουλευτές, που συμφωνούν κι αυτοί. Υπάρχει όμως κάποιος Βουλευτής του ΠΑ.ΣΟ.Κ. που δεν το θέλει αυτό, γιατί δεν επιθυμεί η ιδιαίτερη πατρίδα του, απ' όπου αντλεί ψήφους, να περάσει κι άλλο αγώνισμα στους Ολυμπιακούς του 2004.
 Εγώ θέλω να σας βοηθήσω, αλλά πέστε μου πώς μπορώ να το κάνω. Εμείς  θέλουμε να γίνουν οι Ολυμπιακοί Αγώνες και να είναι οι πλέον αξιόπιστοι από κάθε άλλους προηγούμενους Ολυμπιακούς Αγώνες. Δεν είναι όμως δυνατόν εσείς να αποκλείετε και άλλους ανθρώπους, που αγωνιούν και θέλουν να συμμετάσχουν. Στο κάτω-κάτω της γραφής δεν έχουν να κερδίσουν τίποτα.  Προσφέρουν τη βοήθειά τους σε μία υπόθεση που είναι καθαρά πατριωτική.  Για να δούμε τι θα κάνετε στους επόμενους μήνες.
  Γι' αυτό η επερώτηση των συναδέλφων του Συνασπισμού έχει την επικαιρότητά της, αλλά πολιτικά η στιγμή είναι ξεπερασμένη, διότι βρισκόμαστε στις παραμονές των εκλογών.
  ΣΤΥΛΙΑΝΗ ΑΛΦΙΕΡΗ: Δεν φταίμε εμείς γι' αυτό.
  ΙΩΑΝΝΗΣ ΔΗΜΑΡΑΣ: Δεν είπα ότι φταίτε. 'Εκανα μόνο μία επισήμανση, για να καταγραφεί.
 ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο, για να  δευτερολογήσει.
  ΑΝΔΡΙΑΝΗ ΛΟΥΛΕ: Θα ήθελα να ξαναφέρω κάποια ερωτήματα προς την κυρία Υπουργό, γιατί δεν μας έχει απαντήσει. Κατ' αρχήν  μιλήσαμε για τον προϋπολογισμό της διοργάνωσης για τα 1.607 εκατομμύρια δολάρια και όχι για τον προϋπολογισμό των έργων. Το ότι ο προϋπολογισμός της διοργάνωσης θα ήταν έτοιμος το  Μάιο του 1999, το εδήλωσε ο κ. Μπακούρης στις 3 Μαϊου, στην ημερίδα που διοργάνωσε το κόμμα μας στο Ζάππειο. Υπάρχουν και τα απομαγνητοφωνημένα πρακτικά, που μπορείτε να τα δείτε.
 Η αναφορά στον προϋπολογισμό του Σίδνεϊ αφορά επίσης τη διοργάνωση  και όχι τα έργα.
 Προφανώς δεν προσέξατε τα νούμερα που ανέφερα. Τα νούμερα αυτά ήταν  975 εκατομμύρια δολάρια  το 1992  και 2.288 δισεκατομμύρια δολάρια το  Μάη του 1999.
  Με δεδομένο αυτό που είπατε,  ότι στο Σίδνεϊ  το σύνολο των ολυμπιακών έργων κατακευάστηκαν εξ αρχής, είναι σαφές ότι τα νούμερα που αναφέραμε αφορούν τη  διοργάνωση και όχι τα έργα. 'Αλλωστε η πηγή είναι άρθρο του κ. Θεοδωρακόπουλου στην εφημερίδα "ΤΟ ΒΗΜΑ  ΤΗΣ ΚΥΡΙΑΚΗΣ", το Μάιο του 1999.
  Δεύτερον, θέσαμε ένα ερώτημα για το χώρο φιλοξενίας των δημοσιογράφων. Ρωτήσαμε αν πρόκειται να χτιστεί ένα δεύτερο χωριό  και κυρίως, εφόσον πρόκειται να χτισθεί, ζητήσαμε τη δέσμευσή σας ότι αποκλείεται το ενδεχόμενο να χτισθεί στο χώρο του αεροδρομίου  του Ελληνικού. Μπορεί να υπάρξει τέτοια δέσμευση;
  Ρωτήσαμε γιατί μεταφέρθηκε η  έδρα της Πολιτιστικής Ολυμπιάδας από την Ολυμπία στην Αθήνα και δεν μας απαντήσατε. Επίσης ρωτήσατε για την Ολυμπιακή Εκεχειρία και δεν μας απαντήσατε επίσης. Ρωτήσαμε πώς θα διασφαλισθεί  πως οι Ολυμπιακοί Αγώνες θα γίνουν υπόθεση της νεολαίας και το σχολικό αθλητισμό και δεν πήραμε απάντηση.
 'Εγινε αναφορά από το  συνάδελφο κ. Κουναλάκη για τις επιχορηγήσεις   των αθλητικών σωματείων  συγκριτικά με τις επιχορηγήσεις των ομοσπονδιών.  Από την απάντησή σας φάνηκε πως δεν ξέρετε  ότι το ύψος  των  επιχορηγήσεων των σωματείων καθορίζεται από τη Γενική Γραμματεία   Αθλητισμού και όχι ότι οι αθλητικές ομοσπονδίες  μεσολαβούν.
  Ξέρουμε, τέλος, ότι οι Ολυμπιακοί Αγώνες γίνονται στην πρωτεύουσα της κάθε χώρας, αλλά παλαιότερα σε ερωτήσεις Βουλευτών λέγατε: ας πάρουμε την ανάθεση και θα το συζητήσουμε.
  Εμείς  πιστεύουμε ότι τουλάχιστον οι προκριματικοί αγώνες του μπάσκετ και του βόλλεϊ  μπορούν να γίνουν στην περιφέρεια.
  ΠΡΟΕΔΡΕΥΩΝ (Λουκάς Αποστολίδης): Ο κ. Κουναλάκης έχει το λόγο.
 ΠΕΤΡΟΣ ΚΟΥΝΑΛΑΚΗΣ: Η κυρία Υπουργός προσπάθησε να απαντήσει σε  ορισμένα θέματα που έθεσα, αλλά  δεν απάντησε ικανοποιητικά. Θα ήθελα να μου πει, αν η αντιπροσωπεία της Διεθνούς  Ολυμπιακής Επιτροπής εξέφρασε ή όχι ανησυχίες για καθυστερήσεις.  Θα ήθελα να ξέρω, γιατί διάβασα πάρα πολλά δημοσιεύματα αυτού του τύπου.
  Δεύτερον, την είδα με βεβαιότητα να λέει ότι από χορηγούς θα πάρουμε χρήματα κλπ. Είναι τόσο σίγουρη γι' αυτό;  Διάβασα σήμερα κιόλας ότι ματαιώνονται  πολύ σημαντικές πολιτιστικές εκδηλώσεις στο Σίδνεϊ, γιατί δηλώθηκε ότι κάποιοι χορηγοί, που θα χρηματοδοτούσαν αυτά τα πράγματα,  υπαναχώρησαν.
  Επίσης θα ήθελα να πω ότι συμφωνώ μαζί σας  ότι είναι μια ευκαιρία, η Ελλάδα και η Αθήνα να διαφημιστούν. Πρέπει να ξέρετε ότι τα πράγματα δεν είναι τόσο καθαρά. Μπορούν και να δυσφηφισθούν. Αν δεν κάνουμε Ολυμπιακούς Αγώνες υψηλού επιπέδου και αν δεν αντιμετωπίσουμε την εμπορευματοποίηση και όλα αυτά  και δεν έχουμε μια νέα Αθήνα και ο κόσμος που έρθει εδώ δεν μείνει ευχαριστημένος, η διαφήμιση μετατρέπεται σε δυσφήμιση. Μην ξεχνάμε την Ατλάντα. Μη νομίσετε ότι διαφημίστηκε. Δυσφημίστηκε. Εγώ εκείνη την περίοδο  διάβαζα  τον ξένο Τύπο  και γράφονταν φοβερά άρθρα και καταγγελίες  για την άθλια εμπορευματοποίηση για ανεπάρκειες κλπ.  Επομένως είναι δίκοπο μαχαίρι αυτή η ιστορία, αν δεν προσέξουμε.
  Τέλος, άκουσα να λέτε ότι στην περιοχή του Φαλήρου, δεν ξέρω αν εννοούσα την Καλλιθέα και τον Ιππόδρομο, θα γίνουν παρεμβάσεις ήπιας μορφής. Μιλήσατε και περί συνεδριακών κέντρων. Εννοείτε ότι τα συνεδριακά κέντρα είναι ήπιας μορφής παρέμβαση; 'Εχω έρθει σε επαφή με τους ανθρώπους της Τοπικής Αυτοδιοίκησης της Καλλιθέας, οι οποίοι ανησυχούν πάρα πολύ από μια τέτοια εξέλιξη. Θα γίνει χαμός με τα αυτοκίνητα, τους χώρους στάθμευσης κλπ. Επομένως, όσοι θα πηγαίνουν εκεί, πιθανότητα να δημιουργήσουν μια κόλαση στην περιοχή. Βέβαια οι άνθρωποι εκεί έχουν άλλες προτάσεις και άλλες ιδέες και καλό θα ήταν να υπάρξει μια συνεννόηση με την Τοπική Αυτοδιοίκηση.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Υπάρχει συστηματική...
  ΠΕΤΡΟΣ ΚΟΥΝΑΛΑΚΗΣ: Και έχει συμφωνήσει η τοπική αυτοδιοίκηση για τα συνεδριακά κέντρα και όλα αυτά που λέτε; Εγώ ξέρω ότι οι άνθρωποι έχουν σοβαρές αντιρρήσεις. Θέλουν ήπιας μορφής ψυχαγωγία, μιλάνε για γήπεδα τένις, για πολύ πράσινο. Τέτοια πράγματα σκέφτονται και όχι συνεδριακά κέντρα.
  Τέλος, αν προτίθεστε, αυτή η δύσμοιρη Εθνική Επιτροπή να αποκτήσει επιτέλους το ρόλο που της αρμόζει και που μας είχε υποσχεθεί ο προκατοχός σας. Περίπου μας είχε πει ότι εσείς θα είσαστε τα αφεντικά -με την ευρεία έννοια βέβαια- ότι θα συζητούσαμε πριν ληφθούν αποφάσεις για τις στρατηγικές κλπ. και δεν μπορεί να πει κανείς ότι η Εθνική Επιτροπή με τη σημερινή της δράση και λειτουργία ανταποκρίνεται σε αυτά τα καθήκοντα.
 ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο.
 ΣΤΥΛΙΑΝΗ ΑΛΦΙΕΡΗ: Κυρία Υπουργέ, δεν είστε ειλικρινής σε πάρα πολλά  μέρη.
  Δεύτερον, δεν είστε ενημερωμένη για περιβαλλοντικά θέματα. Εγώ δεν θα αντιδικήσω μαζί σας, γιατί και χρόνος δεν υπάρχει, όμως θα σας στείλω τη η Συνθήκη "ΡΑΜΣΑΡ", που σαφώς ορίζει πώς θα προστατεύσουμε αυτήν την περιοχή. Θα τη στείλω να τη μελετήσετε και ας ελπίσουμε ότι αυτόν τον άξονα θα ακολουθήσετε και θα σώσουμε το Σχοινιά.
 'Οσον αφορά τα ζητήματα της περιοχής του Ιπποδρόμου, μου είπατε ότι  δεν είμαι ενημερωμένη και ότι δεν παρακολουθώ τα πράγματα. Και παρακολουθώ τα πράγματα και ενημερωμένη είμαι! Πραγματικά το αρχικό προσχέδιο του νόμου προέβλεπε καζίνο, αλλά κάτω από τις πιέσεις των πολιτών το καζίνο έφυγε.
  Σήμερα, όπως είπε και ο συνάδελφος κ. Κουναλάκης, σχεδιάζεται από κτιριακή άποψη ένα εκθεσιακό κέντρο, το οποίο είναι κατάλληλο για τον ηλεκτρονικό τζόγο. Και το αναλύω, κυρία Υπουργέ.
  Πιστεύω ότι ο τζόγος αυτός δεν έχει το καζίνο της παλιάς μορφής, αλλά το καζίνο της σύγχρονης μορφής, κουλοχέρηδες κάθε είδους, καθώς και υπποδρομιακό και προκαθορισμένο στοίχημα με ταυτόχρονη αναμετάδοση με γιγαντοοθόνες.
 'Οπως είναι γνωστό, ο κ. Κόκκαλης έχει εξασφαλίσει από τον ΟΠΑΠ με  ένα διαγωνισμό το προκαθορισμένο στοίχημα "Πάμε στοίχημα" και τα στοιχήματα σε παιγνίδια μπάσκετ, αρχικά πάσης φύσεως ομαδικά ή ατομικά. Ο τζόγος, δηλαδή, στο μεγαλείο του.
 Το δεύτερον, κυρία Υπουργέ, που εμείς το βρίσκουμε διαβάζοντας την  αρθογραφία στην "ΚΑΘΗΜΕΡΙΝΗ" στις 24-10-99, λέει ότι θα υπάρξουν αθλήματα, ιπποδρομίες, κυνομαχίες και διάφορα άλλα. Τα δικαιώματα αυτά των δύο μεγάλων αμερικανικών εταιρειών, κατασκευαστριών κουλοχέρηδων, έχει προαγοράσει ο κ. Κόκκαλης.
  Σύμφωνα με όλες τις ενδείξεις που έρχονται από δημοσιεύματα -η Κυβέρνηση επιμένει βέβαια να κρατά κλειστά τα χαρτιά της- ο χώρος του Ιπποδρόμου θα μετατραπεί σε ένα γιγαντιαίο ναό του τζόγου, που μπροστά  του ωχριά το καζίνο του Φλοίσβου.
  Κυρία Υπουργέ, δεν είναι ιδιωτική υπόθεση οι Ολυμπιακοί Αγώνες. Και κάτι ακόμα, δεν είναι ιδιωτική υπόθεση τα θέματα του περιβάλλοντος. Ζητώ από σας να είστε ειλικρινής απέναντι στον ελληνικό λαό και να ανοίξετε τα χαρτιά σας με τον τρόπο που θα αντιμετωπίσετε το περιβάλλον  αλλά και το τζόγο που εσείς έχετε στο μυαλό σας.
 ΠΡΟΕΔΡΕΥΩΝ (Λουκάς Αποστολίδης): Η κυρία Υπουργός έχει το λόγο. 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, να απαντήσω  κατ'αρχήν στα τελευταία που είπε η κ. Αλφιέρη.
 Η περιοχή του Σχοινιά δεν είναι ούτε "ΡΑΜΣΑΡ", ούτε "ΝΑΤΟΥΡΑ 2000".
  Κυρία Αλφιέρη, δεν ξέρω από πού παίρνετε τις πληροφορίες σας, αλλά όλα αυτά που είπατε για τον τζόγο είναι όχι απλώς εξωπραγματικά  αλλά είναι, πραγματικά, επιστημονικής φαντασίας!
 Το ίδιο δε, ισχύει για αυτά τα οποία λέτε για την περιοχή του  Σχοινιά.  Μιλάτε για περιοχή "ΡΑΜΣΑΡ" και ότι έχετε διαβάσει μάλιστα για τους συγκεκριμένους όρους με τους οποίους η συγκεκριμένη περιοχή "ΡΑΜΣΑΡ" προστατεύεται. Η περιοχή δεν είναι ούτε "ΡΑΜΣΑΡ", ούτε "ΝΑΤΟΥΡΑ", αλλά είναι ένας εθνικός βιότοπος, που το Υ.ΠΕ.ΧΩ.Δ.Ε. σωστά θέλει να διατηρήσει και, όπως είπα, συναρτάται με το γενικότερο οικοσύστημα και με το θέμα του παραλιακού δάσους, το οποίο πραγματικά προϋποθέτει την ύπαρξη του υδροβιότοπου από το εσωτερικό και της θάλασσας από την άλλη μεριά. Είναι μία πολύ ειδική περίπτωση και πρέπει να το προστατεύσουμε. Αλλά μη λέτε πράγματα τα οποία δεν ισχύουν!
 Η δε περιγραφή σας περί του τζόγου στο συνεδριακό κέντρο και η  εμπλοκή του Κόκκαλη και του προκαθορισμένου, θα μου επιτρέψετε να σας πω ότι δεν έχει καμία σχέση με αυτά τα οποία συζητάμε. Είναι σαν να έχουμε ρίξει μέσα σε ένα σάκο διάφορα πράγματα από διάφορούς τομείς που γνωρίζουμε.
  Επίσης θα ήθελα να πω πως δεν νομίζω ότι έχω κανένα λόγο να απαντήσω στα όσα είπε ο κ. Βουλγαράκης, γιατί μας έκανε μια προεκλογική παρουσίαση των θέσεων της Νέας Δημοκρατίας. Δεν παρακολούθησε ούτε πριν  ούτε μετά και, επομένως, φαντάζομαι ότι απευθυνόταν στο λαό και την απάντηση θα την πάρει από το λαό.
 Θα ήθελα όμως να απαντήσω σε ορισμένα ζητήματα που έθεσε ο κ.
 Κουβέλης και τα οποία θεωρώ ότι καλό είναι να διευκρινιστούν.
  Κατ' αρχήν το ζήτημα για το κτήμα Βεϊκου. Για τη συγκεκριμένη περίπτωση δεν τίθεται θέμα ότι είναι δασική έκταση. Είναι εκτός της χωροθέτησης. Το έργο του γυμναστηρίου δεν έχει θέμα δασικό, έχει θέμα κυριότητας. Η δικαστική διαδικασία, την οποία ακολουθούμε, έχει να κάνει με το θέμα της κυριότητας, αν ανήκει σε ιδιώτες ή αν ανήκει στο κράτος και όχι σε θέμα δασικό.
  Το θέμα του προϋπολογισμού πρέπει να το διευκρινίσουμε. 'Οπως καταλαβαίνετε, ο προϋπολογισμός μιας δραστηριότητας, η οποία έχει ξεκινήσει στο βαθμό που έχει ξεκινήσει, βασίζεται κυρίως σε εμπειρίες προηγούμενων αντίστοιχων διοργανώσεων. 'Εχουμε μία συμφωνία με το ΣΟΚΟΚ, δηλαδή με την αντίστοιχη οργανωτική επιτροπή του Σίδνεϊ και αυτοί μας τροφοδοτούν με τα στοιχεία τα οποία έχουν από το κόστος των τελευταίων διοργανώσεων. Δεν έχουμε εμείς αυτήν τη στιγμή στοιχεία. Μιλάω πάντοτε για το κόστος όχι των έργων αλλά για τον προϋπολογισμό που αφορά τη διοργάνωση. Περιμένουμε λοιπόν τα στοιχεία από το Σίδνεϊ. Αλλά ούτως ή άλλως -το είπα και πριν, θα το επαναλάβω και τώρα- η δική μας η πρώτη αναθέωρηση του προϋπολογισμού θα είναι δεκατέσσερις μήνες πριν από την αντίστοιχη του Σίδνεϊ. Το Σίδνεϊ, όπως σας είπα, κατέθεσε την πρώτη του αναθεώρηση επτά μήνες μετά από την Ατλάντα.
 Ακούστηκε εδώ πέρα το ζήτημα ότι ανατέθηκε στο ΥΠΕΧΩΔΕ, γιατί  υπάρχουν καθυστερήσεις. Αυτό είναι τελείως λανθασμένο. Η πραγματικότητα είναι η εξής: ότι τα έργα τα είχε αναλάβει να τα κάνει το 2004 και θα έφτιαχνε γι' αυτό, όπως ξέρετε, μια καινούρια θυγατρική εταιρεία, γιατί βεβαίως δεν θα μπορούσε η Οργανωτική Επιτροπή του 2004 να προχωρήσει στη διαδικασία των δημοπρασιών κλπ. που θα χρειάζονταν αυτά τα έργα. Αποφασίστηκε λοιπόν από την ίδια την οργανωτική επιτροπή ότι δεν θέλει να αναλάβει το κομμάτι των έργων. Είχαμε δύο επιλογές: η μία ήταν να φτιάξουμε μια ανεξάρτητη κατασκευαστική εταιρεία του δημοσίου, που θα αναλάμβανε τα έργα, η δεύτερη ήταν να μοιραστούν αυτά τα έργα τα οποία είχε αναλάβει η οργανωτική επιτροπή σε δύο φορείς, στο ΥΠΕΧΩΔΕ και στη Γενική Γραμματεία Αθλητισμού, η οποία όπως ξέρετε έχει ήδη αναλάβει έργα.
 Το ΥΠΕΧΩΔΕ όντως άργησε να ανταποκριθεί σ' αυτό το αίτημά μας. Εγώ  από το Σεπτέμβριο έχω στείλει γράμμα στον κ. Λαλιώτη λέγοντάς του ότι τα λεγόμενα "ορφανά" έργα έπρεπε να αναληφθούν από το ΥΠΕΧΩΔΕ αντί να κάνουμε μια καινούρια κατασκευαστική εταιρεία. Αποφασίστηκε από την Κυβέρνηση, δεν υπάρχει καμία καθυστέρηση σε ό,τι αφορά αυτές τις διαδικασίες, γιατί ενδιαμέσως τρέχουν οι μελέτες, τρέχουν οι διαδικασίες των γενικών πολεοδομικών σχεδίων, των προεδρικών διαταγμάτων κλπ. Τίποτα δεν έχει σταματήσει. Απλώς ήταν η επιλογή ή θα κάνουμε μια καινούρια εταιρεία, όπως προβλέψαμε στο νόμο του Μαϊου του 1999, ή θα τα αναλάμβανε το ΥΠΕΧΩΔΕ και η Γενική Γραμματεία Αθλητισμού.
  Αυτή η απόφαση, λοιπόν, πάρθηκε από τη συνάντηση που είχαμε με τον Πρωθυπουργό. Αυτό είναι το θέμα της εμπλοκής του ΥΠΕΧΩΔΕ, το οποίο ούτως ή άλλως -όπως ξέρετε- κάνει τεράστια έργα πολύ μεγαλύτερα απ' αυτά των αθλητικών έργων και προχωρεί στο μεγάλο αριθμό των έργων που έχουμε για τις υποδομές. Μα, τα έργα στα οποία συμμετέχει το ΥΠΕΧΩΔΕ είναι πολλαπλάσια από τα αθλητικά έργα. Επειδή όμως είναι ιδιαίτερα επιβαρημένο, αποφασίστηκε να γίνει μια ειδική υπηρεσία μέσα στο ΥΠΕΧΩΔΕ, που θα αναλάβει αυτά τα έργα. Διότι ήδη οι υπάρχουσες υπηρεσίες έχουν πρόβλημα.
  Τώρα για το θέμα το οποίο τέθηκε -και το οποίο νομίζω ότι καλό είναι να διευκρινιστεί- από τον κ. Κουβέλη πάλι, για το αν προτιθέμεθα να αλλάξουμε την περιοχή που είναι για το "Ολυμπιακό Χωριό", επειδή είναι σεισμική. Νομίζω ότι έχουμε απαντήσει αρκετές φορές σ' αυτό το ζήτημα.  Δεν υπάρχει πρόθεση από πλευράς Κυβέρνησης, είμαστε στη διαδικασία της αγοράς της γης. 'Εχουν προχωρήσει οι απαλλοτριώσεις για την αγορά της γης.
  'Εχουν γίνει είκοσι γεωτρήσεις, οι οποίες αποδεικνύουν ότι δεν υπάρχει ζήτημα. Και στο γενικό πολεοδομικό σχέδιο υπάρχει υποχρέωση μικροζωνικής, όπως τη λέμε, μελέτης, που έχει να κάνει με τα θέματα των σεισμών, αλλά και με τον ειδικό  αντισεισμικό σχεδιασμό.
 Για το θέμα της Πολιτιστικής Ολυμπιάδας και τη μεταφορά της από την  Ολυμπία: Δεν έχει δηλώσει κανένας ποτέ ότι η Πολιτιστική Ολυμπιάδα θα γίνει στην Ολυμπία. Αυτό που έχει ως έδρα του την Ολυμπία είναι το ίδρυμα, που είχε γίνει ανάμεσα στον κ. Βενιζέλο, στο κ. Σάμαραγκ και στον κ. Μαγιώρ. Δεν υπάρχει πουθενά καμία δήλωση, ούτε στο φάκελο  ούτε στις συμφωνίες που έχουν περάσει με την ΟΥΝΕΣΚΟ, ούτε στη συμφωνία με τη Διεθνή Ολυμπιακή Επιτροπή, ότι η Πολιτιστική Ολυμπιάδα θα λάβει χώρα στην Ολυμπία. Αντίθετα, όπως ξέρετε, το ζητούμενο είναι να μη  συμμετέχει μόνο η Αθήνα, αλλά ολόκληρη η Ελλάδα. Και, αντίθετα, όπως ξέρετε -και αυτό έχουμε προγραμματίσει- κάποιες από τις εκδηλώσεις αυτές θα είναι τέτοιου επιπέδου, που να μεταφερθούν και στο εξωτερικό. Αυτή είναι η Πολιτιστική Ολυμπιάδα. Δεν είχε ποτέ έδρα την Ολυμπία. Υπάρχει ειδικό πρόγραμμα για την Ολυμπία, που έχει να κάνει με την ανάδειξη των αρχαίων Ολυμπιακών Αγώνων, με τα θέματα της αναβάθμισης της τελετής της αφής της φλόγας, με το θέμα του φεστιβάλ των νέων, το οποίο περιμένουμε από τη Διεθνή Ολυμπιακή Επιτροπή να αποφασίσει ότι θα ενταχθεί μέσα στους ολυμπιακούς θεσμούς. Δεν είναι το ζήτημα αν θα το κάνουμε εμείς.  Εμείς οπωσδήποτε θα το κάνουμε. Το θέμα είναι αν θα ενταχθεί μέσα στους επίσημους ολυμπιακούς θεσμούς. Και περιμένουμε μία απάντηση από τη  Διεθνή Ολυμπιακή Επιτροπή, η οποία δήλωσε στην προηγούμενη συνάντηση του Διοικητικού της Συμβουλίου στην Αθήνα ότι ήταν ενθουσιασμένη από την παρουσίαση, από το περιεχόμενο κλπ. Πρέπει να αποφασίσουμε.
  Για την Εθνική Επιτροπή ελέχθησαν πολλά. Η Εθνική  Επιτροπή -η κ. Λουλέ παρακολουθεί και τις επιτροπές και την ευχαριστούμε γι' αυτό, δεν θα έλεγα ότι όλοι οι συνάδελφοι ακολουθούν αυτή την τακτική-  σύμφωνα με το νόμο που έχουμε ψηφίσει και που αναφέρθηκε ο κ. Κουναλάκης, παρακολουθεί το γενικό σχεδιασμό της οργάνωσης των Ολυμπιακών Αγώνων του 2004, ενημερώνεται πλήρως για την πορεία της προετοιμασίας από την οργανωτική επιτροπή και διατυπώνει παρατηρήσεις και συστάσεις επί των εκθέσεων προόδου που υποβάλλει κάθε τρίμηνο η οργανωτική επιτροπή.
 ΑΝΔΡΙΑΝΗ ΛΟΥΛΕ: Αυτό είναι αλήθεια, ότι ερχόμαστε και κάνουμε  παρατηρήσεις, αλλά τι γίνεται μετά, ποιος μας ακούει.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Νομίζω ότι δεν έχουν υπάρξει συγκεκριμένες παρατηρήσεις, οι οποίες να μην έχουν ληφθεί υπόψη. Λέει ότι  οι παρατηρήσεις αφορούν την έκθεση προόδου, την οποία υποβάλλει η οργανωτική επιτροπή, την οποία σας στέλνουμε ανελλιπώς και κάνετε παρατηρήσεις. Πέστε μου συγκεκριμένα πράγματα που δεν ελήφθησαν υπόψη. Τώρα, αν μου πείτε ότι η χωροθέτηση των έργων δεν θα έπρεπε να έχει γίνει εκεί και έπρεπε να γίνει κάπου αλλού, νομίζω ότι αυτό...
 ΑΝΔΡΙΑΝΗ ΛΟΥΛΕ: Σας έφερα ένα μικρό παράδειγμα για τα ξενοδοχεία. 
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ξέρετε ότι το ζήτημα της  φιλοξενίας δεν είναι ένα ζήτημα που αφορά μόνο τη μία πλευρά, αλλά αφορά και τους ξενοδόχους. Σας φέρνω ως παράδειγμα ότι στο Σίδνεϊ δεν κατάφεραν να κάνουν συμφωνία. Αυτό είναι από τις εκδοχές που υπάρχουν. Θα ψάξουμε για άλλες λύσεις -γιατί εδώ μιλάμε για τη συμφωνία με το σύνολο των ξενοδόχων-  αν αυτή η συμφωνία-πλαίσιο, την οποία έχουμε, δεν εξειδικευτεί.  Αλλά αυτά είναι ζητήματα τα οποία προκύπτουν στη συνέχεια και δεν μπορεί κανένας κατά κάποιον τρόπο να κατακρίνει την Οργανωτική Επιτροπή του 2004 γιατί δεν κατάφερε να κάνει αυτήν τη συμφωνία. Δεν είναι μονομερής, όπως ξέρετε.
  ΑΝΔΡΙΑΝΗ ΛΟΥΛΕ: 'Εφερα ένα παράδειγμα.
  ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Και θα ήθελα να σας πω εδώ, κύριε Κουναλάκη, γιατί κάνατε κάποιες κρίσεις για την Εθνική Επιτροπή, ότι η συμμετοχή είναι μεγάλη.
  'Οσοι συμμετέχουν, κάθονται από τις 12.00 μέχρι τις 17.00. Δίνεται η δυνατότητα σε όλους να μιλήσουν και αντίθετα η ίδια η επιτροπή αποφάσισε να βάλει έναν περιορισμό στο χρόνο, ο  οποίος υπάρχει, για να μην καθυστερούμε παραπάνω από αυτές τις πέντε ώρες. 'Εγιναν οι επί μέρους επιτροπές και άρχισαν να λειτουργούν αυτές οι επιτροπές, οι οποίες είναι ευθύνη και οργανωτική -εμείς απλώς υποστηρίζουμε οργανωτικά αυτές τις επιτροπές- της ίδιας της Εθνικής Επιτροπής.
 Δεν νομίζω, λοιπόν, ότι και έτσι όπως προβλέπεται από το νόμο, αλλά  και έτσι όπως έχει πάρει την πορεία του πλέον το έργο της Εθνικής Επιτροπής, είναι μία επιτροπή την οποία αγνοούμε.
 Τώρα, το αν το εθνικό συμβούλιο, που προβλέπει η Νέα Δημοκρατία,  είναι καλύτερο ή όχι...
 ΠΡΟΕΔΡΕΥΩΝ (Λουκάς Αποστολίδης): Τώρα, απόντος του εκπροσώπου της  Νέας Δημοκρατίας, κυρία Υπουργέ, δεν συντρέχει λόγος να υπάρξει απάντηση σε κενά έδρανα.
  ΑΝΔΡΙΑΝΗ ΛΟΥΛΕ: Λόγω σεβασμού...
  ΠΡΟΕΔΡΕΥΩΝ (Λουκάς Αποστολίδης): Σεβασμός είναι να καθόμαστε εδώ, όταν θέτουμε ερωτήματα, για να πάρουμε απαντήσεις. Είναι στοιχειώδης υποχρέωση.
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Υπάρχει κάποιο άλλο θέμα,  κύριε Κουναλάκη; Αν θέλετε, θυμίστε μου.
  ΠΕΤΡΟΣ ΚΟΥΝΑΛΑΚΗΣ: Αν η επιτροπή εξέφρασε ανησυχίες για καθυστερήσεις...
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Να σας απαντήσω, βεβαίως. Πραγματικά η συντονιστική επιτροπή της ΔΟΕ είπε ότι πρέπει να  επιταχύνουμε το θέμα του ραδιοτηλεοπτικού broadcasting, ότι πρέπει να επιταχύνουμε το θέμα της τοποθέτησης των διευθυντών των αθλημάτων και το θέμα της φιλοξενίας, αυτό το οποίο σας ανέφερα ήδη από την αρχή. Αυτά ήταν τα τρία ζητήματα τα οποία ετέθησαν. Δεν τέθηκε θέμα των έργων, ετέθησαν αυτά τα τρία ζητήματα. Δηλαδή η συμφωνία για τη δημιουργία μιας ειδικής εταιρείας, που θα αναλάβει τα τηλεοπτικά θέματα, το θέμα της φιλοξενίας και το θέμα της τοποθέτησης των διευθυντών των αθλημάτων.
 ΠΕΤΡΟΣ ΚΟΥΝΑΛΑΚΗΣ: Μπορώ να κάνω μία ακόμη ερώτηση;
  ΠΡΟΕΔΡΕΥΩΝ (Λουκάς Αποστολίδης): Αν θα κάνετε ερώτηση, θα υπάρξει απάντηση και έτσι θα συνεχίσουμε τη συνεδρίαση, αλλά να την κάνετε, κύριε Κουναλάκη, γιατί είστε εκλεκτός συνάδελφος.
 ΠΕΤΡΟΣ ΚΟΥΝΑΛΑΚΗΣ: Επειδή αναφερθήκατε στα τηλεοπτικά, θα ήθελα να  σας ρωτήσω ποιος ρόλος προβλέπεται για την ΕΡΤ.
 ΠΡΟΕΔΡΕΥΩΝ (Λουκάς Αποστολίδης): Πεδίο λαμπρόν για ανάταση...
 ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Κουναλάκη, εγώ δεν θα  κρυφτώ πίσω από το δάκτυλό μου και θα σας πω κάτι, το οποίο έχουμε δηλώσει και στην Εθνική Επιτροπή πολύ ξεκάθαρα.
  Η ΕΡΤ αυτήν τη στιγμή έχει πενήντα διεθέσιμες κάμερες. Χρειαζόμαστε τριακόσιες πενήντα. Ακόμη και στην Αμερική, στη  διοργάνωση της Ατλάντα, απευθύνθηκαν στη  διεθνή αγορά. Είναι φανερό, λοιπόν, ότι η ΕΡΤ θα έχει το μέγιστο δυνατό ρόλο που μπορεί να αναλάβει ως εθνικό κανάλι κι εγώ θα   έλεγα όχι μόνο η ΕΡΤ  αλλά και τα υπόλοιπα κανάλια, γιατί το σύνολο των τηλεοπτικών δυνάμεων που έχει η χώρα πρέπει να χρησιμοποιηθεί -και θα χρησιμοποιηθεί- αλλά είναι φανερό ότι ποτέ καμία τηλεοπτική κάλυψη δεν έχει γίνει μόνο από μία χώρα σε κανέναν αγώνα.
  Το ζήτημα, λοιπόν, το οποίο συζητείται τώρα είναι η μορφή της συνεργασίας που θα πάρει η οργάνωση αυτού του τηλεοπτικού θέματος.
 ΠΡΟΕΔΡΕΥΩΝ (Λουκάς Αποστολίδης): Είναι και οι κανόνες αγοράς, κύριε  Κουναλάκη, οι οποίοι θα έχουν και αυτοί το λόγο.
 Κύριοι συνάδελφοι, κηρύσσεται περαιωμένη η συζήτηση της υπ' αριθμόν  25/20-1-2000 επερώτησης των Βουλευτών του Συνασπισμού της Αριστεράς και της  Προόδου προς την Υπουργό Πολιτισμού, σχετικά με τη διοργάνωση των Ολυμπιακών Αγώνων "2004" από τη χώρα μας.
 Κύριοι συνάδελφοι, έχουν διανεμηθεί τα Πρακτικά της Τρίτης 25  Ιανουαρίου 2000 και ερωτάται το Σώμα αν επικυρούνται.
  ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Λουκάς Αποστολίδης): Συνεπώς  τα Πρακτικά της Τρίτης 25  Ιανουαρίου 2000 επικυρώθηκαν.
 Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 Με τη συναίνεση του Σώματος και ώρα 22.20' λύεται η συνεδρίαση για  αύριο, ημέρα Τρίτη 8 Φεβρουαρίου 2000 και ώρα 19.00', με αντικείμενο εργασιών του Σώματος την εκλογή Προέδρου της Δημοκρατίας, σύμφωνα με την ειδική ημερήσια διάταξη.
Ο ΠΡΟΕΔΡΟΣ            ΟΙ ΓΡΑΜΜΑΤΕΙΣ

