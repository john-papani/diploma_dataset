ΣΥΝΕΔΡΙΑΣΗ ΚΑ'
Τετάρτη 26 Ιουλίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Συζήτηση επί προσωπικού ζητήματος Βουλευτών Ι. Τζαμτζή και Ρ.   Σπυρόπουλου, 
Β. ΝΟΜΟΘΕΤΙΚΗ ΕΡΓΑΣΙΑ 
1. Συνέχιση της συζήτησης επί της αρχής του σχεδίου νόμου του Υπουργείου Δημόσιας Τάξης: "Ρύθμιση θεμάτων προσωπικού της Ελληνικής Αστυνομίας και άλλες διατάξεις" , 
2. Κατάθεση πρότασης νόμου: Ο Πρόεδρος της Κοινοβουλευτικής Ομάδας του Συνασπισμού της Αριστεράς και της Προόδου Νικόλαος Κωνσταντόπουλος και οι Βουλευτές του κόμματός του, κατέθεσαν πρόταση νόμου: "Για την προστασία των ηλικιωμένων, των ανέργων μακράς διάρκειας, για την επιμήκυνση της επιδότησης ανεργίας και για την εξασφάλιση της ιατροφαρμακευτικής περίθαλψης όλων των ανέργων", 
ΟΜΙΛΗΤΕΣ 
Α. Επί του σχεδίου νόμου του Υπουργείου Δημόσιας Τάξεως: 
ΑΓΓΕΛΗΣ Α., 
ΑΝΑΓΝΩΣΤΟΠΟΥΛΟΣ Θ., 
ΑΝΤΩΝΑΚΟΠΟΥΛΟΣ Π., 
ΒΑΡΒΙΤΣΙΩΤΗΣ Μ., 
ΓΑΡΟΥΦΑΛΙΑΣ Γ., 
ΓΕΝΝΗΜΑΤΑ Φ., 
ΔΑΙΛΑΚΗΣ Σ., 
ΔΕΙΚΤΑΚΗΣ Γ., 
ΚΑΛΑΝΤΖΑΚΟΥ Σ., 
ΚΑΡΑΜΑΝΛΗΣ Κ., 
ΚΑΡΑΜΠΙΝΑΣ Κ., 
ΚΙΛΤΙΔΗΣ Κ., 
ΚΟΛΛΙΑ-ΤΣΑΡΟΥΧΑ Μ., 
ΚΟΝΤΟΣ Α., 
ΚΟΡΤΣΑΡΗΣ Ν., 
ΚΟΣΙΩΝΗΣ Π., 
ΚΩΝΣΤΑΝΤΟΠΟΥΛΟΣ Γ., 
ΛΕΒΕΝΤΗΣ Α., 
ΜΑΚΡΗ Ζ., 
ΜΑΚΡΟΓΙΑΝΝΑΚΗΣ Χ., 
ΜΠΕΖΑΣ Α., 
ΝΑΣΙΩΚΑΣ Ε., 
ΠΑΠΑΚΩΣΤΑ ΑΙΚ., 
ΣΠΥΡΟΠΟΥΛΟΣ Ρ., 
ΤΑΣΟΥΛΑΣ Κ., 
ΤΖΑΜΤΖΗΣ Ι., 
ΤΣΙΠΛΑΚΗΣ Κ., 
ΤΣΟΥΡΝΟΣ Γ., 
ΦΛΩΡΙΝΗΣ Α., 
ΧΡΥΣΟΧΟΙΔΗΣ Μ., 
Β. Επί των προσωπικών ζητημάτων: 
ΒΡΕΤΤΟΣ Κ., 
ΣΠΥΡΟΠΟΥΛΟΣ Ρ., 
ΤΖΑΜΤΖΗΣ Ι., 
ΧΡΥΣΟΧΟΙΔΗΣ Μ.

ΠΡΑΚΤΙΚΑ  ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ ΚΑ'
Τετάρτη 26 Ιουλίου 2000
-----------
Αθήνα, σήμερα στις 26 Ιουλίου 2000, ημέρα Τετάρτη και ώρα 10.35', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: "Ρύθμιση θεμάτων προσωπικού της Ελληνικής Αστυνομίας και άλλες διατάξεις".
Η κ. Ζωή Μακρή έχει το λόγο.
ΖΩΗ ΜΑΚΡΗ: Δεν θα κρύψω τη συγκίνησή μου που μιλάω πρώτη φορά στην Αίθουσα αυτή, παρ' ότι μάλλον απευθύνομαι στο 1/6 του 1/3 του σώματος, αλλά φαντάζομαι ότι αυτό θα με διευκολύνει.
Θα ήθελα κατ' αρχήν, πριν πω τις δικές μου σκέψεις και τις δικές μου ενστάσεις, να πω στον κύριο Υπουργό, με όλο το σεβασμό που του οφείλω και το σεβασμό που δικαιούται, ότι στη χθεσινή του τοποθέτηση και στην παρατήρηση που έκανε στους συναδέλφους, υπήρξε και άδικος και υπερβολικός.
Νομίζω ότι κανείς, κύριε Υπουργέ, σε αυτήν την Αίθουσα δεν μετέφερε μια εικόνα διαφορετική από αυτή που ζούμε στις περιφέρειές μας. Εάν εγώ ήθελα να αποδώσω την ανασφάλεια, την αγωνία και το κλίμα το οποίο υπάρχει στη Μαγνησία όπου ζω και πολιτεύομαι,να είστε σίγουρος ότι θα το έκανα με πιο μελανά χρώματα και με πιο έντονες λέξεις από ό,τι ο κ. Αναγνωστόπουλος.  Θεωρώ, λοιπόν, και πάλι σας το λέω με το σεβασμό που δικαιούστε και που σας το  οφείλω ότι δεν πρέπει να εξωραϊζετε μια κατάσταση ή να παραγνωρίζετε μια πραγματικότητα γιατί έτσι καθόλου δεν βοηθάτε στην επίλυση ενός υπαρκτού προβλήματος.
Σχετικά με το νομοσχέδιο το οποίο σήμερα είναι υπό ψήφιση, θέλω να πιστεύω ότι κανείς σε αυτήν την Αίθουσα δεν φαντάζεται ότι η πολιτική της Κυβέρνησης στο θέμα της λαθρομετανάστευσης ήταν αποτελεσματική. Και για να είμαι δίκαιη, πιστεύω ότι δεν ήταν τόσο αποτελεσματική όσο χρειαζόταν και όσο έπρεπε. Τόσο η κατάθεση αυτού του νομοσχεδίου όσο και η εισήγηση την οποία έκανε ο συνάδελφος της Πλειοψηφίας στην αρμόδια επιτροπή αποτελούν μια παραδοχή έστω και έμμεση αυτής της κατάστασης.
Ο εισηγητής της Νέας Δημοκρατίας όταν τοποθετήθηκε τόνισε πως η Νέα Δημοκρατία είναι πρόθυμη να στηρίξει κάθε προσπάθεια αρκεί να βρίσκεται στη σωστή κατεύθυνση. Φοβούμαι όμως ότι το νομοσχέδιο αυτό περιορίζεται απλώς στο να αυξήσει τον αριθμό των συνοριακών φυλάκων και των ειδικών φρουρών και μάλιστα αυξάνει τον αριθμό τους χωρίς κανείς να μας εξηγήσει γιατί χρειάζονται τόσοι αλλά και χωρίς κανείς να αποκλείει την ανάγκη να χρειάζονται πολλοί περισσότεροι.
Οι εξηγήσεις που έδωσε χθες ο κύριος Υπουργός εμένα τουλάχιστον μου φάνηκαν γενικές και αόριστες και δεν με έπεισαν. Δηλαδή διαπιστώνουμε μια προχειρότητα και μια επιπόλαιη προσέγγιση του θέματος την ίδια στιγμή που και στο παρόν νομοσχέδιο και σε άλλα νομοσχέδια γίνεται μια συστηματική προσπάθεια είτε να παρακάμπτεται ο τρόπος διορισμού μέσω ΑΣΕΠ είτε οι Πανελλήνιες Εξετάσεις και να γίνονται οι διορισμοί με άλλες διαδικασίες που είναι λιγότερο διαφανείς και λιγότερο αδιάβλητες.
Θα συμφωνήσω μαζί σας, κύριε Υπουργέ, ότι η λαθρομετανάστευση αυτή καθ' αυτή δεν συνιστά εγκληματικότητα. Συνιστά πάντως παράβαση των κανόνων του δικαίου και η ύπαρξη αυτού του φαινομένου αποδεικνύει αδυναμία της πολιτείας να το πατάξει. Και πιστεύω ότι με τους καινούριους συνοριακούς φύλακες δεν θα έχουμε καλύτερα αποτελέσματα. Οι άνθρωποι αυτοί δεν θα έχουν ούτε ιδιαίτερη εκπαίδευση ούτε ιδιαίτερες γνώσεις ούτε ιδιαίτερες εμπειρίες και γνωρίζουμε όλοι καλά ότι "περισσότεροι" δεν σημαίνει απαραίτητα και καλύτεροι. Αυτό κατά μείζονα λόγο ισχύει και για τους ειδικούς φρουρούς που όπως λέει και ο επιθετικός προσδιορισμός έχουν ειδικά εξειδικευμένα καθήκοντα. Στο νομοσχέδιο αναφέρεται ότι κατά την άσκηση των καθηκόντων τους θα έχουν τις ίδιες ευθύνες, τις ίδιες αρμοδιότητες και τις ίδιες εξουσίες με το αστυνομικό προσωπικό. Θα έχουν όλες αυτές τις δυνατότητες τη στιγμή που δεν έχουν ούτε την ίδια εμπειρία ούτε την ίδια εκπαίδευση ούτε τις ίδιες γνώσεις.
Στη σημερινή εποχή γίνεται πολύς λόγος για το αν είναι παρωχημένη η εκπαίδευση των αστυνομικών και επίσης πολλή κουβέντα γίνεται για το ότι  πρέπει αυτή να γίνει πιο σύγχρονη πιο εξειδικευμένη πιο αποτελεσματική.             Πιστεύω, λοιπόν, ότι είναι τουλάχιστον αφελές να θεωρούμε ότι για τους ειδικούς φρουρούς ικανή και αναγκαία συνθήκη για τη σωστή άσκηση των καθηκόντων τους είναι τα φυσικά και σωματικά τους προσόντα όταν αυτοί οι άνθρωποι θα έχουν υπεύθυνες και επικίνδυνες ακόμη και για τη δική τους σωματική ακεραιότητα θέσεις.
Βεβαίως έχω και την απορία κατά πόσο οι άνθρωποι αυτοί που τώρα θεωρούνται απαραίτητοι και  αποτελεσματικοί όταν θα αποκτήσουν την απαιτούμενη εμπειρία, έστω και στην πράξη, θα πάψουν πια να είναι χρήσιμοι. Και επειδή έχω κάποιους συγκεκριμένους φόβους, που για να είμαι δίκαιη δεν βασίζονται στο νομοσχέδιο που έχω μπροστά μου θα επιθυμούσα, κύριε Υπουργέ, μια δική σας δημόσια δέσμευση ότι δεν πρόκειται αυτοί, εκ πλαγίου, να ενσωματωθούν αργότερα στην ΕΛΑΣ παρακάπτοντας τις σχετικές νόμιμες διαδικασίες και θα ήθελα με αυτόν τον τρόπο να διαψεύσετε  και τα δημοσιεύματα που υπήρξαν στο  φιλοκυβερνητικό Τύπο.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ(Απόστολος Κακλαμάνης): Η  κ. Σοφία Καλαντζάκου έχει το λόγο. 
ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριε Υπουργέ έχουμε τρία ξεχωριστά Σώματα σήμερα. Την ΕΛΑΣ, τους  Συνοριακούς Φύλακες και τους Ειδικούς Φρουρούς. Και για τα τρία Σώματα θα υπάρχει διαχρονικά αντικείμενο ενασχολησης. Μήπως πιστεύετε ότι θα εκλείψουν οι λαθρομετανάστες; Η Ευρώπη δεν θα παραμείνει η γη της Επαγγελίας για τις τρίτες χώρες; Δεν θα υπάρχουν τρομοκράτες στο μέλλον; Από τη  δεκαετία του '70 ακόμη τους ψάχνουμε. Δεν θα χρειασθεί συνεπώς να συνεχισθεί η φρούρηση των ακίνητων στόχων; Τα τρία αυτά Σώματα  δημιουργήθηκαν ξεχωριστά και έχουν διαφορετικά αντικείμενα και κριτήρια επιλογής του προσωπικού. Εμείς στη Νέα Δημοκρατία δεν είναι ότι έχουμε αντίρρηση να αυξηθεί ο αριθμός των συνοριακών φυλάκων και των ειδικών φρουρών αν και θα ήθελα -το είπαμε και χθες-  να γνώριζα πως καταλήξατε σ' αυτά τα στρογγυλοποιημένα νούμερα όταν δεν μας λέτε ούτε ποιοί είναι οι όμοροι νομοί ούτε ποιά νησιά θεωρείτε ζώνη αναχαίτισης του κύματος λαθρομεταναστών και διατηρείτε με το σχέδιο νόμου που καταθέτετε το δικαίωμα να επιλέξετε αργότερα με υπουργική απόφαση που και πως θα κατανείμετε τις δυνάμεις.
Απλώς να σας πω  ότι προ δέκα ημερών περίπου πιάσαμε ένα πλοίο με εκατόν ογδόντα οκτώ λαθρομετανάστες στα ανοιχτά της Κορώνης στη Μεσσηνία και θα ήθελα να ρωτήσω. Αν είμαστε και εμείς όμορος νομός.
Σχετικά με τους συνοριακούς φρουρούς πλανάται στην ατμόσφαιρα μια φήμη ότι θέλετε να τους εντάξετε στην ΕΛΑΣ εν ευθέτω χρόνο. Δεν είναι άδικο  για εκείνους που μπαίνουν σήμερα στην ΕΛΑΣ με  Πανελλήνιες Εξετάσεις; Γιατί να υπάρχει διαφορετικό καθεστώς για κάποιους; Αν θέλετε να τους κάνετε αστυνομικούς τότε γιατί τους επιλέγετε με άλλα κριτήρια; Ποιος  εγγυάται ότι ενώ τους επιλέγετε και με κριτήρια  εντοπιότητος σήμερα αυτοί δεν θα θελήσουν μπαίνοντας στην ΕΛΑΣ να πάνε κάπου αλλού στη χώρα με αποτέλεσμα να έχουμε ξανά κενά στη φύλαξη των συνόρων; Σε σχέση με τους ειδικούς φρουρούς γιατί κρίνετε αναγκαίο να διευρύνετε τα καθήκοντά τους έτσι ώστε να ταυτίζονται σε μεγάλο μέρος με τα αστυνομικά καθήκοντα, αφού δεν είναι αστυνομικοί. Είναι ειδικοί φρουροί; Σε μια εποχή  που η ανεργία μαστίζει τους νέους ανθρώπους δεν μπορούμε να παίζουμε με το εργασιακό καθεστώς και να δημιουργούμε σύγχυση ως προς τις αρμοδιότητες των διαφόρων σωμάτων. Με τον τρόπο που λειτουργείτε δημιουργείτε σύγχυση στους πολίτες, δημιουργείτε εργασιακή ανασφάλεια στην Αστυνομία και προσδοκίες στα άλλα σώματα που μπορεί να υλοποιήσετε, μπορεί και να μην υλοποιήσετε. Πουθενά δεν διαφαίνονται εγγράφως οι τελικές προθέσεις σας. Πάντως σίγουρα δεν μιλάμε σήμερα με το σχέδιο νόμου που καταθέτετε  για τη συνολική ασφάλεια των Ελλήνων πολιτών.
Εμείς στη Νέα Δημοκρατία πιστεύουμε πως πρέπει να σεβαστούμε τις ανάγκες των πολιτών, πρέπει να πατάξουμε την εγκληματικότητα να βάλουμε φραγμό στη λαθρομετανάστευση και στη τρομοκρατία. Προέχει η εκπαίδευση των ανθρώπων  που θα στελεχώσουν τα Σώματα των  συνοριακών φυλάκων και των ειδικών φρουρών. Χρειάζεται σοβαρή και ολοκληρωμένη αντιμετωπιση του προβλήματος και όχι περιστασιακές και αποσπασματικές ενέργειες που ανοίγουν  την πολιτεία σε κριτική.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Δεν αρμόζει σε μια ελληνική Κυβέρνηση  να κατηγορείται με ψιθύρους για ρουσφετολογική αντιμετώπιση ενός θέματος που καίει τον κάθε ένα 'Ελληνα χωριστά.
Αυτά τα λίγα ήθελα να πω αλλά απλώς εχθές επειδή αναφέρατε το θέμα των καινούριων περιπολικών θέλω να συμπληρώσω, ότι όντως  έχετε αγοράσει πολλά καινούρια περιπολικά -το διαπίστωσα και εγώ-.  Κλείνοντας, να σας πω μια πρόσφατη εμπειρία μου. Βρέθηκα σε μια φωτιά στο Νομό Μεσσηνίας.  Τοπεριπολικό  που ήταν εκεί είχε μεν ασύρματο αλλά δεν μπορούσε να επικοινωνήσει με το κέντρο. 'Εχει καθυστερήσει πολύ ο διαγωνισμός για ασυρμάτους και κέντρα.   Αναγκαστήκαμε λοιπόν να χρησιμοποιήσουμε το δικό μου κινητό τηλέφωνο για να επικοινωνήσουμε με την Πυροσβεστική.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Κορτσάρης έχει το λόγο. 
ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε, που μου δώσατε το λόγο. Δεν θα απασχολήσω πολύ το Τμήμα, γιατί μοιραίως και σταδιακά όσοι μιλούν στη σειρά αργότερα από τους προλαλήσαντες έχουν σχετικώς αποδυναμωθεί για δύο λόγους: Πρώτον, γιατί τα επιχειρήματα στερεύουν και δεύτερον -αναφέρομαι κυρίως στους χθεσινούς αγορητές της Νέας Δημοκρατίας- μίλησαν έμπειροι αγορητές, οι οποίοι πραγματικά μας έχουν "λεηλατήσει".
Παρ' όλα αυτά, κύριε Υπουργέ, θα ήθελα να πω απευθυνόμενος σε εσάς και στην Κυβέρνησή σας ότι δεν έχετε ξεφύγει και με το υπό συζήτηση σχέδιο νόμου από την πεπατημένη σας να ακολουθείτε την Νέα Δημοκρατία και να την αντιγράφετε άλλοτε με αργούς ρυθμούς και άλλοτε με λαθεμένους χειρισμούς.
'Ετσι και στη συζήτηση αυτού του σχεδίου νόμου βλέπω να μας ακολουθείτε με καθυστέρηση ετών, όταν θέλετε να φτάσετε στους τρεις χιλιάδες διακόσιους, ενώ εμείς απ' αρχής σας είχαμε προτείνει πέντε χιλιάδες συνοροφύλακες.
Βεβαίως, αυτοί οι στρογγυλοποιημένοι αριθμοί  θα σας ρωτήσω, κύριε Υπουργέ, πώς σας προέκυψαν; Θα επαναλάβω την ίδια ερώτηση, γιατί και χθες σας ετέθη και σήμερα σας τίθεται, αλλά δεν με προσέχετε, κύριε Υπουργέ.  
ΠΡΟΕΔΡΕΥΩΝ (Κωνσταντίνος Γείτονας): Τον απασχολεί ο κ.
Αναγνωστόπουλος.  Σας παρακαλώ, κύριε Υπουργέ! 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Εγώ τον απασχολώ, κύριε Πρόεδρε. Με συγχωρείτε.
ΝΙΚΟΛΑΟΣ ΚΟΡΤΣΑΡΗΣ: Συνεχίζω, λοιπόν.
Δεν μας ικανοποιήσατε, κύριε Υπουργέ, για το πώς στρογγυλοποιήσατε αυτούς τους αριθμούς, το χίλια και το χίλια τριακόσια.
Θα ήθελα, κύριε Υπουργέ, με όλο το  σεβασμό να σας συστήσω -θα έλεγα καλύτερα να σας παρακαλέσω- να αυξήσετε τον αριθμό των συνοροφυλάκων τουλάχιστον κατά άλλους χίλιους. Διότι έτσι λυσιτελώς και τελεσφόρα θα αντιμετωπίσετε και την παράνομη είσοδο και θα περιορίσετε την εγκληματικότητα και το αίσθημα ασφαλείας των κατοίκων των παραμεθόριων περιοχών θα ενδυναμώσετε και επιτέλους τη μάστιγα της ανεργία κατά τι θα θεραπεύσετε.
Και θα σας πω, κύριε Υπουργέ, και κάτι για το Νομό Φλωρίνης: Οι κάτοικοι των συνόρων στη Φλώρινα, στο νομό μου, κοιμούνται ήσυχοι τα βράδια χάρη στην παρουσία αυτών των παιδιών. Οι φρουροί εκεί πάνω κάνουν καλά τη δουλειά τους και αξίζει έπαινος και στα στελέχη και στους αξιωματικούς και στον αστυνομικό τους διευθυντή.
Τι να κάνουμε όμως, κύριε Υπουργέ, τώρα που οι γείτονές μας μπαίνουν πια νόμιμα με βίζες, που με μάλλον ιδιότυπο τρόπο τους χορηγούν οι προξενικές αρχές; Τη λέξη "ιδιότυπο" την τονίζω και καταλαβαίνετε τι εννοώ.
Θα σας παρακαλέσω, λοιπόν, σε συνεργασία και με τον Υπουργό Εξωτερικών να το δείτε αυτό το θέμα, γιατί σας διαβεβαιώ ότι αυτό που σας λέω είναι αυτό που μεταφέρει και ο Αστυνομικός Διευθυντής της Φλώρινας και το έχουν ακούσει και οι συνάδελφοι που έχουν επισκεφθεί τη Φλώρινα στο παρελθόν.
Θα ήθελα τώρα να κάνω μερικές παρατηρήσεις: Θα ήθελα να διαβεβαιώσετε τη Βουλή και να συγκαταλέξετε κατά τρόπο σαφή στο νομοσχέδιο, ότι οι προσλήψεις θα συνεχίσουν να γίνονται με το σημερινό τρόπο, δηλαδή με μοριοδότηση από την εντοπιότητα, ώστε να δικαιώνει τους ακρίτες μας.  Δεύτερον, διαλύστε με τρόπο σαφή αυτό που αιωρείται και συμπεριλάβετε στο νομοσχέδιο ότι δεν έχετε καμία πρόθεση αργότερα να μετατάξετε στο Σώμα της ΕΛΑΣ τους υπό πρόσληψιν. Διαφορετικά θα καταστρατηγήσετε έναν από τους μοναδικούς αδιάβλητους θεσμούς, αυτόν των Πανελληνίων Εξετάσεων.
Τρίτον, η προσθήκη των όμορων νομών τι υποκρύπτει; Θέλετε να δημιουργήσετε και δεύτερη γραμμή αμύνης; 'Ετσι όμως θα ελαττώσετε τον αριθμό των συνοροφυλάκων των παραμεθόριων περιοχών, όπου πρωτογενώς συντελείται το έγκλημα της παράνομης εισόδου και πρωτογενώς εγκληματούν οι παράνομοι επισκέπτες. Αυτά που ακούγονται περί Κοζάνης και Βέροιας, ελπίζω να μην αληθεύουν, κύριε Υπουργέ. Για το Βόιο που είπατε βεβαίως συμφωνώ και υπερθεματίζω.
Τέταρτον, κατά τη γνώμη μου ορθώς συμπεριλαμβάνετε και υποψήφιους που κατέχουν απολυτήριο Ενιαίου Πολυκλαδικού Λυκείου. Μερικοί λένε ότι το 20% είναι μεγάλο ποσοστό. Χθες ακούστηκε ότι υπάρχει διάφορος γνώμη από το Επιστημονικό Συμβούλιο της Βουλής. Παρ' όλα αυτά, πώς να μην συμφωνώ στην επιλογή αυτών των παιδιών; Τι πρέπει να γίνουν αυτά τα παιδιά, διερωτώμαι, κύριε Υπουργέ; Και λάβετε υπ' όψη σας ότι ούτε κανέναν ανηψιό έχω που έχει τελειώσει Πολυκλαδικό Λύκειο ούτε τίποτα τέτοιο.
'Ομως, ρώτησα τους συναδέλφους μου και μου είπαν: "Τι να κάνουμε; Βρείτε τους δουλειά στον ιδιωτικό τομέα". Και ρωτούν τα παιδιά: "Πού να βρούμε το μέσον για να διοριστούμε στον ιδιωτικό τομέα;" Την ίδια απορία εκφράζω και εγώ.
Σήμερα το πρωί στην εφημερίδα ΚΑΘΗΜΕΡΙΝΗ διάβασα για ένα νέο τείχος ντροπής, όπου περιγράφεται γλαφυρά το τείχος που ορθώνεται μεταξύ δεκατεσσάρων χιλιάδων μαθητών της Β' λυκείου που απέτυχαν στις εξετάσεις και αυτών που πέτυχαν, χωρίζοντας στα δύο τους πολίτες μιας χώρας από τα τρυφερά τους χρόνια.
Πέμπτον, μεριμνήστε, κύριε Υπουργέ, για την καλύτερη εκπαίδευση αυτών των παιδιών, έτσι ώστε από απειρία να μη γίνονται πρόξενοι ατυχών περιστατικών, ούτε πολύ περισσότερο να μην πέφτουν τα ίδια τα παιδιά μας θύματα της απειρίας τους.
'Εκτον, οι συνοροφύλακες έχουν προσληφθεί σχεδόν όλοι μαζί με πενταετή υποχρέωση. Θα απολυθούν όλοι μαζί; Πώς θα γίνει τότε η σταδιακή ανανέωσή τους; Μονιμοποιήστε τους, κύριε Υπουργέ, δώστε τους βαθμολογική εξέλιξη. Ας φθάνουν μέχρι διοικητές των μονάδων τους. Στις τάξεις τους περιλαμβάνονται άτομα που έχουν υπηρετήσει στις 'Ενοπλες Δυνάμεις ως βαθμοφόροι υπαξιωματικοί, ως ΔΕΑ, ως καταδρομείς, ως βατραχάνθρωποι.  'Εβδομον -και αυτό θα ήθελα να το προσέξετε- έχουν σχεδόν πρωτόγονο πειθαρχικό δίκαιο. Δύο είναι οι προβλεπόμενες ποινές: Πρόστιμο και απόταξη. Θεσπίστε ενδιάμεσες ποινές. Ας πούμε αργία με πρόσκαιρη παύση, με απόλυση κλπ., γιατί οι αστυνομικοί διευθυντές βρίσκονται σ' ένα τραγικό ερώτημα. Προκειμένου να μην αποταχθούν ορισμένοι από αυτούς, παραμένουν ατιμώρητοι για μείζονος σημασίας παραπτώματα που τελούν.  'Ογδοο, δώστε τους το δικαίωμα να εισέρχονται στη ΖΑΦ, δηλαδή στην απαγορευμένη ζώνη όπου κυκλοφορεί  μόνο Στρατός. Γιατί συνοριοφύλακες  αυτοί περιέργως δεν μπορούν να πλησιάσουν τα σύνορα στα πεντακόσια μέτρα.  Αυτό βεβαίως προϋποθέτει εκπαίδευση, την οποία πρέπει να κάνετε, έτσι ώστε να καλύψετε και αυτήν τη  δυνατότητα να μπαίνουν στην απαγορευμένη ζώνη, αλλά και να μπορούν στο μέλλον να διεκδικούν μία αυτονόμηση. Βεβαίως επανέρχομαι στο θέμα, όχι εντασσόμενοι στο ΕΛΑΣ, αλλά αυτονομούμενοι, όπως προηγουμένως περιέγραψα.
'Ενατο και τελευταίο ρυθμίστε την υγειονομική τους κάλυψη. Μετατάξτε τους από το ΙΚΑ στο δημόσιο  -βεβαίως αυτό μόλις καταστεί νομικά εφικτόκαι δώστε τους τη δυνατότητα να νοσηλεύονται στα στρατιωτικά νοσοκομεία και να είσθε σίγουρος ότι καθόλου δεν θα δυσανασχετίσουν οι πρώην συνάδελφοί μου στρατιωτικοί γιατροί, αν τους επιφορτίσουμε με τη νοσηλεία αυτών των παιδιών, που πραγματικά κυριολεκτικά και με ηρωϊκό τρόπο φυλάγουν τις σύγχρονες θερμοπύλες της πατρίδος μας και του ελληνισμού.  Ευχαριστώ πολύ.
(Χειροκροτήματα από την πτέρυγα της  Νέας Δημοκρατία) ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι ο Πρόεδρος της Κοινοβουλευτικής Ομάδας του Συνασπισμού της Αριστεράς και της Προόδου κ. Νικόλαος Κωνσταντόπουλος και οι Βουλευτές του κόμματός του, κατέθεσαν πρόταση νόμου: "Για την προστασία των ηλικιωμένων, των ανέργων μακράς διάρκειας, για την επιμήκυνση της επιδότησης ανεργίας και για την εξασφάλιση της ιατροφαρμακευτικής περίθαλψης όλων των ανέργων". Παραπέμπεται στην αρμόδια Διαρκή Επιτροπή.
Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Κύριε Πρόεδρε, κύριοι συνάδελφοι, κύριε Υπουργέ, δεν υπάρχει καμία αμφιβολία ότι αίσθημα ανασφαλείας διακατέχει όλους τους 'Ελληνες από των συνόρων μέχρι του νοτιοτάτου άκρου της Ελλάδος. Το  αίσθημα αυτό της ανασφάλειας είναι συνέπεια των πράξεων εγκληματικότητος.  Η εγκληματικότητα έχει γνωρίσει πρωτόγνωρες διαστάσεις, τα ναρκωτκά πλέον απειλούν τα παιδά μας ακόμη και στα δημοτικά σχολεία, πράξεις βίας καθημερινά καταγράφονται στον ημερήσιο Τύπο και έτσι υπάρχει μία υποβάθμιση της ποιότητος ζωής. Σε όλους μας υπάρχει  ένα αίσθημα ανασφαλείας. Θα έλεγα ακόμη και από προσωπική εμπειρία, εκπροσωπώντας το Νομό Αργολίδος, εκεί πέραν των άλλων προβλημάτων και οι φτωχοί αγρότες των οικισμών  ζουν την ανασφάλεια αυτή, αφού για να μεταβούν στις εργασίες τους τις νυκτερινές ώρες όταν πρέπει να ποτίσουν από το κρατικό δίκτυο, πηγαίνουν ανά ζεύγη, ως μαρτυρούν, και πολλές φορές πρέπει να έχουν απαραιτήτως μαζί τους και κυνηγετική καραμπίνα.
Ο ημερήσιος Τύπος καθημερινά ασχολείται και καταγράφει τα κρούσματα της εγκληματικότητας. Ενδεικτικά αναφέρω ότι στη χθεσινή εφημερίδα διάβασα: "Για τη Θεσσαλονίκη, είκοσι εννέα νεκροί από ναρκωτικά, χίλιες εννιακόσιες διαρρήξεις από κλοπές, εκατόν σαράντα ληστείες. Στο φόβο ζει η Θεσσαλονίκη". Και ο δημοσιογράφος κάνει ένα αναλυτικό ρεπορτάζ των προβλημάτων που καταγράφονται στον τομέα της εγκληματικότητας και στον τομέα της ανασφάλειας που διακατέχει όλους τους 'Ελληνες.
'Ετσι, λοιπόν, για τον ελληνικό λαό είναι μείζον θέμα το θέμα της τρομοκρατίας, το θέμα της ανασφάλειας, το θέμα της εγκληματικότητας. Γι' αυτό, λοιπόν, ήταν δικαιολογημένη η αγωνία όλων μας στο άκουσμα της κατάθεσης ενός νομοσχεδίου από το Υπουργείο Δημόσιας Τάξης, το οποίο είναι το κατά νόμο αρμόδιο Υπουργείο που καλείται να επιφορτιστεί και να αντιμετωπίσει αυτά τα μεγάλα προβλήματα και όλοι περιμέναμε ότι θα υπήρχε ένα νομοσχέδιο, στις διατάξεις του οποίου θα κατεγράφοντο τρόποι αντιμετώπισης ή έστω βελτίωσης αυτής της κατάστασης.
Βέβαια, η εγκληματικότητα συνδέθηκε και αυξήθηκε κατακόρυφα με τις νέες μεταβολές που επήλθαν στα πολιτικά καθεστώτα των βορείων γειτόνων μας και βεβαίως δεν θα περίμενε κανείς από το σημερινό Υπουργό να λύσει απόλυτα αυτό το πρόβλημα.
Γενικά όμως, είναι ευθύνη όλων μας και κυρίως του αρμόδιου Υπουργείου να προγραμματίσει να προβλέψει τρόπο αντιμετώπισης των φαινομένων της τρομοκρατίας, της διαφθοράς και της εγκληματικότητας, ώστε να υπάρχει ένα χρονοδιάγραμμα βελτίωσης, διότι αυτό είναι αναγκαίο όχι μόνο για τον ελληνικό λαό, αλλά θα έλεγα ότι επηρεάζει ακόμα και τα γενικότερα συμφέροντα του κράτους, αφού πολλές φορές βλέπουμε δημοσιεύματα στον ξένο Τύπο που καταγράφουν περιπτώσεις εγκληματικότητας, με συνέπεια να υφίσταται και οικονομική ζημιά η Ελλάδα είτε στον τομέα του τουρισμού είτε και σε άλλους τομείς επαγγελματικής δραστηριότητας.
'Ετσι λοιπόν, με έκπληξη διαβάσαμε ότι το νομοσχέδιο αυτό δεν υπεισέρχεται άμεσα στα θέματα αυτά τα οποία καίνε τον ελληνικό λαό. Δεν υπεισέρχεται στο θέμα της τρομοκρατίας και δεν προτείνει τρόπους συγκεκριμένης αντιμετώπισης. Δεν υπάρχει ένα χρονοδιάγραμμα στο πώς θα αντιμετωπίσουμε αυτά τα προβλήματα.
'Ετσι λοιπόν, σήμερα ασχολούμεθα με ένα σχέδιο νόμου το οποίο φέρει τον τίτλο "Ρύθμιση θεμάτων προσωπικού της Ελληνικής Αστυνομίας και άλλες διατάξεις". Θα έλεγα ότι αν διαβάσει κανείς το περιεχόμενο, ο συνεπέστερος τίτλος θα ήταν περί προσλήψεως προσωπικού και μάλιστα, κατά περίεργο τρόπο, όχι πρόσληψη προσωπικού στην Ελληνική Αστυνομία, που αυτό θα ήταν κατ' αρχήν αποδεκτό, αφού προφανώς πέραν των άλλων αδυναμιών στην αντιμετώπιση του εγκλήματος ένα πρώτο ρόλο θα παίξει και το προσωπικό, του οποίου καθίσταται πλέον αναγκαία η αύξηση, αλλά πρόσληψη συνοριακών φυλάκων.
Διαβάζουμε λοιπόν, στο πρώτο άρθρο ότι οι οργανικές θέσεις των επί θητεία συνοριακών φυλάκων, αυξάνονται κατά χίλιες. Προφανώς δεν υπάρχει καμία αντίρρηση και οι συνοριακοί φύλακες προσφέρουν κάποια υπηρεσία, αλλά εμείς ανήκουμε σε εκείνους τους παραδοσιακούς 'Ελληνες που ξέραμε από μικρά παιδιά, ότι τη φύλαξη των συνόρων την έχει επιφορτιστεί ο Στρατός. Διότι αν αναλάβουν οι συνοριακοί φύλακες τη  φύλαξη των συνόρων, τους οποίους βέβαια θεωρώ πολύ λίγους για να προστατεύσουν όλα τα σύνορα, τότε ποιος θα είναι και ο ρόλος του Στρατού; 'Αρα λοιπόν, στο σημείο αυτό θεωρώ ότι είναι σε λάθος δρόμο το νομοσχέδιο, αφού ασχολείται με την αύξηση του αριθμού των συνοριακών φυλάκων, οι οποίοι στην Ελλάδα δεν είναι το μείζον πρόβλημα.
Κύριε Υπουργέ, έχω την αίσθηση ότι αυτοί οι οποίοι συμβάλλουν στην αύξηση της εγκληματικότητας δεν θα έλθουν μέσω των συνόρων. Αυτοί λοιπόν, οι οποίοι κατά κύριο λόγο συντηρούν την εγκληματικότητα, θα έλθουν στα αεροδρόμια, θα έλθουν στα λιμάνια, με θεωρημένες βίζες και εκεί θα πρέπει να τους ανακαλύψετε και εκεί θα πρέπει να τους αντιμετωπίσετε. Αυτοί οι οποίοι θα έλθουν διά των συνοριακών οδών θα είναι οι λαθρομετανάστες, οι οποίοι βεβαίως φέρουν και αυτοί ένα μερίδιο ευθύνης στην κατάσταση που έχει δημιουργηθεί, αλλά δεν είναι το μείζον πρόβλημα.
'Ετσι λοιπόν ένα σώμα Συνοριακών Φρουρών, που δημιουργήθηκε πριν από λίγα χρόνια, τείνει να μεγαλώσει και φαίνεται ότι οι χίλιοι συνοριακοί φύλακες θα είναι η αρχή και θα υπάρξει και συνέχεια. Μάλιστα το νομοσχέδιο λέει ότι προσλαμβάνονται ξεχωριστά οι συνοριακοί φύλακες για κάθε νομό και στο άρθρο 2, λέει ότι Υπηρεσίες Συνοριακής Φύλαξης δύνανται να ιδρύονται σε παραμεθόριους και όμορους νομούς. Τότε, λίγο πολύ, θα πάμε σε κάθε νομό και θα έχουμε συνοριακούς φύλακες.
Εγώ, κύριε Υπουργέ, προβληματίζομαι για το πώς θα λειτουργήσουν αυτοί οι συνοριακοί φύλακες. Δηλαδή θα πάτε σε ένα νομό, θα έχουμε εκατό, διακόσιους ή τριακόσιους συνοριακούς φύλακες, οι οποίοι καλούνται να αντιμετωπίσουν τη λαθρομετανάστευση, την εγκληματικότητα. Με ποια υποδομή, πως θα συνεργαστούν αυτοί, με ποια αυτοκίνητα, με ποιους ασυρμάτους, με ποια μέσα θα πιάσουν ένα λαθρομετανάστη, για τον οποίο θα έχουν την υποψία ότι εισάγει εγκληματικότητα στην Ελλάδα, εισάγει ναρκωτικά. Μα νομίζω ότι αυτοί οι συνοριακοί φύλακες πρέπει να συνεργαστούν με υπηρεσίες ελέγχου αποτυπωμάτων, με κομπιούτερς και με άλλα.
Είναι δυνατόν σε κάθε νομό να ιδρυθεί μια νέα αστυνομία; Πώς θα λειτουργήσουν; Είμαι βέβαιος ότι οι συνοριακοί φύλακες, το σώμα αυτό το οποίο πάει να δημιουργηθεί και να μεγαλώσει θα σας δημιουργήσει προβλήματα, εκτός αν είναι άμεσα στο μυαλό σας η σκέψη αφού προσληφθούν συντομότατα να μεταταγούν, να γίνουν ισόβαθμοι και ισότιμοι με τους αστυνομικούς σήμερα και βεβαίως να ενταχθούν μέσα στο σώμα το οποίο να υπηρετήσουν από κοινού. Αν είναι δυνατόν να μιλάμε για συνοριακούς φύλακες ανεκπαίδευτους, οι οποίοι μάλιστα κατά περίεργο τρόπο θα προσληφθούν για μία πενταετία! Δηλαδή, κύριε Υπουργέ, ένας συνοριακός φρουρός, ο οποίος καλείται να παίξει αυτό το σημαντικότατο ρόλο, να αντιμετωπίσει την τρομοκρατία, θα ξέρει ότι με κίνδυνο της ζωής του θα υπηρετήσει για μία πενταετία και μετά την πενταετία θα του πείτε:"πήγαινε σπίτι σου" ή "πήγαινε να αναζητήσεις δουλειά". Είναι εκ των πραγμάτων αδύνατον να γίνει. Γι' αυτό νομίζω ότι είναι σε λάθος δρόμο το νομοσχέδιο.
Πρέπει να αυξήσετε τη δύναμη των αστυνομικών -εκεί είναι η λύση- και μέσα από τη συνολική δύναμη της Αστυνομίας να επινοήσετε τις ειδικότητες εκείνες, οι οποίες θα χρειάζονται κατά περίπτωση. Δηλαδή, είναι σαν να θέλουμε να έρθει το Υπουργείο Εργασίας να πει:"θέλω ειδικούς εργάτες" και να προσλαμβάνει ανειδίκευτους εργάτες. Αλλά πέραν των άλλων πραγμάτων δεν θέλω να επαληθευτεί ο φόβος μου ότι ενδεχομένως με την απειρία που θα έχουν αυτοί οι συνοριακοί φύλακες θα έχουμε προβλήματα και με την ασφάλεια της ζωής τους και τότε βέβαια οι πολιτικές ευθύνες θα είναι μεγάλες.
Στο άρθρο  3 φεύγουμε από τους συνοριακούς φύλακες και έχουμε τους ειδικούς φρουρούς. Είναι ένα νέο είδος και αυτό αστυνομίας μέσα στο σύνολο της Αστυνομίας. Και θα έχουμε ειδικούς φρουρούς, οι οποίοι θα εκτελούν καθήκοντα φύλαξης ευπαθών στόχων, ειδικές αποστολές. Και λέτε σε μία παράγραφο: "Κατά την άσκηση των ανατιθέμενων σ' αυτούς καθηκόντων έχουν τις ίδιες εξουσίες, καθήκοντα και υποχρεώσεις με το αστυνομικό προσωπικό". Αυτό μου θυμίζει μερικά σκίτσα που λέγαμε, ότι είναι όμοια και όμως διαφέρουν. Σε τι θα διαφέρουν οι ειδικοί φύλακες από τους αστυνομικούς; Με ποια υποδομή θα λειτουργήσουν κι αυτοί; Θα έρθετε, λοιπόν, στην Αθήνα θα προσλάβετε πεντακόσιους ειδικούς φρουρούς και αυτοί θα κληθούν μέσα από τη διαδικασία, με ποια υποδομή και με ποια υποστήριξη; Θα είναι ένα ανεξάρτητο σώμα μέσα στην Αστυνομία; 'Εχω, λοιπόν, την αίσθηση ότι όλη αυτή η φιλοσοφία του νομοσχεδίου είναι σε λάθος δρόμο. Είναι ανάγκη να αυξηθεί ο αριθμός των αστυνομικών και σ' αυτήν την κατεύθυνση θα έπρεπε να κινηθεί το νομοσχέδιο. Είναι ανάγκη να ληφθούν και άλλα μέτρα βελτίωσης της απόδοσης σε θέματα εκπαίδευσης, σε θέματα υποδομής και να αναζητήσετε τους ειδικούς φρουρούς για να αντιμετωπίσουν ειδικές καταστάσεις, να ανακαλύψουν τους τρομοκράτες, να ανακαλύψουν αυτούς που είναι έμποροι των ναρκωτικών, να ανακαλύψετε όλους αυτούς που αυξάνουν την εγκληματικότητα στην Ελλάδα.
Με τις σκέψεις αυτές και δεδομένου ότι και η επιβάρυνση του προϋπολογισμού με τα δεκατέσσερα δισεκατομμύρια (14.000.000.000) δραχμές, όπως λέει αναλυτικά η έκθεση του Λογιστηρίου, είναι σημαντική, δεν θα λυθούν προβλήματα, αλλά θα αντιμετωπίσετε περισσότερα λειτουργικά προβλήματα, αφού θα έχετε ένα νέο σώμα μέσα στην Αστυνομία. Και επιπλέον απορώ πως αυτοί οι ειδικοί φρουροί που λέτε ότι μπορούν να πάνε και στα νησιά θα αντιμετωπίσουν την τρομοκρατία, όταν σε ένα νησί θα πρέπει να έχουν και πλωτά μέσα και κυρίως τη λαθρομετανάστευση στα νησιά την αντιμετωπίζουν οι λιμενικές αρχές.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.) Στο τέλος φοβάμαι ότι θα καταλήξει η Ελλάδα....
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
ΓΕΩΡΓΙΟΣ ΤΣΟΥΡΝΟΣ: Αμέσως, κύριε Πρόεδρε.
.....να έχει ειδικούς φρουρούς για τα σύνορα, ειδικούς φρουρούς για τα κτίρια, ειδικούς δημοτικούς φρουρούς για τα άλλα, θα μπλέξουμε με τις ειδικότητες και στο τέλος ο ελληνικός λαός θα πάθει αυτό που παθαίνει στις δημόσιες υπηρεσίες, δηλαδή δεν θα ξέρει ποιος θα είναι αρμόδιος στην Αστυνομία να αντιμετωπίσει τα προβλήματά του. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Φλωρίνης έχει το λόγο. 
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κυρίες και κύριοι συνάδελφοι, χωρίς αμφιβολία το πρόβλημα της λαθραίας εισόδου μεταναστών στη χώρα μας έχει προσλάβει τα τελευταία χρόνια τεράστιες και επικίνδυνες διαστάσεις.
Οι επιπτώσεις του φαινομένου στην ελληνική κοινωνία είναι πολλές, σοβαρές και εν πολλοίς αρνητικές και επικίνδυνες.
Το σοβαρότερο πρόβλημα, απόρροια της ανεξέλεγκτης εισόδου ξένων στη χώρα μας είναι η αύξηση της εγκληματικότητας, που τα τελευταία χρόνια πήρε ανησυχητικές διαστάσεις, κύριε Υπουργέ, παρά αυτά που μας λέγατε χθες. Στην περιοχή μου τρεις εγκληματικές ενέργειες από λαθρομετανάστες εναντίον αθώων πολιτών συνέβησαν την τελευταία χρονιά.
Οι 'Ελληνες στις πόλεις και στα χωριά, στο σπίτι και στη δουλειά, αισθάνονται έντονα το αίσθημα της ανασφάλειας.
Κυρίες και κύριοι συνάδελφοι, το πρόβλημα είναι μεγάλο και καυτό, χωρίς αμφιβολία. Οφείλουμε όλοι να το χτυπήσουμε στη βάση, να το περιορίσουμε, αν είναι δυνατόν να το μηδενίσουμε.
Κύριε Υπουργέ, στην εισηγητική σας έκθεση μας λέτε ότι ο θεσμός των συνοριακών φυλάκων και των ειδικών φρουρών απέδωσε και συνετέλεσε στη μείωση της λαθραίας εισαγωγής μεταναστών στη χώρα μας.
'Εχουμε όμως το θλιβερό φαινόμενο, ο μεν αριθμός των παρανόμων μεταναστών να μειώνεται, ο αριθμός, όμως, τελικά των λαθρομεταναστών στη χώρα μας να αυξάνεται και μάλιστα από τους νόμιμα εισερχόμενους μετανάστες. Αυτό γίνεται, γιατί μετά τη λήξη της βίζας αυτοί παραμένουν και μεταπίπτουν στην κατηγορία των λαθρομεταναστών.  Αυτό μου θυμίζει το γνωστό που λέγεται "η εγχείριση πέτυχε, ο ασθενής πέθανε".
'Οπως είπαμε και στην επιτροπή, κύριε Υπουργέ, κατά τη σχετική συζήτηση, τα προβλήματα δεν λύνονται αποσπασματικά και με προχειρότητες, δεν λύνονται με μεθόδους του τύπου "ράβε, ξήλωνε". Λύνονται με ολοκληρωμένες και τεκμηριωμένες μεδόθους, με σοβαρές και επιστημονικές μελέτες. Θα περιμέναμε δηλαδή να μας φέρετε ένα νομοσχέδιο, απόρροια μιας μελέτης αντάξιας ενός Υπουργείου, που θα έδινε ελπίδες ότι κάτι επιτέλους θα γίνει, θα έδινε ελπίδες ότι το πρόβλημα θα εκλείψει  ή τουλάχιστον θα περιοριστεί στο ελάχιστο. Αντ' αυτού όμως, μας φέρνετε ένα πρόχειρο νομοσχέδιο, με τροπολογίες και προσθήκες σε υφιστάμενο νομοσχέδιο.
Μας λέτε, κύριε Υπουργέ, ότι ο θεσμός των συνοριακών φυλάκων και των ειδικών φρουρών απέδωσε. Πού είναι τα σχετικά στατιστικά στοιχεία, πού αποδεικνύουν του λόγου το αληθές; Με ποια διαδικασία θα γίνουν οι προσλήψεις; Γιατί χίλιοι και χίλιοι τριακόσιοι αντίστοιχα; Πως βγήκαν τα νούμερα αυτά; Με ποια εκπαίδευση θα κληθούν να αντιμετωπίσουν τον εγκληματία; Μήπως η εκπαίδευση των τριών ή έξι μηνών είναι αρκετή; Μου φαίνεται ότι κάποιο λάθος γίνεται σ' αυτήν την περίπτωση. Χρειάζεται εκπαίδευση χρόνων και όχι μηνών. Εγκληματίες θα κληθούν να αντιμετωπίσουν.
Πού είναι, κύριε Υπουργέ, ο συντονισμός των εμπλεκομένων δυνάμεων, πού είναι ο Στρατός, γιατί όχι το Ναυτικό, το Λιμενικό, η Αγροφυλακή, η Τοπική Αυτοδιοίκηση και τέλος τα τελωνεία; Γιατί, κύριε Υπουργέ, μειώνετε τον αριθμό των αστυφυλάκων; Δεν σας χρειάζονται; Μα, εδώ παίρνετε ειδικούς φρουρούς, για να αποδεσμεύσετε αστυφύλακες, να τους χρησιμοποιήσετε σε άλλες θέσεις.
Με το άρθρο 4 μειώνετε τον αριθμό των αστυφυλάκων κατά διακόσιους και αυξάνετε τον αριθμό των αξιωματικών.
Αστυφύλακες μας χρειάζονται, κύριε Υπουργέ, πιο πολύ και ας λέτε εσείς αξιωματικοί. Αν σας χρειάζονται και αξιωματικοί, οφείλετε να αλλάξετε το οργανόγραμμα της Ελληνικής Αστυνομίας και να αυξήσετε τον αριθμό των αξιωματικών, όχι όμως μειώνοντας τον αριθμό των αστυφυλάκων.  Κυρίες και κύριοι συνάδελφοι, το νομοσχέδιο κατά την άποψή μου το διακρίνει προχειρότητα. Με αυτό διαβρώνεται ο καθιερωμένος θεσμός και τρόπος προσλήψεων και υποκρύπτει πονηρές σκοπιμότητες, τουτέστιν βόλεμα και πάλι ημετέρων.
Κύριε Υπουργέ, εμείς δεν διστάσαμε να επαινέσουμε τις όποιες προσπάθειες κάνατε για την αύξηση της αποδοτικότητας και της αποτελεσματικότητας του Υπουργείου σας. Μη χρεώνεστε, λοιπόν, με ένα διάτρητο νομοσχέδιο. 'Εχετε ακόμη χρόνο να το αποσύρετε και να μας φέρετε ένα ολοκληρωμένο και πλήρως τεκμηριωμένο νομοσχέδιο. Να είσθε βέβαιος ότι εμείς θα το στηρίξουμε. Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Η κ. Κόλλια-Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, κύριε Υπουργέ, κύριοι συνάδελφοι, δικαιολογείστε και σε μένα το σχετικό τρακ, αφού είναι η πρώτη φορά που μιλάω στην ελληνική Βουλή.
ΠΡΟΕΔΡΕΥΩΝ (Κωνσταντίνος Γείτονας): Πολλοί οι νέοι σήμερα, επομένως αυτό πρέπει να σας δίνει περισσότερο θάρρος.
ΜΑΡΙΑ ΚΟΛΛΙΑ-ΤΣΑΡΟΥΧΑ: Μάλλον έτσι πρέπει να είναι, κύριε Πρόεδρε. Επίσης, επιτρέψτε μου την όποια συγκίνηση διακρίνεται στη φωνή μου, διότι προέρχομαι από τις τάξεις της Ελληνικής Αστυνομίας, αφού είμαι κόρη αστυνομικού και αδελφή αστυνομικού. Προέρχομαι από μία περιφέρεια παραμεθόρια, το Νομό Σερρών, με τα γνωστά προβλήματα της παράνομης εισόδου αλλοδαπών από τη βόρεια χώρα.
Πιστεύω, κύριε Υπουργέ, ότι το πρόβλημα της λαθρομετανάστευσης στη χώρα μας και της ανεξέλεγκτης εισόδου σε αυτή διαφόρων αλλοδαπών και της παραπέρα εγκληματικότητας είναι αναμφισβήτητα ένα μεγάλο πρόβλημα, όπως το παραδεχθήκατε κι εσείς και όπως όλη η ελληνική κοινωνία το παραδέχεται και το ζει στο πετσί της.
Επομένως, πιστεύω ότι δεν πρέπει να το δούμε έτσι αποσπασματικά, όπως γίνεται δυστυχώς με την παρούσα συζήτηση και με το παρόν νομοσχέδιο  το οποίο συζητούμε σήμερα, αλλά πρέπει να το δούμε και να το ρυθμίσουμε συνολικά και ολοκληρωμένα.
Δηλαδή δεν πρέπει να στηρίξουμε την επιτυχία του ελέγχου της λαθρομετανάστευσης μόνο στην αύξηση του αριθμού των συνοριακών φρουρών, αλλά θα πρέπει να ελεγχθεί πληρέστερα και αρτιότερα το πρόβλημα των κυκλωμάτων που δρουν στις ξένες χώρες, αλλά δυστυχώς και στην Ελλάδα, και συμβάλλουν στη διαφθορά της Δημόσιας Διοίκησης. 'Οπως είναι γνωστό, έχουν σχέση με τη διακίνηση και την παράνομη παραμονή των αλλοδαπών στη χώρα μας.
Η Ελλάδα δυστυχώς εμφανίζεται σαν ξέφραγο αμπέλι. Συγκεκριμένες καταγγελίες πολιτών κατοίκων του νομού μου, όχι μόνο των παραμεθορίων οικισμών, κύριε Υπουργέ, αλλά και όλης της περιφέρειάς μου, αναφέρουν ότι με την κατάργηση των μεθοριακών φυλακείων του Στρατού η είσοδος πολλών αλλοδαπών, πολλές φορές ομάδες γυναικών, είναι τόσο εύκολη, ώστε τις βρίσκουμε καθημερινά στις πόλεις μας. Στις Σέρρες και στα χωριά μας κυκλοφορούν ελεύθερα γυναίκες, αλλά και άνδρες. Αφύλαχτα μονοπάτια είναι αδύνατο να ελεγχθούν, αφού ο Στρατός σιγά-σιγά αποσύρεται από τη μεθόριο. Ο αριθμός των συνοριακών φρουρών, οι οποίοι βρίσκονται αυτήν τη στιγμή, τουλάχιστον στη δική μου περιφέρεια, είναι τόσο λίγοι, ώστε από συγκεκριμένη -δεν θα το έλεγα καταγγελία- αναφορά συνοριακού φρουρού από τον Προμαχώνα μέχρι και τη Δράμα, μόνο πενήντα άτομα φυλάγουν την παραμεθόριο.
Επίσης, όπως προανέφερα, τα σχετικά κυκλώματα στην ελληνική πλευρά δρουν ανεξέλεγκτα, με το δεδομένο της παραλυμένης Δημόσιας Διοίκησης, αδύνατης να αντιμετωπίσει το πρόβλημα, παρά τις ειλικρινείς προσπάθειες της Αστυνομίας, αλλά και των συνοριακών φρουρών, όπως είπα προηγουμένως.  Κύριε Υπουργέ, πιστεύω ότι η αύξηση μόνο του αριθμού των συνοριακών φυλάκων και των ειδικών φρουρών για τις πόλεις, χωρίς πρώτον την παράλληλη αύξηση του αριθμού των αστυνομικών μας, δεύτερον την άρτια τακτική επισταμένη εκπαίδευσή τους και των αστυνομικών και των συνοριακών φρουρών, τρίτον τη βελτίωση των συνθηκών εργασίας των αστυνομικών μας, βελτίωση της μισθολογικής τους κατάστασης, τον απαιτούμενο εξοπλισμό με νέα τεχνολικά μέσα, τον άρτιο εξοπλισμό τους, αλλά ιδιαίτερα τον πλήρη συντονισμό των ενεργειών της Αστυνομίας, του Στρατού και των συνοριακών φυλάκων και έκτο την πάταξη των κυκλωμάτων και την καλυτέρευση της λειτουργίας της Δημόσιας Διοίκησης, δεν θα έχει δυστυχώς το επιθυμητό αποτέλεσμα.
Η συνοριακή φύλαξη είναι οπωσδήποτε μία δύσκολη, επικίνδυνη και επίπονη ενέργεια. Απαιτεί συνεχή εκπαίδευση, εξοπλισμό, συνεχή ανανέωση των τεχνολογικών μέσων υποστήριξης. Πιστεύω ότι η τετράμηνη μόνο εκπαίδευση των παιδιών αυτών, νεαρά βλαστάρια της ελληνικής κοινωνίας, της ελληνικής περιφέρειας, τα οποία λόγω του προβλήματος της ανεργίας, έρχονται κατά εκατοντάδες και χιλιάδες, προκειμένου να προσληφθούν σ' αυτό το ειδικό σώμα, παιδιά τα οποία έχουν σπουδάσει στα ελληνικά πανεπιστήμια -και δεν λέω ότι δεν πρέπει να συμμετέχουν σ' αυτήν την ενέργεια δηλαδή σαν συνοριακοί φρουροί, αλλά παιδιά τα οποία δεν είναι σκληραγωγημένα θα έλεγα- αναγκάζονται να μπαίνουν σ' αυτήν τη διαδικασία, ενώ θα έπρεπε να συμμετέχουν παιδιά τα οποία ζουν δίπλα στην παραμεθόρια περιοχή, στα χωριά μας τα οποία είναι κοντά στα σύνορα. Είναι ένα πάγιο αίτημα αυτών των οικισμών των παραμεθορίων. Πρέπει να είναι δικά τους παιδιά περισσότερο ίσως από άλλες περιοχές, να μπαίνουν σ' αυτό το ειδικό σώμα γιατί γνωρίζουν -όπως μας λένε τα ίδια και οι γονείς τους- πολύ καλά την περιοχή, γνωρίζουν τα κατατόπια, είναι σκληροτράχηλοι, είναι σκληραγωγημένοι, και θα έπρεπε αυτοί περισσότερο από τον καθένα να είναι σ'αυτό το σώμα. Λοιπόν θεωρώ ότι η τετράμηνη εκπαίδευση δεν αρκεί και δεν καλύπτει τις ανάγκες εργασίας τους.
Eπίσης το γεγονός ότι η σύμβασή τους είναι πενταετής, άραγε δεν δημιουργεί ανασφάλεια για το μέλλον τους στους νέους αυτούς και στις νέες; 'Η από την άλλη δεν δημιουργεί σε πολλούς απ'αυτούς την ελπίδα μεταπήδησής τους σε άλλες υπηρεσίες για να αποφύγουν το δύσκολο, επίπονο και επικίνδυνο αυτό έργο; 'Ετσι, κύριε Υπουργέ, πιστεύω ότι πρέπει να διευκρινισθεί και να αποσαφηνιστεί από την πλευρά της Κυβέρνησης και από σας, ότι οι συνοριακοί φύλακες και οι ειδικοί φρουροί θα παραμείνουν συνοριακοί φύλακες και ειδικοί φρουροί και έτσι, δεν θα χαθεί μια πολύτιμη εμπειρία που έχει και θα έχει αποκτηθεί απ'τα παιδιά αυτά με την ενασχόλησή τους σ'αυτό το ειδικό και επικίνδυνο έργο.
Από την άλλη, αφού κύριε Υπουργέ, παρακάμπτεται η διαδικασία της πρόσληψης της επιλογής τους μέσα από τις Πανελλήνιες Εξετάσεις που θεωρώ ότι είναι το πιο αντικειμενικό και αξιοκρατικό μέτρο πρόσληψης, θα πρέπει να εφαρμοστεί απαρέγκλιτα ο νόμος του ΑΣΕΠ με όλα τα σχετικά μόρια που πρέπει να δίνονται στα παιδιά, που έχουν κάποιες ιδιαίτερες γνώσεις και ιδιαίτερες ικανότητες.
Επίσης, σας επαναλαμβάνω το πάγιο αίτημα, κύριε Υπουργέ, των κατοίκων της περιφέρειας που είναι οι περισσότεροι νέοι μόνιμοι κάτοικοι αυτών των χωριών να παίρνουν περισσότερα μόρια και να προτιμώνται σε σχέση με άλλους νέους.
Και μια τελευταία σκέψη σε ό,τι αφορά την εγκατάσταση των συνοριακών φυλάκων σε νομούς δίπλα σε παραμεθόριους. 'Αραγε, τι λόγο έχει να υπάρχουν αυτοί οι άνθρωποι εκεί όταν θεωρητικά και όπως εσείς τουλάχιστον το ισχυρίζεστε η αστυνόμευση είναι σωστή σ'όλη τη χώρα, οι αστυνομικές αρχές πιστεύω ότι κάνουν το καλύτερο δυνατό, όμως θεωρώ όπως είπα και στην αρχή ότι είναι πάρα πολύ μικρός ο αριθμός τους και επομένως αδυνατούν να πράξουν το έργο τους, άραγε η ύπαρξη των συνοριακών φυλάκων σ'αυτούς τους δεύτερους και τρίτους νομούς, οι οποίοι απέχουν από την παραμεθόριο 200 και 300 χιλιόμετρα σημαίνει ότι έμμεσα παραδέχεσθε, ότι δεν υπάρχει ή δεν αρκεί η σωστή δράση των συνορικών φρουρών και επομένως παραδέχεστε και σεις ότι υπάρχει αυτή η λαθρομετανάστευση. Δεν αρκεί, λοιπόν, η φύλαξη από τις αστυνομικές αρχές; Δεν φυλάσσονται σωστά η μεθόριος και η παραμεθόριος; Η Ελληνική Αστυνομία πιστεύω ότι έκανε και κάνει το καθήκον της και οι συνοριακοί φρουροί και θα πρέπει να τους δώσουμε εύσημα και από την παρούσα συνεδρίαση και εγώ η ίδια θα ήθελα να συγχαρώ αυτά τα παιδιά τα οποία απ'όσο γνωρίζω και με προσωπικά τους έξοδα αγοράζουν γιλέκα, κύριε Υπουργέ -έχω προσωπική καταγγελία- και καινούρια όπλα, προκειμένου να είναι σωστά εξοπλισμένοι.
Ευχαριστώ, κύριε Πρόεδρε.
( Χειροκροτήματα από την πτέρυγα της Νέας Δημοκρατίας ) ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Φωτεινή Γεννηματά.
Σήμερα είναι ημέρα για τους νέους Βουλευτές και τις γυναίκες.
Ορίστε, κυρία Γεννηματά, έχετε το λόγο.
ΦΩΤΕΙΝΗ ΓΕΝΝΗΜΑΤΑ: Κύριε Πρόεδρε, κύριε Υπουργέ, κυρίες και κύριοι συνάδελφοι, η βελτίωση της ποιότητας της ζωής μας και η ασφάλεια του πολίτη αποτελούσε και προεκλογική μας δέσμευση, αλλά και βασική προτεραιότητα της Κυβέρνησης έτσι όπως εκφράστηκε και μέσα από τις προγραμματικές της δηλώσεις.
Είναι σαφές ότι το σημερινό νομοσχέδιο αφορά σ' ένα πρόβλημα πολύπλευρο και σύνθετο. Γι'αυτό και πιστεύω ότι δεν πρέπει να οδηγηθούμε σε εύκολη εξαγωγή συμπερασμάτων, αλλά και σε μία αντιπαράθεση χωρίς αποτέλεσμα.
Είναι νομίζω κοινή πεποίθηση ότι τόσο η χώρα μας, όσο και οι υπόλοιπες χώρες της Ευρώπης ήμασταν ανέτοιμες να αντιμετωπίσουμε το εκρηκτικό πρόβλημα της λαθρομετανάστευσης έτσι όπως το γνωρίσαμε στις αρχές της δεκαετίας του 1990. Ιδιαίτερα η χώρα μας λόγω της γεωγραφικής της θέσης, είχε επιπρόσθετα προβλήματα να αντιμετωπίσει.
Το θέμα της μετανάστευσης το γνωρίζαμε μέχρι τότε από την άλλη του πλευρά, από τους συμπατριώτες μας εκείνους που αναζητούσαν στις χώρες της Αμερικής, της Αυστραλίας ή στις χώρες της Δυτικής Ευρώπης μια καλύτερη τύχη. 'Ετσι λοιπόν, κληθήκαμε να αντιμετωπίσουμε το θέμα της λαθρομετανάστευσης χωρίς σοβαρή προετοιμασία. Και πρέπει να πούμε ότι είχε σοβαρές επιπτώσεις σε πολλούς τομείς της κοινωνικής μας ζωής, όπως  είναι η εργασία, η υγεία, η κοινωνική ασφάλιση, η πρόνοια, η εκπαίδευση.  Ο τομέας, όμως, εκείνος που κυρίως επηρεάστηκε, που συζητήθηκε και απασχολεί μέχρι σήμερα, είναι αυτός της εγκληματικότητας και της παρανομίας.
Δυστυχώς, η έλλειψη ολοκληρωμένων μελετών και τεκμηριωμένων στοιχείων οδήγησε πολλές φορές στη μεγέθυνση των γεγονότων, αλλά και στην παραμόρφωση των συνθηκών. Το πρόβλημα, όμως, υπάρχει, είναι υπαρκτό, απαιτεί λύσεις, παρεμβάσεις στα πλαίσια της αντικειμενικότητας, του ανθρωπισμού, αλλά και κυρίως της αποτελεσματικότητας.
Η αύξηση της εγκληματικότητας, η δημιουργία συμμοριών με τη συμμετοχή Ελλήνων και αλλοδαπών οδήγησε σταδιακά στην ανασφάλεια του πολίτη.  Εκδηλώθηκαν ρατσιστικά φαινόμενα, περιορισμένα ίσως, επίσης εκμετάλλευση των οικονομικών μεταναστών, πράγμα που αποτελεί ντροπή για όλους μας. Και νομίζω ότι μπροστά σε αυτά τα φαινόμενα δεν υπάρχει περιθώριο αδράνειας και εφησυχασμού.
'Ετσι θέλω να πω ότι το νομοσχέδιο αυτό έρχεται ως συνέχεια μίας δέσμης μέτρων. 'Εχουν προηγηθεί η πεζή περιπολία, ο εκσυγχρονισμός του εξοπλισμού της Αστυνομίας, η σύγχρονη εκπαίδευση. Και όσο και αν είναι νωρίς για την εξαγωγή ασφαλών συμπερασμάτων, πάντως υπάρχουν οι ενδείξεις ότι βρισκόμαστε σε καλό δρόμο.
Υπάρχουν στοιχεία από τις αρμόδιες αρχές του Υπουργείου Δημόσιας Τάξης, που δείχνουν ότι για το 1999 σε σχέση με το 1998 -για την Αττική μιλώ αυτήν τη στιγμή- υπήρχε μία μείωση κατά 26% των διαρρήξεων, 9% των ληστειών και 4% περίπου των κλοπών των Ι.Χ.
Είναι σαφές, λοιπόν, ότι βρισκόμαστε σε ένα καλό δρόμο, όπως είναι σαφές ότι πρέπει αυτή η προσπάθεια να συνεχιστεί. Και με το νομοσχέδιο αυτό επιχειρείται η ενίσχυση των δύο σωμάτων. Και θέλω να σταθώ σε αυτό.  Δεν δημιουργείται κάτι καινούριο. Γιατί έγινε πάρα πολύς λόγος. Ομόφωνα η Βουλή έχει στηρίξει τη δημιουργία των δύο αυτών σώμάτων.
Η ενίσχυση, λοιπόν, των συνοριακών φυλάκων και των ειδικών φρουρών αποσκοπεί κυρίως στην πρόληψη, που σε κάθε περίπτωση είναι προτιμότερη από την καταστολή.
Ελπίζουμε ότι και με τη σειρά των μέτρων εν όψει των Ολυμπιακών Αγώνων του 2004 που εξαγγείλατα για την αναβάθμιση και τον εκσυγχρονισμό της Ελληνικής Αστυνομίας, θα ανατρέψουμε επιτέλους αυτό το αίσθημα ανασφάλειας του 'Ελληνα πολίτη.
Για το σκοπό αυτό πιστεύω ότι πρέπει να εντείνουμε τη συνεργασία μας με τις άλλες χώρες, να εξασφαλιστεί ο καλύτερος δυνατός συντονισμός των αρμόδιων εμπλεκόμενων υπηρεσιών, να ενημερώσουμε τις αρμόδιες υπηρεσίες της Ευρωπαϊκής 'Ενωσης και των διεθνών οργανισμών για όλες τις διαστάσεις του προβλήματος, γιατί δυστυχώς το πρόβλημα θα εξακολουθεί να υπάρχει όσο οι χώρες, απ' όπου προέρχονται  οι λαθρομετανάστες, ζουν κάτω από συνθήκες φτώχειας και αθλιότητας.
Θέλω να σταθώ ακόμα σε δύο σημεία κατά την υλοποίηση αυτών των μηχανισμών. Νομίζω ότι το Υπουργείο Δημόσιας Τάξης πρέπει να δώσει ιδιαίτερη προσοχή στην πιθανότητα επικάλυψης αρμοδιοτήτων  με  το Στρατό, το Λιμενικό και την Αστυνομία.
Θα ήταν κρίμα να αναιρεθούν τα θετικά προσδοκώμενα αποτελέσματα. Και το δεύτερο, να υπάρξει αξιολόγηση των αποτελεσμάτων έτσι ώστε να μπορέσουν να διορθωθούν και τυχόν δυσλειτουργίες.
Θα ήθελα κλείνοντας να αναφερθώ σε δύο πράγματα που ακούστηκαν χθες.  Ακούστηκε η πρόταση να περιοριστεί η ισχύς της πράσινης κάρτας σε συγκεκριμένους νομούς. Πόσα χρόνια πίσω πρέπει να πάμε; Σε δημιουργίες γκέτο; Και ακούστηκαν επίσης οι εκφράσεις "γεννοβολάνε". Νομίζω ότι απ' αυτό το Βήμα οφείλουμε περισσότερο σεβασμό στην ανθρώπινη ζωή. Η δημιουργία της ανθρώπινης ζωής δεν μπορεί να υποτιμάται, απ' όπου και αν προέρχεται.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κυρία συνάδελφε.
Το λόγο έχει ο κ. Τζαμτζής.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, είναι χαρακτηριστική η προχειρότητα και ο αποσπασματικός τρόπος με τον οποίο εισηγείται η Κυβέρνηση τα διάφορα σχέδια νόμου. Δουλειά στο πόδι και τροπολογίες που βαφτίζονται νομοσχέδια, έρχονται στο Τμήμα προς ψήφιση.
Σήμερα το Υπουργείο Δημόσιας Τάξης, με το παρόν σχέδιο νόμου, έρχεται να επιβεβαιώσει αυτήν την πρακτική. Η λογική που υπάρχει σ' αυτό το νομοσχέδιο δεν τιμά την Ελληνική Αστυνομία. Αυτό που επιδιώκει ο συντάκτης αυτού του νομοσχεδίου είναι ένα: Να παρακάμψει τις διαδικασίες των Πανελληνίων Εξετάσεων και με αδιαφανείς διαδικασίες να μετατρέψει αργότερα τους συνοριοφύλακες και τους ειδικούς φρουρούς σε αστυνομικούς.  Εάν αυτό δεν πρόκειται να συμβεί, γράψτε το μέσα στο νομοσχέδιο, ξεκαθαρίστε, κύριε Υπουργέ, αυτό το θέμα. Αυτό που επιδιώκει, όμως, σήμερα η Κυβέρνηση είναι η αποδυνάμωση της αξιοκρατίας στο χώρο των προσλήψεων, στη Δημόσια Διοίκηση και στα Σώματα Ασφαλείας και η επαναφορά του στυγνού κομματισμού. Οι προσλήψεις να γίνονται επιλεκτικά, να αναβιώσει ξανά το κράτος των "ημετέρων". Φαίνεται οι υποσχέσεις που δόθηκαν προεκλογικά από το ΠΑ.ΣΟ.Κ. ήλθε η ώρα να υλοποιηθούν. Υποσχεθήκατε προεκλογικά λαγούς με πετραχήλια και τώρα είστε δέσμιοι αυτών των υποσχέσεων. Πάτε ξανά να δημιουργήσετε ένα φαύλο και κομματικό κράτος.
Το 1998 η Κυβέρνηση προσπάθησε να προσλάβει αστυνομικούς με ολιγόμηνη εκπαίδευση. Φέτος δεν πήρατε πολλούς αστυφύλακες με τη διαδικασία των Πανελληνίων Εξετάσεων. Πήρατε μόνο χίλιους. Αυτοί οι αστυφύλακες θα είναι έτοιμοι μετά από διόμισι χρόνια. Η εύκολη λύση, λοιπόν, για σας είναι η μετάταξη των συνοριακών φυλάκων και των ειδικών φρουρών και η μετατροπή τους σε αστυνομικούς. Η Νέα Δημοκρατία πιστεύει στο θεσμό των συνοριοφυλάκων και των ειδικών φρουρών. Εμείς ήμασταν αυτοί που προτείναμε αυτόν το  θεσμό. Εμείς ήμασταν αυτοί που είχαμε προτείνει από την πρώτη στιγμή να προσληφθούν πέντε χιλιάδες συνοριοφύλακες και εσείς, κύριε Υπουργέ, δεν το δεχθήκατε. Δεν είμαστε αντίθετοι με την ενίσχυση των συνοριακών φυλάκων και των ειδικών φρουρών. 'Οπως είμαστε σύμφωνοι και με την πολιτική ενίσχυσης του αισθήματος ασφάλειας και την ουσιαστική φύλαξη των κατοίκων των παραμεθορίων περιοχών. Γι' αυτό το λόγο θέλουμε να συνεχίσουν να υπάρχουν και να λειτουργούν τα φυλάκια του στρατού τα οποία εσείς σήμερα καταργείτε.
Για ποια ενίσχυση λοιπόν της ασφάλειας μιλάτε; Γιατί τα καταργείτε, ενώ θα έπρεπε να τα ενισχύετε; Πρόσφατα επτά φυλάκια στην περιοχή των Ιωαννίνων καταργήθηκαν.
Γεγονός ακόμη είναι ότι το Υπουργείο δεν γνωρίζει πόσοι συνοριοφύλακες και πόσοι φρουροί του χρειάζονται.
Χρησιμοποιείτε στρογγυλά νούμερα, διότι δεν έχετε καταγράψει τις ανάγκες, δεν δουλέψατε ουσιαστικά και λειτουργώντας στο πόδι ζητάτε την αύξηση των σωμάτων αυτών κατά χίλιες και χίλιες τριακόσιες θέσεις αντίστοιχα. Ποια είναι η κατανομή ανά νομό; Ποια είναι η κατανομή των συνοριοφυλάκων και των ειδικών φρουρών για την Πέλλα; Θα ήθελα, όμως, να σταθώ πολύ σύντομα και στην αποστολή των συνοριακών φυλάκων και των ειδικών φρουρών. Αναφέρετε μέσα στο σχέδιο νόμου για τους ειδικούς φρουρούς, ότι θα εκτελούν περιπολίες, Θα διατίθενται για τη στελέχωση ειδικών αστυνομικών υπηρεσιών, για τη συγκρότηση ειδικών μονάδων και μεταβατικών αποσπασμάτων προς αντιμετώπιση ιδιαίτερων μορφών εγκληματικότητας και αναζήτησης διωκομένων ή εξαφανισθέντων προσώπων.
Δηλαδή, όταν θα κάνουν περιπολία και δουν ότι πραγματοποιείται μία αξιόποινη πράξη, τι θα κάνουν; Θα μπορούν αν προβούν σε συλλήψεις; Θα μπορούν να διατεθούν για τη στελέχωση των ΕΚΑΜ ή την αντιτρομοκρατική ομάδα ή τις μονάδες για την καταπολέμηση των ναρκωτικών ή στις υπηρεσίες της ΕΥΠ; Θα μπορούν να κάνουν ανακρίσεις και εξακρίβωση στοιχείων; Τότε όμως, κύριε Υπουργέ, ανοίγετε το παράθυρο για την υποκατάσταση του αστυνομικού έργου και μπαίνει πλέον το μεγάλο ερώτημα: Πώς θα τα κάνουν όλα αυτά οι ειδικοί φρουροί, με ποια εκπαίδευση, αυτήν που έχουν από το Στρατό; Εκτός και αν εννοείτε εκπαίδευση τους τρεις μήνες που εκπαιδεύονται.
Κύριε Υπουργέ, ειλικρινά έχετε αναλογισθεί τι πάτε να κάνετε; Νέους ανθρώπους δίχως καμιά ειδική εκπαίδευση, δίχως τις απαιτούμενες εξειδικευμένες γνώσεις θα τους βάλετε απέναντι σε εγκληματίες, σε τρομοκράτες και πάσης φύσεως κακοποιούς; 'Εχετε αναλογισθεί τα θύματα που πιθανόν να θρηνήσουμε; Οι ειδικοί φρουροί για να μπορέσουν να σταθούν απέναντι στα πάσης φύσεως κακοποιά στοιχεία θα πρέπει να εκπαιδευθούν και να εξοπλιστούν πάνω απ' όλα σωστά. Θα πρέπει να έχουν τη δυνατότητα να αντιμετωπίσουν όλους αυτούς τους κακοποιούς με επιτυχία δίχως απώλειες και δίχως να κινδυνεύσει η ζωή άλλων πολιτών.
Τι προβλέπετε όμως για την εκπαίδευση όλων αυτών; Τίποτε απολύτως.  Το νομοσχέδιό σας στο σημείο αυτό έχει ένα τεράστιο κενό. Οι φύλακες των συνόρων και οι ειδικοί φρουροί είναι ειδικά σώματα και πρέπει να έχουν άλλη εκπαίδευση.
Είπατε χθες, κύριε Υπουργέ: "Προσπαθούμε σε αυτήν την Αίθουσα να παρουσιάσουμε μια άλλη Ελλάδα, οι συνοριοφύλακες θα αστυνομεύουν τους δρόμους και όλα πλέον πάνε καλά". Θα πρέπει να γνωρίζετε ή, αν δεν γνωρίζετε, θα πρέπει να σας πληροφορήσω ότι οι λαθρομετανάστες δεν παίρνουν το λεωφορείο από τη Φλώρινα ή από τα Γιάννενα και κατεβαίνουν με αυτό στη Θεσσαλονίκη. 'Ερχονται μέσα από τα βουνά και έχουν συγκεκριμένους διαδρόμους. Και τα σημεία που ακολουθούν είναι κατά κύριο λόγο οι υψηλοί πυλώνες της ΔΕΗ όταν έρχονται βουνό-βουνό μέσα στην Ελλάδα.
Και βέβαια θα σας μιλήσω και για κάποια χωριά, τα οποία λόγω γειτονίας τα γνωρίζετε. Γνωρίζετε την Αγία Φωτεινή στην Πέλλα, γνωρίζετε το Γραμματικό στο Βέρμιο, είμαστε από γειτονικές εκλογικές περιφέρειες.  Και πρέπει να σας πω ότι όλα αυτά τα χωριά είναι μάρτυρες όταν ομάδες Αλβανών ακολουθώντας τα καλώδια της ΔΕΗ έρχονται και μπαίνουν στις περιοχές μας.
Και Θα πρέπει πλέον να λέτε ξεκάθαρα τα πράγματα, να ομολογήσετε ότι ο κόσμος φοβάται να πάει στα κτήματά του, φοβάται να μείνει μόνος του στο κτήμα. Η εγκληματικότητα έχει αυξηθεί αισθητά. Υπάρχουν συμβάντα, τα οποία δεν καταγράφονται, διότι φοβάται ο κόσμος ακόμη και να πάει να το καταγγείλει, να πάει να καταγγείλει την κλεψιά, γιατί φοβάται αντίποινα από τους Αλβανούς.
Λέτε ότι συλλαμβάνετε και αυξήσατε τις συλλήψεις. Βεβαίως και συλλαμβάνετε. Συλλαμβάνετε αυτούς που βρίσκετε πάνω στα τρακτέρ των αγροτών, μέσα στα σπίτια τους, βρίσκετε αυτούς που τους γνωρίζει ο κόσμος και τους κρατάει στα σπίτια του. 'Αλλο όμως οι οικονομικοί μετανάστες -και δεν έχουμε κανένα ρατσισμό όπως έχει αναφερθεί κατά κόρον εδώ μέσακαι άλλο οι λαθρομετανάστες, οι οποίοι όταν μπαίνουν στην Ελλάδα κουβαλούν μαζί τους και δύο - τρία κιλά χασίς για τα πρώτα τους έξοδα.  Μιλήσατε για πράσινη κάρτα εργασίας και θεωρήσατε ότι ήταν επίτευγμα.   Δεν πρέπει να καυχάστε γι' αυτό το πράγμα.
Ξέρετε πόσος καιρός απαιτείται για να νομιμοποιηθεί, να δοθεί έγκριση για να πάρει ένας αγρότης νόμιμα πλέον για εποχιακή δουλειά κάποιους Αλβανούς μετανάστες; Τρεις μήνες. Και όλο αυτό το τρίμηνο όταν έρχεται κάποιος είναι παράνομος. Και επιπλέον, έχετε την απαίτηση, επειδή δεν υπάρχουν σοβαρές διακρατικές συμφωνίες, να πηγαίνει ο αγρότης από την Πέλλα, από την Ημαθία στην Αλβανία να βρει τα στοιχεία του Αλβανού. Και ζητάτε ποινικό μητρώο σε μία χώρα που δεν υπάρχει τίποτα, ζητάτε διάφορα στοιχεία, τα οποία όμως δεν μπορούν να βρεθούν.
Κάνατε μία σύγκριση με τους 'Ελληνες μετανάστες στη Γερμανία. Αν είναι δυνατόν! Η Γερμανία ζητούσε συγκεκριμένο αριθμό με συγκεκριμένα στοιχεία και η Ελλάδα έστελνε ανθρώπους συγκεκριμένους. Εδώ δεν υπάρχει τίποτε για να μπορέσουμε να ζητήσουμε.
Δεν έχετε, λοιπόν, πολιτική σε αυτόν τον τομέα.
Επίσης, θα πρέπει οι άνθρωποι αυτοί όταν έρχονται εδώ, έστω και νόμιμα, και παίρνουν την πράσινη κάρτα εργασίας, να μην έχουν δικαίωμα μετακίνησης έξω από το νομό, γιατί γνωρίζετε πολύ καλά ότι γίνεται εμπόριο βίζας μέσα στην Αλβανία. 'Οποιος πληρώσει παίρνει εύκολα βίζα εκει μέσα.
Είπατε "εμείς δεν κλείνουμε τα σύνορα". Θέλω να σας ρωτήσω ευθέως, κύριε Υπουργέ, το εξής: Τι απολαβές έχει η Ελλάδα από την Ευρωπαϊκή 'Ενωση για την επαναπροώθηση των Αλβανών στα σύνορα και την εκδίωξή τους πλέον στη χώρα τους; (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Μόνο μισό λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε, κύριε συνάδελφε.
ΙΟΡΔΑΝΗΣ ΤΖΑΜΤΖΗΣ: Αυτό το οποίο γνωρίζουμε εμείς, είναι ότι το ελληνικό κράτος παίρνει πενήντα χιλιάδες (50.000) δραχμές για κάθε επαναπροώθηση Αλβανού. Ξεκαθαρίστε το αυτό το θέμα.
Τέλος, μιλήσατε για τον εξοπλισμό της Ελληνικής Αστυνομίας, έναν εξοπλισμό ο οποίος είναι πολύ παλιός με πιστόλια με μικρή βλητικότητα.  Οι αστυνομικοί αναγκάζονται να αγοράσουν δικά τους για να μπορέσουν να αντιμετωπίσουν τα σαρανταπεντάρια και τα καλάζνικοφ των υπολοίπων.  'Εχουν ελλείψεις σε αλεξίσφαιρα, σε CB και άλλα υλικά. Γιατί τους αφήνετε, κύριε Υπουργέ, στο έλεος των κακοποιών; Στην Πέλλα συγκεκριμένα έχουν αλεξίσφαιρα βαρέου τύπου πέντε, συμβατικά είκοσι πέντε και έχουν ελλείψεις σε οπλισμό.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) 'Εχουν τριανταδυάρια πιστόλια και αναγκάζονται να αγοράσουν. 'Εχουν και αυτοί οι άνθρωποι παιδιά και οικογένεια. Δεν τους λυπάσθε; 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε.
ΙΟΡΔΑΝΗΣ ΤΖΑΜΤΖΗΣ: Τελειώνω, κύριε Πρόεδρε. Μόνο μισό λεπτό.
Δεν φτάνουν όλα αυτά, αλλά θέλετε να τους εξαιρέσετε όλους αυτούς και να προωθήσετε μισθολογικές προαγωγές μόνο για τους αξιωματικούς. Γιατί, κύριε Υπουργέ; Μήπως είναι πλούσιοι οι άνθρωποι αυτοί; 'Εχετε σκεφθεί τις επιπτώσεις που θα έχει αυτό στη λειτουργία της Ελληνικής Αστυνομίας; 'Ολα αυτά τα οποία ανέφερα, κύριε Πρόεδρε, δείχνουν ξεκάθαρα τις ελλείψεις και την προχειρότητα αυτού του νομοσχεδίου γι' αυτό και το καταψηφίζω.
(Χειροκροτήματα απο την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, θα ήμουν ευτυχής εάν το υπό συζήτηση νομοσχέδιο περιελάμβανε διατάξεις που πραγματικά μπορούν να  δώσουν λύση στο μεγάλο πρόβλημα της λαθρομετανάστευσης. Θα ήμασταν επίσης ευτυχείς εάν αυτή η προσπάθεια ήταν μία προσπάθεια οργανωμένη, μία προσπάθεια που μπορούσε να αντιμετωπίσει όχι αποσπασματικά, αλλά συνολικά αυτό το πρόβλημα.
Δυστυχώς ακόμα και αυτό το νομοσχέδιο περιλαμβάνει δύο άρθρα σύμφωνα με τα οποία δεν θα έλεγα ότι ανοίγει το παράθυρο για παραπάνω προσλήψεις συνοριακών φυλάκων κατά τη βούληση και την κρίση των υπηρεσιακών παραγόντων του Υπουργείου, αλλά θα έλεγα ότι δεν δημιουργεί την υποδομή για μία συνοριακή φύλαξη του επιπέδου των αναγκών της χώρας. Διότι κακά τα ψέματα, σήμερα τα σύνορά μας είναι περισσότερο παρά ποτέ ευάλωτα και ανοιχτά. Και δεν θα ελεγα μόνο τα χερσαία σύνορά μας, κύριε Υπουργέ. Δεν θα μιλούσα μόνο για τα σύνορα που βρίσκονται στην Αλβανία ή στην Βουλγαρία ή στα Σκόπια. Θα έλεγα ότι τα σύνορα μέσα στα αεροδρόμια και στα λιμάνια, οι συνοριακοί σταθμοί βρίσκονται σε εγκατάλειψη, και δεν γίνεται ουσιαστικός και επαρκής έλεγχος. Είναι χαρακτηριστικό ότι πριν από ένα χρόνο πιάστηκε ένας τρομοκράτης όχι από την αντιτρομοκρατική υπηρεσία, ούτε από τις μονάδες της Αστυνομίας που θα έπρεπε να ελέγχουν την είσοδο και την έξοδο, αλλά από τη δίωξη ναρκωτικών η οποία φαίνεται ότι πράγματι επιτελεί κάποιο έργο.
Το σημερινό νομοσχέδιο θα έπρεπε να αντιμετωπίσει το θέμα της εγκληματικότητας και της λαθρομετανάστευσης και ό,τι συνεπάγεται με αυτό, γιατί είναι άμεσα συνδεδεμένα και η εγκληματικότητα και η λαθρομετανάστευση, είναι στοιχεία αδιάσειστα τα οποία δεν νομίζω ότι μπορεί να αμφισβητήσει κανένας. Νομίζω ότι θα έπρεπε να τα αντιμετωπίσει αυτά, λαμβάνοντας υπόψη και την ποιοτική μετάλλαξη της εγκληματικότητας.  Σύμφωνα με στοιχεία που έχουμε δει το τελευταίο διάστημα να έρχονται στο φως της δημοσιότητας, σήμερα το οργανωμένο έγκλημα σε πολλές περιπτώσεις υπερτερεί του απλού. Και το οργανωμένο έγκλημα, κύριε Υπουργέ, δεν έρχεται με πεζοπόρα τμήματα πηδώντας τα βράδια από έλατο σε έλατο μέσα στην Ελλάδα. Το οργανωμένο έγκλημα έρχεται με πλαστά πιστοποιητικά, μπαίνει με γραβάτα και κοστούμι από τα σύνορα του αεροδρομίου και έχει στη διάθεσή του μέσα πολύ μεγαλύτερα απ' όσα μπορούμε να φανταστούμε. Τουλάχιστον ασυγκρίτως μεγαλύτερα και ισχυρότερα από αυτά, τα οποία δίνουμε στη δική μας Αστυνομία για να το καταπολεμήσει, από αυτά τα οποία παρέχουμε στους 'Ελληνες αστυνομικούς, για να μπορέσουν να κάνουν το καθήκον τους.
Σήμερα το λαθρεμπόριο όπλων και το εμπόριο όπλων στη χώρα μας βρίσκεται σε τρομερή έξαρση. Ο κάθε πικραμένος  θα έλεγα, θα μπορούσε να βρει ένα καλάζνικοφ αντί ευτελούς ποσού. Σήμερα στα χωριά της Κρήτης κυκλοφορούν ούζι και όλμοι, που την ευθυβολία και την ποιότητά τους θα ζήλευε ακόμα και ο ελληνικός στρατός και εμείς δεν μπορούμε να το αντιμετωπίσουμε. Είναι θέμα εκατό τοις εκατό της φύλαξης και της ασφάλειας των συνόρων μας, το πώς μπαίνουν όλα αυτά τα πράγματα μέσα στη χώρα, πώς αυτά εμπορεύονται, πώς σήμερα το οργανωμένο έγκλημα πραγματικά κυβερνά.
Εγώ δεν θα ήθελα να επεκταθώ ούτε σε μία κριτική -μία κριτική που έγινε άλλωστε από όλους τους συναδέλφους μου και νομίζω ότι θα συνεχιστεί- για το ποια κατάσταση ζούμε σήμερα. Θα ήθελα να είμαι πιο εποικοδομητικός και να κάνω τρεις προτάσεις απλές.
Πρώτα-πρώτα, θα έλεγα ότι ακόμα και η εκπαίδευση των συνοριακών φυλάκων θα πρέπει να αυξηθεί. Θα πρέπει αυτοί οι άνθρωποι να έχουν ένα επίπεδο εκπαίδευσης, ώστε να μπορούν να αντιμετωπίζουν και πιο πολύπλοκες μορφές εγκλήματος. Θα πρέπει να έχουν μια τέτοια κατάρτιση, όχι μόνο στρατιωτικού επιπέδου, αλλά και αστυνομικού επιπέδου, ώστε να είναι αποτελεσματικοί στο έργο τους. Γιατί, αν τους παίρνουμε, χωρίς να τους εκπαιδεύουμε και τους βάζουμε να φυλάνε τα σύνορά μας, αφήνοντάς τους εκτεθειμένους σε κάθε λογής κίνδυνο, νομίζω ότι δεν επιτυγχάνουμε το προσδοκόμενο αποτέλεσμα.
Θα έλεγα επίσης, όσον αφορά το θέμα της λαθρομετανάστευσης, ότι θα έπρεπε να υπάρξει κάποια στιγμή μία συνεργασία μεταξύ των δήμων της χώρας και της Ελληνικής Αστυνομίας. Να αναληφθεί και πρωτοβουλία από την Τοπική Αυτοδιοίκηση για την καταγραφή των αλλοδαπών και των παράνομα και των λαθραία εισαχθέντων αλλοδαπών και των αλλοδαπών, που διαμένουν σε όλους τους δήμους της χώρας από την Τοπική Αυτοδιοίκηση. Νομίζω ότι ακόμα και στα αστικά κέντρα κάτι τέτοιο θα λειτουργούσε μέσα από τα διαμερίσματα των δήμων, μέσα από τους διαχειριστές πολυκατοικιών, ακόμα και αυτού του κέντρου των Αθηνών. Θα μπορούσαμε να βρούμε που βρίσκονται όλοι αυτοί οι άνθρωποι, ποιοι είναι, πόσοι είναι, που μένουν, γιατί είναι στοιχεία, στα οποία κανένας δεν μπορεί να μας δώσει με ακρίβεια και σαφήνεια έστω και έναν αριθμό.
Το τρίτο θα έλεγα ότι θα έπρεπε να ήταν η ενίσχυση του θεσμικού πλαισίου της δράσης των ίδιων των αστυνομικών. Είναι πρωτοφανές για μία χώρα  που αντιμετωπίζει και θέλει να αντιμετωπίσει την εγκληματικότητα, τη λαθρομετανάστευση, ακόμα και αυτήν την τρομοκρατία και θέλει να την αντιμετωπίσει με τόλμη και πυγμή, να αφήνει τους αστυνομικούς εκτεθειμένους σε ένα τέτοιο θεσμικό πλαίσιο, που ουσιαστικά δεν τους καλύπτει. Ουσιαστικά τους βάζει από την τσέπη τους να πληρώνουν τη νομική τους κάλυψη σε περίπτωση που χρησιμοποιήσουν το όπλο τους. Σε περίπτωση που προπηλακίσουν ή χτυπήσουν κάποιον, την επόμενη μέρα δέχονται κράτηση μισθού, οδηγούνται στον εισαγγελέα σιδεροδέσμιοι πολλές φορές και αφήνονται ως βορά στα Μέσα Μαζικής Ενημέρωσης, χωρίς καμία θεσμική και ουσιαστική κάλυψη από το Υπουργείο Δημόσιας Τάξης.
Κύριε  Υπουργέ, δεν υπάρχει καμία αμφιβολία  ότι η εγκληματικότητα και η λαθρομετανάστευση  είναι πράγματα άρρηκτα συνδεδεμένα και η μόνη λύση απέναντι σε αυτήν τη μάστιγα της εποχής μας θα έπρεπε να ήταν η σοβαρή, συγκροτημένη και συστηματική καταπολέμησή της. Εγώ είμαι ευτυχής που αυξάνεται ο αριθμός των συνοριακών φρουρών, είμαι ευτυχής όταν αυξάνονται οι δυνάμεις σε αυτούς που μας προστατεύουν, αλλά δεν αισθάνομαι τόσο ικανοποιημένος όταν αυτοί οι άνθρωποι μπαίνουν μάλλον με αδιάφανα κριτήρια για να εξυπηρετήσουν  κάποιες άλλες σκοπιμότητες και δεν εκπαδεύονται με τον τρόπο που θα έπρεπε να εκπαιδευθούν.
Θα ήμασταν πάρα πολύ χαρούμενοι, κύριε Υπουργέ, αν φέρνατε πραγματικά ένα νομοσχέδιο που θα αντιμετώπιζε τα θέματα της λαθρομετανάστευσης και αν δεν  κάνατε αυτήν την εισαγωγή  ενός πολύ μικρού και αποσπασματικού νομοσχεδίου. Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Ο Πρόεδρος της Νέας Δημοκρατίας και Αρχηγός της  Αξιωματικής Αντιπολίτευσης κ. Κώστας Καραμανλής έχει το λόγο.
(Στο σημείο αυτό ανεβαίνει στο Βήμα ο κ.  Κωνσταντίνος Καραμανλής χειροκροτούμενος από τους Βουλευτές της Νέας Δημοκρατίας) 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριοι συνάδελφοι, υποτίθεται ότι το νομοσχέδιο που συζητάμε έχει σκοπό την αντιμετώπιση του οργανωμένου εγκλήματος. Ωστόσο δεν εισάγει τίποτε καινούριο, παρά μόνο δύο πράγματα: πρώτον, την πρόσληψη χιλίων ακόμα συνοριακών φρουρών και χιλίων τριακοσίων ειδικών φρουρών  και, δεύτερον, τη δυνατότητα να διατίθενται ειδικοί φρουροί για την αντιμετώπιση ιδιαίτερων μορφών εγκληματικότητας. Προσλήψεις δηλαδή και επέκταση του ρόλου των ειδικών φρουρών.
Πρέπει να δούμε τι είδους προσλήψεις είναι αυτές, αλλά και γιατί ανατίθενται νέοι ρόλοι στους ειδικούς φρουρούς. Να διευκρινίσω, πριν απ' όλα, ότι θεωρούμε αναγκαία την αύξηση του  αριθμού των συνοριακών φρουρών. Το έχουμε πει κατ' επανάληψη και ευθέως. Απερίφραστα το επαναλαμβάνω.  Είναι όμως βέβαιο ότι δεν αρκεί αυτό. Το ότι η Κυβέρνηση επιμένει μόνο σε αυτό σημαίνει έλλειψη συγκροτημένου σχεδιασμού, σημαίνει αποσπασματικότητα. Σημαίνει ότι δεν επιδιώκεται ο διακηρυσσόμενος σκοπός, αλλά   απλά και μόνο προωθούνται  ακόμα κάποιες προσλήψεις, μάλιστα σε έναν αυθαίρετο αριθμό και με ένα σχεδόν αυθαίρετο τρόπο.
Αυτό το συμπέρασμα προκύπτει πολύ πιο ξεκάθαρα από το περιεχόμενο των διατάξεων, που αφορούν στην αύξηση της δύναμης των ειδικών φρουρών.
Η Κυβέρνηση, αναγνωρίζοντας ότι δεν χρειάζονται περισσότεροι ειδικοί φρουροί, δημιουργεί καινούριες θέσεις, για να τους τοποθετήσει. Τους αναθέτει την αντιμετώπιση ιδιαίτερων μορφών εγκληματικότητας. Αυτό δεν είναι μόνο  αποκαλυπτικό των προθέσεων της Κυβέρνησης, είναι και εξωφρενικό. Αντί η Κυβέρνηση, να προσλάβει αστυνομικούς, για τους οποίους προβλέπεται  ευρύτερη εκπαίδευση, καταφεύγει στην πρόσληψη ειδικών φρουρών, που υφίστανται ιδιαίτερα πιο περιορισμένη εκπαίδευση: από τρεις μέχρι έξι μήνες εκπαίδευση - και τέλος!  Αυτό όμως είναι και επικίνδυνο και απαράδεκτο, γιατί είναι βέβαιο ότι  η αντιμετώπιση ιδιαίτερων μορφών εγκληματικότητας απαιτεί περισσότερη και όχι λιγότερη εκπαίδευση.
Είναι λοιπόν ξεκάθαρο τι επιχειρείται. Αποφασίζονται προσλήψεις από το παράθυρο και, επειδή δεν χωρούν στις υπάρχουσες θέσεις, κατασκευάζονται νέες. Κάπου πρέπει να τους βάλουν. Αναζητώντας αυτό το "κάπου" η Κυβέρνηση καταλήγει σε τερατούργημα. Αποκαλύπτει έτσι ότι το μόνο που την απασχολεί είναι η μεθόδευση προσλήψεων με παράκαμψη της διαδικασίας των Πανελλήνιων Εξετάσεων που προβλέπεται για τους αστυνομικούς. Την ίδια ώρα που ο άκρατος κομματισμός αποδεικνύεται σαράκι στο Σώμα  της Ελληνικής Αστυνομίας, η Κυβέρνηση επιχειρεί νέες κομματικές προσλήψεις.
Επίσης, θέλω να κάνω εδώ μία μικρή παρένθεση: αυτοί οι άνθρωποι με ποια μέσα θα κάνουν τη δουλειά τους; Δεν σας απασχολεί αυτό; Ο εισηγητής μας, ο κ. Μαρκογιαννάκης, σας κατέθεσε υπόμνημα της 'Ενωσης Αστυνομικών Υπαλλήλων του Νομού Καστοριάς, που είναι κραυγαλέα μαρτυρία έλλειψης και των στοιχειωδών μέσων.
Φαίνεται, όμως, ότι το κυβερνητικό σχέδιο για επιστροφή στις πελατειακές σχέσεις δεν περιορίζεται στην Ελληνική Αστυνομία, αλλά εκτείνεται σε ολόκληρο το δημόσιο τομέα. Είναι και αποκαλυπτικές, αλλά και προκλητικές οι ανακοινώσεις, που έγιναν μετά το τελευταίο Υπουργικό Συμβούλιο. Η ίδια η Κυβέρνηση εμφανίζεται, τη στιγμή αυτή, να κατηγορεί τη Δημόσια Διοίκηση. Διακηρύσσει ότι οι κεντρικές υπηρεσίες κατακλύζονται από αμόρφωτους. Κάνει λόγο για νομικισμούς και αποφαίνεται ότι στο δημόσιο υπάρχει καθεστώς ατιμωρησίας.
Επιτέλους, όμως, να δούμε την αλήθεια κατάματα. Ποιος φταίει γι'αυτήν την κατάσταση; Ποιος είναι υπεύθυνος γι'αυτή την κατάσταση; Ποιος έπαιρνε τις αποφάσεις, που διαμόρφωσαν το σημερινό νοσηρό κατεστημένο; Πώς είναι δυνατόν να μιλούν για ατιμωρησία εκείνοι, που απαιτούν από την Αντιπολίτευση να μη μιλάει, παρά μόνο να απευθύνεται στον εισαγγελέα;  'Ενα μόνο υπογραμμίζω: είναι τουλάχιστον υποκριτικό αφ'ενός να παρουσιάζεται η Κυβέρνηση ότι καταγγέλλει νοσηρά φαινόμενα και αφ'ετέρου να απεργάζεται ρυθμίσεις, που οδηγούν στη διόγκωση, στην έξαρσή τους.
Οι μεθοδεύσεις που εισάγει το νομοσχέδιο που συζητούμε, όπως και οι αλλαγές στο σύστημα προσλήψεων στον ευρύτερο δημόσιο τομέα, που προανήγγειλε πολύ πρόσφατα η Κυβέρνηση, οδηγούν σε αυτό που υποτίθεται ότι καταγγέλλει. Συνιστούν απόπειρα ολοκληρωτικής επιστροφής στις πελατειακές σχέσεις, στην αναξιοκρατία και στη φαυλότητα. Είναι προϊόν της καθεστωτικής αντίληψης, που κατευθύνει την Κυβέρνηση σε πρακτικές, που πλήττουν στην ουσία την ποιότητα της Δημοκρατίας. Παραβιάζουν κατάφωρα την αρχή της ισότητας και των ίσων ευκαιριών. Είναι μεθοδεύσεις διαχωρισμών και διακρίσεων σε βάρος των Ελλήνων πολιτών.
Γι'αυτόν ακριβώς το λόγο είμαστε κατηγορηματικά αντίθετοι. Είμαστε αποφασισμένοι να εξαντλήσουμε κάθε νόμιμο και δημοκρατικό μέσο, για να αποτρέψουμε κάθε νέα απόπειρα διακρίσεων και διαχωρισμών σε βάρος των Ελληνίδων και των Ελλήνων.
Στο σημείο αυτό θέλω να είμαι απόλυτα σαφής και προειδοποιώ την Κυβέρνηση να ξεχάσει τις όποιες σκέψεις για επαναφορά στο δημόσιο της ασυδωσίας και της φαυλότητας των κομματικών προσλήψεων. Οποιαδήποτε τέτοια απόπειρα δεν θα περάσει.
(Χειροκροτήματα από την πτέρυγα της Νέας Δημοκρατίας) Η συντήρηση του κατεστημένου δεν μπορεί να συνεχίζεται στη νέα εποχή.  Είναι ανάγκη να μπει οριστικό τέλος στις πελατειακές σχέσεις και στη φαυλότητα. Στην κατεύθυνση αυτή δεν θα φεισθούμε προσπαθειών.
Κυρίες και κύριοι συνάδελφοι, το νομοσχέδιο που συζητούμε υποτίθεται ότι εισάγει ρυθμίσεις για την πάταξη της εγκληματικότητας. Θα ήταν θετική μια τέτοια ειλικρινής και συγκροτημένη προσπάθεια, διότι πράγματι υπάρχει σοβαρότατο και τεράστιο πρόβλημα. Υπάρχει έξαρση της εγκληματικότητας στον τόπο μας. Υπάρχει προπαντός έξαρση του οργανωμένου και του εισαγόμενου εγκλήματος. Δυστυχώς, όμως, δεν υπάρχει τίποτα το σοβαρό σε αυτό το νομοσχέδιο.
Το μόνο θετικό σε αυτήν τη συζήτηση είναι ότι για πρώτη φορά η Κυβέρνηση ομολογεί την πραγματικότητα, γιατί μέχρι πρόσφατα κατασκεύαζε αριθμούς, για να διαψεύδει την αλήθεια, μια αλήθεια όμως που την ξέρει η συντριπτική πλειοψηφία του πληθυσμού της χώρας, γιατί σε όλη την προεκλογική περίοδο υποστήριζε ότι μειώνεται η εγκληματικότητα.  Ισχυριζόταν ότι κινδυνολογούμε όλοι όσοι επισημαίναμε την έξαρση του εγκλήματος. Ισχυριζόταν ότι είμαστε ανεύθυνοι όσοι προτείναμε συγκεκριμένα μέτρα για την αντιμετώπιση του προβλήματος.
Τώρα ο ίδιος ο αρμόδιος Υπουργός δηλώνει ότι τα τελευταία χρόνια η χώρα μας αντιμετωπίζει πρωτοφανή και πρωτόγνωρα προβλήματα. Και αφού τώρα ο ίδιος ο αρμόδιος Υπουργός προβαίνει σε μια τέτοια ομολογία, οφείλει παράλληλα να αναγνωρίσει ότι το νομοσχέδιο αυτό δεν αποτελεί υπεύθυνη απάντηση στο πρόβλημα. Οφείλει να το αποσύρει και να επανέλθει με συγκροτημένη και ολοκληρωμένη πρόταση, γιατί εμείς τουλάχιστον δεν μπορούμε να το εντάξουμε σε μια σοβαρή προσπάθεια αντιμετώπισης ενός, όπως λέει ο ίδιος, πρωτοφανούς και πρωτόγνωρου προβλήματος.
Γνωρίζει ή οφείλει να γνωρίζει τη ζοφερή πραγματικότητα, που ζει κάθε πολίτης σε αυτόν τον τόπο. Οι νονοί της νύχτας στην Αθήνα κάνουν κουμάντο. 'Εχουν μοιράσει την πόλη και κάνουν κουμάντο. Κάθε βράδυ η πόλη μετατρέπεται σε Σικάγο. Καθημερινά χύνεται αίμα με το ξεκαθάρισμα λογαριασμών μεταξύ συμμοριών και η Αστυνομία παρακολουθεί σχεδόν αδρανής, παραμένοντας βαθιά νυχτωμένη. Η αλβανική και η ρωσική μαφία δρουν ανεξέλεγκτα.
Πρόσφατα δημοσιεύματα επισημαίνουν ότι η ιταλική μαφία εισέβαλε και σαρώνει στην Ελλάδα. Οι δουλέμποροι της Ανατολής πραγματοποιούν καθημερινές αποβάσεις στα νησιά μας. Νέες μορφές εγκληματικότητας, που ξεκινούν από το λαθρεμπόριο όπλων και φθάνουν στο λαθρεμπόριο ασθενών, κατακλύζουν την ελληνική καθημερινότητα. Το μαύρο χρήμα, που ξεπλύθηκε στη χώρα μας το 1999, υπολογίζεται από τους ειδικούς στα δεκαπέντε τρισεκατομμύρια (15.000.000.000.000) δραχμές, ποσό που περίπου ισούται με τον ετήσιο προϋπολογισμό της χώρας. Αυτό και μόνο αρκεί, για να επισημάνει κανείς το μέγεθος του προβλήματος, αλλά και την ελαφρότητα, που επιδεικνύει η Κυβέρνηση με το νομοσχέδιο αυτό.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Κυρίες και κύριοι συνάδελφοι, ιδιαίτερα και εξαιρετικά βαριά πτυχή του οργανωμένου εγκλήματος αποτελεί -όπως τουλάχιστον στα λόγια συμφωνούμε όλοι- η εμπορία ναρκωτικών. Η κατάσταση προσλαμβάνει ανεξέλεγκτες και εξόχως ανησυχητικές διαστάσεις. Τα ναρκωτικά πωλούνται μέρα μεσημέρι, ακόμα και έξω από τις αυλές των σχολείων. 'Εχουν μπει στα στρατόπεδα. Κάνουν θραύση στις φυλακές. Ενώ το 1980 είχαμε τετρακόσια διαπιστωμένα εγκλήματα εμπορίας και διακίνησης ναρκωτικών, το 1993  έφθασαν τα δύο χιλιάδες και το 1999 ξεπέρασαν τα τρεις χιλιάδες διακόσια.  Απαιτείται -και δυστυχώς δεν υπάρχει- συγκροτημένο σχέδιο για την αντιμετώπιση της εφιαλτικής αυτής κατάστασης.
Κυρίες και κύριοι συνάδελφοι, είναι περισσότερο από βέβαιο ότι στην έξαρση του εγκλήματος πολύ βασική -όχι ίσως αποκλειστική- αιτία είναι η διείσδυση οργανωμένων εγκληματικών ομάδων από γειτονικές χώρες. Τα δεδομένα δεν επιτρέπουν καμία αμφιβολία. Πρέπει εδώ να είμαστε απόλυτα ξεκάθαροι. 'Αλλο οικονομικοί πρόσφυγες, άλλο λαθρομετανάστες κι άλλο συμμορίες εγκληματικών στοιχείων από τον υπόκοσμο τρίτων χωρών. Σε κάθε περίπτωση όμως δημιουργούνται πολύ σοβαρά προβλήματα. Για κάθε περίπτωση απαιτούνται συγκεκριμένα μέτρα. Δεν είναι κατ' ανάγκην εγκληματίες όλοι οι οικονομικοί πρόσφυγες. Προς Θεού! Ούτε βέβαια όλοι όσοι διείσδυσαν στη χώρα μυστικά, έστω και παράνομα. Είμαστε αντίθετοι σε φαινόμενα ξενοφοβίας και ρατσισμού. Είμαστε όμως πάνω απ' όλα απόλυτα αντίθετοι στα παραλυτικά φαινόμενα, που μετέτρεψαν τη χώρα σε ξέφραγο αμπέλι. Είναι αδιανόητο για μια ευνομούμενη χώρα να παρακολουθεί η Κυβέρνηση απαθής να μπαινοβγαίνει όποιος θέλει ανεξέλεγκτα στη χώρα. Αυτό είναι ανεπίτρεπτο!  Βεβαίως, πρέπει να υπενθυμίσω ότι η λαθρομετανάστευση και η παράνομη παρουσία οικονομικών προσφύγων συνεπιφέρει και πολλά άλλα. Είναι άλλωστε γνωστά τα φαινόμενα μαύρης εργασίας, φαινόμενα που συμβάλλουν στην έξαρση της ανεργίας και συνεπάγονται μια τεράστιας έκτασης φοροδιαφυγή και εισφοροδιαφυγή, που αποτελεί σοβαρότατη πληγή για τα ασφαλιστικά ταμεία.  Κυρίες και κύριοι συνάδελφοι, σήμερα οι λαθρομετανάστες στη χώρα μας ξεπερνούν το ένα εκατομμύριο και αντιστοιχούν περίπου στο 10% του πληθυσμού. Από αυτούς μόνο το 25%, δηλαδή μόνο το 1/4 περίπου ανταποκρίνεται στις προϋποθέσεις χορήγησης της πράσινης κάρτας. Απαιτείται -και αυτό είναι βέβαιο- αυστηρότερη και αποτελεσματικότερη φύλαξη των συνόρων, όχι όμως μόνο των χερσαίων. Βρισκόμαστε ήδη μπροστά στη δράση οργανωμένων ομάδων δουλεμπόρων με 'Ελληνες, Τούρκους, Ουκρανούς, Ρώσους μαφιόζους. Χρησιμοποιούνται κατά κόρον τα ελληνικά νησιά. Δεν μεταφέρονται όμως εγκληματίες, μεταφέρονται πεινασμένοι οικονομικοί πρόσφυγες. Και είναι βέβαιο ότι το δουλεμπόριο θα ενταθεί τα επόμενα χρόνια.
Υπάρχει, λοιπόν, προφανής ανάγκη ενίσχυσης του Λιμενικού και των τοπικών υπηρεσιών. Και για όλα αυτά, τίποτα δεν υπάρχει στο συζητούμενο νομοσχέδιο. Και δεν πρέπει να μας διαφεύγει το γεγονός ότι κάποιοι μπορεί να έρχονται νόμιμα για ένα μήνα εξασφαλίζοντας σχετική βίζα, αλλά στη συνέχεια παραμένουν παράνομα! Ιδιαίτερη μορφή του οργανωμένου εγκλήματος αποτελεί η δράση των ροζ κυκλωμάτων. Στο ίδιο κεφάλαιο -με πρωταγωνιστή τη ρωσική μαφίαεντάσσεται και ένα μεγάλο ποσοστό των παράνομων ελληνοποιήσεων υπηκόων της πρώην Σοβιετικής 'Ενωσης. Πρόκειται για ένα πρόβλημα, που προσλαμβάνει ακόμα μεγαλύτερες διαστάσεις εξαιτίας της διαφθοράς κάποιων ελληνικών υπηρεσιών και είναι ένα κεφάλαιο, το οποίο η Κυβέρνηση ούτε καν το συζητά.
Και βεβαίως τα ερωτήματα είναι και πολλά και αμείλικτα: πόσες πλαστογραφήσεις στοιχείων αλλοδαπών έχουν άραγε γίνει και πόσες έχουν εντοπιστεί; Πως αντιμετωπίζεται το συγκεκριμένο πρόβλημα; Ποιος από τους υπεύθυνους τιμωρήθηκε; Και, επιτέλους, ως πότε θα συμβαίνουν όλα αυτά και κανείς δεν θα φταίει; Ποτέ κανείς δεν φταίει σ' αυτήν τη χώρα; Ως πότε η χώρα θα είναι ξέφραγο αμπέλι και οι υπαίτιοι θα παριστάνουν τους καταγγέλλοντες; Ως πότε η Κυβέρνηση θα προχωρεί χωρίς συγκροτημένο πρόγραμμα; Κυρίες και κύριοι συνάδελφοι, υπάρχει τρομακτικό πρόβλημα εξαιτίας μιας ραγδαίας έξαρσης του οργανωμένου και εισαγόμενου εγκλήματος.  Απαιτείται εντοπισμός του συνόλου των αιτιών, που λειτουργούν στην ίδια κατεύθυνση. Επιβάλλεται αναγνώριση των αδυναμιών, που παρουσιάζει το κράτος. Χρειάζεται συνολική προσέγγιση και υπεύθυνη αντιμετώπιση του προβλήματος. Αποσπασματικές προσπάθειες, προσπάθειες που δεν είναι σοβαρές, προσπάθειες, που προφανώς υποκρύπτουν άλλες σκοπιμότητες, δεν αποδίδουν. Και σε τέτοιες μεθοδεύσεις δεν δικαιούμαστε να συμπράττουμε. Δεν μπορούμε να παίζουμε με θέματα, που αφορούν στην ασφάλεια και στην ίδια τη ζωή των πολιτών. Είναι πρώτα απ' όλα ανάγκη να συνειδητοποιήσει η Κυβέρνηση ότι η σημερινή διάρθρωση της οργανικής δύναμης της Ελληνικής Αστυνομίας δεν επιτρέπει την παραγωγή του μέγιστου δυνατού έργου.  Χιλιάδες αστυνομικοί προσφέρουν υπηρεσίες άσχετες προς τα καθήκοντά τους και αυτό πρέπει να τελειώνει. Η δημιουργία των περίφημων Πολυδύναμων ή όπως αλλιώς τα λέτε, επέδρασε δυσμενώς, απέτυχε παταγωδώς -αυτή είναι η αλήθεια- και τώρα υποτίθεται ότι συζητάτε, ακούμε ότι συζητάτε την ανασύσταση των αστυνομικών τμημάτων. Υπάρχει μεγαλύτερη ομολογία αποτυχίας, υπάρχει μεγαλύτερη δικαίωση της κριτικής και των προτάσεών μας; Το έχει παραδεχθεί η Κυβέρνηση, αλλά δεν κάνει τίποτε, για να διορθωθούν τα πράγματα.
Γιατί άραγε; Γιατί πάλι μπαλώματα; Είναι επιτέλους ανάγκη να καταργηθούν τα λεγόμενα Πολυδύναμα και να ξαναγυρίσει η Αστυνομία στη γειτονιά.
Αντικειμενική, δίκαιη και αξιοκρατική εξέλιξη στην Ελληνική Αστυνομία δεν υπάρχει σήμερα. Αντίθετα, επικρατεί ένας άκρατος και νοσηρός  κομματισμός, που προάγει τη διαφθορά, την αλληλοανοχή και την ατιμωρησία. Και ένα πράγμα πρέπει να είναι απόλυτα σαφές: αν δεν υπάρξει αντικειμενικότητα στις προσλήψεις και την υπηρεσιακή εξέλιξη, τότε κάθε προσπάθεια θα είναι καταδικασμένη σε αποτυχία. Είναι επιτακτική ανάγκη να μπει φραγμός στο νοσηρό κομματισμό, που παραλύει τα ανώτατα κλιμάκια της ΕΛ.ΑΣ., να μπει μαχαίρι στη διαφθορά, που υπονομεύει τη λειτουργία του σώματος και εκθέτει άδικα τη μεγάλη, την τεράστια πλειοψηφία των έντιμων αστυνομικών.
Δεν μπορεί επιτέλους να στρέφεται η δικαιοσύνη εναντίον της ηγεσίας της Αστυνομίας και την ίδια ώρα αυτή η ίδια ηγεσία να επιβραβεύεται από την Κυβέρνηση.
Δεν μπορούμε να μιλάμε για αυστηρότερη φύλαξη των συνόρων, αλλά να αδρανούμε μπροστά στις καταγγελίες ότι πωλούνται βίζες και μεθοδεύονται παράνομες ελληνοποιήσεις με τη σύμπραξη αρμόδιων υπηρεσιών.
Πέρα απ' όλα αυτά, αναγκαία είναι και η επανίδρυση της Αγροφυλακής με σύγχρονη υλικοτεχνική υποδομή και εκπαιδευμένο προσωπικό. Η πρόσφατη τραγική εμπειρία των πυρκαγιών κάτι επιτέλους πρέπει να έχει διδάξει, κάτι πρέπει να λέει σε όσους επιμένουν στη συντήρηση αποτυχημένων πειραματισμών.
Η καταστροφή υπήρξε συγκλονιστική. Θρηνήσαμε θύματα. Δεν υπάρχουν περιθώρια για εγωκεντρικές νοοτροπίες και πείσματα μονοκομματικής αντίληψης. Δεν είναι δυνατόν η Κυβέρνηση να τρέχει μονίμως πίσω από τα γεγονότα. Υπάρχει ανάγκη πρόληψης και όχι μόνο εκ των υστέρων αντιμετώπισης. Δεν μπορεί και πάλι να συζητούμε εκείνα που λέγαμε πριν από χρόνια, όταν καίγονταν η Αττική. Δεν μπορεί να στεκόμαστε απαθείς παρατηρητές απέναντι στα αίτια, που οπλίζουν τους εμπρηστές και γενικότερα τροφοδοτούν την εγκληματικότητα.
Ανάμεσα στα άλλα απαιτείται αλλαγή του ισχύοντος πλαισίου χορήγησης αδειών σε φυλακισμένους. Δεν μπορεί, κυρίες και κύριοι συνάδελφοι, να βγαίνουν από τις φυλακές μεγαλέμποροι ναρκωτικών και να εξαφανίζονται χωρίς να συμβαίνει τίποτα και πάλι κανείς να μην απολογείται, κανείς να μην κοκκινίζει, κανείς να μη φταίει.
(Χειροκροτήματα από την πτέρυγα της Νέας Δημοκρατίας) Κυρίως, όμως, είναι ανάγκη να υπάρξει καλύτερος συντονισμός μεταξύ Ελληνικής Αστυνομίας και Δικαιοσύνης. Είναι αδιανόητο μία δίκη νονών της νύχτας να αναβάλλεται πάνω από επτά φορές και οι κακοποιοί να συνεχίζουν ανενόχλητοι τη δράση τους.
Απαραίτητες για την αντιμετώπιση του οργανωμένου εγκλήματος είναι και κάποιες τροποποιήσεις στις δικονομικές διατάξεις. Προέχουν στο σημείο αυτό: πρώτον, το πρόβλημα της προστασίας των μαρτύρων και, δεύτερον, η σύνθεση των δικαστηρίων.
Εάν θέλουμε να υπάρχουν μάρτυρες, πρέπει να τους απαλλάξουμε από τους κινδύνους που διατρέχουν. Εάν θέλουμε να εξαντλείται η αυστηρότητα των νόμων απέναντι σε ειδεχθείς εγκληματίες, δεν μπορεί να αναθέτουμε την ευθύνη αυτή σε ενόρκους. Τα ορκωτά δικαστήρια αποδεικνύονται αδύναμα μπροστά στο οργανωμένο έγκλημα.
Επιτέλους, όμως, πρέπει να δούμε -και να τα δούμε κατάματα- τα προβλήματα των ανθρώπων, που μοχθούν και διακινδυνεύουν για τη δική μας ασφάλεια. Είναι ανάγκη να υπάρξει επιτέλους γενναία αύξηση των αποδοχών των αστυνομικών, για να μπορούν να διαβιούν αξιοπρεπώς και να εκτελούν απερίσπαστοι το καθήκον τους.
(Χειροκροτήματα από την πτέρυγα της Νέας Δημοκρατίας) Και είναι ανάγκη -και το οφείλει η πολιτεία, το οφείλει και η Κυβέρνηση- να τους προσφέρουμε την απαραίτητη ηθική αναγνώριση στην προσπάθεια και στον αγώνα τους.
Κυρίες και κύριοι συνάδελφοι, η έξαρση του εισαγόμενου και του οργανωμένου εγκλήματος συνεχίζεται με εντεινόμενους ρυθμούς. Δεν δικαιούται κανείς να εφησυχάζει. Απαιτείται συναίσθηση ευθύνης, γιατί βεβαίως υπάρχουν ευθύνες και μάλιστα σοβαρές ευθύνες. Και οι ευθύνες αυτές ανήκουν στην Κυβέρνηση, πολύ περισσότερο όταν η ίδια αυτή Κυβέρνηση βρίσκεται σχεδόν είκοσι χρόνια στην εξουσία και είναι συνώνυμη πια με το κατεστημένο.
Είναι ανάγκη να υπάρξει επιτέλους ολιστική μελέτη του προβλήματος και ολοκληρωμένη παρέμβαση. Χρειάζεται συντονισμός των συναρμόδιων υπηρεσιών, της Αστυνομίας, του Λιμενικού, της Πυροσβεστικής.  Χρειάζεται απεξάρτηση από τον κομματισμό, πάταξη της διαφθοράς, αξιοκρατία και πολιτική υπευθυνότητα. Και όλα αυτά σήμερα λείπουν.
Για μία ακόμη φορά επαναλαμβάνω: στα μείζονα, στα σοβαρά και μεγάλα ζητήματα, που απασχολούν τον τόπο και την ελληνική κοινωνία, δεν επιτρέπεται η μονοκομματική αντίληψη. Απαιτείται συνεννόηση, απαιτείται σύνθεση ιδεών, απαιτείται συνένωση προσπαθειών.
Εμείς παρουσιάζουμε, όπως και για όλους τους άλλους τομείς, συγκεκριμένο και συγκροτημένο πρόγραμμα. Τα "μπαλώματα", το διαρκές "ράβε-ξήλωνε", στο οποίο επιδίδεται η Κυβέρνηση, δεν οδηγούν πουθενά.  Ανακυκλώνουν και μεγεθύνουν τελικά τα ήδη μεγάλα υπαρκτά προβλήματα.  Κυρίες και κύριοι συνάδελφοι, επιτρέψτε μου να πω ότι αυτό το νομοσχέδιο δεν είναι νομοσχέδιο. Είναι έμπρακτη επιβεβαίωση της έλλειψης συνολικής προσέγγισης του σοβαρότατου προβλήματος της εγκληματικότητας και ιδίως του οργανωμένου και εισαγόμενου εγκλήματος. Είναι ταυτόχρονα μία κραυγαλέα κυβερνητική ασέβεια προς τη Βουλή.
Υπενθυμίζω απλά ότι η μεθόδευση αυτή ήρθε αρχικά ως τροπολογία, για να αποσυρθεί στη συνέχεια και να επανέλθει κατόπιν ως νομοσχέδιο. Και αυτό, επειδή η Κυβέρνηση δεν είχε κάτι άλλο να φέρει προς συζήτηση.
Είναι παράλληλα μία φόρμουλα προσλήψεων με έναν τρόπο, που επιχειρεί υπέρβαση των ισχυόντων νόμων. Είναι μία μεθόδευση εμμονής στις πελατειακές σχέσεις και τις διακρίσεις σε βάρος των πολιτών.
Και σε όλα αυτά είμαστε κατηγορηματικά αντίθετοι. Και στις καθεστωτικές πρακτικές η Κυβέρνηση θα μας βρει δυναμικά αντιμέτωπους. Στη σύμπλευση με τη φαυλότητα η Κυβέρνηση θα μείνει απελπιστικά μόνη.
Κυρίες και κύριοι συνάδελφοι, κλείνω λέγοντας ότι σας κρούω για μία ακόμη φορά τον κώδωνα του κινδύνου. Οι κίνδυνοι είναι τεράστιοι, η απραξία της Κυβέρνησης τη φορτώνει με ακόμη μεγαλύτερες, με βαρύτατες ευθύνες. Η περιφέρεια -όλοι οι πολίτες το βιώνουν, αλλά κυρίως η περιφέρεια -και ακόμη περισσότερο οι ακριτικές περιοχές ζουν σε ατμόσφαιρα ανασφάλειας. Και αυτό, εκτός απ' όλα τα άλλα, εγκυμονεί τον κίνδυνο της ερήμωσης και του οικονομικού μαρασμού.
Απλά θα σας το πω: δεν έχετε το δικαίωμα να παραμένετε απαθείς σε μία τέτοια κατάσταση. Επιτέλους, ακούστε μας! (Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Ο Υπουργός Δημόσιας Τάξης έχει το λόγο.
ΜΙΧΑΗΛ  ΧΡΥΣΟΧΟΙΔΗΣ (Υπουργός Δημόσιας Τάξης):  Κύριε Πρόεδρε, είμαι ευτυχής, διότι, επιτέλους, ο κ. Καραμανλής προηγουμένως έβαλε τα πράγματα στη θέση τους και με τον πιο επίσημο τρόπο αποσαφήνισε τη θέση της Νέας Δημοκρατίας, σε ό,τι αφορά την ταύτιση εγκληματικότητας και λαθρομετανάστευσης και είπε σαφώς ότι δεν ταυτίζονται αυτά τα δύο. 'Ομως, χθες το βράδυ γίναμε όλοι μάρτυρες τοποθετήσεων, οι οποίες ταύτιζαν το λαθρομετανάστη με την εγκληματικότητα. Και αυτό είναι ιδιαιτέρως επικίνδυνο για τη χώρα και την κοινωνία μας.
Το δεύτερο που θέλω να τονίσω, αγαπητοί συνάδελφοι, είναι ότι δεν έχετε αντιληφθεί -παρά μόνο ορισμένοι συνάδελφοι και μπράβο τους που με πολλή ειλικρίνεια, ιδιαίτερα των ακριτικών περιοχών, περιέγραψαν τον τρόπο με τον οποίο λειτουργούν οι συνοριακοί φύλακες-  ότι οι συνοριακοί φύλακες είναι πολεμιστές, πολεμούν κάθε μέρα, όχι το λαθρομετανάστη, όχι απλά τον κακομοίρη που διέρχεται από τα σύνορα, αλλά το οργανωμένο έγκλημα, τα κυκλώματα που μεταφέρουν χασίς, τους δουλεμπόρους, αυτούς που μεταφέρουν όπλα. Αυτός είναι ο ρόλος των συνοριοφυλάκων. Και υπάρχει πλούσια σοδειά όλων αυτών που τον ένα χρόνο περίπου λειτουργούν στην ελληνοαλβανική μεθόριο και στο εξάμηνο που λειτουργούν στην υπόλοιπο μεθόριο, τα Σκόπια, τη Βουλγαρία και την Τουρκία. Υπάρχει, λοιπόν, ένας πόλεμος. Γι' αυτό έχουμε και θύματα, όπως είχαμε και θύμα πριν από ένα χρόνο, τον αστυφύλακα Ζαρομυτίδη στην Καστοριά. Και αυτός ο πόλεμος θα συνεχιστεί μέχρις ότου αντιληφθούν και οι γείτονές μας ότι πρέπει και αυτοί να φυλάξουν τα σύνορά τους, ότι και αυτοί πρέπει να καταπολεμήσουν την οργανωμένη εγκληματικότητα.
Βεβαίως ο κ. Καραμανλής δεν απέφυγε και πάλι τον πειρασμό να περιγράψει και αυτός μια άλλη Ελλάδα. Επιχείρησε η Νέα Δημοκρατία στις εκλογές, μέσα από την προεκλογική της διαφήμιση, να εμφανίσει τη χώρα ως κέντρο του εγκλήματος σε όλη την Ευρώπη.
Είναι γνωστό -και το τονίζω- ότι η Ελλάδα είναι η πιο φιλήσυχη χώρα της Ευρώπης, ότι έχουμε τη χαμηλότερη εγκληματικότητα από όλες τις χώρες της Ευρωπαϊκής 'Ενωσης και ότι τα δύο τελευταία χρόνια, με τις ολοκληρωμένες προσπάθειες που καταβάλλει η Κυβέρνηση, βάσει οργανωμένου σχεδίου, κατορθώσαμε να μειώσουμε την εγκληματικότητα στο 26% πέρσι κατά μέσο όρο και φέτος περίπου στα ίδια επίπεδα. Και θα συνεχίσει αυτήν την προσπάθεια, η οποία αποδίδει.
(Στο σημείο αυτό  την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ  ΒΡΕΤΤΟΣ) Επιχειρείται μία προσπάθεια εδώ μέσα να περάσει ότι οι διατάξεις του νομοσχεδίου έχουν χαρακτήρα αποσπασματικό. Δεν φιλοδοξούμε να λύσουμε το πρόβλημα με το παρόν νομοσχέδιο. Υπάρχουν ολοκληρωμένες δράσεις, υπάρχει σχέδιο. Αυτό το νομοσχέδιο απλά είναι ένα εργαλείο να εμπλουτίσουμε, να ενδυναμώσουμε τη συνορική φύλαξη και τους ειδικούς φρουρούς, που έχουμε προσλάβει  εδώ και λίγους μήνες και ο θεσμός αποδίδει πάρα πολύ θετικά.  Συνεπώς το σχέδιο αυτό, που έχει κοινοποιηθεί στον Τύπο, έχει αναπτυχθεί με τις προγραμματικές δηλώσεις της Κυβέρνησης από μένα προσωπικά και από τον Πρωθυπουργό. Αυτή η προσπάθεια, που είναι μια παράμετρος όλης αυτής της επιχείρησης, προσπαθεί να ενισχύσει, να ενδυναμώσει το στρατηγικό σχεδιασμό που έχουμε για την αντιμετώπιση της εγκληματικότητας.
Εγώ, αγαπητοί συνάδελφοι, μιλάω με αποτελέσματα. Και τα αποτελέσματα είναι ορατά, τα οποία βλέπει ο πολίτης καθημερινά στο δρόμο του. Βλέπει ο πολίτης στις πόλεις και στη γειτονιά τον αστυνομικό να περιπολεί, βλέπει ο πολίτης στην ύπαιθρο καθημερινά σε όλες τις επαρχίες, σε όλους τους οικισμούς της περιφέρειας να διέρχονται περιπολικά πολλές φορές τη μέρα. Επαναλαμβάνω ότι αυτά είναι πρωτοφανή πράγματα για την Ελληνική Αστυνομία, που δεν υπήρξαν ποτέ στο παρελθόν.
Τονίζω λοιπόν, ότι στις αστικές περιοχές, σε όλες τις πρωτεύουσες των νομών, στο λεκανοπέδιο της Αττικής, στη Θεσσαλονίκη, χιλιάδες αστυνομικοί καθημερινά περιπολούν στους δρόμους. Σε όλες τις κοινότητες, τους δήμους και τους οικισμούς της περιφέρειας καθημερινά περιφέρονται εποχούμενες περιπολίες. Και βεβαίως ο κάτοικος της ακριτικής περιοχής είναι ο πιο ασφαλής και αισθάνεται ο πιο ασφαλής και το βεβαιώνετε και εσείς εδώ μέσα, γιατί χιλιάδες συνοριακοί φρουροί μαζί με τους αστυνομικούς και ένα μέρος του στρατού, πραγματικά φυλάσσουν τα σύνορα. Και δεν υπάρχει πρόβλημα ανασφάλειας. Να πάτε, κύριοι συνάδελφοι, σε όλους τους ακριτικούς νομούς.
Λέχθηκε προηγουμένως ότι από τον Προμαχώνα μέχρι τη Δράμα υπάρχουν πενήντα συνοριοφύλακες. Μα, να ενημερώνεστε σωστά. Να ενημερώνεστε σωστά για το πόσους συνοριοφύλακες έχει η Δράμα και πόσους οι Σέρρες. Ξεπερνούν τους διακόσιους.
Επίσης, ο κ. Καραμανλής αναφέρθηκε στις προσλήψεις. Αγαπητοί συνάδελφοι, πολλοί από εσάς ξέρετε εδώ μέσα ότι μαζί συνδιαμορφώσαμε τον τρόπο πρόσληψης ειδικών φρουρών και συνοριοφυλάκων. Γιατί αυτές οι αναφορές; Προς τι; Τι λόγο έχουν; Σε ποιον κομματισμό αναφέρεσθε; Εγώ σας προκαλώ και σας παρακαλώ, πολύ καλόπιστα, εάν ξέρετε φαινόμενα κομματισμού, τουλάχιστον στο Υπουργείο το οποίο προϊσταμαι πολιτικά, να τα καταγγείλετε. Επίσης, να απευθυνθείτε στους ίδιους τους αστυνομικούς και τους πυροσβέστες, εάν τυχόν υπάρχουν τέτοια προβλήματα, αλλά δεν θα βρείτε. Αυτό, όμως, δεν πιστεύω ότι αποτελεί πολιτικό λόγο για να εκφράζουμε εδώ μέσα γενικούς αφορισμούς περί κομματισμού, χωρίς να έχουμε συγκεκριμένες καταγγελίες.
Σας προκαλώ λοιπόν και σας παρακαλώ, εάν έχετε στοχεία να τα καταθέσετε και τότε θα είμαι υπόλογος προσωπικά και πολιτικά.
Διαρκώς, σε όλες τις τοποθετήσεις της Νέας Δημοκρατίας -και ειλικρινώς με εκπλήσσει και πιστεύω ότι εκπλήσσει τον κάθε καλόπιστο άνθρωπο, τον κάθε καλόπιστο πολίτη- υπάρχει μία σύγχυση που δεν ξέρω αν είναι σκόπιμη -ειλικρινά δεν το ξέρω- σε ό,τι αφορά τις τοποθετήσεις πάνω σε ορισμένες πολιτικές.
Πάλι ο κ. Καραμανλής είπε προηγουμένως για την αποτυχία των πολυδύναμων τμημάτων. Μα, για όνομα του Θεού, αυτά είναι μύθοι που καλλιεργούνται καθημερινά. Υπάρχουν αστυνομικά τμήματα τα οποία αυτήν τη στιγμή δεν καλύπτουν όλους τους δήμους.
Τώρα λοιπόν, με την αναδιάρθρωση της Ελληνικής Αστυνομίας, την οποία ανακοινώσαμε χθες, και η οποία θα εφαρμοσθεί σταδιακά μέχρι την 1η Νοεμβρίου του 2000, ο κάθε δήμος στο λεκανοπέδιο της Αττικής θα έχει το δικό του αστυνομικό τμήμα, για να μην παρατηρείται αυτό το φαινόμενο της αστυνόμευσης ενός δήμου από πολλά αστυνομικά τμήματα. Αυτό έχει συνάφεια και συνάρτηση με την πολιτική μας.
Γι' αυτό ιδρύσαμε εδώ στη Βουλή με νόμο τα Συμβούλια Πρόληψης Εγκληματικότητας ανά δήμο, έτσι ώστε να συνδέσουμε και να συσφίξουμε περισσότερο τις σχέσεις αστυνομίας και πολιτών, κυρίως στο επίπεδο της πρόληψης και ακόμα κυριότερα, αυτό που ο κ. Καραμανλής ανέφερε προηγουμένως, στο μεγάλο κοινωνικό πρόβλημα των ναρκωτικών.
Νομίζω, λοιπόν, ότι πρέπει να αντιμετωπίσουμε τα προβλήματα με ειλικρίνεια, αν θέλουμε, όπως είπε ο Αρχηγός της Αξιωματικής Αντιπολίτευσης, να έχουμε συναίνεση των προσπαθειών και συνέργεια σε όλη αυτήν την προσπάθεια για την αντιμετώπιση της εγκληματικότητας. Θα πρέπει να είμαστε σαφείς και ειλικρινείς πάνω σε ποια θέματα τοποθετούμαστε, πάνω σε ποιες πολιτικές και ποιες είναι οι δικές μας πολιτικές. Εδώ υπάρχει σύγχυση.
Ας αφήσουμε, λοιπόν, τα περί αποσπασματικότητας του νομοσχεδίου. Το ίδιο το νομοσχέδιο δίνει στα χέρια μας ένα εργαλείο που είναι το σώμα των συνοριοφυλάκων και το σώμα των ειδικών φρουρών και να ενισχύσουμε περαιτέρω την προσπάθεια στα πλαίσια, επαναλαμβάνω, ενός στρατηγικού σχεδίου που έχουμε για την ασφάλεια.
Οι εκλογές, κύριοι συνάδελφοι, πέρασαν. Ο ελληνικός λαός εξέδωσε την ετυμηγορία του. Αυτή τη στιγμή υπάρχει μία Κυβέρνηση, η οποία επιχειρεί, πασχίζει μέσα απ' αυτήν την Αίθουσα, αλλά και μέσα από τα Υπουργεία και μέσα στην ελληνική κοινωνία να εμπεδώσει το αίσθημα ασφάλειας και την ασφάλεια στη χώρα.
Τονίζω, λοιπόν, ότι θα πρέπει να είμαστε σαφείς και ειλικρινείς και να μην έρχεται εδώ ο συνάδελφος από την Πέλλα -και κλείνω μ' αυτό- ο οποίος μας είπε προηγουμένως, ενώ καταδικάζει τη λαθρομετανάστευση, ενώ την ταυτίζει με την εγκληματικότητα, ότι πάνε οι αστυνομικοί και παίρνουν τους λαθρομετανάστες, τους καλούς όμως τώρα λαθρομετανάστες, τους αγαπημένους των αγροτών, από τα σπίτια τους και τα τρακτέρ...
ΙΟΡΔΑΝΗΣ ΤΖΑΜΤΖΗΣ: Δεν ακούτε; Είπαμε για οικονομικούς μετανάστες και όχι για λαθρομετανάστες.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πολύ, κύριε Τζαμτζή. Μονίμως διακόπτετε.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Πριν από λίγες μέρες έγιναν κινητοποιήσεις στην Πέλλα, γιατί η Αστυνομία τους λαθρομετανάστες...
ΙΟΡΔΑΝΗΣ ΤΖΑΜΤΖΗΣ: Μα, κύριε Υπουργέ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πάρα πολύ, κύριε Τζαμτζή, είστε έτοιμος να μιλήσετε πάλι.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Εδώ θα πρέπει να συμφωνήσουμε με απόλυτη ειλικρίνεια τι θέλουμε. Ο λαϊκισμός και οι υπεκφυγές έχουν κάποια όρια. Εδώ μέσα καλούμαστε υπεύθυνα να ασκήσουμε πολιτική για το μέλλον αυτής της χώρας και του πληθυσμού της και θα πρέπει να είμαστε απολύτως ειλικρινείς.
Εμείς, λοιπόν, έχουμε συγκεκριμένη πολιτική, σχέδιο, προσπαθούμε να αποκτήσουμε τα αναγκαία εργαλεία, να εμπεδώσουμε καθημερινά βήμα βήμα τους στόχους μας και να χτίσουμε σιγά σιγά, ολοκληρωμένα την ασφάλεια της χώρας.
Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Αναγνωστόπουλος έχει το λόγο για πέντε λεπτά.  
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, παίρνω το λόγο επειδή διεπίστωσα από την αγόρευση του κυρίου Υπουργού, ότι τουλάχιστον προσεπάθησε να διαστρεβλώσει αυτά που είπε ο κ. Καραμανλής.  Κάθε άλλο παρά ταύτισε τη λαθρομετανάστευση με την εγκληματικότητα.  'Εκανε σαφείς αναφορές. 'Αλλο το ένα, άλλο το άλλο. 'Αλλο η ρωσική μαφία, άλλο η ουκρανική ή η αλβανική και οι συνεργαζόμενοι μ' αυτούς 'Ελληνες και αλλοδαποί και άλλο οι λαθρομετανάστες. Χθες τα είπαμε σε όλους τους τόνους.
Η προσπάθεια, λοιπόν, να διαστρεβλώσει τα πράγματα με αυτό τον τρόπο, για να μειώσει ελαττώματα του συζητουμένου νομοσχεδίου, δεν νομίζω ότι είναι δόκιμη και σωστή.
Τονίσαμε κατ' επανάληψη, ότι στην ελληνική περιφέρεια εγκληματικότης δεν υπήρχε. 'Ηταν εμπεδωμένο το αίσθημα ασφαλείας των πολιτών να μετακινηθούν, να πάνε στα χωράφια τους, να πάνε στις δουλειές τους, οι γυναίκες να κυκλοφορούν. Σήμερα δεν υπάρχει αυτό. Αν δεν θέλει να το δει το Υπουργείο, τόσο το χειρότερο για τους 'Ελληνες. Αλίμονο αν δεν φαίνεται αυτό.
Ο κύριος Υπουργός πολιτεύεται σε ακριτική περιοχή. Δεν μαθαίνει ο ίδιος τι γίνεται εκεί; Εγώ είμαι νοτιότερα και παρά ταύτα υπάρχει πρόβλημα. Μια γυναίκα δεν μπορεί σε χωριό να βγει έξω το απόγευμα. Τα ξέρουμε αυτά, τα βλέπουμε. Υπάρχει αίσθημα ανασφαλείας σήμερα στον πολίτη.
Μας λέει ο κύριος Υπουργός να περιμένουμε να αντιληφθούν οι γείτονες ότι πρέπει να φυλάξουν τα σύνορά τους. Δηλαδή μέχρι τότε τι θα γίνει; Και ποιες είναι οι διακρατικές συμφωνίες οι δεσμευτικές, οι οποίες έχουν γίνει με τους ξένους; Αυτές τηρούνται; Το επιχείρημα το οποίο επικαλείται για πολλοστή φορά ο Υπουργός, ότι έχουμε τη χαμηλότερη εγκληματικότητα, νομίζω ότι τον αδικεί. Η Ελλάδα είχε πολύ χαμηλή εγκληματικότητα. 'Ηδη έχει ανεβεί πολύ. Το γνωρίζουμε, το διαβάζουμε και το βλέπουμε όλοι. Τι γίνεται στις μεγάλες πόλεις, στα αστικά κέντρα, στις μικρότερες πόλεις, στην περιφέρεια; Αν, λοιπόν, μας αρέσει να εφησυχάζουμε ισχυριζόμενοι ότι έχουμε τη χαμηλότερη εγκληματικότητα, αυτό δεν συνιστά λύση. Πρέπει να καταλάβουμε ότι τα φαινόμενα, τα οποία συμβαίνουν σήμερα στην ελληνική κοινωνία ήταν άγνωστα. Δεν μπορεί να αυταπατώμαστε και να είμαστε ικανοποιημένοι με την επίκληση στατιστικών επιχειρημάτων.
Εκτιμώ, λοιπόν, ότι αυτό το νομοσχέδιο δεν είναι καν εργαλείο για φύλαξη των συνόρων, όπως ελέχθη και εκτιμώ -επειδή μίλησε για αποτελέσματα ο κύριος Υπουργός -ότι είναι μάλλον παρατηρητής των συμβαινόντων.
Δεν γνωρίζει ότι σήμερα οι μισοί 'Ελληνες έχουν βάλει κάγκελα στα παράθυρά τους; Δεν γνωρίζει την ανησυχία που υπάρχει; Δεν γνωρίζει ότι οι 'Ελληνες δεν ανοίγουν την πόρτα; Βλέπει, λέει, περιπολικά και υπάρχει ασφάλεια; Μα καλά, εσείς, κύριε Υπουργέ ισχυριζόσασταν ότι αφουγκράζεστε τι συμβαίνει στον κόσμο. Τώρα τι βαρηκοϊα είναι αυτή; Δεν ακούτε τίποτα; Μα είναι δυνατόν να μην βλέπετε αυτά τα πράγματα που συμβαίνουν; Δεν μιλάτε με 'Ελληνες πολίτες; Πού είναι εμπεδωμένο το αίσθημα ασφαλείας; Τι να τα κάνει τα περιπολικά ή την πεζή περιπολία αν τη βλέπει, αφού οι άνθρωποι δεν παρεμβαίνουν ή δεν κάνουν τίποτα. Γι'αυτό σας είπα χθες: "Ρυθμίστε και τα θέματα της χρήσεως του όπλου. Δώστε ηθικό στην Αστυνομία και αφήστε την να κάνει τη δουλειά της". Δεν μπορεί να μιλάμε συνέχεια για κατάχρηση και για αχρησία.'Η αφαιρέστε το όπλο από τον αστυνομικό, να μην το έχει, για να γνωρίζει πως θα ασκεί το καθήκον του.
Το τονίζω, γιατί βλέπω ότι γίνεται προσπάθεια διαστροφής των πάντων. Μας προκάλεσε και μας παρακάλεσε ο κύριος Υπουργός, αν έχουμε διαπιστώσει φαινόμενα κομματισμού, να τα πούμε. Μα καλά, που ζείτε και που ζούμε; Τις λίστες του Σολδάτου ποιος τις έφερε, κύριε Υπουργέ; (Χειροκροτήματα από την πτέρυγα της Νέας Δημοκρατίας) Τι είναι αυτά που λέτε; Εδώ χάλασε ο κόσμος. Να επικαλεστώ άλλα συγκεκριμένα περιστατικά; Δεν επιθυμώ, διότι ξέρω ότι προσπαθείτε να βελτιώσετε την κατάσταση, αλλά μην μας προκαλείτε κιόλας. Μην μας λέτε ότι δεν υπάρχει κομματισμός. Επιτέλους, πρέπει να υπάρχει ένα μέτρο.  Εμέμφθη ο Υπουργός τον κ. Καραμανλή, γιατί μίλησε για τα πολυδύναμα.  Μα δεν πέρασε ένας χρόνος που ελέχθη με μεγάλες τυμπανοκρουσίες ότι" τα μικρά αστυνομικά τμήματα δεν βοηθούν, πρέπει να γίνουν ισχυρά". Σαν να άλλαξαν οι Κυβερνήσεις. Τώρα μιλάμε για ανά δήμο αστυνομικό τμήμα.
Αυτό λέμε κι εμείς. 'Οτι εδώ δεν υπάρχει σχέδιο, δεν υπάρχει κάτι το οποίο να μπορεί η Κυβέρνηση να το εφαρμόσει με μία συνέπεια για να έχει αποτελεσματικότητα. Συνεχώς αλλάζουν τα πράγματα. Κατά συνέπεια, δικαιούμαστε να μιλάμε για αποσπασματικότητα. Κι επειδή ο Υπουργός επιμένει πως υπάρχει συγκεκριμένη πολιτική, διαπιστώνεται δυστυχώς ότι δεν έχει. Με ποιον συνεργάστηκε γι αυτό το νομοσχέδιο με το Υπουργείο Εθνικής Αμύνης, το Υπουργείο Εμπορικής Ναυτιλίας, με ποιους άλλους; Είδε την Τοπική Αυτοδιοίκηση στην περιφέρεια, μίλησε με κόμματα που συνειδητοποιούν το πρόβλημα; Και τελειώνοντας θέλω, κύριε Υπουργέ, να σας πω εκείνο που αισθάνομαι. Σας επιστρέφω τα περί λαϊκισμού. Οι καθηγητές του λαϊκισμού στη χώρα, δεν μπορούν να εγκαλούν τους άλλους για λαϊκισμό.  (Χειροκροτήματα) Επιτέλους, αυτή η ιστορία πρέπει να σταματήσει. Ξέρουμε πώς η δημαγωγία και ο λαϊκισμός προέκυψαν τα μεταδικτατορικά χρόνια στην Ελλάδα. Εγώ τουλάχιστον που είμαι παλιός στην Αίθουσα και έζησα πολλά χρόνια εδώ, γνωρίζω τι έχει συμβεί και δεν δέχομαι να εγκαλούμαι από το οποιοδήποτε κυβερνητικό στέλεχος για λαϊκισμό. Τον έζησα, τον υπέστην, τον γνωρίζω, ταλαιπωρεί ακόμα την ελληνική κοινωνία και αυτό το πράγμα πρέπει να σταματήσει.
Οφείλει η Κυβέρνηση να καταλάβει μερικά απλά πράγματα. Δεν ερχόμαστε εδώ να διαφωνήσουμε για το νομοσχέδιο, επειδή θέλουμε να κάνουμε αντιπολίτευση. Ζούμε το πρόβλημα, που είναι μεγάλο. Απογοητεύτηκα από τις παρεμβάσεις του Υπουργού, αφού κατάλαβα ότι δεν συνειδητοποιεί το μέγεθος του.  Είναι καιρός να εγκύψει με μεγαλύτερη σοβαρότητα στο πρόβλημα του Υπουργείου του και να εισηγηθεί στον Πρωθυπουργό άλλα μέτρα.
Ευχαριστώ.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, το λόγο επί προσωπικού.
ΠΡΟΕΔΡΕΥΩΝ (Κωνσταντίνος Βρεττός): Πότε δημιουργήθηκε το προσωπικό θέμα; 
ΙΟΡΔΑΝΗΣ ΤΖΑΜΤΖΗΣ: 'Οταν μίλησε ο κύριος Υπουργός.
ΠΡΟΕΔΡΕΥΩΝ (Κωνσταντίνος Βρεττός): Ανεφέρθη σε σας; 'Εχετε ένα λεπτό να μας εξηγήσετε.
ΙΟΡΔΑΝΗΣ ΤΖΑΜΤΖΗΣ: Πριν από λίγο ο κύριος Υπουργός αναφέρθηκε προσωπικά και ούτε λίγο ούτε πολύ είπε πρώτα από όλα ότι λαϊκίζουμε και επιστρέφω αυτό το χαρακτηρισμό...
ΡΟΒΕΡΤΟΣ ΣΠΥΡΟΠΟΥΛΟΣ: Αιτιολογεί τώρα, κύριε Πρόεδρε; ΙΟΡΔΑΝΗΣ ΤΖΑΜΤΖΗΣ: Θα αιτιολογήσω πλήρως.
Και δεύτερον διαστρέβλωσε αυτά τα οποία είπα προηγουμένως.
Μιλήσαμε ξεκάθαρα - και προσωπικά μίλησα- για οικονομικούς μετανάστες και για λαθρομετανάστες. Πέρα, όμως, από αυτά ο κύριος Υπουργός είχε ανάρμοστη συμπεριφορά απέναντι σε συνάδελφο, απέναντι σε μένα. Δεν αρμόζουν εδώ μέσα, κύριε Υπουργέ, εκφράσεις όπως "κάτσε κάτω". Σας παρακαλώ πολύ εδώ μέσα να μιλάτε πολιτικά.
Σας επιστρέφω αυτόν τον χαρακτηρισμό, αν επιμένετε. Εδώ θα πρέπει να μιλάτε πολιτικά και όχι με τέτοιους χαρακτηρισμούς.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει προσωπικό θέμα όπως καταλαβαίνετε.
Κύριε Τζαμτζή, σας παρακαλώ πολύ μη διακόπτετε. Κατά τη διάρκεια των συνεδριάσεων διακόπτετε και είναι εύλογο κανείς να ερεθίζεται, από όπου και αν προέρχεται.
ΙΟΡΔΑΝΗΣ ΤΖΑΜΤΖΗΣ: Μα, όταν διαστρεβλώνονται, κύριε Πρόεδρε, αυτά που λέμε; 
ΠΡΟΕΔΡΕΥΩΝ (Κωνσταντίνος Βρεττός): Ακόμα και εγώ προηγουμένως κάποια στιγμή σας είπα να μην διακόπτετε άλλο. Σας παρακαλώ πολύ  προσέξτε.
Ο κύριος Yπουργός έχει ζητήσει το λόγο για να απαντήσει.
Ορίστε, κύριε Υπουργέ.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης):  Κύριε Πρόεδρε,συμβουλές και συστάσεις δέχομαι απο όλους. Μαθήματα ευπρέπειας -εγώ είμαι και παλαιός σε αυτήν την Αίθουσα έχω έντεκα χρόνια- ειλικρινώς δεν δέχομαι, γιατί νομίζω ότι έχω δώσει εξετάσεις σε ευπρέπεια και ευγένεια.
Σας παρακαλώ λοιπόν πάρα πολύ, να  είστε πιο προσεκτικός άλλη φορά.
ΙΟΡΔΑΝΗΣ ΤΖΑΜΤΖΗΣ: Να είστε και εσείς, κύριε Υπουργέ, πιο προσεκτικός.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Τζαμτζή.
Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, νομίζω ότι έχει γίνει πια κοινοτοπία η παρουσία του αξιοτίμου Προέδρου της Νέας Δημοκρατίας σε συζητήσεις σχεδίων νόμων στη Βουλή, για παρουσία βέβαια που δεν αποσκοπεί στην αναβάθμιση του κοινοβουλευτικού διαλόγου, αφού συστηματικά ο κύριος Πρόεδρος της Νέας Δημοκρατίας αποχωρεί μετά το πέρας της ομιλίας του.
Η επιλογή του κ. Καραμανλή να χρησιμοποιεί το Βήμα της Βουλής ως μπαλκόνι πολιτικής ομιλίας και μάλιστα προεκλογικής είναι μια σεβαστή επιλογή....
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, μου επιτρέπεται; Είναι δικαίωμα κάποιου να έρχεται να μιλάει και να φεύγει.
ΡΟΒΕΡΤΟΣ ΣΠΥΡΟΠΟΥΛΟΣ: Τότε μάλλον είναι και εμένα δικαίωμά μου να λέω αυτά που λέω. Δεν έχω το δικαίωμα να τα λέω; ΠΡΟΕΔΡΕΥΩΝ (Κωνσταντίνος Βρεττός): Το λέω, γιατί λέγεται και ξαναλέγεται.
ΡΟΒΕΡΤΟΣ ΣΠΥΡΟΠΟΥΛΟΣ: Αφήστε με να ολοκληρώσω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): 'Εχει τις πολιτικές του ευθύνες ο καθένας που έρχεται, λέει κάποια πράγματα και φεύγει. Τι να κάνουμε; 
ΡΟΒΕΡΤΟΣ ΣΠΥΡΟΠΟΥΛΟΣ: Εδώ όλοι μιλάμε έχοντας πολιτικές ευθύνες. Εγώ μάλιστα ούτε καν υπαινίχθηκα ότι είναι άνευ ευθυνών ο κ. Καραμανλής σε αυτήν την Αίθουσα.
Επιτρέψτε μου όμως, κύριοι συνάδελφοι, να τονίσω ότι κατά την άποψή μας η χρησιμοποίηση του Βήματος της Βουλής, λίγους μήνες μετά τις εκλογές ως προεκλογικό βήμα, μάλλον υποδηλώνει και φανερώνει με τον πιο αδιάψευστο τρόπο, ότι η Νέα Δημοκρατία δεν έχει συνειδητοποιήσει ακόμα ότι έχει χάσει τις εκλογές ή μάλλον έτσι τη βολεύει να πιστεύει.
Αυτό το διακρίνει κανείς από τον τρόπο που αντιπαρατίθεται σε μια σειρά θέματα, τόσο ο Αρχηγός, όσο και οι συνάδελφοι Βουλευτές της Νέας Δημοκρατίας.
Θεωρώ ότι ο κοινοβουλευτικός διάλογος και ο εντοπισμός των ευθυνών της Κυβέρνησης από την Αξιωματική Αντιπολίτευση είναι πράγματι το βασικό στοιχείο της δημοκρατίας. Ωστόσο, θα εντοπίσω δύο υπερβάσεις και μάλιστα από παλαιούς κοινοβουλευτικούς. Θεωρώ το ουδείς σε αυτήν την Αίθουσα θα μπορούσε να πει ότι ο Υπουργός Δημόσιας Τάξης δεν έχει συνειδητοποιήσει  το πρόβλημα ασφάλειας της χώρας, σε οποιονδήποτε Υπουργό Δημόσιας Τάξης.  Τουλάχιστον το πρόσωπο αυτό, όποιος πολίτης ήταν σε αυτήν τη θέση, το πρώτο πράγμα που θα είχε συνειδητοποιήσει είναι το πρόβλημα ασφάλειας.  Επίσης, νομίζω ότι δεν τιμά την Αξιωματική Αντιπολίτευση να επικαλείται υπόμνημα μια ένωσης αξιωματικών κάποιου νομού και πάνω σε αυτό το υπόμνημα να εδράζει μια ολόκληρη επιχειρηματολογία ότι τάχα υπάρχει έλλειψη υποδομών.
Νομίζω ότι δεν έχει ανάγκη η Αξιωματική Αντιπολίτευση από το υπόμνημα μιας ένωσης αστυνομικών, για να ισχυροποιήσει τα επιχειρήματα της, αν έχει ή δεν έχει υποδομές η Αστυνομία.
Θέλω να εντοπίσω ένα ακόμα σημείο, σε σχέση με αναφορές που ακούστηκαν και από τον Αρχηγό της Νέας Δημοκρατίας και από συναδέλφους της Νέας Δημοκρατίας για πελατειακές σχέσεις, για καθεστωτικές αντιλήψεις, για κομματικές προσλήψεις, κλπ.
Κύριοι συνάδελφοι, δεν απαντάτε συστηματικά, όταν επικαλείσθε αυτά τα επιχειρήματα, σε Υπουργούς οι οποίοι κατευθείαν σας επισημαίνουν ότι η διαδικασία είναι αυτή, μαζί συζητήθηκε, μαζί συμφωνήθηκε.
Και βέβαια δεν απαντάτε σε κάτι πολύ συγκεκριμένο. Ξεχνάτε ή επιχειρείτε να ξεχάσετε ότι το ΠΑΣΟΚ ήταν αυτό που εισήγαγε στο δημόσιο και σε όλα τα παρακλάδια του δημοσίου το αντικειμενικό σύστημα προσλήψεων. Το ΠΑΣΟΚ ήταν αυτό που απέκοψε την πολιτική ζωή της χώρας από τις πελατειακές σχέσεις. Το ΠΑΣΟΚ είναι αυτό που επεχείρησε και επιχειρεί μια ουσιαστική αναβάθμιση στη σχέση Υπουργού -πολιτικής εξουσίας- με πολίτη.
Θα σας θυμίσω ότι ένα από τα βασικότερα πολιτικά σας επιχειρήματα στην προεκλογική περίοδο ήταν η ικανοποίηση των αναγκών των δικών μας, των δικών σας παιδιών. Μη νομίζετε τελικά ότι μπορεί να λέγεται σ' αυτήν την Αίθουσα οτιδήποτε και να μένει αναπάντητο.
Πιστεύω ότι όλοι πρέπει να ξεπεράσουμε εαυτούς και θαρρώ ότι υπάρχουν πεδία πολιτικής αντιπαράθεσης. Δεν θεωρώ όμως ότι δικαιούται η Νέα Δημοκρατία να μέμφεται ή να κατηγορεί τις κυβερνήσεις του ΠΑΣΟΚ ότι είναι αυτές που δημιουργούν πελατειακές σχέσεις και να εμφανίζεται μάλιστα ο Αρχηγός της Νέας Δημοκρατίας ως εγγυητής, ότι αυτός θα εγγυηθεί πως σε καμία περίπτωση η χώρα δεν πρόκειται να επανέλθει στις πελατειακές σχέσεις και να επιτρέψει να αναπτυχθούν καθεστωτικές αντιλήψεις κλπ.  Πιστεύω, κύριοι συνάδελφοι, πως σε καμία περίπτωση τέτοια επιχειρήματα δεν πείθουν τον ελληνικό λαό. Αποκαλύπτουν μια μέγιστη πολιτική υποκρισία από κάποιους. Δεν θέλω να μιλήσω για το παρελθόν, γιατί όλοι προσπαθούμε να το υπερβούμε. Δεν θέλω να μιλήσω για τις μεταπολιτευτικές πρακτικές που ακολούθησε η Νέα Δημοκρατία στη Δημόσια Διοίκηση με ευρύτερη και στενή. Δεν θέλω να μιλήσω για ό,τι επιχειρούσαν να πουν οι υποψήφιοι Βουλευτές και πολιτευτές στις τελευταίες εκλογές, προκειμένου να συσπειρώσουν τους ψηφοφόρους της Νέας Δημοκρατίας ή να διευρύνουν την εκλογική τους δυναμική. Ας τα εγκαταλείψουμε. Εν πάση περιπτώσει, όμως, σε καμία περίπτωση δεν μπορούμε να αναγνωρίσουμε ή να αναγορεύσουμε τον κ. Καραμανλή και τη Νέα Δημοκρατία ως εγγυητές της μη επιστροφής στις πελατειακές σχέσεις.
Το βασικό νομοσχέδιο για την αποκοπή του συστήματος προσλήψεων με τις πελατειακές σχέσεις δεν το ψηφίσατε. Και αρκετοί εξ υμών διατείνεσθε ότι αν είχατε γίνει κυβέρνηση θα το είχατε καταργήσει. Ε, λοιπόν, δεν δικαιούται ο κ. Καραμανλής από το Βήμα της Βουλής να παραπλανά τον ελληνικό λαό ή να επιχειρεί να τον παραπλανήσει μετατρέπων εαυτόν ως εγγυητή της διαφάνειας και της αξιοκρατίας. 'Οχι, τέτοιος εγγυητής, όχι μόνο στα λόγια αλλά στην πράξη, είναι το ΠΑΣΟΚ και σε καμία περίπτωση δεν μπορεί να γίνει αντιστροφή αυτής της κατακτημένης λαϊκής αντίληψης για την προσφορά του ίδιου του ΠΑΣΟΚ στην ανατροπή πρακτικών, που για δεκαετίες ολόκληρες είχαν αναπτύξει οι κυβερνήσεις της Δεξιάς.
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον Κοινοβουλευτικό Εκπρόσωπο του Συνασπισμού θα ήθελα εκφράζοντας την προσωπική μου άποψη ως Προεδρεύων να σας πω το εξής: Η παρουσία των εκάστοτε Αρχηγών κομμάτων αναβαθμίζει το Κοινοβούλιο και χαίρομαι που ο κ. Καραμανλής συχνά έρχεται στη Βουλή και εκφράζει τον πολιτικό του λόγο.  (Χειροκροτήματα από την πτέρυγα της Νέας Δημοκρατίας) Ο κ. Λεβέντης έχει το λόγο.
ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, ακούστηκαν πολλά σ' αυτήν την Αίθουσα σχετικά με τους λαθρομετανάστες και την εγκληματικότητα, σε ένα νομοσχέδιο βέβαια που άπτεται του θέματος αλλά σχεδόν μονοπώλησε το ενδιαφέρον αυτή η πτυχή.
Το ερώτημα είναι ποιος άνοιξε τις πόρτες στους μετανάστες από τα βόρεια σύνορα. Δεν είναι μακρινή η εποχή και το θυμόμαστε όλοι.
Δεύτερον, πόσοι από αυτούς εδώ που κατακεραυνώνουν τους λαθρομετανάστες είναι άσχετοι από τη φτηνή εργατική δύναμη που προσφέρουν. Σχεδόν όλοι έχουν κάποια στιγμή, μπορεί να έχουν και μόνιμα στο σπίτι τους προβλήματα που τα αντιμετωπίζουν, εκμεταλλευόμενοι  αυτήν τη φθηνή εργατική δύναμη. Να μην πω τα σπίτια που φτιάχνονται, να μην πω τις βαριές δουλειές που οι 'Ελληνες πια δεν τις κάνουν, δεν τις καταδεχόμαστε πια, τις οικιακές βοηθούς που με εκατόν είκοσι χιλιάδες (120.000) δραχμές το μήνα απασχολούνται ενδεχομένως και όλο το εικοσιτετράωρο με μια ανάπαυλα μερικών ωρών μέσα στην εβδομάδα. Και μην ξεχνάμε ότι αυτοί οι άνθρωποι είναι εξαίρετες βιολογικές μονάδες, νέοι άνθρωποι, γεροί, κατά κανόνα κατάλληλοι, είναι σε θέση να κάνουν βαριές δουλειές που οι άλλοι δεν μπορούν να τις κάνουν. Και μην ξεχνάμε και κάτι άλλο, αυτά που έχουν επανειλημμένα γραφτεί ότι η Ευρώπη αν θέλει να κρατήσει το σημερινό της επίπεδο και να παρακολουθήσει την εξέλιξη χρειάζεται την επόμενη εικοσαετία εκατόν πενήντα εκατομμύρια (150.000.000) μετανάστες. Ανάμεσά τους και η χώρα μας χρειάζεται τουλάχιστον δύο με τρία εκατομμύρια ξένους μετανάστες, για να μπορέσει να κρατήσει το ρυθμό αυτόν που έχει και να παρακολουθήσει τις εξελίξεις.
Το είπα και χθες ότι δεν είναι αθώες περιστερές όλοι αυτοί οι λαθρομετανάστες. Κανείς μας δεν θα το πει. Δεν σημαίνει ότι όσοι έρχονται εδώ δεν έχουν και πράξεις εγκληματικές διαπράξει και ενδεχομένως να διαπράξουν και στο μέλλον για τις οποίες πρέπει να κρίνονται από τα αρμόδια όργανα της πολιτείας.  Αλλά αυτή είναι η ασήμαντη μειοψηφία. Και ελέχθη από πολλούς έγκριτους ομιλητές από την πλευρά της Νέας Δημοκρατίας ότι το κύριο έγκλημα που μας απασχολεί είναι το οργανωμένο έγκλημα, εισαγόμενο αν θέλετε, κατά ένα ποσοστό, αλλά αυτοί που έρχονται και οργανώνουν το έγκλημα δεν είναι οι λαθρομετανάστες που περνάνε τα σύνορα μέσα από τα χιόνια, όπου τους βρίσκουν παγωμένους πολλές φορές -όπως βρήκαμε το φετεινό χειμώνα κοπέλες που ήταν παγωμένες- αλλά είναι αυτοί που έρχονται επισήμως με τις βίζες και τα χαρτιά τους τακτοποιημένα.
Δεν θα πρέπει να φορτώνουμε όλα τα προβλήματά μας στους λαθρομετανάστες και πολύ περισσότερο νομίζω οι εικόνες που εδώ εμφανίστηκαν ότι: από τη μια άκρη της χώρας μέχρι την άλλη αγωνία διακατέχει το σύμπαν, γιατί φοβούνται να βγουν έξω και ότι δεν τολμούν οι γυναίκες να βγουν το απόγευμα έξω, εγώ δεν έχω διαπιστώσει σε κανένα χώρο κάτι τέτοιο. Κυκλοφορώ στην ύπαιθρο μόνος μου σε σκοτεινές περιοχές, νύκτα, και δεν ένιωσα ποτέ αυτόν το φόβο και δεν νομίζω ότι πολλοί έχουν νιώσει κάποιον τέτοιο φόβο.
Υπάρχουν βέβαια εγκληματικά φαινόμενα. Κάποια απ' αυτά έχουν διαπραχθεί από λαθρομετανάστες, πολύ περισσότερα είναι εγχώρια, άλλα δεν έχουν διαλευκανθεί και έχουν πολλές φορές έντεχνα διογκωθεί από τα Μέσα Μαζικής Επικοινωνίας και αποδοθεί σε άσχετους.
'Ενα άλλο που ελέχθη και βλέπω ότι μας οδηγεί σε άλλες εποχές είναι αυτές οι πράσινες κάρτες. 'Εστω και αν τους έχουμε ελέγξει, τους έχουμε κοιτάξει και τα δόντια, τους δίδουμε την κάρτα, πλην όμως να τους καθηλώσουμε σε πειθαρχημένη διαβίωση. Νομίζω ότι αυτά θυμίζουν εποχές αποκλεισμών και στρατοπέδων άλλων χωρών και άλλων εποχών. Δεν νομίζω ότι στη χώρα μας πρέπει να κυριαρχήσουν τέτοιες απόψεις. Αυτό που ελέχθη το θεωρώ υπερβολή ότι ακόμα και οι διαχειριστές των πολυκατοικιών πρέπει να ελέγχουν, να παρακολουθούν και να οδηγούνται και στην καταγγελία.  Καταλαβαίνετε ότι αυτά θυμίζουν τραγικές καταστάσεις, που όλοι νομίζουν ότι από αυτόν τον τόπο έχουν ξεπεραστεί οριστικά. Βέβαια η χώρα μας δεν μπορεί να δεχθεί όλους αυτούς τους οικονομικούς μετανάστες που φεύγουν από χώρες φτωχές και υπανάπτυκτες, προσπαθώντας να βρουν μια καλύτερη μοίρα εδώ.
'Ηρθαν σαν ενδιάμεσο σταθμό, για να πάνε κάπου αλλού ή να μείνουν μόνιμα και να απασχοληθούν εδώ. Ασφαλώς είναι πάρα πολλοί, είναι εκατομμύρια. Και τα προβλήματα σε όλον τον κόσμο είναι μεγάλα, τα ξέρουμε, ο υπερπληθυσμός πια στον κόσμο είναι ένα από τα μεγάλα προβλήματα μαζί με την καταστροφή του περιβάλλοντος. Και δεν είναι τα μόνα. Δεν θα τα λύσουμε εδώ. Και βλέπω ότι εδώ στην Αίθουσα κάθε φορά που ξεκινάμε από ένα θέμα επεκτεινόμαστε πολύ στα πλαίσια της καλώς ή κακώς εννοούμενης πολιτικής. Υποχρεώνομαι και εγώ να το κάνω αυτό σήμερα παρά το ότι στη χθεσινή μου ομιλία περιορίστηκα στο νομοσχέδιο, γιατί ειπώθηκαν τόσα πολλά και θεωρώ υποχρέωσή μου να τοποθετηθώ.
Στο συγκεκριμένο τώρα νομοσχέδιο θα επαναλάβω συνοπτικά ορισμένα πράγματα σαν προτάσεις. Οι συνοριακοί φρουροί χρειάζονται. Οι ειδικοί φρουροί βέβαια είναι ένα ερωτηματικό, έτσι όπως διατυπώνεται στο νομοσχέδιο. Σε ποιες υπηρεσίες θα αξιοποιηθούν και τι καθήκοντα θα έχουν; Δεν διευκρινίζεται επακριβώς αυτό. Και αν θέλουμε ειδικά καθήκοντα ασφαλώς χρειάζεται και ειδική εκπαίδευση και δεν φθάνει αυτή των τριών-τεσσάρων μηνών. Χρειάζεται έτσι και αλλιώς καλύτερη εκπαίδευση στους πάντες. Οι τρεις μήνες εδώ είναι πάρα πολύ λίγοι.
Χρειάζονται τεχνικά μέσα.
Ο κύριος Υπουργός χθες με διεύψευσε για κάποια στοιχεία που παρουσίασα. Θέλω να ελπίζω ότι θα τα διασταυρώσει, όπως υποσχέθηκε και μακάρι να είναι έτσι όπως τα λέει. Αλλά επειδή έχω την εντύπωση ότι δεν είναι έτσι, ελπίζω ότι τότε θα επανορθώσει, ας το πούμε θα υλοποιήσει την υπόσχεση να υπάρχουν πολύ περισσότερα τεχνικά μέσα και ειδικά περιπολικά που τουλάχιστον απ'όλες τις πληροφορίες που έχουμε στην περιοχή εδώ της Αττικής δεν επαρκούν.
Αναφορικά με την αύξηση των αποδοχών. Κανένας δεν θα διαφωνήσει ότι οι αστυνομικοί αλλά και οι άλλοι φρουροί, όπως και όλοι οι εργαζόμενοι, δεν αμείβονται όπως πρέπει. Δεν θα είχαμε καμία αντίρρηση ασφαλώς να αυξηθούν οι αποδοχές τους. Απεναντίας, και να αυξηθούν οι αποδοχές και να υπάρξει βαθμολογική εξέλιξη, γιατί αν δεν υπάρξει βαθμολογική εξέλιξη και το ενδιαφέρον είναι μειωμένο αλλά και οι αντίστοιχες αμοιβές μικρότερες.
Αναφορικά με τις αναρρωτικές άδειες, επαναλαμβάνω ότι πρέπει να έχουν μακρές αναρρωτικές άδειες, εφόσον έχουν ατυχήματα, τραυματισμούς ή οτιδήποτε άλλο στη διάρκεια της υπηρεσίας τους.
Σχετικά με τις ενδιάμεσες πειθαρχικές ποινές, δεν θα πρέπει να πηγαίνουν κατευθείαν στην απόλυση.
Επίσης για την ανανέωση της πενταετούς σύμβασης πρέπει να υπάρξουν συγκεκριμένα κριτήρια, γιατί έτσι όπως διατυπώνονται δεν είναι συγκεκριμένα τα κριτήρια. Ακόμα πρέπει να υπάρχουν αποζημιώσεις όταν έχουμε απολύσεις είτε για λόγους υγείας ή όποιους άλλους λόγους. Επίσης και για την ασφαλιστική αναβάθμιση για την οποία μίλησαν και άλλοι συνάδελφοι εδώ.
Κυρίες και κύριοι συνάδελφοι, θέλω να πιστεύω ότι δεν θα πρέπει από την Αίθουσα αυτή να βγει ένα μήνυμα πανικού προς τα έξω ότι η Ελλάδα αυτήν τη στιγμή κατατρομοκρατείται, ότι κινδυνεύει να βγει κανένας στο δρόμο να περπατήσει ή δεν ξέρω εγώ τι άλλο. Δεν είναι αυτή η πραγματικότητα. Και πολύ περισσότερο η Εθνική Αντιπροσωπεία δεν πρέπει να δώσει αυτήν την εικόνα που δεν είναι σωστή και που οπωσδήποτε μπορεί να επηρεάσει άσχημα και καταλαβαίνετε αν μη τι άλλο πώς θα μπορούσαν να χρησιμοποιηθούν π.χ. αυτά που λέγονται εδώ μέσα, όταν λέμε για τους Ολυμπιακούς Αγώνες και μεμφόμεθα τους ξένους ότι μας κατηγορούν για την τρομοκρατία ή για οτιδήποτε άλλο. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Δημόσιας Τάξης κ.
Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, θέλω να ανακοινώσω στο Τμήμα ότι έχουν κατατεθεί τρεις τροπολογίες και προφανώς θα εισαχθούν για συζήτηση αύριο μετά το πέρας της συζήτησης του νομοσχεδίου.
Η πρώτη αφορά τις μισθολογικές προαγωγές των αξιωματικών, η δεύτερη αφορά τις μισθολογικές προαγωγές των αστυφυλάκων, πυροσβεστών, λιμενοφυλάκων καθώς και των υπαξιωματικών των Ενόπλων Δυνάμεων. Και η τρίτη τροπολογία αφορά την πρόσληψη εκατό ειδικών φρουρών, προσωπικό φύλαξης για λογαριασμό της "ΑΤΤΙΚΟ ΜΕΤΡΟ", των εγκαταστάσεων δηλαδή του μετρό. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, το λόγο επί προσωπικού. ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε συνάδελφε. Σε τι συνίσταται το προσωπικό θέμα; ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, το προσωπικό θέμα βέβαια αφορά στην επισήμανση του Προεδρείου ότι σαφώς το Τμήμα βλέπει θετικά την παρουσία του Αρχηγού της Αξιωματικής Αντιπολίτευσης. Δεν ξέρω αν αναφέρεσθε σε εμένα. Αν αναφέρεσθε, είναι προσωπικό θέμα και εγώ θέλω να σας απαντήσω.
ΠΡΟΕΔΡΕΥΩΝ (Κωνσταντίνος Βρεττός): Δεν είναι προσωπικό το θέμα.
ΡΟΒΕΡΤΟΣ ΣΠΥΡΟΠΟΥΛΟΣ: 'Οχι. Παραινέσεις τέτοιες, κύριε Πρόεδρε, είναι αποδεκτές από τη μεριά του Προεδρείου, αλλά παραβιάζετε ανοιχτές θύρες.  Και βέβαια δεν πιστεύω ότι υπονοείτε ότι αφού μας κάνει τη χάρη ο Αρχηγός της Αξιωματικής Αντιπολίτευσης και έρχεται στη Βουλή, δεν πρέπει να τον κρίνουμε κιόλας. Εκεί μάλλον διαφωνούμε, αλλά δεν πιστεύω να διαφωνούμε σ' αυτό.
Θέλω να διαφωνήσω, λοιπόν, ότι βεβαιότατα είναι καλοδεχούμενος ο Αρχηγός της Αξιωματικής Αντιπολίτευσης. Θα ήταν πιο καλοδεχούμενος αν έμενε επ' ολίγον να ακούσει τον Υπουργό. Και βέβαια η παρουσία του εδώ επειδή μας τιμά, σαφώς δεν μας στερεί τη δυνατότητα να τον κρίνουμε.  ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε συνάδελφε. Περίπου συμφωνούμε. Απλώς εγώ θέλω να επισημάνω ότι είναι καλό να έχουμε τους Αρχηγούς εδώ, αναβαθμίζουμε το επίπεδό μας. Και, βεβαίως, αν φεύγει γρήγορα, έχει την προσωπική του ευθύνη. 'Εληξε το θέμα.
Ο Κοινοβουλευτικός Εκπρόσωπος του Κ.Κ.Ε. κ. Κοσιώνης έχει το λόγο. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριοι συνάδελφοι, χθες άρχισε το νομοσχέδιο και οι Κοινοβουλευτικοί Εκπρόσωποι έκαναν μια πρώτη τοποθέτηση. Γιατί να κάνουν σήμερα δεύτερη; Γιατί ακούστηκαν αρκετά στην Αίθουσα και θα ήθελα να πω τη γνώμη μου μου όχι με την έννοια της μομφής αλλά με την έννοια κάποιας διαπίστωσης.
Στην αρχή της τοποθέτησής μου είπα χθες ότι εμείς ως ΚΚΕ ανησυχούμε εντονότατα για τη δομή που έχει αυτό το νομοσχέδιο και για την σκοπιμότητα που θέλει να εξυπηρετήσει. 'Οχι για το ποιος και πώς και ποιοι θα προσληφούν. Σήμερα πρέπει να πω ότι οι ανησυχίες μου έγιναν εντονότερες. Γιατί εκτός από ορισμένες εξαιρέσεις σήμερα οι υπόλοιπες τοποθετήσεις στηρίζονταν ακριβώς στο ίδιο στοιχείο, στο στοιχείο της καταστολής του πιστολιού και του πυροβολισμού του πιστολιού μάλιστα.
Αλλά η ιστορία της ανθρωπότητας, αγαπητοί συνάδελφοι, έχει δείξει ότι μέχρι τώρα σε κανένα μέρος του πλανήτη και σε καμία εποχή το παραμικρό κοινωνικό πρόβλημα δεν λύθηκε χωρίς την αναζήτηση των αιτίων που τα δημιουργούν. Ποτέ η καταστολή δεν απέδωσε. Και κυρίως δεν απέδωσε η ένοπλη καταστολή.
Ακούστηκαν καινούρια πράγματα σήμερα. Λέχθηκαν και χθες. Αρχίσαμε από το οργανωμένο έγκλημα. Αυτό με τους λαθρομετανάστες μια το φέρνουν, μια το γυρίζουν αλλιώς. Ο κ. Καραμανλής το είπε λίγο διαφορετικά, το πήρε ο κύριος Υπουργός, το εκμεταλλεύτηκε. Χθες μάλιστα μας έλεγε: "Τι να κάνω στην Καστοριά, τι να κάνω στα Τρίκαλα". Δηλαδή παντού επεξέτεινε το θέμα του λαθρομετανάστη.
Να συζητήσουμε λιγάκι για το οργανωμέμο έγκλημα και για τα άλλα.  Υπάρχει τίποτα το τελευταίο χρονικό διάστημα, καμία έρευνα κοινωνικού χαρακτήρα και εδώ μέσα στην Ελλάδα, που να δείχνει ότι η προηγούμενη γενιά και η προ-προηγούμενη σκάρτεψαν απότομα και έχουμε μια εγκληματική τάση η οποία εμπεδώνεται σε όλους τους τομείς; Υπάρχει καμία κοινωνική έρευνα σε ολόκληρη την Ευρώπη ή εδώ στη χώρα μας που να λέει ότι κάτοικοι που προέρχονται από μια γεωγραφική περιοχή -για να μην ονομάσω Αλβανία και αρχίσουν μερικοί και παραξενεύονται πάλι- έχουν ιδιαίτερη τάση προς την εγκληματικότητα; Υπάρχουν κοινωνικές έρευνες από το παρελθόν που να δείχνουν ότι η μετανάστευση έχει ιδιαίτερα χαρακτηριστικά εγκληματικότητας; Ποια είναι τα αίτια που τα δημιουργούν; Βγάζουμε το σύστημα και τον τρόπο με τον οποίο λειτουργεί τελείως απέξω και θέλουμε να πάρουμε τη χειροβομβίδα ή το πιστόλι για να λύσουμε τα προβλήματα.
Και εγώ πιστεύω -και το έχουμε πει και σαν κόμμα- ότι η σκοπιμότητα αυτού του νομοσχεδίου δεν είναι η πάταξη της λαθρομετανάστευσης. 'Αλλες σκοπιμότητες υπηρετεί, γιατί στο τέλος κατασκευάζουμε ένα παντοδύναμο αστυνομικό κράτος σε όλες τις περιοχές της Ελλάδας. Θα έχουμε σε λίγο την καλύτερη αναλογία αστυνομικών σε όλον τον κόσμο ανά κάτοικο. Θα αρχίσουν τα πράγματα κάπου να ισοφαρίζονται, γιατί είναι και κάποιες άλλες μυστικές υπηρεσίες που έχουν έρθει στη χώρα μας και ερευνούν τα πάντα.  Ποιοι είναι υπό παρακολούθηση και ποιοι παρακολουθούν; Και μου κάνει εντύπωση το ότι επανερχόμαστε στο ίδιο σημείο τώρα και θέλουμε να βρούμε εντονότερους τρόπους καταστολής. Και το δεύτερο κυρίαρχο σημείο είναι αυτό που λέχθηκε σήμερα, δηλαδή κατά τη γνώμη μου από την Αξιωματική Αντιπολίτευση, αν υπήρχε τρόπος παρέμβασης στις προσλήψεις που να γίνεται με κάπως διαφορετικότερο τρόπο, τα περισσότερα πιθανόν να γινόντουσαν αποδεκτά. Και κάνει εντύπωση αυτό το γεγονός, διότι καταλήγει πάλι στο ίδιο σημείο της καταστολής με διαφορετική μορφή.  Η πείρα έχει αποδείξει μέχρι τώρα ότι οι δυνάμεις καταστολής δεν χρησιμοποιήθηκαν στις περισσότερες περιπτώσεις για τους συγκεκριμένους σκοπούς για τους οποίους δημιουργήθηκαν τουλάχιστον με μια κοινοβουλευτική πλειοψηφία ή με μια κοινοβουλευτική απόφαση, αλλά για άλλους σκοπούς. Και να δούμε τώρα με την πάροδο του χρόνου εάν θα διαψευστούμε σε αυτό σαν Κομμουνιστικό Κόμμα. Μέχρι τώρα σε όλα αυτά που έχουμε πει, στις προβλέψεις που έχουμε κάνει από το 1989 και δώθε, δεν διαψευστήκαμε δυστυχώς σε τίποτα. Και γι'αυτό είχα εκφράσει την ανησυχία μου και χθες και την εκφράζω και σήμερα, γιατί βλέπω ότι το κλίμα οδηγεί προς αυτήν την κατεύθυνση.
Αυτό τώρα δεν γίνεται για να απαλλάξουμε από το αίσθημα ανασφάλειας τους κατοίκους των ακριτικών περιοχών. Αν βρισκόντουσαν εδώ μέσα και άκουγαν αυτά τα πράγματα, θα τους είχε δημιουργηθεί μεγαλύτερο αίσθημα ανασφάλειας. 'Ακουσα και τον κ. Λεβέντη που το είπε. Κι εγώ έχω γυρίσει σ'αυτές τις περιοχές. Αυτό που λένε για κάγκελα σιδερένια κλπ. δεν το έχω δει πέρα από το ότι έχει εποχιακές εξάρσεις αυτό το πράγμα με τη συμβολή και των Μαζικών Μέσων Ενημέρωσης. Και όταν μεμονωμένα θέματα τα υπεραπλουστεύουμε και τα γενικεύουμε, ξέρετε ότι είναι πάρα πολύ επικίνδυνη λογική αυτή, που οδηγεί τον κόσμο στο να πιστεύει ότι τελικά καλά κάνουν οι δυνάμεις καταστολής.
Κύριε Πρόεδρε, ούτε το μισό χρόνο δεν χρησιμοποίησα. Απλώς ήθελα να επαναβεβαιώσω τους φόβους μου -όχι μόνο τους προσωπικούς τους δικούς μουκαι να πω εκείνα που ακούστηκαν το τελευταίο χρονικό διάστημα, τα οποία εμένα με ξένισαν πολύ περισσότερο παρά το ότι προέρχονται και από ανθρώπους που τους γνωρίζω από παλιά και είναι και αγαπητοί συνάδελφοι.  ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντός έχει το λόγο. ΑΛΕΞΑΝΔΡΟΣ ΚΟΝΤΟΣ: Κύριε Υπουργέ, προέρχομαι από ακριτικό νομό, από την Ξάνθη, και αυτά που θα σας αναφέρω προέρχονται κυρίως από εμπειρίες που είχα με συνεχείς επαφές με τα παιδιά αυτά, με τους συνοριακούς φύλακες και την υπηρεσία που λειτουργεί εκεί.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, θα σας διακόψω μισό λεπτό. Μια και έγινε λόγος περί αναβάθμισης του Κοινοβουλίου, δεν απευθύνεσθε προς τον Υπουργό, απευθύνεσθε προς το Προεδρείο. Αυτό λέει ο  Κανονισμός και αυτό επιβάλλει η τάξη. Ο κύριος Υπουργός μπορεί να ακούει.  Σας το λέω επειδή είσθε καινούριος.
ΑΛΕΞΑΝΔΡΟΣ ΚΟΝΤΟΣ: Μάλιστα, κύριε Πρόεδρε.
Κατ' αρχήν αυτά τα οποία θα αναφέρω προέρχονται κυρίως από εμπειρίες που είχα με επαφές με την υπηρεσία αυτή, για την οποία οφείλουμε να παρατηρήσουμε και κυρίως για τα παιδιά που την απαρτίζουν ότι καταβάλλουν κάθε φιλότιμη και δυνατή προσπάθεια, έτσι ώστε να επιτελέσουν το επικίνδυνο και δύσκολο έργο τους.
Και βέβαια δεν μπορούμε παρά να συμφωνήσουμε στην πρόσληψη νέων συνοριακών φυλάκων και μάλιστα περισσότερων από αυτούς που προτείνετε με το νομοσχέδιο. 'Αλλωστε υπήρξε και προεκλογική δέσμευση και εξαγγελία της Νέας Δημοκρατίας. 'Ομως πρέπει να ομολογήσουμε ότι έχουμε σοβαρές ενστάσεις -το ανέφεραν και οι προλαλήσαντες συνάδελφοι- και ως προς τον τρόπο πρόσληψης και ως προς την εκπαίδευση και ως προς τον εξοπλισμό των ανθρώπων αυτών και βέβαια ως προς το τι μέλλει γενέσθαι για τους συνοριακούς φύλακες.
Θα ήταν πολύ καλύτερα σήμερα εάν, αντί για τα λίγα μέτρα που περιλαμβάνει το νομοσχέδιο αυτό, είχατε καταθέσει ένα ολοκληρωμένο νομοσχέδιο, το οποίο θα ξεκαθάριζε, πρώτον, τον τρόπο πρόσληψης, ο οποίος καταλαβαίνετε ότι όσο απομακρύνεται από τις πανελλήνιες εξετάσεις και από το ΑΣΕΠ αφήνει κάποια περιθώρια να σκεφθούμε ότι μπορεί να γίνουν προσλήψεις με διαδικασίες που δεν είναι απόλυτα διαφανείς.
Ως προς την εκπαίδευση των νέων αυτών ανθρώπων πιστεύουμε ότι και περισσότερος χρόνος θα απαιτηθεί -θα πρέπει να εκπαιδεύονται περισσότερο χρόνο οι άνθρωποι αυτοί- και πιο σωστή εκπαίδευση να γίνεται.
Θα ήθελα, κύριε Υπουργέ, να σας πω και κάτι άλλο. Χθες στις 00.15' μας είπατε εδώ ότι ανά τρίμηνο περίπου κλιμάκια επισκέπτονται στους νομούς αυτούς τους συνοριακούς φύλακες και γίνεται μία συνεχής εκπαίδευση. Χθες το βράδυ επικοινώνησα με τους ανθρώπους αυτούς και σας διαβεβαιώ ότι τουλάχιστον στο Νομό Ξάνθης, από τότε που ιδρύθηκε το συνοριακό φυλάκιο εκεί, κανένα κλιμάκιο δεν έχει πάει από την Αθήνα για να τους εκπαιδεύσει.
Επίσης, ο εξοπλισμός τους είναι ελλιπέστατος. Και για το θέμα του εξοπλισμού μας είπατε ότι οι άνθρωποι αυτοί έχουν σύγχρονα όπλα, έχουν όπλα γερμανικά των εννέα χιλιοστών. Τουλάχιστον στο φυλάκιο της Ξάνθης, οι συνοριακοί φύλακές μας έχουν τριανταοκτάρια και τριανταδυάρια περίστροφα, τα οποία έχουν πάρει από τις αποθήκες της Ελληνικής Αστυνομίας και δεν έχουν σύγχρονο οπλισμό. Και βέβαια σας καλώ, επειδή αναφερθήκαμε στον οπλισμό και επειδή είχα επικοινωνία μαζί τους χθες το βράδυ στις 00.30', να πάρετε ένα τηλέφωνο στην Αστυνομική Διεύθυνση Ξάνθης, οπότε και θα πιστοποιήσετε αυτά τα οποία σας λέω.
Επίσης πιστεύω ότι πρέπει να ξεκαθαρίσει, κύριε Υπουργέ, το τι θα γίνουν αυτοί οι άνθρωποι, διότι πλανάται η σκέψη ότι αυτοί θα ενταχθούν στις δυνάμεις της Ελληνικής Αστυνομίας. Καλό είναι, λοιπόν, αφού οι άνθρωποι αυτοί θα έχουν αποκτήσει και μία εμπειρία με την πάροδο των χρόνων, να τους ξεκαθαρίσουμε ότι προσελήφθησαν για έναν ορισμένο σκοπό και ότι θα συνεχίσουν να είναι συνοριακοί φύλακες.
Πέραν αυτών, θελω να σας πω, κύριε Υπουργέ, ότι υπάρχουν τουλάχιστον από πλευράς μου και σοβαρές ενστάσεις όσον αφορά την πρόσληψη και τοποθέτηση νέων συνοριακών φυλάκων σε όμορους των παραμεθορίων νομών. Η άποψή μου είναι ότι αυτοί θα πρέπει να χρησιμοποιούνται επάνω στα σύνορα, δηλαδή να λύνεται το πρόβλημα εν τη γενέσει, διότι εάν οι λαθρομετανάστες φύγουν από τις παραμεθόριες περιοχές, αντιλαμβάνεσθε ότι το γεωγραφικό εύρος της σύλληψής τους είναι πολύ μεγαλύτερο και φυσικά θα δυσκολευτεί πολύ το έργο της σύλληψης των λαθρομεταναστών.
Πέραν αυτών, θα ήθελα να αναφερθώ και σε ένα ειδικό πρόβλημα που υπάρχει στην περιοχή. Προσλάβατε εβδομήντα περίπου συνοριακούς φύλακες.  Δίπλα στα ελληνοβουλγαρικά σύνορα, που συνορεύει ο Νομός Ξάνθης, κατοικεί κυρίως μουσουλμανική μειονότητα και βέβαια σε ένα μικρό μέρος κατοικούν και χριστιανοί. Είναι λυπηρό το γεγονός ότι ούτε ένα παιδί από τη μειονότητα προσελήφθη, ούτε κάποιος από τις περιοχές εκείνες. Βέβαια είναι φυσικό ότι δεν θα είχαν τα μόρια για να προσληφθούν και αυτό το καταλαβαίνουμε και είναι αντιληπτό, κύριε Υπουργέ.
Η πρότασή μου είναι -επειδή αυτοί οι άνθρωποι ήδη συμβάλλουν στην προσπάθεια των συνοριακών φυλάκων, γνωρίζουν τη γεωγραφική διαμόρφωση του εδάφους, έχουν γεννηθεί, μεγαλώσει και ριζώσει στις περιοχές αυτέςτουλάχιστον στους ΟΤΑ, στους δήμους και τις κοινότητες που είναι δίπλα στα σύνορα, τα παιδιά που προέρχονται από τους δήμους αυτούς να έχουν κάποια περισσότερα μόρια, έτσι ώστε να μπορέσουν και κάποιοι από αυτούς να γίνουν συνοριακοί φύλακες.
Και βέβαια θα μπορούσαμε να προσλάβουμε ένα ποσοστό συνοριακών φυλάκων κατ' εξαίρεση από τους κατοίκους της περιοχής, όπως γίνεται με την είσοδό τους στα πανεπιστήμια. 'Ετσι θα κάνουμε καλούς συνοριακούς φύλακες, οι οποίοι γνωρίζουν τη γεωγραφική διαμόρφωση του εδάφους και οι οποίοι -πιστέψτε με- πολλές φορές θα περιπολούν και εκτός των ωρών που έχουν υπηρεσία, γιατί θα προστατεύουν τα δικά τους σπίτια. Πιστέψτε με, θα γίνουν πάρα πολύ καλοί συνοριακοί φύλακες και θα βοηθήσουν τη φύλαξη των συνόρων μας.
Εγώ αυτά ήθελα να αναφέρω, κύριε Υπουργέ.
Τελειώνοντας θα ήθελα να πω ότι εμείς είμαστε υπέρ της πρόσληψης συνοριακών φυλάκων. Το θέμα όμως είναι ότι το νομοσχέδιο που έχετε καταθέσει δεν παρέχει μία ολοκληρωμένη άποψη της λειτουργίας της υπηρεσίας αυτής. Κατά συνέπεια είμαι αναγκασμένος να το καταψηφίσω.  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κιλτίδης έχει το λόγο. 
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, αγαπητοί συνάδελφοι, επειδή η συζήτηση γίνεται επί της αρχής του νομοσχεδίου, θα ήθελα να συμβάλω κατά το θεωρητικό ή πρακτικό τρόπο στο να φωτιστούν ορισμένα σημεία γύρω από το νομοσχέδιο, έστω και ως κολοβό που έρχεται σήμερα στο Κοινοβούλιο.
Η ανάγκη των συνοριακών φυλάκων είναι δεδομένη και αυτονόητη. Επειδή η παράταξή μας είναι μία παράταξη η οποία διακρινόταν για κυρίαρχα στοιχεία νόμου, τάξεως και παραδόσεως, θα προσπαθήσω να φωτίσω κατά το δυνατόν και να συμβάλω σ' αυτόν το διάλογο, εάν είναι τούτο χρήσιμο και για την Κυβέρνηση και για τον Υπουργό.
Θεωρούμε αυτονόητο κάτι το οποίο αμφισβητεί η αριστερή πλευρά του Κοινοβουλίου, η οποία εν πολλοίς σήμερα με την αντίληψη την οποία εξέφρασε ούτε λίγο ούτε πολύ ταυτίστηκε με τη νεοφιλελεύθερη αντίληψη, όπου από άλλη οικονομικίστικη θεώρηση πρέπει πράγματι να διαλυθούν τα εθνικά γνωρίσματα και να ζήσουμε φύρδην μίγδην. 'Ισως και με την προλεταριοποίηση μάλλον. Κάτι τέτοιο υπονοούσαν οι συνάδελφοι της Αριστεράς, όταν δεν ξεκαθαρίζουν ποιοι, τέλος πάντων, θα ζήσουν σε μία ευνομούμενη κοινωνία, σε μία κοινωνία η οποία θα χαρακτηρίζεται τελικώς από εθνικά ή πολιτιστικά ιδιαίτερα γνωρίσματα, όπου όλοι θα έχουμε υποχρεώσεις και βεβαίως δικαιώματα; Είναι δυνατόν η πατρίς, όταν καλεί στα όπλα εν καιρώ κινδύνου τον 'Ελληνα πολίτη, να του λέει ότι πρέπει να δώσει και την τελευταία ρανίδα του αίματός του για τα σύνορα της πατρίδος τα όσια και τα ιερά και εν καιρώ ειρήνης αυτό το αυτονόητο να καταπατάται; Και επειδή τα αυτονόητα πρέπει να υλοποιούνται, πιστεύω πολύ ορθώς κατά το παρελθόν, όταν δεν συμμετείχα εγώ σ' αυτήν την Αίθουσα, αποφασίστηκε -και πιστεύω με την ευχή όλων των κομμάτων- η δημιουργία των συνοριακών φυλάκων.
Τώρα, για ποιο λόγο δημιουργήθηκε αυτή η ανάγκη των συνοριακών φυλάκων; Αγαπητοί φίλοι, θα ανατρέξουμε λίγο στην ιστορία, θα δούμε τα δεδομένα και την πραγματικότητα και θα καταλάβουμε κατ' αρχάς και τι αντικείμενο και τι προσόντα πρέπει να έχουν οι συνοριακοί φύλακες.  Παλαιότερα τα σύνορα της πατρίδας μας εφυλάσσοντο από τον ελληνικό στρατό, διότι ήταν δεδομένη η αντιπαλότητα των δύο κόσμων και δεν χρειαζόταν να προστεθεί κανένα άλλο σώμα φύλαξης των ελληνικών συνόρων.  Από τη στιγμή που δημιουργήθηκε η νέα κατάσταση με την κατάρρευση του υπαρκτού σοσιαλισμού, με το κύμα των μεταναστών που προκλήθηκε προς την πλευρά τη δική μας, δημιουργήθηκε το ζητούμενο της φύλαξης των συνόρων.  Αυτονόητα δημιουργείται η υφή και η διάσταση του προβλήματος και από την πλευρά της υλοποιήσεως και της επανδρώσεως αυτού του σώματος των συνοριακών φυλάκων. Και ποιο είναι αυτό; Παλαιότερα ήταν ο στρατός. Αυτοί όμως που εισέρχονται, έρχονται με ιδιαίτερα γνωρίσματα και φέρνουν εγκληματικότητα. Την εγκληματικότητα την αντιμετωπίζει η Αστυνομία.
'Αρα, κατ' εμέ, η πρότασή μου προς την Κυβέρνηση, είναι απλή και νομίζω πρακτική. Το σώμα των συνοριακών φυλάκων έπρεπε να είχε και από τα δύο γνωρίσματα, να ήταν μια σύνθεση ενός στρατιωτικού και ενός αστυνομικού σώματος; Πώς θα επιτυγχάνετο αυτό; Πρώτον, το αναπόφευκτο δικαίωμα του κάθε πολίτη, το οποίο βάζουμε σαν υποχρέωση ότι μπορεί να φυλάξει τα σύνορα της πατρίδος όταν υπηρετεί στον ελληνικό στρατό, του το στερούμε όμως γιατί δεν έχει, λέει, διάφορα προσόντα, δεν είναι τελειόφοιτος λυκείου. Από την άλλη πλευρά, για την εγκληματικότητα πρέπει να έχει χαρακτηριστικά αστυνομικής γνώσεως και εκπαιδεύσεως. Πώς θα αποκτηθούν αυτά; Με την εκπαίδευση. Τι άλλο πρέπει να γίνει; Πρέπει να γνωρίζει, εφόσον θα έχει και τη διάσταση την τοπική, το γεωγραφικό χώρο.  Και επειδή όλοι σ' αυτήν την Αίθουσα και έξω, στα μέσα ενημερώσεως, κοπτόμεθα περί της ενισχύσεως των συνόρων και των ακριτών, εάν πράγματι είμαστε αποφασισμένοι να κάνουμε πολιτική συνόρων, αγαπητοί συνάδελφοι και αγαπητέ Πρόεδρε, τότε θα πρέπει το ιδιαίτερο γνώρισμα της εντοπιότητος να ήταν το κυρίαρχο, μαζί με τα άλλα δύο γνωρίσματα τα οποία προανέφερα και, ναι, να προτιμώνται οι άνθρωποι που διαμένουν στην παραμεθόριο και γνωρίζουν καλώς την περιοχή.
Εάν ήταν ο αγαπητός Υπουργός σήμερα εδώ θα του έλεγα ότι βεβαίως προσέφεραν οι συνοριακοί φύλακες στο Νομό Κιλκίς, αλλά δεν πέτυχαν αυτό το οποίο θέλαμε να πετύχουμε. Και, αν θέλετε, τα εκφυλιστικά φαινόμενα που συμβαίνουν σε όλους τους δημοσίους υπαλλήλους, βήμα βήμα τα ζούμε και σ' αυτό το σώμα.
Από την άλλη πλευρά, πενταετής θητεία. Και τι θα γίνει μετά; Πού θα πάνε; Ακούστηκαν εδώ απόψεις ότι αυτονόητα μάλλον υπάρχει ο δρόμος της εξέλιξής τους σε αστυνομικούς. Μα, δεν είναι δυνατόν. Θα πάψει να υπάρχει η αναγκαιότητα της φυλάξεως των συνόρων; Αν δημιουργηθούν άλλου είδους κοσμογονικές αλλαγές, αντιπαλότητες ή περισσότερο χαλαρή σύνδεση των κρατών, τότε θα συζητήσουμε ξανά τι θα κάνουμε για τη φύλαξη των συνόρων.  Επομένως θα έπρεπε κατ'εμέ αυτό το σώμα να έχει ένα κυρίαρχο γνώρισμα ιδιαίτερα δικό του, που να είναι σώμα συνοριακής φύλαξης. Ας πάρει την απόφαση η Κυβέρνηση για το πού θα υπάγεται, αν θα υπάγεται στο στράτευμα, στην Αστυνομία. 'Ετσι, να δίνεται η δυνατότητα στους ανθρώπους που διαμένουν στην παραμεθόριο να μετέχουν στο σώμα αυτό και όχι μόνο σε αυτούς που έχουν αυτά τα γνωρίσματα και τα προσόντα, τα οποία βέβαια ορθώς υπάρχουν. Αν θέλουμε να έχουμε προσανατολισμό συνόρων προς την καλύτερη πλευρά, σε αυτό μπορούν να συμμετέχουν οι άνθρωποι που μένουν, πονούν τον τόπο αυτόν και θα φύλαγαν καλύτερα τα σύνορα, με όλα τα ιδιαίτερα γνωρίσματα της φιλανθρωπίας που ανέφεραν κάποιοι.
'Οσον αφορά τα νησιά, δεν είμαι αρμόδιος για να μιλήσω, αλλά νομίζω ότι έχουν μία ιδιαιτερότητα. Είναι δυνατόν να απαιτούνται τα ίδια προσόντα με αυτά που απαιτούνται για όσους θα είναι στην ξηρά; Εκεί χρειάζεται ναυτική εκπαίδευση. Σύνορα είναι η θάλασσα. Δεν είναι δυνατόν να υπάρχουν τα ίδια κριτήρια στην επιλογή. Κάτι διαφορετικό θα πρέπει να συμβεί. 'Η πρέπει να εξαιρεθούν και να αναλάβει το Λιμενικό με ενίσχυσή του εξ ολοκλήρου τη φύλαξη της νησιωτικής ακριτικής Ελλάδας ή θα πρέπει τα κριτήρια προσλήψεως να έχουν ένα γνώρισμα, αυτό που έχει και ο Ελληνικός Στρατός, όταν στις επιλογές του κατατάσσει τους ανθρώπους στα νησιά ή στο Ναυτικό.
Από εκεί και ύστερα συμφωνώ απολύτως για την εκπαίδευση. Θα ήμουν αδαής αν δεν συμφωνούσα για την εκπαίδευση, η οποία πρέπει να συνεχιστεί.  Με έκπληξη, όμως, διαβάζει κανείς στο νομοσχέδιο "και σε άλλους όμορους νομούς". Τελικά είναι συνοριακοί φύλακες ή κάτι διαφορετικό; Τα αυτονόητα δεν συμβαίνουν και δεν εφαρμόζονται ή θα αλλάξουμε την ελληνική γλώσσα και θα ονομάσουμε σύνορα μία άλλη γεωγραφική περιοχή; Ποια ανάγκη κάνει το Υπουργείο, την Κυβέρνηση, να επεκτείνει το θεσμό προς την άλλη κατεύθυνση; 'Οσον αφορά το σώμα των αστυνομικών, νομίζω ότι με την τροπολογία που καταθέτει ο Υπουργός δίνει μία λύση και από εκεί και πέρα είμαστε σε θέση να κρίνουμε το έργο της Αστυνομίας. 'Ολοι μιλήσαμε με τα καλύτερα λόγια.  Νομίζω ότι ορθώς πράττει και δεν διακρίνει τους ανώτερους αξιωματικούς από τους αστυφύλακες. Αναλογική αναβάθμιση δικαιούνται όλοι στο ελληνικό κράτος, σε μία ευνομούμενη πολιτεία.
'Οσον αφορά τις τροπολογίες, είμαστε θετικοί να ψηφιστούν και να έλθει κάτι ακόμα πιο ολοκληρωμένο.
'Οσον αφορά όμως τον άλλο προβληματισμό που εξέθεσα, πιστεύω ότι πρέπει να ληφθεί υπόψη και κατόπιν να ψηφίσουμε, αν πρέπει να ψηφίσουμε κάτι για τις ακριτικές περιοχές.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε τον κύριο συνάδελφο.
Κυρίες και κύριοι συνάδελφοι, επειδή βλέπω ότι είναι αρκετοί εγγεγραμμένοι ακόμα να μιλήσουν, θα ήθελα να σας κάνω μία πρόταση, γιατί ούτως ή άλλως ο χρόνος είναι πεπερασμένος. 'Αλλωστε πολλά πράγματα έχουν λεχθεί και ήδη οι ομιλητές έχουν αρχίσει να μειώνουν από μόνοι τους το χρόνο των αγορεύσεών τους. Θα πρότεινα, λοιπόν, να μειώσουμε το χρόνο των ομιλιών στα πέντε λεπτά, για να μπορέσουν όλοι να μιλήσουν, αν δεν έχετε αντίρρηση.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Συμφωνούμε, κύριε Πρόεδρε, γιατί εμείς όλοι οι Βουλευτές του Τμήματος πρέπει σε μία ώρα το πολύ να έχουμε φύγει, αφού έχουμε μία εκδήλωση με τον Πρόεδρο του κόμματος.
ΠΡΟΕΔΡΕΥΩΝ (Κωνσταντίνος Βρεττός): Υπάρχει καμία αντίρρηση; 'Οχι.
Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριε Πρόεδρε, κυρίες και κύριοι συνάδελφοι, αποτελεί αυτονόητη έννοια ότι σε μία ευνομούμενη δημοκρατία θα πρέπει να κυριαρχεί το αίσθημα της ασφάλειας των πολιτών και όταν λαμβάνονται μέτρα προς την κατεύθυνση αυτή θα πρέπει να υπάρχει και συνεννόηση και κατανόηση.
Αυτονόητο καθήκον, όμως, του πολιτικού άνδρα είναι να καταθέτει την πραγματικότητα και να αναδεικνύει τα προβλήματα. 'Ολοι στη χώρα μας γνωρίζουμε ότι το μεγαλύτερο πρόβλημα μετά την ανεργία είναι η εγκληματικότητα και μάλιστα η εισαγόμενη, το αλλοδαπό οργανωμένο έγκλημα.  Θα κάνω μερικές αναφορές στα ναρκωτικά, στους ένα εκατομμύριο περίπου λαθρομετανάστες, στους νονούς της νύχτας, στις παράνομες λέσχες, στη ρωσική και αλβανική μαφία, στα κρούσματα διαφθοράς στα Σώματα Ασφαλείας που σκιαγραφούν τη σύγχρονη Ελλάδα, την πιο φιλήσυχη χώρα της Ευρώπης κατά τον Υπουργό Δημοσίας Τάξεως. Πάντα η εξουσία ωραιοποιούσε τις καταστάσεις. Είναι το γνωστό σύνδρομο της αλαζονικής συμπεριφοράς με ήπιους τόνους.
Διερωτάται ο κύριος Υπουργός γιατί καταψηφίζουμε το νομοσχέδιο. Η απάντηση είναι πολύ απλή.  Το καταψηφίζουμε, διότι ο ελληνικός λαός περιμένει εδώ  και χρόνια μια συνολική, αξιόπιστη πρόταση με όλα  εκείνα τα χαρακτηριστικά αντιμετώπισης της εγκληματικότητας και δεν την έχετε.   Λέει ο κύριος Υπουργός ότι εδώ και δύο χρόνια ακούει τα ίδια πράγματα. Τι να πούμε εμείς, κύριοι της Κυβέρνησης; Τι να πει ο ελληνικός λαός που επί χρόνια βλέπει, όχι τα ίδια, αλλά χειρότερα πράγματα; Είναι αλήθεια ότι τα σύνορα είναι αφύλακτα. Είναι αλήθεια ότι καταργήθηκαν στρατιωτικά φυλάκια. Είναι αλήθεια ότι ο εξοπλισμός είναι ελλιπής. Είναι αλήθεια ότι δεν υπάρχει σωστή εκπαίδευση. Είναι αλήθεια ότι  το λαθρεμπόριο είναι καθημερινή πραγματικότητα. Είναι αλήθεια ότι τα ναρκωτικά έρχονται με καραβάνια. Είναι κάτι  που διαπίστωσε το κλιμάκιο της Νέας Δημοκρατίας που επισκέφθηκε το Νομό Καστοριάς, εκπληρώνοντας την επιθυμία της μεγάλης πλειοψηφίας του καστοριανού λαού. 'Οσα ανέφεραν οι εισηγητές δεν είναι αντιπολιτευτική υπερβολή αλλά ζώσα πραγματικότητα και κατοχυρωμένη όχι μόνο από διαπιστώσεις αλλά και από έγγραφα των συλλογικών οργάνων των αστυνομικών.
Επειδή ο κύριος Υπουργός ανέφερε ότι το νομοσχέδιο είναι εθνικής σημασίας, κανένας δεν θα διαφωνούσε σε ό,τι έχει σχέση με τον τίτλο. Εμείς θα λέγαμε ότι το νομοσχέδιο είναι υψίστης σημασίας, εάν λάβει κάποιος υπόψη του τη θρασύτητα των Αλβανών εθνικιστών με τις προκηρύξεις που είδαν το φως της δημοσιότητας. 'Εχουν το θράσος να κάνουν έδρα τους τα Ιωάννινα.
Δεν είναι καθόλου τυχαίο το γεγονός ότι το 50% των εγκλείστων στις φυλακές είναι αλλοδαποί και εξ αυτών  το 70% είναι Αλβανοί. Τα ως άνω δεν είναι ούτε ξενοφοβία ούτε ρατσισμός. Είναι μια δυσάρεστη πραγματικότητα.  Στο σημείο αυτό και χρήσιμο αλλά και σωστό είναι να αναφερθούμε στους οικονομικούς λαθρομετανάστες με την ανάλογη αλληλεγγύη και στην αναφορά σας στις αιτιάσεις των Βουλευτών.
(Στο σημείο αυτό   την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) Η καθιέρωση της πράσινης κάρτας είναι σωστό μέτρο και ελπίζουμε ότι το νομοσχέδιο περί μεταναστευτικής πολιτικής, που θα έρθει σύντομα στη Βουλή, Θα δώσει τις δέουσες λύσεις.
Ο επίλογος θα είναι μελαγχολικός, μιας και η αναφορά γίνεται για τους δύο συνοριακούς φρουρούς που έπεσαν στην Καστοριά, τον Ζαρομυτίδη στον οποίον αναφέρθηκε ο κύριος Υπουργός, και τον Παμπουκίδη.
Κύριοι συνάδελφοι, δεν μπορώ να μην περιγράψω την εικόνα της μητέρας του Παμπουκίδη, που, σφίγγοντας στην αγκαλιά της τη γαλανόλευκη μέσα σε ένα ατέλειωτο βογκητό ψέλλιζε: "Μου πήραν το  Γιάννη, έχω τη γαλανόλευκη".  'Ηταν ένας νέος γυμναστής, που η ανεργία τον οδήγησε στο Σώμα των Συνοριακών Φρουρών. 'Αθελά μας η συγκριτική μας σκέψη πηγαίνει σε άλλους νέους, τους γνωστούς-αγνώστους, που έκαιγαν τη  γαλανόλευκη στα Προπύλαια πριν λίγα χρόνια.
Επειδή, κύριε Υπουργέ, ο αντιπολιτευτικός λόγος κάπου τελειώνει και επειδή στο τέλος- τέλος πρέπει να υπηρετούμε και υπηρετούμε τα ίδια ιδανικά, νομίζω ότι η πολιτεία νομοθετικά θα πρέπει να είναι περισσότερο γενναιόδωρη απέναντι στις οικογένειες των θυμάτων.
Σας ευχαριστώ.
(Χειροκροτήματα απο την πτέρυγα της Νέας Δημοκρατίας) ΠΡΟΕΔΡΕΥΟΥΣΑ (Αννα ΜΠΕΝΑΚΗ-ΨΑΡΟΥΔΑ): Ο κ.Τασούλας έχει το λόγο. 
ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, σήμερα ο Τύπος των Αθηνών δημοσιεύει κάτι το οποίο ο ίδιος αποκαλεί "ποσοστά της ντροπής". Δημοσιεύει τις νέες στατιστικές της Ευρωπαϊκής 'Ενωσης για την ανεργία στην Ελλάδα. Τα δυσμενή πρωτεία αυτής της λίστας κατέχει η περιφέρεια της δυτικής Μακεδονίας με 47% στους νέους κάτω των είκοσι πέντε ετών.
Εν συνεχεία έρχεται η 'Ηπειρος με ποσοστό 43% στους νέους κάτω των είκοσι πέντε ετών.
Η πραγματικότητα αυτή δεν εντάσσεται στο διάλογο ο οποίος γίνεται με τον Υπουργό Δημοσίας Τάξεως -o oποίος απουσιάζει αυτήν τη στιγμή- για το ποια Ελλάδα είναι πιο πραγματική, αυτή που περιγράφει η Αντιπολίτευση ή αυτή που περιγράφει η Κυβέρνηση. Η πραγματικότητα αυτή είναι εντελώς αδυσώπητη.
Μην έχετε αμφιβολία, κύριε Υπουργέ, ότι μια από τις αιτίες που έχουν οδηγήσει στις συγκεκριμένες περιφέρειες την ανεργία των νέων ανθρώπων σε αυτά τα ποσοστά είναι και η ανασφάλεια, η οποία δεν επιτρέπει την παραμικρή επένδυση εδώ και δεκάδες χρόνια. Ο ανταγωνισμός στο διάλογο για να πείσει ο ένας τον άλλον ή για να πείσουμε τους τρίτους που θα μας ακούσουν για το επίπεδο ασφαλείας της χώρας μπορεί να εξελιχθεί σε μια ατέλειωτη συζήτηση.
Εγώ θα είχα να προτείνω κάτι πολύ απλό, να επισκεφθούμε δηλαδή τις περιφέρειες αυτές για τις οποίες θεσπίσθηκε το σώμα των συνοριακών φυλάκων και να συζητήσουμε με τους κατοίκους, οι οποίοι θα μας περιγράψουν με τα μελανότερα χρώματα το επίπεδο ανασφάλειας, το επίπεδο τρομοκρατίας κάτω από το οποίο ζουν και το οποίο επίπεδο το νομοσχέδιο το οποίο συζητείται σήμερα, δεν βελτιώνει καθόλου.
'Εχουμε ένα νομοσχέδιο το οποίο διαιωνίζει το καθεστώς της πολιτικής ομηρίας ενός συνόλου συμπατριωτών μας νέων ανθρώπων ανέργων, οι οποίοι βρήκαν μια δουλειά για πέντε χρόνια και τίθενται σε καθεστώς πολιτικής ομηρίας.
Είναι γνωστό ότι στις τελευταίες εκλογές είχε ειπωθεί σε αυτούς τους ανθρώπους ότι αν εκλεγεί η Νέα Δημοκρατία, θα χάσετε τη δουλειά σας. Σήμερα αυτοί που θα προσλάβουμε με το νομοσχέδιο αυτό σε τρία χρόνια που θα έχουμε πάλι εκλογές, εάν τηρηθούν οι συνταγματικές προθεσμίες, θα είναι πάλι στην ίδια μοίρα. Αυτό το καθεστώς δεν έχει να κάνει με την προάσπιση της ασφάλειας των πολιτών.
Τις τελευταίες μέρες το Υπουργείο Δημόσιας Τάξης ανακοίνωσε μέτρα για την Αττική, αναδιάταξη υπηρεσιών, που κατά την άποψή του βελτιώνουν την κατάσταση της ασφάλειας. Να είσθε βέβαιοι ότι πολλά απ' αυτά τα μέτρα θα ήταν περιττά και πολλά από τα έξοδα τα οποία συνεπάγονται αυτά τα μέτρα, που ξηλώνουν παλιότερα μέτρα της δικής σας κυβέρνησης, θα ήταν περιττά, εάν είχαν γίνει συντονισμένες ενέργειες στα σύνορα και αναχαιτιζόταν εκεί η ραγδαία εισαγόμενη εγκληματικότητα.
Είναι πολύ άχαρο να ρίχνει κανείς το επίπεδο της συζήτησης σε πεζά θέματα και να το απαγάγει από τα υψηλά θέματα στα οποία ο Υπουργός με μία αυταρέσκεια το είχε αφήσει.
Είπε ο κύριος Υπουργός ότι είμαστε πρώτοι σε ασφάλεια στην Ευρώπη, ότι όλα αυτά είναι υπερβολές και ότι ο κόσμος ο ίδιος κατανοεί ότι έχει βελτιωθεί η κατάσταση.
Είναι γνωστό στον τελευταίο υπαξιωματικό ότι σήμερα ένας διοικητής αστυνομικού τμήματος είναι επαίτης των δημάρχων, των επιχειρηματιών της περιοχής.
Είναι γνωστό ότι το κονδύλι γραφικών αποθέσεων -όπως λέγεται με μία παρωχημένη ορολογία- που χειρίζεται ένας διοικητής αστυνομικού τμήματος είναι πέντε χιλιάδες δραχμές το μήνα.
Είναι γνωστό ότι αν χαλάσει ένα αστυνομικό αυτοκίνητο, για να επισκευαστεί στα συνεργεία της Αμυγδαλέζας θέλει τουλάχιστον έξι μήνες. Είναι γνωστό ότι οι διοικητές παρακαλούν δεξιά και αριστερά για πετρέλαια, για καθαριότητα των αστυνομικών τμημάτων.
Αυτά τα πεζά και άχαρα θέματα και για ορισμένους και ασήμαντα δίνουν το μέτρο του ενδιαφέροντος της πολιτείας για την άσκηση των καθηκόντων των αστυνομικών μέσα σε ένα πλαίσιο διοικητικής επάρκειας.
Το σημερινό λοιπόν νομοσχέδιο απλώς θέτει υπό καθεστώς πολιτικής ομηρίας άλλους δύο χιλιάδες τριακόσιους συμπολίτες μας και σ' αυτήν την κατεύθυνση καθότι εκπροσωπώ το Νομό Ιωαννίνων, ο οποίος πλήττεται δεινά από την ανασφάλεια την οποία η Κυβέρνηση του ΠΑΣΟΚ επιδείνωσε με την απομάκρυνση των στρατιωτικών φυλακίων, δεν ειναι δυνατόν να συναινέσω.  (Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Τσιπλάκης έχει το λόγο. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρία Πρόεδρε, κυρίες και κύριοι συνάδελφοι, ως έντονα μαχόμενος δικηγόρος βίωσα την πολυνομία και τις εξ' αυτής συνέπειες και από πλευράς ανασφάλειας δικαίου που δημιουργείται αλλά και τις περαιτέρω αντιπαραγωγικές αντιοικονομικές συνέπειες. Και το επικαλούμαι αυτό, διότι τις τελευταίες ημέρες στη δημοσιότητα δημοσιοποιήθηκαν αιτιολογημένες απόψεις όσον αφορά την πολυνομία την οποία όμως από πλευράς κοινοβουλευτικής ελληνικής πρακτικής δεν την έχουμε αποτρέψει. Παρά τα ρητά κείμενα -και επισημαίνω το άρθρο 74 του Συντάγματος- εν τούτοις η ταυτότητα λόγων και έργων, που πρέπει να διέπει όλους μας και ιδιαίτερα τη νέα γενιά, απεδείχθη ότι στην πράξη πολλές φορές δεν διέπει στον πρέποντα βαθμό τους υπηρετούντες αν θέλετε τον κοινοβουλευτισμό.
Γιατί τα λέω αυτά; Γιατί εκτιμώ ότι στα πλαίσια αυτής της πολυνομίας έρχεται προς ψήφιση και το συγκεκριμένο νομοσχέδιο. Στατιστικά στοιχεία λένε ότι μεταπολιτευτικά κάθε μέρα κοινοβουλευτικού έργου υποδηλώνει και ψήφιση ενός νόμου σε αντίθεση με ευρωπαϊκές χώρες, όπου ο ρυθμός παραγωγής, αν θέλετε, των νόμων είναι στο 1/3 του παραγόμενου νομοθετικού στην Ελλάδα έργου. Τα επισημαίνω ιδιαίτερα αυτά, γιατί υποδηλώνουν αποσπασματικότητα, υποδηλώνουν προσωρινότητα σε ρυθμίσεις, υποδηλώνουν όχι συγκροτημένες προσεγγίσεις στα θέματα τα οποία καλούνται τα νομοθετήματα να αντιμετωπίσουν. Και βεβαίως η ουσία όλων των τοποθετήσεων απο πλευράς Νέας Δημοκρατίας έγκειται και για το παρόν νομοσχέδιο σ' αυτό το συγκεκριμένο ζήτημα ότι για ένα μείζονος σημασίας ζήτημα, που είναι η διασφάλιση της ασφάλειας του πολίτη, η Κυβέρνηση αποδεικνύεται επί μία -εγώ θα τολμούσα να πω- τουλάχιστον οκταετία ακόμη σχεδιάζουσα. Διότι άκουσα προηγουμένως τον Υπουργό Δημόσιας Τάξης να λέει ότι μπορεί αυτήν τη στιγμή επί  μέρους να αντιμετωπίζουμε ένα προβλημα, αλλά γενικότερα αυτό το ζήτημα της δημόσιας τάξης και ασφάλειας είναι σε σχεδιασμό στρατηγικό από πλευράς Κυβέρνησης και θα δούμε τα αποτελέσματα.  Ενθυμούμαι επ' αφορμή εκείνων των αξιοποίνων τελεσθεισών πράξεων πέρυσι το καλοκαίρι ότι σε αυτόν τον ευρύτερο στρατηγικό σχεδιασμό, δημοσιοποιούνταν καθημερινά και τα σχέδια της μεταναστευτικής πολιτικής που θα ακολουθούσε η Κυβέρνηση, γιατί έχει σχέση με αυτήν την εγκαθίδρυση-εδραίωση αυτού του αισθήματος ασφάλειας του πολίτη. 'Ενα χρόνο μετά, είμαστε ακόμη -αυτό το επισημαίνω χαρακτηριστικά- εν σχεδιασμώ.
Πού θέλω να καταλήξω και πού έγκειται η διαφορά της Νέας Δημοκρατίας από τους επί εικοσαετία περίπου κυβερνώντες. Ο αείμνηστος Κωνσταντίνος Καραμανλής έλεγε: Δημοκρατία δεν υπάρχει χωρίς ελευθερία, ελευθερία δεν υπάρχει χωρίς τάξη και τάξη δεν υπάρχει χωρίς κοινωνική δικαιοσύνη. 'Ηταν οι βασικοί πόλοι που προέτρεπε ο αείμνηστος Κωνσταντίνος Καραμανλής σε κάθε αξιόπιστη σοβαρά κυβέρνηση ότι αυτούς έπρεπε να προσεγγίσει.
Και ποια είναι η διαφορά διαχρονικά μεταξύ Νέας Δημοκρατίας και ΠΑΣΟΚ; Και στατιστικά στοιχεία -όχι όμως εξ εκείνων που επιμελημένα, ηθελημένα και παραποιημένα προβάλλονται- υποδηλώνουν τη διαφορά της σοβαρής και αξιόπιστης προσέγγισης από πλευράς της Νέας Δημοκρατίας σε σχέση με τις κυβερνήσεις του ΠΑΣΟΚ, όσον αφορά στο τι συμβαίνει.
Τα τελευταία χρόνια υπερδιπλασιάστηκαν τα επισυμβαίνοντα κακουργήματα σε όλη την Ελλάδα. Αυτό και πάλι δεν αποτυπώνει την πραγματικότητα, διότι -και το ξέρετε, κυρία Πρόεδρε, καλύτερα και από εμένα- με επανειλημμένες νομοθετικές παρεμβάσεις έχει γίνει μεταπήδηση, μετακίνηση ή μεταλλαγή ορισμένων αδικημάτων από το βαθμό κακουργήματος σε βαθμό πλημμελήματος.
Πού θέλω να καταλήξω; Υπάρχει σήμερα μέσος συνετός και σοβαρός πολίτης που να μην πιστεύει ότι στη δεκαετία του '90 έχουμε μία διόγκωση του εγκλήματος, η οποία στηρίζεται σε συγκεκριμένους λόγους; Η Νέα Δημοκρατία βέβαια σε καμία περίπτωση δεν ταυτίζει απόλυτα τους συγκεκριμένους λόγους -και εννοώ τη λαθρομετανάστευση- με την επέλευση των εγκλημάτων. Υπάρχει κανείς που να αμφισβητεί ότι έχουμε επίταση αυτής της κατάστασης και ότι χρειάζονται παρεμβάσεις σοβαρές; Και σας επισημαίνω εντελώς ενδεικτικά ότι τέτοια παρέμβαση έκανε η Νέα Δημοκρατία το 1991, ν. 1975/91, όταν ουσιαστικά αυτή η κατάσταση εξελίσσετο ακόμα. Η Νέα Δημοκρατία τότε ήρθε και παρενέβη θεσμικά. 'Εκτοτε τι έχουμε; Μόνο αποσπασματικές ρυθμίσεις.
Η Νέα Δημοκρατία επισημαίνει ότι χρειάζεται μία αντεγκληματική πολιτική συνολικότερη. Το έλεγε και προεκλογικά και -αν θέλετεσυγκέντρωσε και την πλειοψηφία του ελληνικού λαού από πλευράς εμπιστοσύνης στο πρόγραμμά της. Η Νέα Δημοκρατία, λοιπόν, πιστεύει ότι χρειάζεται: Πρώτον, θέσπιση αντεγκληματικής πολιτικής συνολικότερης με στόχο και τα Σώματα Ασφαλείας να απαλλαγούν ενός μέρους των καθηκόντων τους. Ενδεικτικά σας λέω, κυρία Πρόεδρε, να δείτε την εισήγηση του κ. Βελλή στην Εταιρεία Δικαστικών Μελετών "περί δικαστικής αστυνομίας", που μπορεί να οδηγήσει σε συγκεκριμένα αποτελέσματα.
Δεύτερον, επανασύσταση της Αγροφυλακής και ενίσχυση των αστυνομικών στην πράξη από πλευράς δυνατοτήτων που θα έχουν κατά την άσκηση των καθηκόντων τους.
Η Νέα Δημοκρατία αποδεικνύεται για άλλη μία φορά ότι έχει συγκεκριμένο πρόγραμμα σε όλους τους τομείς και σ' αυτόν τον τομέα και προτρέπει την Κυβέρνηση, επιτέλους, πέραν της κατ' αρχήν αναγκαιότητος που εμείς και στο παρελθόν αναγνωρίσαμε για προσλήψεις συγκεκριμένων φυλάκων, να δει άμεσα αυτό το ζήτημα της δημόσιας τάξης και ασφάλειας, για να επέλθουν πραγματικά αποτελέσματα.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Μπέζας έχει το λόγο. 
ΑΝΤΩΝΙΟΣ ΜΠΕΖΑΣ: Κυρία Πρόεδρε, κυρίες και κύριοι συνάδελφοι, υπάρχουν πολύ συγκεκριμένοι λόγοι που η λαθρομετανάστευση και η εγκληματικότητα έχουν αναχθεί σε μείζον πρόβλημα για τη χώρα. Εάν δεν αντιμετωπιστούν έγκαιρα και αποτελεσματικά αυτά τα φαινόμενα, σίγουρα οι επιπτώσεις τους στον κοινωνικό ιστό της ελληνικής κοινωνίας θα είναι απρόβλεπτες. Φαίνεται όμως πως η Κυβέρνηση εξακολουθεί να αντιμετωπίζει αυτά τα φαινόμενα με αποσπασματικότητα και με προχειρότητα και με μία λογική -θα έλεγα- πολιτικής εκμετάλλευσης.
Τι θέλω να πω; Την ώρα που στρατιές ανέργων νέων ανθρώπων συνωστίζονται μπροστά από τις πόρτες του δημοσίου, διότι ουσιαστικά ανάπτυξη στη χώρα δεν υπάρχει, η Κυβέρνηση δείχνει ότι κύριο μελημά της δεν είναι να αντιμετωπίσει με ένα σχεδιασμό μακράς πνοής το σοβαρότατο πρόβλημα της λαθρομετανάστευσης και της εγκληματικότητας των αλλοδαπών στις παραμεθόριες περιοχές, αλλά με την επίφαση ενίσχυσης των υπηρεσιών συνοριακής δίωξης ουσιαστικά "κλείνει το μάτι" στους υμέτερους και προσπαθεί να εγκλωβίσει πολιτικά και άλλους νέους ανθρώπους.
Γνωρίζω ότι η γλώσσα την οποία μιλώ είναι σκληρή, αλλά έχω λόγους να το κάνω αυτό. Εκπροσωπώ στο Κοινοβούλιο έναν ακριτικό νομό, το Νομό της Θεσπρωτίας, που μαζί με τους νομούς, των Ιωαννίων, της Καστοριάς και της Φλώρινας σηκώνουν όλο το βάρος της γειτνίασης με αυτό το ασταθές κράτος που λέγεται Αλβανία.
Γνωρίζετε όλοι ότι κύρια πηγή εγκληματικότητας για τη χώρα μας είναι η Αλβανία: Το 70% περίπου των αλλοδαπών κρατουμένων που είναι στις ελληνικές φυλακές προέρχονται από την Αλβανία. Είναι όμως και κύρια πηγή προέλευσης του χασίς. Μεγάλες ποσότητες χασίς διακινούνται από τη Θεσπρωτία και από τη θαλάσσια περιοχή μεταξύ της Ηγουμενίτσας και της Κέρκυρας.
Γνωρίζω επομένως όχι την "άλλη Ελλάδα", που λέει ο κύριος Υπουργός, αλλά την πραγματική Ελλάδα και έχω ιδία αντίληψη για την κατάσταση που επικρατεί. Και η κατάσταση είναι δύσκολη και σε πολλές περιπτώσεις πραγματικά τραγική για τους λίγους εναπομείναντες στα παραμεθόρια χωριά μας.
Σε πολλές περιπτώσεις -και πρέπει να το δεχθείτε αυτό, κύριε Υπουργέη ζωή τους κινδυνεύει, ενώ η περιουσία τους είναι έρμαιο, πολλές φορές, ληστρικών επιθέσεων αλβανικών συμμοριών. Και το βασικότερο είναι ότι πέρα απ'αυτούς τους κινδύνους καμία προοπτική ουσιαστικής κοινωνικής και οικονομικής ανάπτυξης δεν υπάρχει για τις περιοχές μας, εφόσον δεν υπάρχει εμπεδωμένο ένα αίσθημα ασφάλειας στους κατοίκους.
Για την αντιμετώπιση λοιπόν του προβλήματος η συνεισφορά σίγουρα των συνοριακών φρουρών ήταν αρκετή και σημαντική. Το πρόβλημα όμως, δεν μπορεί να λυθεί μόνο με τους συνοριακούς φρουρούς, αλλά χρειάζεται ένας γενικότερος συντονισμός όλων των αρμόδιων φορέων του κράτους του Λιμενικού Σώματος, του Στρατού και της Αστυνομίας και της Αυτοδιοίκησης προφανώς του Α' και Β' βαθμού, και αυτός ο συντονισμός δράσης δεν υπάρχει. Η κατάργηση, για παράδειγμα, πολλών στρατιωτικών φυλακίων, που έγινε κατά μήκος όλης της μεθορίου με την Αλβανία, δεν έγινε μέσα από μια συντονισμένη δράση και από έναν κοινό σχεδιασμό Στρατού και Αστυνομίας, που θα έχει λάβει υπόψη τις συνθήκες που επικρατούν στην απέναντι πλευρά, την αλβανική.
Γνωρίζετε -και ειπώθηκε και από άλλον ομιλητή στην Αίθουσα- ότι υπάρχουν ακόμα περιοχές, τις οποίες οι συνοριακοί φρουροί δεν μπορούν να προσεγγίσουν, διότι είναι απαγορευμένες ζώνες και ελέγχονται από το στρατό, με αποτέλεσμα πρακτικά αυτές οι περιοχές να αποτελούν ανεξέλεγκτες εισόδους για τους λαθρομετανάστες. Ακόμα, δηλαδή, δεν έχουμε λύσει τέτοια θέματα συνεννόησης επικοινωνίας και συντονισμού μεταξύ Στρατού και Αστυνομίας.
Ακόμη όμως και αυτός ο διοικητικός σχεδιασμός των υπηρεσιών της συνοριακής φύλαξης δεν είναι σωστός  και μπορώ να αναφέρω συγκεκριμένο παράδειγμα. Στην περιοχή της Σαγιάδας, που βρίσκεται απέναντι από τα μεγάλα αλβανικά αστικά κέντρα της Κονίσπολης και των Αγίων Σαράντα, μόλις πρόσφατα λειτούργησε κλιμάκιο συνοριακής δίωξης, ενώ έπρεπε να υπάρχει εκεί από την πρώτη στιγμή ένα πλήρες οργανωμένο, στελεχωμένο και επανδρωμένο τμήμα συνοριακής φύλαξης.
'Ενα άλλο σημαντικό πρόβλημα που υπάρχει είναι ότι δεν έχουμε λύσει ακόμη το θέμα των ασύρματων επικοινωνιών, ειδικότερα στις δύσβατες περιοχές, που αποτελούν και τα κύρια σημεία εισόδου. Αν δεν λυθεί αυτό το πρόβλημα με την εγκατάσταση υποδομών και αναμεταδοτών, τότε μπορεί να έχουμε πολύ απρόβλεπτες και δύσκολες εξελίξεις.
( Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ ) Οι συνοριακοί φρουροί υφίστανται μια βασική εκπαίδευση τεσσάρων μηνών με την οποία δεν είναι δυνατόν να ανταπεξέλθουν στις ειδικές πραγματικά αποστολές που αναλαμβάνουν και αποστολές που πολλές φορές θέτουν σε κίνδυνο την ίδια τους τη ζωή. Χρειάζεται μια άλλη φιλοσοφία εκπαίδευσης, γιατί απαιτείται καλή γνώση των μέσων και των όπλων τα οποία χρησιμοποιούν, καλή γνώση της τοπογραφίας της περιοχής, των μεθόδων που έχουν οι λαθρομετανάστες και όλα αυτά προφανώς δεν μπορούν να καλυφθούν με μια εκπαίδευση μόνο τεσσάρων μηνών.
Επιπλέον πρέπει να αντιμετωπιστούν οι ανάγκες τους σε εξοπλισμό. Και σας αναφέρω, επειδή μιλήσατε για εξοπλισμό, κύριε Υπουργέ, ότι στους διακόσιους είκοσι τέσσερις συνοριοφύλακες που διαθέτει η Θεσπρωτία,  χρειάζονται εκατό εξήντα πέντε αδιάβροχα χιτώνια και εξήντα πιστόλια USP.  Αυτές είναι οι επίσημες εκθέσεις της Αστυνομικής Διεύθυνσης Θεσπρωτίας.
Ενώ λοιπόν υπάρχουν αυτά τα προβλήματα, η Κυβέρνηση έρχεται να αντιμετωπίσει εντελώς αποσπασματικά αυτό το βασικότατο θέμα με μια ρύθμιση με την οποία στην ουσία αυξάνει μόνο ποσοτικά τις θέσεις κατά χίλιες και δημιουργεί υπηρεσίες συνοριακής φύλαξης και σε όμορους νομούς.  Εδώ θέλω να επισημάνω το εξής: Χωρίς να αμφισβητώ την ανάγκη ύπαρξης υπηρεσιών συνοριακής φύλαξης στους όμορους νομούς, η αποτελεσματική αντιμετώπιση της λαθρομετανάστευσης, μπορεί να γίνει μόνο στην πρώτη γραμμή. Γιατί αν οι λαθρομετανάστες περάσουν την πρώτη γραμμή, τότε ο εντοπισμός τους είναι δύσκολος και η επαναπροώθησή τους θα έχει μεγαλύτερο οικονομικό κόστος. Πρέπει, επομένως, ένας σημαντικός αριθμός από τους νέους συνοριοφύλακες να διατεθεί για την ενίσχυση των ήδη υπαρχόντων συνοριακών τμημάτων. Η Αστυνομική Διεύθυνση Θεσπρωτίας, έχει ζητήσει κατά 50% αύξηση του αριθμού των συνοριοφυλάκων, για να μπορέσει να αντιμετωπίσει την κατάσταση που υπάρχει.
Σε σχέση βέβαια με τους ειδικούς φρουρούς επισημαίνω ότι είναι απαράδεκτο να διατίθενται για ειδικές αποστολές άνθρωποι που έχουν υποστεί μια εκπαίδευση μόνο τριών μηνών και έτσι καταλήγουμε σε αστυνομικούς υπαλλήλους δύο κατηγοριών και δύο ταχυτήτων.
Τελειώνοντας θέλω να τονίσω ότι είναι προφανές πως ένας Βουλευτής που εκπροσωπεί σ'αυτήν την Αίθουσα έναν ακριτικό νομό ο οποίος υφίσταται πρώτος τις επιπτώσεις της λαθρομετανάστευσης, δεν μπορεί να ψηφίσει επί της αρχής ένα τέτοιο νομοσχέδιο, που και αποσπασματικά αντιμετωπίζει το θέμα της λαθρομετανάστευσης αλλά και υποβαθμίζει, θα έλεγα, τη λειτουργία της Αστυνομίας.
Αναβαθμίστε, κύριε Υπουργέ, τα θέματα της συνοριακής φύλαξης, γιατί έχετε χρέος να το κάνετε αυτό απέναντι στους ακρίτες των παραμεθορίων περιοχών που  στην ιστορική διαδρομή του Ελληνισμού μένουν εκεί χρόνια και φυλάττουν Θερμοπύλες. Ευχαριστώ πολύ.
( Χειροκροτήματα από την πτέρυγα της Νέας Δημοκρατίας ) ΠΡΟΕΔΡΕΥΩΝ (Παναγιώτης Σγουρίδης): Ο κ. Γεώργιος Κωνσταντόπουλος έχει το λόγο για πέντε λεπτά. Θα σας παρακαλέσω να συντομεύουμε, γιατί έχετε και σεις συγκεκριμένη και ανειλημμένη υποχρέωση.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ:Κύριε Πρόεδρε, το σχέδιο νόμου, που επέλεξαν τον τίτλο να φέρει "Ρύθμιση θεμάτων προσωπικού της Ελληνικής Αστυνομίας και άλλες διατάξεις", με αυτά που αναφέρει είναι επίπλαστα μόνο και δεν μπαίνει καθόλου στην ουσία του προβλήματος.
Δεν μπορώ να καταλάβω, πραγματικά και με δεδομένο, την εικόνα που έχει παρουσιάσει μέχρι τώρα ο Υπουργός Δημόσιας Τάξης, εάν συμφωνεί με αυτά που γράφει στο νομοσχέδιο το οποίο καταθέτει.
Στην ουσία διαχωρίζει την εγκληματικότητα σε δύο κατηγορίες, Ελλήνων και αλλοδαπών, γιατί αναφέρεται στην "αποτροπή λαθρομετανάστευσης όσο και στην αντιμετώπιση της εγκληματικότητας των αλλοδαπών στις παραμεθόριες περιοχές". Χωρίζει, λοιπόν, την εγκληματικότητα σε δύο κατηγορίες και προελεύσεις, ελληνική και ξένη. Κατά συνέπεια χωρίζει και την Ελληνική Αστυνομία σε αστυνομικούς δύο κατηγοριών: αστυνομικούς για τους 'Ελληνες πολίτες ίσως, με διάρκεια εκπαίδευσης δυόμισι χρόνια και κάποιους άλλους που θα διώκουν αυτούς τους μετανάστες ή λαθρομετανάστες -όπως θέλετε πείτε τους- με εκπαίδευση τριών έως έξι μηνών.
Με δική σας ευθύνη δίνεται την εικόνα προς τα έξω, ότι μετανάστης στην Ελλάδα ίσον λαθρομετανάστης, ίσον εγκληματίας. Τι άλλο να συμπεράνουμε; Πολλά έχουν αλλάξει τα τελευταία δέκα χρόνια. Από χώρα εξαγωγής μεταναστών και δη οικονομικών μεταναστών, γίναμε χώρα υποδοχής μεταναστών και κυρίως οικονομικών μεταναστών.
Ξέρετε πώς λύνονται τα προβλήματα αυτά. Λύνονται με πρόληψη της εγκληματικότητας από τους μετανάστες ή λαθρομετανάστες. Σίγουρα, όμως, δεν λύνονται με κατασταλτικά μέτρα, δεν λύνονται με δημιουργία συνοριακών φρουρών καταστολής, δίωξης των λαθρομεταναστών. Μας ενδιαφέρει και τι εικόνα δίνουμε προς τα έξω.
Θα περιμέναμε από μια δήθεν προοδευτική κυβέρνηση, γιατί προοδευτική κυβέρνηση είναι μόνο αυτή που  κάνει ό,τι είναι δυνατόν για να πάρει τα αναγκαία μέτρα για τη βελτίωση της ζωής των ανθρώπων που ζουν κάτω από τα όρια της φτώχειας και στο κοινωνικό περιθώριο, που φέρνει κάποια άλλα νομοσχέδια τα οποία δίδουν ίσες ευκαιρίες στους μετανάστες και λαθρομετανάστες για εκπαίδευση, για υγεία, για εργασία, εν τέλει νομοσχέδια τα οποία θα οδηγήσουν στην κοινωνική ενσωμάτωση των μεταναστών στον κοινωνικό ιστό της χώρας μας. Μόνο έτσι δεν θα δίνουν και δεν θα έχουν τα παιδιά των μεταναστών ένα βλέμμα μίσους για τη χώρα που τους φιλοξενεί. Δεν θέλουμε να δημιουργήσουμε τους αυριανούς εχθρούς αυτής της χώρας.
Γιατί, εν πάση περιπτώσει, κύριε Υπουργέ, ζούμε στα Βαλκάνια, με Βαλκάνιους γείτονες, έτσι θα μάθουμε να ζούμε και πρέπει τα παιδιά μας να μάθουν να ζουν ειρηνικά με τα παιδιά των μεταναστών. Αλλά με μια τέτοιου είδους πολιτική, μόνο μια ειρηνική συνύπαρξη δεν θα μπορούμε να έχουμε.  Ξέρετε πολύ καλά ότι τα θέματα της Ελληνικής Αστυνομίας δεν είναι αυτά τα οποία αναφέρετε. Ξέρετε πολύ καλά, κύριε Υπουργέ, τα ποσοτικά και ποιοτικά χαρακτηριστικά της Ελληνικής Αστυνομίας.
Γιατί μη μου πείτε ότι υπάρχει σωστή χωροταξική κατανομή της Ελληνικής Αστυνομίας, των σαράντα πέντε χιλιάδων ανδρών σε όλη τη χώρα.  Μη μου πείτε ότι οι διακόσιοι εβδομήντα εννέα αστυνομικοί στο Νομό Πιερίας επαρκούν για τους εκατόν είκοσι χιλιάδες κατοίκους του νομού, συν τους εκατοντάδες χιλιάδες άλλους τουρίστες που έρχονται, συν την αστυνόμευση των εθνικών οδών με τα εκατοντάδες χιλιάδες αυτοκίνητα που διέρχονται. Και μη μου πείτε ότι τα ποιοτικά χαρακτηριστικά, με μέσο όρο ηλικίας των Ελλήνων αστυνομικών του Νομού Πιερίας τα 40,2 χρόνια, επαρκούν για την αστυνόμευση του Νομού Πιερίας και άλλων νομών και τα μόρια που απαιτούνται για να έρθει κάποιος σε τέτοιους νομούς.
Ξέρετε πολύ καλά -και είμαι σίγουρος- γι' αυτά τα προβλήματα και ξέρετε πολύ καλά ότι απαιτείται μια γενναία αύξηση του αριθμού των αστυνομικών υπαλλήλων.
Θα ήθελα από εσάς, επίσης, μια γενναία διαβεβαίωση εδώ μέσα ότι δεν θα επιχειρήσετε διά της πλαγίας οδού, με το νομοσχέδιο το οποίο καταθέτετε, να βαπτίσετε τους ειδικούς φρουρούς σε αστυνομικούς, με τα αστυνομικά καθήκοντα τα οποία τους αναθέτετε, μετά από πέντε χρόνια.  Πιστεύω ότι θα το κάνετε αυτό. Θα δώσετε μία διαβεβαίωση εδώ, στην Αίθουσα αυτή, ότι δεν θα προχωρήσετε σε μια τέτοια ενέργεια.
Κύριε Υπουργέ, δυστυχώς δεν θα ψηφίσω το παρόν νομοσχέδιο, γιατί και αποσπασματικό είναι, αλλά είναι και έξω από τη φιλοσοφία, αν θέλετε, των λαθρομεταναστών και των μεταναστών. Δεν έχει καμία σχέση και αποφεύγετε να βάλετε τα δάχτυλά σας επάνω στις πληγές του προβλήματος της μετανάστευσης και της λαθρομετανάστευσης, προχωρώντας σε μέτρα καταστολής και δημιουργώντας ένα νέο είδος χωροφυλακής, ένα νέο σώμα μέσα στο Σώμα της Ελληνικής Αστυνομίας.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Σταύρος Δαϊλάκης έχει το λόγο για πέντε λεπτά. Σας παρακαλώ να είσθε συνεπής στο χρόνο σας, κύριε συνάδελφε.
ΣΤΑΥΡΟΣ ΔΑΙΛΑΚΗΣ: Κύριε Πρόεδρε, κυρίες και κύριοι συνάδελφοι, θα είμαι σύντομος, γιατί εξάλλου έχω καλυφθεί σε πολλά σημεία.
Αλλού οι ασθενείς, αλλού η θεραπεία. Αυτή είναι η φιλοσοφία του νομοσχεδίου. Ακόμα και τα χρόνια της Αγροφυλακής ήταν πιο πετυχημένα απ' ό,τι η σημερινή συνοριακή φύλαξη. 'Ανθρωποι που οι περισσότεροι δεν γνωρίζουν καλά τις περιοχές, χωρίς κατάλληλα μέσα, είναι η εικόνα της σημερινής συνοριακής φύλαξης.
Κύριε Υπουργέ, αυξήστε τον αριθμό των συνοριακών φυλάκων, γιατί το σώμα αυτό το έχει ανάγκη η ακριτική Ελλάδα. Ο ρόλος του δε,είναι διπλός, αφ' ενός μεν φύλαξη, αφ' ετέρου απασχόληση. Και η συνοριακή φύλαξη είναι θέμα όλων μας και νομίζω ότι τον πρώτο ρόλο τον έχετε εσείς, γιατί χρειάζονται από εσάς γενναία μέτρα, δηλαδή διαφανείς διαδικασίες πρόσληψης, σωστή εκπαίδευση, σύγχρονος εξοπλισμός και σταθερό εργασιακό καθεστώς. Η συνύπαρξη στρατού και συνοριακών φυλάκων για τη φύλαξη των περιοχών υψηλού κινδύνου νομίζω ότι είναι ένα μέτρο που πρέπει να ληφθεί σοβαρά υπόψη.
Ως προς τα προσόντα των φυλάκων, εκτιμώ ότι θα πρέπει να δοθούν περισσότερα κίνητρα για τα παιδιά των περιοχών, όπου θέλουμε να έχουμε τη φύλαξη, γιατί γνωρίζουν την περιοχή, θα μείνουν στον τόπο τους, θα τονώσουν την τοπική αγορά.
Οι χθεσινές παρεμβάσεις που έγιναν τόσο από τον κ. Αναγνωστόπουλο αλλά και από τον εκπρόσωπό μας τον κ. Μαρκογιαννάκη, νομίζω ότι θα πρέπει να ληφθούν σοβαρά υπόψη από το Υπουργείο.
Κύριε Υπουργέ, στο Νομό Δράμας ξέρετε ότι υπάρχει μεγάλη συνόρευση με τη γείτονα χώρα, τη Βουλγαρία. Λόγω δε της ιδιομορφίας, επειδή έχει φοβερή βλάστηση, δύσβατες περιοχές, ευνοείται η διάβαση των λαθρομεταναστών. Εν όψει δε και του τελωνείου της Εξοχής, που η διάνοιξή του θα γίνει σε σύντομο χρονικό διάστημα, νομίζω ότι θα πρέπει να ληφθεί σοβαρά υπόψη αυτό για την κατανομή στο Νομό της Δράμας. Δεν θέλουμε να έχουμε νέα Κακκαβιά.
Επίσης, έγινε μία πρόταση από το Δήμο της Δράμας, ο οποίος μαζί με τη Νομαρχία σας προσφέρει τις ανάλογες υποδομές για τη σχολή εκπαίδευσης των συνοριακών φυλάκων. Νομίζω ότι αυτό είναι ένα θέμα που πρέπει να το δείτε.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Δεικτάκης έχει το λόγο για πέντε λεπτά.
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η Ελλάδα παρουσιάζει λόγω της γεωγραφικής της θέσης και λόγω του χωροταξικού της κατακερματισμού τεράστιες δυσκολίες φύλαξης και αποτροπής εισόδου των λαθρομεταναστών. Το νομοσχέδιο αυτό θα έπρεπε να απασχολεί το Υπουργείο σας, κύριε Υπουργέ, μόνο σε ό,τι αφορά τη χερσαία φύλαξη και αποτροπή. Συναρμόδιο Υπουργείο, κατά την άποψή μου, θα έπρεπε να είναι το Υπουργείο Εμπορικής Ναυτιλίας, το οποίο θα έπρεπε να αναλάβει τη φύλαξη των θαλασσίων περιοχών. Για τη χερσαία λοιπόν φύλαξη προσωπικά είμαι αντίθετος σε κάθε πρόσληψη.
Πιστεύω ότι η ανεργία δι' άλλης οδού πρέπει να αντιμετωπίζεται και κυρίως να στρέφεται σε άλλους παραγωγικούς τομείς. Αν όμως το νομοσχέδιο αυτό, που υπολογίζω ότι θα το περάσετε, γίνει πράξη, τότε η εντοπιότης θα πρέπει να έχει τον πρώτο λόγο στις προσλήψεις, όπως και η μοριοποίηση, που πρέπει να λαμβάνεται υπόψη γι' αυτές τις προσλήψεις, να αφορά ειδική εκπαίδευση από τα σώματα στα οποία έχουν θητεύσει, δηλαδή τα ΛΟΚ, τους βατραχανθρώπους, τους πεζοναύτες και από αυτά τα σώματα να απορροφώνται αυτοί που πραγματικά καλούνται να φέρουν σε πέρας μια δύσκολη αποστολή.  'Ομως επιμένω ότι δεν πρέπει να γίνονται προσλήψεις, αλλά η αποστολή αυτή να εκτελείται από τους ήδη υπάρχοντες, από Αεροπορία και Στρατό, που είναι και η κύρια αποστολή τους.
Πιστεύω δε, ότι μετά από δέκα, είκοσι χρόνια και εφόσον οι χώρες που συνορεύουν προς βορράν με την Ελλάδα εξυγιανθούν οικονομικά και δημοκρατικά, μάλλον θα εισέλθουν στην Ευρωπαϊκή 'Ενωση, οπότε θα είναι σχεδόν άχρηστοι αυτοί οι συνοριακοί φύλακες, που εμείς σήμερα εκπαιδεύουμε και μισθοδοτούμε.
Στη θαλάσσια φύλαξη, κύριε Πρόεδρε, η οριογραμμή της Ελλάδος είναι λίαν εκτεταμένη. Ξεπερνά τα δεκαπέντε χιλιάδες χιλιόμετρα. Εκεί και λόγω της Συνθήκης Σένγκεν, από την οποία η χώρα μας είναι υποχρεωμένη -επειδή είναι η ανατολικότερη χώρα της Ευρωπαϊκής 'Ενωσης- να φυλάξει αυτά τα σύνορά της, πιστεύω ότι πρέπει να στραφεί το ενδιαφέρον μας, το ενδιαφέρον του Υπουργείου Εμπορικής Ναυτιλίας. Διότι εκεί μόνο τον τελευταίο χρόνο είδαμε να συλλαμβάνονται δύο χιλιάδες λαθρομετανάστες, εβδομήντα επτά δουλέμποροι και να κατάσχονται είκοσι επτά πλοία.
Προς αυτή, λοιπόν, την κατεύθυνση θα πρέπει να στραφούμε, διότι και μέσα στα πλαίσια της ανάπτυξης φιλικών σχέσεών μας με την Τουρκία θα πρέπει ο κ. Παπανδρέου, ο Υπουργός Εξωτερικών, να στρέψει το ενδιαφέρον του. Διότι δεν είναι δυνατόν να τους αποτρέπουν τα δικά μας λιμενικά πλωτά μέσα και να επανέρχονται την επομένη. Πρέπει να καταλάβουν οι γείτονές μας, οι Τούρκοι, ότι πρέπει να διαφυλάξουν κι εκείνοι το πέρασμα των λαθρομεταναστών στη χώρα μας και εν συνεχεία σε άλλες χώρες.
Σε ό,τι αφορά την Αστυνομία, νομίζουμε ότι η πάταξη της διαφθοράς πρέπει να στηρίζεται στη μισθολογική αναβάθμιση, κύριε Υπουργέ, και αυτό θα πρέπει να ληφθεί σοβαρά υπόψη. Οι αστυνομικοί έχουν το δικαίωμα της άμυνας, αλλά με ένα όπλο άδειο. Πώς αλήθεια θα αμυνθούν για τις οικογένειές τους, για τον πολίτη; Ακόμα, δίδεται σύνταξη σ' αυτούς μετά από είκοσι πέντε χρόνια παρουσίας στο σώμα. 'Αραγε μετά τα είκοσι πέντε χρόνια είναι άχρηστοι αυτοί και βγαίνουν στη σύνταξη και παροπλίζονται; Νομίζω ότι πρέπει το ενδιαφέρον μας να στραφεί και προς αυτήν την κατεύθυνση, να δώσουμε τουλάχιστον άλλα δέκα χρόνια ακόμη σ' αυτούς, να υπηρετήσουν σε άλλες θέσεις γραφείου ή φύλαξης σχολείων.
Νομίζουμε ότι έτσι θα αποτρέψουμε κι εδώ νέες προσλήψεις, γιατί σας είπα ότι χρέος μας είναι να δημιουργούμε παραγωγικές θέσεις εργασίας και όχι να μειώνουμε την ανεργία σε κρατικές θέσεις που δεν προσφέρουν σχεδόν τίποτα.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Δεικτάκη.
Η κ. Παπακώστα έχει το λόγο για πέντε λεπτά.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κύριε Υπουργέ, στο νομοσχέδιο το οποίο συζητούμε σχετικά με τα θέματα που αφορούν τους συνοριακούς φύλακες, καθώς επίσης και τους ειδικούς φρουρούς ακούγοντας τις παρατηρήσεις του κυρίου Υπουργού, θέλω να πω τα εξής: Κατ' αρχήν με βάση όσα εξέθεσε ο κύριος Υπουργός, απαντώντας κυρίως στη Νέα Δημοκρατία αλλά και στα άλλα κόμματα τα οποία αντιπροσωπεύονται στην ελληνική Βουλή, έχω την εντύπωση ότι ούτε λίγο ούτε πολύ μετέθεσε τις ευθύνες της πολιτικής της Κυβέρνησης στα κόμματα της Αντιπολίτευσης με την επίφαση και το άλλοθι ότι ουσιαστικά παρουσιάζουμε μια άλλη εικόνα, μια διαφορετική εικόνα της Ελλάδας, η οποία δεν υπάρχει στην πραγματικότητα, αλλά μεταφέρεται στην Αίθουσα του Κοινοβουλίου από την Αντιπολίτευση.
Κύριε Υπουργέ, επειδή είναι δεύτερη πατρίδα μου  ο νομός στον οποίον εκλέγεσθε, θέλω να σας πω  ότι μεταφέρουμε -και μάλιστα επειδή είμαστε ιδιαίτερα ευαίσθητοι στα ζητήματα αυτά, και μας ενδιαφέρει πάρα πολύ το μήνυμα το οποίο θα πάρει η ελληνική κοινωνία- να είστε βέβαιος με συναίσθηση και επίγνωση της ευθύνης την οποία έχουμε,  πολύ ηπιότερα και σε πολύ χαμηλότερους τόνους αυτήν την πραγματικότητα, την οποία βιώνουν καθημερινά εκατομμύρια  'Ελληνίδες και 'Ελληνες σε αυτή τη πατρίδα που μας πονά όλους και βεβαίως οφείλουμε να την υπερασπισθούμε ακριβώς γι' αυτόν το λόγο.
'Αρα, λοιπόν, ο πολιτικός μας  πολιτισμός δεν προάγεται  με τέτοιου είδους αφορισμούς από την δική σας την πλευρά. Αυτή είναι μια παρατήρηση.  Τώρα, όσον αφορά  την "εύλογη" απορία του κυρίου Υπουργού, γιατί δήθεν η Νέα Δημοκρατία δεν συνηγορεί, ενώ μέσα στο πρόγραμμα το οποίο εξήγγειλε στον ελληνικό λαό συμπεριλαμβάνει τον θεσμό των συνοριακών φυλάκων -και βεβαίως ανέφερε και τον αριθμό 5.000- υπέρ του σχεδίου νόμου, το οποίο μας έφερε προς ψήφιση στη Βουλή, η απάντηση είναι απλή.  Διότι απλούστατα αυτή η Κυβέρνηση, βεβαίως, δεν είναι εκατό ημερών. 'Εχει συνέχεια το κράτος, δεν υπάρχει κενό εξουσίας. Κυβερνάτε τον τόπο με διαφορετικά πρόσωπα καθ' ύλην αρμοδίων Υπουργών, κάθε φορά ασφαλώς, επί είκοσι τουλάχιστον χρόνια. Υπάρχει λοιπόν η πολιτική ευθύνη των πολιτικών σας επιλογών και πρέπει να την αναλάβετε και θα πρέπει να υπάρχει και η πολιτική ευθιξία, κάθε φορά που στριμώχνεστε στη γωνία, όταν η Νέα Δημοκρατία σας λέει ότι τα σχέδια νόμου που μας φέρνετε ή οι τροπολογίες προσθήκες που μας φέρνετε σωρηδόν είναι αποσπασματικές, ή είναι σε λανθασμένη κατεύθυνση.
Εν πάση περιπτώσει, όταν έρχεσθε να προσχωρήσετε στα συγκεκριμένα μέτρα και στις συγκεκριμένες πολιτικές μας επιλογές, έρχεσθε με καθυστέρηση, έρχεσθε με κόστος, διότι όλες αυτές οι μεταλλάξεις,  κύριε Υπουργέ,  και όλες αυτές  οι αλλαγές  στις πολιτικές σας επιλογές και στους  πολιτικούς σας δρόμους, εν πάση περιπτώσει, κοστίζουν. Και βεβαίως κοστίζουν για εκείνους οι οποίοι είναι φορολογούμενοι. Και οι φορολογούμενοι είναι οι Ελληνίδες και οι 'Ελληνες, οι οποίοι περιμένουν από τη Βουλή των Ελλήνων να βάλει φρένο στην ανερμάτιστη πολιτική μιας κυβέρνησης, η οποία κάθε τρεις και λίγο δρομολογεί "νέες κατευθύνσεις" και με τα ίδια "επιχειρήματα" προσπαθεί κάθε φορά, θεωρώντας ότι η ελληνική Βουλή είναι το όργανο ή το άλλοθι της νομιμοποίησης των όποιων επιλογών της, να μας παρουσιάσει ως "σωστή κατεύθυνση" εντελώς αντίθετα πράγματα.
Η Νέα Δημοκρατία, λοιπόν, σας είχε προτείνει τουλάχιστον πέντε χιλιάδες θέσεις, για να πούμε ότι έχουμε μια ορθολογική και αποτελεσματική, φύλαξη των συνόρων της χώρας. Δεν το αποδεχθήκατε τότε. 'Ερχεσθε εκ των υστέρων να πείτε, ίσως με μία πίεση  κατω απο την καταιγίδα των γεγονότων  και κάτω από την αύξηση της εγκληματικότητας και κάτω από την ανεξέλεγκτη κατάσταση η οποία επικρατεί στα σύνορά μας "να  κάνουμε  μια αύξηση του αριθμού των φυλάκων". Δεν αρκεί όμως μονάχα αυτό. Το πρόβλημα δεν λύνεται με ασπιρίνες.
Κύριε Yπουργέ, τα πράγματα θα πρέπει κάποια στιγμή να τα αντιμετωπίσουμε όλοι κατάματα. Αν θέλετε από τη Νέα Δημοκρατία και από τους Βουλευτές αυτού του κόμματος να συνηγορήσουν στις θέσεις σας, θα πρέπει κάποτε να αντιμετωπίσετε σοβαρά τα ζητήματα. Δεν μπορεί να εξομοιώνετε τους συνοριακούς φύλακες και τους ειδικούς φρουρούς, περνώντας τους, ας μου επιτραπεί η έκφραση, στην ελληνική Βουλή "από το παράθυρο", δημιουργώντας τελικά οιονεί " αστυνομικούς".  Είναι λάθος αυτή η αντίληψη.  Σας είπε η επιστημονική επιτροπή  ότι το ποσοστό 20%  των αποφοίτων,  που βάζετε, από το ενιαίο πολυκλαδικό λύκειο είναι σε λάθος κατεύθυνση, όσον αφορά την αρχή της ισότητας του Συντάγματος.  Είναι αντισυνταγματικό, κύριε Υπουργέ.  Γνωρίζετε ότι έχουν καταργηθεί τα ενιαία πολυκλαδικά λύκεια εδώ και δύο χρόνια και προσπαθείτε με έναν τρόπο τελείως αψυχολόγητο, κατά την άποψη μας να τους "βολέψετε" -ας  μου επιτρέψετε την έκφραση- "όπως-όπως".
'Οσον αφορά τώρα τις μισθολογικές προαγωγές των αξιωματικών των Σωμάτων Ασφαλείας και των κατωτέρων χαμηλοβάθμων αστυνομικών, είμαστε απόλυτα σύμφωνοι.
Θέλω όμως να κάνω κάποιες παρατηρήσεις στην τροπολογία προσθήκη -και νομίζω ότι είναι προς τη σωστή κατεύθυνση- όσον αφορά τις μισθολογικές προαγωγές στο νομοσχέδιο των Ενόπλων Δυνάμεων.
ΠΡΟΕΔΡΕΥΩΝ (Παναγιώτης Σγουρίδης): Μπορείτε να μιλήσετε στα άρθρα, κυρία Παπακώστα για  τις τροπολογίες.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Θα έχουμε τη δυνατότητα; ΠΡΟΕΔΡΕΥΩΝ (Παναγιώτης Σγουρίδης): Φυσικά.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τελειώνοντας, κύριε Πρόεδρε θέλω να πω, επειδή πολλά ελέχθησαν σε σχέση με την εγκληματικότητα, ότι τόσο  εγώ όσο και όλοι εμείς που ζούμε σε αυτήν τη χώρα έχουμε διαπιστώσει ότι στα δελτία εγκληματικότητας και σε αυτά που αναγράφονται καθημερινά από τους ρεπόρτερς και από τους αστυνομικούς  συντάκτες στις εφημερίδες, εκείνοι οι οποίοι πραγματικά περνούν ως αστέρες του εγκλήματος είναι Αλβανοί, είναι Ρώσοι και άλλοι αλλοδαποί. Είναι κοινός τόπος αυτό.
Ως νομικός μπορώ βεβαίως να σας διαβεβαιώσω -και σεις θα γνωρίζετε πάρα πολύ καλά, φαντάζομαι, ότι έχετε συμβούλους οι οποίοι σας ενημερώνουν- ότι τα δελτία εγκληματικότητας βρίθουν τέτοιων ατόμων και δεν έχω δει πολλούς νονούς της νύχτας με ελληνικά επώνυμα. Βεβαίως όλοι αυτοί εψήφισαν, κύριε Υπουργέ, και φαντάζομαι ότι ρίχνοντας το μπαλάκι στην Αξιωματική Αντιπολίτευση ότι δεν είναι ευαίσθητη στα θέματα των λαθρολαθρομεταναστών, αποπροσανατολίζετε. Θέλετε να σας πούμε ότι είμαστε ευαίσθητοι στα θέματα των λαθρομεταναστών, αλλά πάνω απ' όλα προέχει η Ελλάδα.  Προέχουν οι Ελληνίδες και οι 'Ελληνες πολίτες. Προέχει η ηρεμία και η γαλήνη αυτού του τόπου. Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Νασιώκας έχει το λόγο. 
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρία και κύριοι συνάδελφοι, ζήτησα το λόγο γιατί πιστεύω ότι πρέπει όλοι να συνεισφέρουμε σ' αυτήν τη συζήτηση για ένα μέγα θέμα για την ελληνική κοινωνία, το θέμα της εγκληματικότητος. Και είναι εξίσου μεγάλο και το θέμα του αισθήματος ανασφάλειας που πολλοί πολίτες ιδίως σε απομακρυσμένες αγροτικές περιοχές αισθάνονται. Και εγώ περίμενα και περιμένω κύριε Πρόεδρε, από την Εθνική Αντιπροσωπεία να βγουν μερικά μηνύματα απ' αυτήν την κουβέντα. Γι' αυτό ζήτησα το λόγο.
Το πρώτο μήνυμα είναι ότι πρέπει εμείς εδώ με τις τοποθετήσεις μας τις τεκμηριωμένες και τις θέσεις μας να εμπεδώσουμε το αίσθημα της ασφάλειας των πολιτών. Δεν πιστεύω ότι είναι σωστό να ακούμε καταστρεπτικές τοποθετήσεις για ένα κοινωνικό θέμα το οποίο έχει πάρει την έκταση που έχει πάρει στη χώρα μας, αλλά που είμαστε υποχρεωμένοι να αντιμετωπίζουμε και το αντιμετωπίζουμε πάρα πολύ καλά.
Το δεύτερο μήνυμα που πρέπει να βγει. Δεν πρέπει απ' αυτήν την κουβέντα να υπάρξουν ούτε ψήγματα ρατσιστικής νοοτροπίας και ξενοφοβίας.  Μπορεί όλα αυτά να τα επιτίμησε σαν τοποθετήσεις ο κ. Αναγνωστόπουλος, αλλά εγώ μπορώ να πω το εξής, κύριε Κοινοβουλευτικέ Εκπρόσωπε της Νέας Δημοκρατίας. Υπάρχει στην Ευρώπη ένα ισχυρό ακροδεξιό φασιστικό κίνημα στηριζόμενο σε αυτές τις αρχές. Υπήρξαν και στην Ελλάδα ακραίες μεν και μεμονωμένες τοποθετήσεις, τις οποίες έλαβαν κάποιοι πολίτες μέσα στο αίσθημα αυτής της ξενοφοβίας που υπήρξε.
Να πούμε και το τρίτο μήνυμα που πρέπει να βγει απ'αυτήν την κουβέντα. Η εγκληματικότητα είναι κοινωνικό φαινόμενο. Η ανάπτυξη για εξέλιξη της κοινωνίας φέρνει και εγκληματικές πράξεις. Αλλά δεν μπορούμε να φωνάξουμε με στεντόρεια φωνή προς οποιονδήποτε ότι η Ελλάδα είναι η χώρα που έχει τη χαμηλότερη εγκληματικότητα. Και πρέπει να το πούμε εμείς που υφιστάμεθα και την πίεση από το εξωτερικό για τρομοκρατικές πράξεις που υπάρχουν δυστυχώς στη χώρα μας και που μας πλήττουν εθνικά και μας δημιουργούν ειδικά προβλήματα, ιδιαίτερα εν όψει της Ολυμπιάδος του 2004.  Καλώς διευκρινίστηκε ότι η εγκληματικότητα και η λαθρομετανάστευση δεν είναι ταυτόσημες έννοιες, χωρίς αυτό να σημαίνει ότι η λαθρομετανάστευση που είναι πάρα πολύ μεγάλη και στην Ελλάδα όπως και σε πολλές άλλες χώρες -στην Ελλάδα είναι περισσότερη λόγω της γεωγραφικής της θέσης- δεν αύξησε και την εγκληματικότητα, ότι δεν είχαμε μία έκρηξη και της εγκληματικότητος.
Ας δούμε ιστορικά μέσα σε μισό λεπτό πώς ήλθε αυτή η λαθρομετανάστευση. Το '80 και το '90 δεν είναι μακριά. Τέλος του '93 που έγινα εγώ νομάρχης στην Ημαθία ήταν περίπου είκοσι χιλιάδες οι μόνιμοι λαθρομετανάστες και όταν φώναξα την Αστυνομία να συζητήσω μαζί της πώς την αντιμετωπίζουν, μου είπαν ότι φορτώνουν ένα δύο λεωφορεία την ημέρα και τα πηγαίνουν στην Κρυσταλλοπηγή.
Τον προηγούμενο χρόνο είχε ξοδέψει το κράτος δύο δισεκατομμύρια περίπου μόνο για την Ημαθία, για ποιο πράγμα; Για να βρίσκουν τους λαθρομετανάστες πίσω πριν έλθουν. Βεβαίως αυτοί, κυρίες και κύριοι συνάδελφοι, εύρισκαν εργασία και ήταν γύρω από τη νομαρχία όλοι αυτοί οι εργατοπατέρες που έλεγαν: Κύριε νομάρχα, μην πειράξετε καθόλου σήμερα τους μετανάστες, γιατί με αυτούς βγάζουμε μεροκάματο. Αλλά όταν τελείωνε η περίοδος της δουλειάς στο ροδάκινο, έλεγαν, κύριε νομάρχα, πρέπει να φύγουν, γιατί κινδυνεύουν οι οικογένειές μας.
ΠΡΟΕΔΡΕΥΩΝ (Παναγιώτης Σγουρίδης): Και δεν τους πλήρωναν κιόλας. 
ΕΚΤΟΡΑΣ ΝΑΣΙΩΚΑΣ: Ακριβώς τότε τους κατάγγελλαν κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Τους κατάγελλαν για να μην τους πληρώσουν.
ΕΚΤΟΡΑΣ ΝΑΣΙΩΚΑΣ: Τους πλήρωναν έναντι μόνο. Αυτό δεν ήταν γενικό, ήταν μερικό.
Πρέπει να πάρουμε μέτρα, να προχωρήσουμε. Με τρεις κουβέντες. Πρώτον, πρέπει να φυλάξουμε τα σύνορα. Δεύτερον, να καταγράψουμε και να νομιμοποιήσουμε τους λαθρομετανάστες που υπάρχουν στη χώρα μας. Τρίτον, να συμβάλουμε -και συμβάλλουμε με την εξωτερική μας πολιτική- να αναπτυχθούν οι γείτονες χώρες. Δεν υπάρχει άλλος τρόπος να υπάρξει σταθερότητα. Τέταρτον, διακρατικές συμφωνίες νομίμων λαθρομεταναστών που πρέπει να έχουμε μέσα.
Και, πέμπτον, πραγματικά η αστυνόμευση, αυτή η μεγάλη προσπάθεια που κάνετε, κύριε Υπουργέ, και εγώ σας συγχαίρω γι' αυτό και όλος ο ελληνικός λαός, είναι ένα δείγμα ότι σ' αυτές τις εκλογές ενώ συνηθίζετο να γίνεται υπηρεσιακός Υπουργός Δημοσίας Τάξεως, παραμείνατε με αποδοχή όλων των κομμάτων και αυτό είναι πάρα πολύ καλό. Αποδεχόμαστε όλοι ότι γίνεται μία πολύ μεγάλη προσπάθεια. Αυτή, λοιπόν, την προσπάθεια πρέπει να τη συνεχίσετε. Είναι διοικητικά μέτρα, είναι μέτρα εξοπλισμού στην Αστυνομία, είναι μέτρα εκπαίδευσης της Αστυνομίας, είναι μέτρα αυτοκάθαρσης της Αστυνομίας και είναι μέτρα αμοιβής της Αστυνομίας που πρέπει να τα κάνετε και είναι μέτρα διοικητικής αναδιάταξης γι' αυτά τα καινούρια τμήματα που κάνετε. Αλλά θέλω να σας πω ότι βλέπω το διάλογο που γίνεται στις επαρχιακές πόλεις για την καινούρια διάταξη των Πολυδυνάμων Αστυνομικών Τμημάτων. Πρέπει να δείτε με συμπάθεια τα απομακρυσμένα χωριά και να αφήσετε έστω και καθ' υπερβολήν κάποια μικρά Αστυνομικά Τμήματα, γιατί συμβολίζουν το κομμάτι της ασφάλειας των πολιτών. Και θα φανεί μέσα στην πράξη όταν τα πολυδύναμα τμήματα θα μπορούν να ανταποκριθούν στην αστυνόμευση αυτών των ακριτικών περιοχών.  Τότε θα αυτοκαταργηθούν εκείνα τα τμήματα.
Το λέω αυτό γιατί δημιουργείται ένας διάλογος και πολλαπλαστιαστικά φθάνει ενώ υπάρχει πραγματικά κοινωνικό πρόβλημα.
Κλείνοντας, κύριε Πρόεδρε, θέλω να πω ότι είναι κοινωνικό θέμα η εγκληματικότητα και κοινωνικά θα την αντιμετωπίσουμε, όχι μόνο με μέτρα ασφαλείας και αστυνόμευσης. Και με μέτρα ασφαλείας και αστυνόμευσης, αλλά και με δημοκρατικά μέτρα ανάπτυξης της παιδείας και αυτού του λαού και με μέτρα διείσδυσης σε εκείνες τις ξένες χώρες που έχουν το μεγάλο πρόβλημα και με βοήθεια ανάπτυξης αυτών των χωρών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αντωνακόπουλος έχει το λόγο. 
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, πιστεύω ότι με το υπό συζήτηση νομοσχέδιο καταβάλλεται μία ειλικρινής προσπάθεια περιορισμού του εισαγόμενου εγκλήματος από τα χερσαία σύνορα της χώρας μας. Αυτό επιχειρείται μέσω της πρόσληψης φυλάκων των συνόρων. Από την άλλη μεριά καταβάλλεται μία προσπάθεια περιορισμού του εγκλήματος στην Αττική μέσω των ειδικών φρουρών. Στη χώρα μας σε σχέση με το συζητούμενο μεγάλο πρόβλημα της εγκληματικότητας και της λαθρομετανάστευσης τέμνονται τρεις κύκλοι. Ο κύκλος των οικονομικών μεταναστών, των λαθρομεταναστών, και μέρος της τομής αυτών είναι η εισαγόμενη εγκληματικότητα. Δυστυχώς ή ευτυχώς έχουμε το προνόμιο να είμαστε σταυροδρόμι, να είμαστε η οργανωμένη οικονομία και κοινωνία σε μία περιοχή όπου τα πάντα είναι ρευστά και είναι τα Βαλκάνια όπου παρατηρούνται μεγάλες κοινωνικοοικονομικές μεταβολές. Είναι καταγεγραμμένες στη χώρα μας είκοσι οκτώ αλλοεθνικές ομάδες. Υπάρχει πρόβλεψη ότι το 2025 θα έχουμε τρία εκατομμύρια οικονομικούς μετανάστες απαραίτητους. Οι οικονομικοί μετανάστες στην Ελλάδα είναι απαραίτητοι για να στηρίξουν την ανάπτυξη της χώρας, γιατί ο πληθυσμός γερνάει, γιατί εργάτες γης, εργάτες στον κατασκευαστικό τομέα δεν υπάρχουν από την ελληνική εθνότητα.
Επομένως θα πρέπει να δούμε το ζήτημα σε προοπτική, να δούμε τις πολιτικές αφομοίωσης αυτών των ανθρώπων και η καλύτερη πολιτική είναι η πολιτική της κουλτούρας και του πολιτισμού. Πάντα ο μετανάστης αντιστέκεται να αφομοιωθεί στη χώρα που πηγαίνει μέσω της εσωστρέφειας και της δημιουργίας ομάδας με κοινά στοιχεία κουλτούρας. Η χώρα υποδοχής προσπαθεία να τον αφομοιώσει με επίθεση πολιτισμού και αυτό πρέπει να κάνουμε για τους οικονομικούς νόμιμους μετανάστες.
Η πολιτική των φρουρών, των φυλάκων συνόρων είναι μία πολιτική που εκ των πραγμάτων υπαγορεύεται, γι' αυτό και επί της αρχής είναι περίεργο πως δεν υπάρχει πλήρης ομοφωνία, γιατί και στο προεκλογικό πρόγραμμα της Νέας Δημοκρατίας υπήρχε και βεβαίως και στο προεκλογικό πρόγραμμα του ΠΑΣΟΚ.  'Αρα, επί της αρχής συμφωνούν όλοι. Δεν μπορώ να καταλάβω πού είναι εκείνο το στοιχείο της διαφωνίας που σήμερα επί της αρχής ακούγονται εδώ διαφορετικές απόψεις. Και πώς να μη συμφωνούν όλοι, αφού μιλάμε για εισαγόμενο έγκλημα, την πρόληψη του οποίου σε ξένες χώρες έξω από τα σύνορα της χώρας δεν μπορούμε να τη διασφαλίσουμε, εμείς μπορούμε μόνο να αμυνθούμε. Τα αποτελέσματα της πρώτης προσπάθειας είναι θετικά. 'Εχουν μειωθεί στην Αττική οι ληστείες των τραπεζών κατά 50% λόγω της φύλαξης από τους φρουρούς.
Και οι άλλοι δείκτες εγκληματικότητας έχουν μειωθεί συγκρίνοντας το 1999 με το 1998, γιατί το 1999 υπήρχε ένας αριθμός ειδικών φρουρών που είχαν προσληφθεί.
Ακόμα υπάρχει μία ικανοποίηση σε πολιτικό επίπεδο εκπεφρασμένη από τις νομαρχιακές αυτοδιοικήσεις, από τους νομάρχες των παραμεθόριων περιοχών.
Πιστεύω ότι με αφορμή τη συζήτηση γι'αυτό το ειδικό σώμα, θα πρέπει να μας απασχολήσει και η διάκριση που γίνεται μεταξύ των ειδικών φρουρών, των συνοριακών φυλάκων και των αστυνομικών, όσον αφορά την εξέλιξή τους, αλλά αυτή καθ'αυτή και η θέση του 'Ελληνα αστυνομικού στην ελληνική κοινωνία, η αναβάθμισή του, η αποκατάστασή του απ'όλες τις άδικες απιθέσεις που πολλές φορές δέχεται από κέντρα τα οποία θέλουν να δείξουν ότι η χώρα δεν έχει οργάνωση απέναντι στο έγκλημα. Και, βέβαια, όσον αφορά αυτούς τους ανθρώπους της πενταετούς θητείας η μέχρι τώρα πρόβλεψη για την εξέλιξή τους είναι ανάλογη με τους πενταετούς θητείας του Στρατού. Και αν υπάρξει εξέλιξη στην πορεία αυτή, θα θέλει μια άλλη νομική ρύθμιση.
Η ερμηνεία των πραγμάτων σε επίπεδο συνωμοσίας ή καχυποψίας δεν πιστεύω ότι βοηθάει.
'Οσον αφορά τα υπόλοιπα ζητήματα εκπαίδευσης, επιχειρησιακής διάταξης και υπαγωγής αυτών των σωμάτων, τα κριτήρια επιλογής και την προοπτική τους, πιστεύω ότι στην κατ'άρθρο συζήτηση θα έχουμε τη δυνατότητα να καταθέσουμε προτάσεις.
Εκείνο πάντως που βγαίνει από τη σημερινή συζήτηση είναι ότι η ελληνική κοινωνία έχει αποδείξει ότι δεν διακατέχεται από ρατσισμό απέναντι σε ξένους, που είτε αναξιοπαθούντες βρίσκονται στη χώρα μας είτε επιλέγοντας τη χώρα μας να ζήσουν, γιατί είναι μια καλύτερη χώρα οικονομικά και κοινωνικά από τη δική τους, ότι έχουμε πολιτικές να αντιμετωπίσουμε και τους οικονομικούς μετανάστες αλλά και αυτούς που εισάγουν έγκλημα, κυρίως από τα βόρεια σύνορα, ότι τα μέτρα που μέχρι τώρα έχουν ληφθεί έχουν αποδόσει, είναι καταγεγραμμένα από διεθνείς οργανισμούς και βεβαίως σε αυτήν την εισαγωγή του νομοσχεδίου προς ψήφιση από το Υπουργείο Δημόσιας Τάξης μόνο βελτιωτικές παρεμβάσεις θα μπορούσε να κάνει κάποιος και να μη διαφωνεί. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, για μια ακόμη φορά, όπως άλλωστε το έκανα και στη κοινοβουλευτική επιτροπή που κουβεντιάζαμε το συγκεκριμένο νομοθέτημα, θα με βρείτε αντίθετο προσωπικά αλλά και την παράταξή μου, στον τρόπο με τον οποίο επιλέγετε να νομοθετείτε σαν Υπουργός Δημόσιας Τάξης.
Δεν αμφισβητούμε την καλή σας διάθεση και πίστη. Δεν μπορεί, όμως, τόσο επιπόλαια και πολύ πρόχειρα, μια τροπολογία που πριν από μερικές ημέρες κατετέθη από σας τον ίδιο σε ένα νομοσχέδιο που συζητούσαμε αναφορικά με τον ανταγωνισμό, να μετατρέπεται λόγω έλλειψης άλλων νομοθετημάτων, σε έναν αντίστοιχο νομοσχέδιο πρόχειρα σχεδιασμένο σε τέτοιο βαθμό, που ακόμα και η ίδια η έκθεση της Επιστημονικής Υπηρεσίας της Βουλής να φθάνει στο σημείο να αμφισβητεί συνταγματικά κάποια σημεία του ίδιου του νομοθετήματός σας. Και αναφέρομαι στον τρόπο με τον οποίο θα γίνουν οι προσλήψεις των ειδικών φρουρών ή των συνοριακών φυλάκων μέσω των διαφόρων βαθμίδων δευτεροβάθμιας εκπαίδευσης.
Βέβαια θεωρώ θετική την άποψη που διατυπώσατε σήμερα ότι έχετε τη διάθεση να δείτε το θέμα, για να μη φθάσουμε στο οικτρό σημείο να δημιουργείτε κάποιο νομοθέτημα, να προσλαμβάνετε έναν αριθμό δύο χιλιάδων τριακοσίων ατόμων και να είστε εσείς οι ίδιοι απολογούμενοι αύριο για το ότι το νομοθέτημά σας ήταν άστοχο και εκπίπτει τουλάχιστον συνταγματικά σε σχέση με τον τρόπο που έχει διατυπωθεί.
Η πρώτη μου επισήμανση, εκτός από τη διαφωνία που θα διατυπώσω περίτρανα για τον τρόπο με τον οποίο νομοθετούμε, είναι να λυθεί και αυτό το συνταγματικό θέμα έστω και αύριο κατά τη συζήτηση των άρθρων του νομοθετήματος.
Ερχόμαστε τώρα στη γενικότερη πολιτική λογική και σκέψη του συγκεκριμένου νομοθετήματος. Οπωσδήποτε αυτό που είναι δεδομένο για την ελληνική κοινωνία είναι η ανασφάλεια που διακατέχει τον κάθε πολίτη, είτε μένει στην Αθήνα και στα άλλα μεγάλα αστικά κέντρα είτε μένει -και εκεί ανησυχεί ακόμη περισσότερο- κοντά στην επαρχία και ιδιαίτερα σε απομεμακρυσμένα σημεία στους συνοριακούς νομούς της χώρας μας.
Σε επισκέψεις αλλεπάλληλες που κάνουμε στα απομακρυσμένα χωριά του νομού μας -εγώ πολιτεύομαι, όπως πολύ καλά γνωρίζετε, και το είχαμε κουβεντιάσει και στη κοινοβουλευτική επιτροπή, στο Νομό της Λάρισας- με τα νέα μέτρα που παίρνετε και με την κατάργηση με νέα διάθεση του Υπουργείου των πολυδυνάμων τμημάτων, που ήταν ένα αποτυχημένο μέτρο, που έστω και αργά το είδατε και τώρα το καταργείτε, να ξέρετε ότι ο βαθμός ανασφάλειας των πολιτών της επαρχίας αυξάνεται κατακόρυφα. Υπάρχει ήδη σήμερα μεγάλη ανασφάλεια. Οι λαθρομετανάστες και οι οικονομικοί μετανάστες, που είναι ανέλεγκτα εισερχόμενοι από τα σύνορά μας και που δυστυχώς με τους συνοριακούς φύλακες πολύ ελάχιστα κυριολεκτικά παρενέβητε και κατά κάποιον τρόπο τους ελέγξατε και τους κοντρολάρετε, ας πούμε, ανά την Ελλάδα, δημιουργούν ένα σημαντικό αίσθημα ανασφάλειας, με αποτέλεσμα ο κάθε 'Ελληνας πολίτης, ο αγρότης και ο κτηνοτρόφος, να μην έχει το δικαίωμα ένα βράδυ να μετακινηθεί χωρίς φόβο, αλλά και χωρίς έναν προσωπικό οπλισμό μέχρι το κτήμα του, για να κάνει μία αλλαγή νερού, αν χρειαστεί, στα κτήματα που ποτίζει ή να πάει στην κτηνοτροφική του μονάδα, για να δει τα ζώα του.
Αυτά τα προβλήματα ανασφάλειας που αντιμετωπίζει σήμερα η χώρα προτείνω ότι με δύο τρόπους μπορούν να αντιμετωπιστούν, κύριε Υπουργέ. Πρώτα απ' όλα με ανασυγκρότηση της Ελληνικής Αστυνομίας. Δεύτερον, με το να φέρετε επιτέλους ένα νομοσχέδιο για τη χρήση του υπηρεσιακού περιστρόφου του αστυνομικού. Τρίτον, να δώσετε ένα ηθικό, να στηρίξετε, μπορώ να πω, το ηθικό των αστυνομικών μας, για να μπορούν να παρέμβουν και με τη στήριξη της υπηρεσίας τους και της πολιτείας να κάνουν πιο ουσιαστικό έργο.
Για το θέμα των συνόρων και της φύλαξής τους επιμένουμε και τονίζουμε ότι πρέπει να ενισχυθούν οι φρουρές του στρατού στα σύνορα. Ο στρατός έχει την ευθύνη της φύλαξης των συνόρων μας. Και συνεπικουρικά να υπάρξουν και αυτά τα σώματα, τα οποία όμως πρέπει να ενημερώσετε και να εκπαιδεύσετε πολύ περισσότερο από τους τρεις μήνες εκπαίδευσης, που μέχρι τώρα δίνετε σε αυτούς τους ανθρώπους. Γιατί αν και προέρχονται από ειδικές υπηρεσίες, όταν υπηρέτησαν στις 'Ενοπλες Δυνάμεις στη χώρα μας, πράγματι δεν μπορούν να προσφέρουν τις απαραίτητες υπηρεσίες, λόγω του ότι και η τεχνική και υλικοτεχνική τους υποδομή είναι μειωμένη.  Οι πομποδέκτες τους π.χ., δεν έχετε αναμεταδότες στα ακραία σημεία της Ελλάδας και ιδιαίτερα στα σύνορα με την Αλβανία. Δεν είναι μεγάλο το κόστος, κύριε Υπουργέ. Αυτό θα είναι χρήσιμο και για την Αστυνομία μας, την οποία θα ενισχύσετε με αυτόν τον τρόπο, αλλά και για τους φρουρούς που ήδη υπάρχουν. Και όπως πολύ καλά γνωρίζετε, πριν από περίπου ένα μήνα είχαμε ένα ατύχημα και χάθηκε ένα από αυτά τα παιδιά σε μία ενέδρα που του δημιούργησαν κάποιοι καλά οργανωμένοι και μεθοδικά κινούμενοι λαθρομετανάστες, που σαν καραβάνια περνούν τα σύνορά μας, μια που δυστυχώς, κακά τα ψέματα, ομολόγησαν όλες οι πλευρές σε αυτήν την Αίθουσα ότι με κάθε προσπάθεια που γίνεται, ακόμα τα σύνορα παραμένουν αφύλακτα.  Σε αυτήν τη λογική, λοιπόν, θα διαφωνήσουμε στην αρχή του νομοσχεδίου, γι' αυτό και δεν θα το ψηφίσουμε επί της αρχής, αλλά θα συζητήσουμε και θα στηρίξουμε κάποια σημεία στα άρθρα στη συνέχεια και στα οποία θα επανέλθουμε πάλι, για να κάνουμε προτάσεις σημαντικές και ουσιαστικές.
Κύριε Πρόεδρε, ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καραμπίνα, έχετε το λόγο για πέντε λεπτά.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, συζητάμε σήμερα το νομοσχέδιο για τη συνοριακή φύλαξη, δηλαδή για την ενίσχυση της ασφάλειας των συνόρων. Προσωπικά όμως μου έχει δημιουργηθεί η εντύπωση ότι σήμερα συνεργούμε στην αποδυνάμωση της φύλαξης των συνόρων, εάν τελικά το νομοσχέδιο ψηφιστεί και η κυβερνητική Πλειοψηφία θα επιβραβεύσει αυτήν την πολιτική της Κυβέρνησης. Και αυτό γιατί η φύλαξη των συνόρων, όπως πολύ καλά γνωρίζουμε όλοι, σε όλα τα κράτη είναι ευθύνη του στρατού, που έχει και όλη την υποδομή και την εκπαίδευση να φέρει εις πέρας αυτό το δύσκολο έργο με καλά αποτελέσματα.
Εμείς εκτιμάμε ότι τα σύνορα δεν φυλάσσονται με λιανοντούφεκα, κύριε Υπουργέ, που έχουν οι συνοριακοί φρουροί. Με την κατάργηση των φυλακίων του στρατού στα σύνορα θέτετε σε κίνδυνο την ασφάλεια της χώρας.
Σε μια περίοδο μάλιστα που στις γειτονικές χώρες καλλιεργούνται μεγαλοϊδεατισμοί, που με τον έναν ή τον άλλον τρόπο, βλέπουμε καθημερινά να έρχονται στο φως της δημοσιότητας μεγαλοϊδεατισμοί, που επιβουλεύονται την ακεραιότητα της πατρίδας μας. Και γίνομαι πλέον συγκεκριμένος.  Αναφέρομαι στις επιδιώξεις του UCK ή των σκοπιανών εθνικιστικών κύκλων ή και προσφάτως στους εθνικιστικούς κύκλους της Βουλγαρίας με κάποια εθνικά δόγματα, με επιβουλές για την ακεραιότητα της χώρας.
Και εγώ έρχομαι να ρωτήσω εσάς, κύριε Υπουργέ, και την Κυβέρνησή σας: ποιος σας διαβεβαιώνει ότι μακροπρόθεσμα δεν θα υπάρξουν αλλαγές στην πολιτική των γειτόνων ή δεν θα επικρατήσουν στην πολιτική σκηνή οι κύκλοι αυτοί, με αποτέλεσμα φυσικά να υπάρξουν άλλες μορφές που θα θέσουν σε κίνδυνο την ασφάλεια και την ακεραιότητα της χώρας.
Βλέπουμε λοιπόν από τη μια μεριά να λειτουργείτε ενισχυτικά ενισχύοντας τα σώματα των φρουρών με άλλους φρουρούς, ενώ ταυτόχρονα με άλλες αποφάσεις σας, όπως αυτές της κατάργησης των μεθοριακών φυλακίων του στρατού, να αποδυναμώνετε τη φύλαξη θέτοντας σε κίνδυνο την ασφάλεια των Ελλήνων πολιτών αλλά και την ασφάλεια και την ακεραιότητα της χώρας. Ειλικρινά, κύριε Υπουργέ, δεν μπορούν να δικαιολογηθούν οι επιλογές της Κυβέρνησής σας. Μας προκαλούν τη λογική. Η πολιτική σας αλληλοσυγκρούεται.
Κύριε Πρόεδρε, κυρίες και κύριοι συνάδελφοι, σε όλους τους τομείς της κοινωνικής ζωής ο πολίτης βιώνει σήμερα έντονα την ανασφάλεια, μια ανασφάλεια που κυριολεκτικά έχει μετατρέψει σε τραγωδία τη ζωή του απλού 'Ελληνα. Αλλά, κυρίες και κύριοι συνάδελφοι, δεν αποτελεί τραγωδία για μια χώρα όταν μετατρέπεται σε ξέφραγο αμπέλι. 'Ανθρωποι του υποκόσμου, εγκληματίες, έμποροι ναρκωτικών και λευκής σαρκός αλωνίζουν κάθε διαμέρισμα της χώρας. Δρουν ανεξέλεγκτα και σε πολλές περιπτώσεις με την ανοχή της κρατικής μηχανής.
Οι καταγγελίες που βλέπουν τα φώτα της δημοσιότητας είναι οι αψευδείς μάρτυρες, κύριε Υπουργέ. Ο κόσμος κλειδώνεται στα σπίτια, φοβάται να βγει έξω, η οργή και η αγανάκτηση από την έλλειψη ασφάλειας οδήγησε πολλούς -όπως γνωρίζουμε όλοι- μέχρι σήμερα και στην απόφαση της αυτοδικίας.  Λαθρομετανάστες και μεταξύ αυτών εγκληματικά στοιχεία περνούν με πολύ μεγάλη ευκολία από τα σύνορα και η παραμονή τους στην πατρίδα μας είναι μια συνηθισμένη υπόθεση, γιατί απουσιάζει φυσικά ο έλεγχος. Η εισαγόμενη εγκληματικότητα είναι μορφή επιδημίας. Ανυποψίαστοι πολίτες κινδυνεύουν καθημερινά και άλλοι γίνονται θύματα κακοποιών για μια μικροκλοπή. Ο ανησυχητικός αριθμός των θυμάτων από εγκληματικές ενέργειες έχει πάρει τρομακτικές διαστάσεις. Είναι μακρύς και ο κατάλογος των θανάτων από ναρκωτικά που κυκλοφορούν από χέρι σε χέρι ακόμα και στις αυλές των σχολείων, όπως και ο Πρόεδρός μας επεσήμανε στην ομιλία του.
Χώρος παραγωγής των ναρκωτικών πολύ καλά γνωρίζουμε όλοι ότι είναι η Αλβανία και τα Σκόπια. Αμέτρητες είναι και οι κλοπές, κύριε Υπουργέ, και οι διαρρήξεις. Η ύπαιθρος αλλά και τα αστικά κέντρα στενάζουν εξίσου. Σε ασυνήθιστη έξαρση είναι και η πορνεία. Η έκπτωση των ηθών δεν έχει πλέον όρια, τη στιγμή που το εμπόριο λευκής σαρκός από τις πρώην ανατολικές χώρες έχει γίνει ένα νόμιμο κερδοφόρο επάγγελμα. Δεν υπάρχει μέρα που να μη σημειώνεται και μια ληστεία, όπως και δεν υπάρχει στιγμή που να μη φοβόμαστε να περπατήσουμε νύχτα στο δρόμο.
Θα αναφέρω για την 'Ηπειρο ότι αυτή η υπόθεση είναι ανοιχτή πληγή, αλλά και για όλες τις άλλες παραμεθόριες περιοχές. Και η πληγή είναι τα εγκληματικά στοιχεία που ανεξέλεγκτα μπαινοβγαίνουν στη χώρα, κύριε Υπουργέ. Καμία λοιπόν σκοπιμότητα πολιτικής δεν μπορεί να κρατάει σε ομηρία την ελληνική κοινωνία. Δεν μπορεί να παζαρεύετε την ασφάλεια των Ελλήνων πολιτών.
Και όλα αυτά, κύριε Υπουργέ, εμείς εκτιμάμε ότι συμβαίνουν γιατί η πολιτική που ακολουθείτε στο θέμα αυτό είναι μια πολιτική του "μπεμπελίνο" όπως εγώ θα τη χαρακτηρίσω. Και θέλω να σας πω ότι ο ελληνικός λαός φυσικά δεν σας ψήφισε για να παριστάνετε τη νοσοκόμα των Βαλκανίων. Δεν τους έχετε δώσει μέχρι σήμερα να καταλάβουν ότι η πρώτη προτεραιότητα της Κυβέρνησης είναι η ασφάλεια των Ελλήνων πολιτών και  αυτό δεν πρέπει να το ξεχνάτε, καθόσον είναι συνταγματική υποχρέωση.  Καιρός λοιπόν είναι να αλλάξετε πολιτική.
Κύριε Πρόεδρε, θα ήθελα ένα λεπτό ακόμα για να αναφέρω τα εξής: 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, όμως, ολοκληρώστε. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Υπουργέ, πρόσφατα παρακολουθήσαμε ασκήσεις των συνοριακών φυλάκων με σύγχρονα όπλα και εκπαιδευμένα σκυλιά. Ρώτησα τους συνοριακούς φύλακες των Ιωαννίνων και της Θεσπρωτίας και μας είπαν ότι όλα αυτά τα έφεραν για την ημέρα της άσκησης και μετά τα πήρατε πίσω. Με αυτές, λοιπόν, τις πρακτικές θέλετε να φυλάξετε τα σύνορα; Τα όσα με το νομοσχέδιο προτείνετε φυσικά με βρίσκουν αντίθετο ακόμα και ως προς τη δομή που προσλαμβάνει το σώμα των συνοριακών φυλάκων. Καλό θα είναι η Κυβέρνηση να το αποσύρει. Εκτιμώ ότι θα μπορούσε να μελετηθεί και να εισηγηθεί η Κυβέρνηση στην Εθνική Αντιπροσωπεία το σώμα αυτό να λειτουργήσει ως αυτόνομο και ανεξάρτητο με διοικητική αυτοτέλεια, υπό τον έλεγχο βεβαίως του κράτους, για να επιτελέσει το σκοπό του.
Μην βλέπετε, λοιπόν, τα πάντα, κυριε Υπουργέ, υπό το πρίσμα της κομματικής σκοπιμότητας που δυστυχώς και αυτό το νομοσχέδιο, όπως το διαμορφώσατε, υπηρετεί. Μη μετράτε και ζυγίζετε την ασφάλεια των πολιτών, την ασφάλεια και την ακεραιότητα της χώρας από τις όποιες επιβουλές με κουκιά, με ψήφους για τις προσεχείς εκλογές.
Τέλος, θα ήθελα να κλείσω την τοποθέτησή μου λέγοντας ότι ο βαθμός και η συχνότητα της εγκληματικότητας είναι σε συνάρτηση με το βιοτικό επίπεδο ενός λαού. Και ο εγκληματίας εκτιμά, όταν αποφασίζει την πράξη.  
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καραμπίνα. ΚΩΝΣΤΑΝΤΙΝΟΣ ΚΑΡΑΜΠΙΝΑΣ: ...ζυγίζοντας και αυτός τη ζωή του. Μην το αγνοείτε, λοιπόν, αυτό.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Κύριε Μαρκογιαννάκη, θέλετε το λόγο; ΧΡΗΣΤΟΣ ΜΑΡΚΟΓΙΑΝΝΑΚΗΣ: Ναι, κύριε Πρόεδρε, για να δευτερολογήσω.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, πήρα κυρίως το λόγο διότι ο κύριος Υπουργός στην τοποθέτησή του ούτε λίγο ούτε πολύ μου απέδωσε εμένα προσωπικά ότι ταυτίζω τους λαθρομετανάστες με την εγκληματικότητα.  Διαβάστε τα Πρακτικά, κύριε Υπουργε, εφόσον δεν με παρακολουθήσατε προφανώς, να δείτε τι είπα. Είπα ότι υπάρχει συμβολή των διαφόρων λαθρομεταναστών στην αύξηση της εγκληματικότητας. Και αυτό δεν το αμφισβητεί κανείς και δεν πιστεύω να το αμφισβητείτε και εσείς. Αυτό είναι μία οδυνηρή πραγματικότητα. Και κυρίως δεν αναφερόμαστε στους φτωχούς οικογενειάρχες, οι οποίοι έρχονται να βρουν μια δουλειά, αλλά μιλάμε για εκείνους τους εγκληματίες οι οποίοι έρχονται να διαπράξουν εγκλήματα.
Είπατε, κύριε Υπουργέ, ότι έχουμε μείωση της εγκληματικότητας στην Ελλάδα και ότι η Ελλάδα είναι η πλέον φιλήσυχη χώρα της Ευρώπης. Εγώ δεν μπορώ ούτε να αμφισβητήσω ούτε να επικροτήσω αυτά τα οποία λέτε. Εσείς έχετε τα στοιχεία. Θα ήθελα όμως να πω ότι η αύξηση της εγκληματικότητας στην Ελλάδα γίνεται με μεγαλύτερους ρυθμούς από ότι στις άλλες χώρες και τείνει η Ελλάδα να ξεπεράσει τις προηγμένες εγκληματικά χώρες της Ευρώπης.
Εκείνα όμως τα οποία σας διαψεύδουν είναι τα γεγονότα. Δεν διαβάζετε τις εφημερίδες; Δεν σας πληροφορούν τι γίνεται πλέον στους δρόμους της Αθήνας και της Αττικής από τις διάφορες συμμορίες οι οποίες δρουν ανεξέλεγκτα; Σικάγο κοντεύει να γίνει η Ελλάδα, όπου αλληλοεξοντώνονται με ρυθμούς αυξανόμενους.
Το σημαντικότερο από όλα είναι ότι δεν συλλαμβάνεται κανείς από αυτούς τους δράστες, δεν οδηγείται κανείς στη δικαιοσύνη. Δεν σας δημιουργεί απορίες και ερωτηματικά το πώς δεν συλλαμβάνεται έστω και ένας; Μήπως συνδέεται με τη θρυλούμενη και φημολογούμενη διαφθορά η οποία υπάρχει στους κόλπους της Αστυνομίας ή μήπως είναι μέλη της αλλοδαπής μαφίας, η οποία θελει να εκτοπίσει τους ημεδαπούς κακοποιούς από τις ιδιαίτερα προσοδοφόρες εγκληματικές ενασχολήσεις τους; Είναι ένα μείζον πρόβλημα.
Αυτή είναι εγκληματικότητα, κύριε Υπουργέ. Δεν νοούμε εγκληματικότητα την αύξηση των πταισματικών παραβάσεων ούτε, αν θέλετε, των σωματικών κακώσεων από αμέλεια. Βεβαίως είναι ένα πρόβλημα και αυτό. Το μείζον όμως πρόβλημα είναι ότι έχουμε ποιοτική αναβάθμιση του εγκλήματος. Σε αυτόν τον τόπο δεν δρούσαν συμμορίες. Στην Ελλάδα, στην Αττική αλλά και σε άλλες μεγαλουπόλεις δεν ξέραμε να υπήρχαν παλαιότερα τέτοιου είδους, τέτοιας μορφής εγκλήματα. Τώρα υπάρχουν.
Αυτή είναι η αύξηση και αυτό εννοούμε εμείς ότι υπάρχει αύξηση και ότι η κατάσταση είναι ανησυχητική. Επιτέλους δείτε το αυτό, διότι σε λίγο δεν θα έχετε τη δυνατότητα ούτε φραστικά να υπερηφανεύεσθε για τα κατορθώματα του Υπουργείου Δημοσίας Τάξεως και των Σωμάτων Ασφαλείας.  
ΠΡΟΕΔΡΕΥΩΝ (Παναγιώτης Σγουρίδης): Θέλετε να πάρετε το λόγο, κύριε Υπουργέ; 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): 'Οχι, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος συνάδελφος να θέλει να πάρει το λόγο.
Κηρύσσεται περαιωμένη η συζήτηση επί της αρχής του νομοσχεδίου: "Ρύθμιση θεμάτων προσωπικού της Ελληνικής Αστυνομίας και άλλες διατάξεις".
Ερωτάται το Τμήμα: Γίνεται δεκτό το νομοσχέδιο επί της αρχής; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς  το σχέδιο νόμου του Υπουργείου Δημόσιας Τάξης: "Ρύθμιση θεμάτων προσωπικού της Ελληνικής Αστυνομίας και άλλες διατάξεις" έγινε δεκτό επί της αρχής κατά πλειοψηφία.
Κύριοι συνάδελφοι, θέλετε να προχωρήσουμε στη συζήτηση επί των άρθρων; 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, να μην προχωρήσουμε στη συζήτηση επί των άρθρων, για τους λόγους που γνωρίζετε. Εμείς έχουμε μία υποχρέωση...
ΠΡΟΕΔΡΕΥΩΝ (Παναγιώτης Σγουρίδης): Δεν είναι αυτός ο λόγος.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Θα επιδιώξουμε στην αυριανή συνεδρίαση να τελειώσουμε. 'Αλλως, αν δεν το επιτύχουμε, ας γίνει μία εμβόλιμη συνεδρίαση.
ΠΡΟΕΔΡΕΥΩΝ (Παναγιώτης Σγουρίδης): Αύριο έχουμε τα άρθρα, που θα συζητηθούν σε μία ενότητα και είναι και τρεις τροπολογίες.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: 'Εχουμε διάθεση να συμπράξουμε να ολοκληρωθεί.
ΠΡΟΕΔΡΕΥΩΝ (Παναγιώτης Σγουρίδης): Δέχομαι αυτήν τη δέσμευσή σας, ότι έχετε την καλή πρόθεση και τη διάθεση να συμπράξετε να τελειώσει το νομοσχέδιο.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 14.28' λύεται η συνεδρίαση για αύριο ημέρα Πέμπτη 27 Ιουλίου 2000 και ώρα 10.00' με αντικείμενο εργασιών του Τμήματος νομοθετική εργασία: α) ψήφιση στο σύνολο του σχεδίου νόμου του Υπουργείου Ανάπτυξης: "Ρύθμιση θεμάτων Ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις" και β) συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Τάξης: "Ρύθμιση θεμάτων προσωπικού της Ελληνικής Αστυνομίας και άλλες διατάξεις", σύμφωνα με την ημερήσια διάταξη.
Ο ΠΡΟΕΔΡΟΣ                                      ΟΙ ΓΡΑΜΜΑΤΕΙΣ 

