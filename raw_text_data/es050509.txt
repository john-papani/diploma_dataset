      ΣΥΝΕΔΡΙΑΣΗ ΡΝΘ΄
      Δευτέρα 9 Μαΐου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Γ. Παπανδρέου, σελ.
      3. Ανακοινώνεται ότι ο Υπουργός Δικαιοσύνης διαβίβασε στη Βουλή περί ποινικής ευθύνης των Υπουργών πρώτον μηνυτήρια αναφορά κατά του Υπουργού Εμπορικής Ναυτιλίας κ. Ε. Κεφαλογιάννη, δεύτερον μηνυτήρια αναφορά κατά του πρώην Υπουργού Εμπορικής Ναυτιλίας κ. Γ. Ανωμερίτη και τρίτον δικογραφία η οποία αφορά τον πρώην Υπουργό Εθνικής ‘Αμυνας κ. Απόστολο-Αθανάσιο Τσοχατζόπουλο, σχετικά με τη νομιμότητα της σύμβασης προμήθειας τροχοφόρων οβιδοβόλων ΣΟΥΖΑΝΑ, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 10 Μαΐου 2005, σελ.
      4. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς την Υπουργό Εθνικής Παιδείας και Θρησκευμάτων σχετικά με τους διορισμούς στη δευτεροβάθμια εκπαίδευση, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίων νόμων:
      α) Οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Μεταφορών και Επικοινωνιών, Εμπορικής Ναυτιλίας και η Αναπληρωτής Υπουργός Πολιτισμού κατέθεσαν σχέδιο νόμου: «Κύρωση της Σύμβασης της Ελληνικής Δημοκρατίας και της Δημοκρατίας της Μολδαβίας για την αποφυγή της διπλής φορολογίας αναφορικά με τους φόρους εισοδήματος και περιουσίας», σελ.
      β) Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Ανάπτυξης και Δικαιοσύνης κατέθεσαν σχέδιο νόμου: «Κύρωση της Διεθνούς Σύμβασης για την αστική ευθύνη για ζημία ρύπανσης από πετρέλαιο κίνησης, 2001», σελ.
      γ) Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Γενικής Συμφωνίας Ασφαλείας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας σχετικά με την προστασία διαβαθμισμένων πληροφοριών οι οποίες ανταλλάσονται μεταξύ των δύο χωρών», σελ.
      ΟΜΙΛΗΤΕΣ
      Επί της Επερώτησης:
      ΓΙΑΝΝΑΚΟΥ Μ., σελ.
      ΚΑΚΛΑΜΑΝΗΣ Α., σελ.
      ΚΑΛΟΣ Γ., σελ.
      ΛΟΒΕΡΔΟΣ Α., σελ.
      ΜΠΟΛΑΡΗΣ Μ., σελ.
      ΠΑΝΤΟΥΛΑΣ Μ., σελ.
      ΠΟΛΥΔΩΡΑΣ Β., σελ.
      ΡΑΠΤΗΣ., σελ.
      ΡΟΒΛΙΑΣ Κ., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΘ΄
      Δευτέρα 9 Μαΐου 2005
      Αθήνα, σήμερα στις 9 Μαΐου 2005, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Σας εύχομαι Χρόνια Πολλά και ευόδωση των εργασιών της Εθνικής Αντιπροσωπείας.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μάρκο Μπόλαρη, Βουλευτή Σερρών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία η Ένωση Συνταξιούχων ΔΕΗ Αλιβερίου Εύβοιας ζητεί την αύξηση των συντάξεων των μελών της.
2) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί να ανασταλεί η απόφαση απόσπασης πυροσβεστών της περιφέρειάς της, στις υπηρεσίες της Αττικής.
3) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε δημοσιεύματα εφημερίδας, τα οποία αναφέρονται στην επιβάρυνση του Οργανισμού Λιμένος Ηρακλείου από το κόστος της ζημιάς γερανού.
4) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε δημοσίευμα εφημερίδας, το οποίο αναφέρεται στην καθυστέρηση καταβολής επιχορηγήσεων στα ποδοσφαιρικά σωματεία της Δωδεκανήσου.
5) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία ο Δήμαρχος Νότιας Ρόδου ζητεί τη δημιουργία θεσμικού πλαισίου ευνοϊκού για την προσέλκυση επενδυτικού ενδιαφέροντος στο Δήμο Νότιας Ρόδου και την εξαίρεσή του από τους περιορισμούς του αναπτυξιακού νόμου.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο αίτημα των ιδιοκτητών χωματουργικών μηχανημάτων και φορτηγών Πάτρας για εύρεση χώρου απόρριψης μπαζών.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην απαγόρευση της μέσης αλιείας στον Κορινθιακό και στον Πατραϊκό.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις κακοτεχνίες του Δικαστικού Μεγάρου Καλαβρύτων.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στα λειτουργικά προβλήματα του Παιδοψυχιατρικού Κέντρου του Καραμανδανείου Νοσοκομείου.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο προτείνεται να χαρακτηρισθεί το παλαιό νοσοκομείο των Πατρών ως πολυδύναμο εικαστικό κέντρο.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται να μην αυξηθεί ο ΦΠΑ για τις τουριστικές υπηρεσίες.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας. στο οποίο ζητείται η μετατροπή του ιδρύματος «Μέριμνα» από ιδιωτικού δικαίου σε δημοσίου δικαίου.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η μονιμοποίηση των στελεχών του φορέα «Πάτρα-Πολιτιστική Πρωτεύουσα της Ευρώπης 2006».
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο επισημαίνεται η ανάγκη άμεσης επισκευής του Κτηρίου της Δημοτικής Μουσικής στην Πάτρα.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, στο οποίο ζητείται η διατήρηση της οικολογικής ισορροπίας και της οικονομικής αξίας των δασών του Νομού Αχαΐας.
16) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά, με την οποία ο Πρόεδρος της Δημοτικής Επιχείρησης Ύδρευσης Αποχέτευσης Μυτιλήνης και ο Δήμαρχος της πόλης ζητούν να χορηγηθούν στη Δημοτική Επιχείρηση Ύδρευσης Αποχέτευσης Μυτιλήνης οι σχετικές άδειες για τη χρήση δύο βυτιοφόρων.
17) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά, με την οποία ο Πρόεδρος της Κοινότητας Αγίου Ευστρατίου Λέσβου διαμαρτύρεται για τη μείωση των δρομολογίων της ακτοπλοϊκής επικοινωνίας του νησιού με την υπόλοιπη Ελλάδα.
18) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά, με την οποία ο Δήμαρχος Κάτω Ολύμπου Λάρισας ζητεί τη χρηματοδότηση του έργου της αντικατάστασης του εσωτερικού δικτύου ύδρευσης του Πυργετού.
19) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης-Διάσωσης ζητεί τη μονιμοποίηση των συμβασιούχων πυροσβεστών του Νομού Δωδεκανήσου.
20) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία ο Δήμαρχος Σύμης ζητεί την άμεση τοποθέτηση προσωπικού στο ταχυδρομείο της νήσου Σύμης.
21) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία ο Δήμαρχος Αστυπάλαιας ζητεί τη βελτίωση και πύκνωση των ακτοπλοϊκών γραμμών της νήσου Αστυπάλαιας.
22) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία η Ομοσπονδία Ερασιτεχνικού Θεάτρου Αιγαίου ζητεί τη συνέχιση του θεσμού της διοργάνωσης σεμιναρίων θεατρικής παιδείας.
23) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία το Τμήμα Δωδεκανήσου του Τεχνικού Επιμελητηρίου Ελλάδος ζητεί να συνεχιστεί η λειτουργία των Υπηρεσιών Νεωτέρων Μνημείων και Τεχνικών Έργων στα νησιά του Αιγαίου.
24) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Δωδεκανήσου ζητεί να μην αυξηθεί το ποσό παραχώρησης από τους ΟΤΑ για την απλή χρήση αιγιαλού και παραλίας.
25) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία ο Δήμος Κάσου ζητεί τη μετεγκατάσταση της ΔΕΗ στη νήσο Κάσο.
26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Νομάρχης Ηρακλείου ζητεί να υπαχθούν και τα ελαιουργεία της Κρήτης στα επενδυτικά σχέδια του εκσυγχρονισμού των ελαιουργείων.
27) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά, με την οποία η Δ/νση Γεωργίας Σάμου δηλώνει πως οι περικοπές της στρεμματικής ενίσχυσης οφείλονται σε λάθη και παραλείψεις του νέου αμπελουργικού μητρώου.
28) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά, με την οποία ο Δήμος Ερυθρών Αττικής ζητεί τη χρηματοδότηση της λειτουργίας των παιδικών και εφηβικών βιβλιοθηκών.
29) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά, με την οποία οι σύλλογοι της περιοχής Λυκοδήμου Μεσσηνίας ζητούν την επισκευή και βελτίωση του οδικού δικτύου της περιοχής τους.
30) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Εύβοιας ζητεί την ικανοποίηση αιτημάτων που αφορούν στην ανάπτυξη του Νομού Εύβοιας.
31) Ο Βουλευτής Νομού Αττικής κ. ΒΑΣΙΛΕΙΟΣ ΟΙΚΟΝΟΜΟΥ κατέθεσε αναφορά, με την οποία ο Δήμος Μεγαρέων ζητεί να του παραχωρηθεί ειδικά διασκευασμένο όχημα για τη μεταφορά ατόμων με ειδικές ανάγκες.
32) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία η Ένωση Σμυρναίων – Μικρασιατών Βορείου Ελλάδος ζητεί να της παραχωρηθεί οριστικά η κυριότητα ακινήτου της στη Θεσσαλονίκη.
33) Οι Βουλευτές Β΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά, με την οποία η Ένωση Δικαστών και Εισαγγελέων ζητεί την προάσπιση του κύρους και της αξιοπιστίας της δικαιοσύνης.
34) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά, με την οποία ο Νομάρχης Χίου ζητεί να ενισχυθούν οι τακτικές πτήσεις της ΟΑ από και προς τη Χίο με έκτακτα δρομολόγια την περίοδο του Πάσχα.
35) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά, με την οποία ο Νομάρχης Χίου επισημαίνει το σοβαρό πρόβλημα που αντιμετωπίζει το νησί όσον αφορά στην ακτοπλοϊκή σύνδεσή του με την υπόλοιπη Ελλάδα και ειδικά τις ημέρες του Πάσχα.
36) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία ο κ. Χαράλαμπος Πρωιμάδης ζητεί να μεταφερθούν τα ένσημά του από τη Λιβύη στην Ελλάδα με βάση τη σχετική διμερή συμφωνία Ελλάδας – Λιβύης.
37) Οι Βουλευτές Α΄ Πειραιώς και Λαρίσης κ. ΕΛΠΙΔΑ ΠΑΝΤΕΛΑΚΗ και κ. ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά, με την οποία το Συνδικάτο Εργατοϋπαλλήλων Μετάλλου Λασιθίου καταγγέλλει την έλλειψη μέτρων ασφάλειας και υγιεινής στο χώρο κατασκευής μεταλλικών θερμοκηπίων και άλλων μεταλλουργικών επιχειρήσεων στο Νομό Λασιθίου.
38) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά, με την οποία ο Δήμος Μελιβοίας Λάρισας ζητεί την ενίσχυση του δικτύου ηλεκτροδότησης της περιοχής του.
39) Οι Βουλευτές Νομού Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά, με την οποία η Ελληνική Εταιρεία Επιστημόνων Η/Υ και Πληροφορικής ζητεί τη δημιουργία Επιμελητηρίου Πληροφορικής και Επικοινωνιών στην Ελλάδα.
40) Οι Βουλευτές Α΄ Θεσσαλονίκης και Νομού Αττικής κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά, με την οποία το Σωματείο Εργαζομένων Καζίνο – Ξενοδοχείου και Τελεφερίκ Πάρνηθας καταγγέλλει την πολιτική και τακτική της Hyatt Regency ως προς την προσπάθεια χειραγώγησης του συνδικαλιστικού κινήματος στο χώρο του.
41) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία η Ένωση Αγροτικών Συνεταιρισμών Πηλίου – Β. Σποράδων υποβάλλει προτάσεις της για την εξυγίανση και ανάπτυξη των συνεταιριστικών οργανώσεων.
42) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ομοσπονδία Επαγγελματιών – Βιοτεχνών και Εμπόρων Νομού Ιωαννίνων ζητεί οι απόφοιτοι του Β΄ κύκλου σπουδών ΤΕΕ να εγγράφονται στην Γ΄ τάξη ημερήσιου λυκείου ή στη Δ΄ τάξη εσπερινού λυκείου.
43) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία το Δημοτικό Διαμέρισμα Σταυρού του Δήμου Λαμιέων Φθιώτιδας ζητεί να κατασκευασθεί ανισόπεδη διάβαση στο σιδηροδρομικό σταθμό Λιανοκλαδίου.
44) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Πραμάντων Ιωαννίνων ζητεί να ιδρυθεί ΚΠΕ στην περιφέρειά του.
45) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Ανατολικού Ζαγορίου Ιωαννίνων ζητεί να παρακαμφθεί η γέφυρα του Αράχθου στη χάραξη του δρόμου από την εθνική οδό προς το Ανατολικό Ζαγόρι.
46) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Ανατολικού Ζαγορίου Ιωαννίνων ζητεί την επισκευή και αποκατάσταση του μεγάλου τοξωτού πέτρινου γεφυριού του Καβαλλαρίου Ιωαννίνων.
47) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία το Ίδρυμα Προστασίας Τυφλών Βορείου Ελλάδος ζητεί να περιληφθεί στους συνδικαιούχους της παραχώρησης του 0,3% των ετήσιων ακαθάριστων εσόδων της ιδιωτικής τηλεόρασης.
48) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία το Σωματείο Εργαζομένων Καπνοβιομηχανίας «Θ.Γ. ΓΕΩΡΓΙΑΔΗΣ», «Ο ΣΠΑΡΤΑΚΟΣ» διαμαρτύρεται για τις άνισες αυξήσεις μεταξύ των ελληνικών και εισαγόμενων τσιγάρων.
49) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία εκπρόσωποι της Αυτοδιοίκησης Καλύμνου και των εργαζομένων σ’ αυτήν ζητούν την επίλυση ασφαλιστικού προβλήματος των εργαζομένων στα ΝΠΔΔ των ΟΤΑ.
50) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά, με την οποία η Ομοσπονδία Εμπορικών Συλλόγων Δωδεκανήσου διαμαρτύρεται για τη λειτουργία καταστήματος JUMBO στη Ρόδο.
51) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία το Νομαρχιακό Συμβούλιο Ηρακλείου ζητεί την ίδρυση Εφετείου στο Ηράκλειο Κρήτης.
52) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Δήμος Χιλιοχωρίων Νομού Μεσσηνίας ζητεί τη διατήρηση και ενίσχυση του Αστυνομικού Σταθμού Χανδρινού.
53) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, το οποίο αναφέρεται στην καθυστέρηση λειτουργίας του Εργαστηρίου Ειδικής Επαγγελματικής Εκπαίδευσης και Κατάρτισης στο Αγρίνιο.
54) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Δήμος Ιεράς Πόλεως Μεσολογγίου υποβάλλει προτάσεις για τη διατήρηση και την ανάδειξη του παραδοσιακού οικισμού «Τουρλίδας και Νησιού Τουρλίδας».
55) Οι Βουλευτές Αχαΐας και Β΄ Πειραιώς κύριοι ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα κατέθεσαν αναφορά, με την οποία ο Πρόεδρος του Θεραπευτικού Παιδαγωγικού Κέντρου Πατρών Απροσαρμόστων Παίδων «Η ΜΕΡΙΜΝΑ» ζητεί να ενισχυθεί οικονομικά το κέντρο.
56) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα, στο οποίο η Ένωση Γεωπόνων Ελευθέρων Επαγγελματιών Κρήτης εκφράζει την αντίθεσή της στον τρόπο δημοπρασίας έργων πρασίνου.
57) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία η Ελληνική Εταιρεία Επιστημόνων Η/Υ και Πληροφορικής ζητεί τη δημιουργία Επιμελητηρίου Πληροφορικής και Επικοινωνιών Ελλάδος.
58) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία ο Σύνδεσμος Ηλεκτρολόγων Εγκαταστατών Νομού Ηρακλείου ζητεί τη ρύθμιση και διαγραφή των οφειλών των μελών του προς το Ταμείο Επικουρικής Ασφάλισης Ηλεκτροτεχνιτών Ελλάδος.
59) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, το οποίο αναφέρεται στο πρόγραμμα απεξάρτησης με το υποκατάστατο βουπρενορφίνη.
60) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία ο Σύνδεσμος Κοινωνικών Λειτουργών Ελλάδος διαμαρτύρεται για μετάθεση μέλους του διοικητικού του συμβουλίου.
61) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί να ανακληθεί η απόφαση απόσπασης πυροσβεστών της περιφέρειάς της στις υπηρεσίες της Δ/νσης Αττικής.
62) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμος Ωρεών Εύβοιας ζητεί τη χρηματοδότηση πολιτιστικών του εκδηλώσεων.
63) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία η Ένωση Αστυνομικών Υπαλλήλων Νομού Εύβοιας ζητεί την ενίσχυση της Αστυνομικής Δ/νσης Εύβοιας με πρόσθετο προσωπικό.
64) Η Βουλευτής Μαγνησίας κ. ΖΩΗ ΜΑΚΡΗ κατέθεσε αναφορά, με την οποία ο Σύνδεσμος Επαγγελματιών Αλιέων Πτελεού «Ο ΑΓΙΟΣ ΝΙΚΟΛΑΟΣ» ζητεί την επαναλειτουργία και επαρκή στελέχωση του Αστυνομικού Σταθμού Πτελεού Μαγνησίας.
65) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Σύλλογος Εργαζομένων ΠΓΝ Ιωαννίνων καταγγέλλει τη διοίκηση του νοσοκομείου για κακοδιοίκηση.
66) Η Βουλευτής Επικρατείας κ. ΜΑΡΙΑ ΔΑΜΑΝΑΚΗ κατέθεσε αναφορά, με την οποία η Εταιρεία Μελέτης Νέου Ελληνισμού ζητεί να ρυθμιστεί το θέμα της σταθερής ετήσιας επιχορήγησής της από κρατικούς φορείς.
67) Η Βουλευτής Επικρατείας κ. ΜΑΡΙΑ ΔΑΜΑΝΑΚΗ κατέθεσε αναφορά, με την οποία η Ιστορική Αρχαιολογική Εταιρεία Δυτικής Στερεάς Ελλάδος ζητεί την ίδρυση νέων αρχαιολογικών υπηρεσιών στη Δυτική Στερεά Ελλάδα.
68) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία το Περιφερειακό Τμήμα Θράκης του Τεχνικού Επιμελητηρίου Ελλάδας ζητεί την πλήρη επαρκή και μόνιμη στελέχωση της Δ/νσης Τουρισμού Θράκης.
69) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία οι εργαζόμενοι στην ΠΕΠΣΙΚΟ – ΗΒΗ Θεσσαλονίκης ζητούν την ανάκληση των δικαστικών διώξεων εναντίον συνδικαλιστών τους.
70) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία η Ένωση Υπαλλήλων Πυροσβεστικού Σώματος Περιφέρειας Ανατολικής Μακεδονίας και Θράκης ζητεί να ανακληθεί η απόφαση απόσπασης πυροσβεστών της περιφέρειάς της, προς τις υπηρεσίες της Αττικής.
71) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά, με την οποία η Ένωση Ελλήνων Χημικών ζητεί τη στελέχωση του ΕΦΕΤ με επιστημονικό προσωπικό και την ενίσχυση της συνεργασίας του με όλους τους συναρμόδιους φορείς.
72) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά, με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την επίλυση οικονομικού προβλήματος όσον αφορά στην ανακατανομή των δαπανών του έτους 2004 για τους υπαλλήλους της ΥΠΑ.
73) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά, με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ», «Ο ΣΠΑΡΤΑΚΟΣ» διαμαρτύρεται για την άνιση αύξηση των τιμών πώλησης μεταξύ των ελληνικών και εισαγομένων τσιγάρων.
74) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά, με την οποία ο Σύνδεσμος Κοινωνικών Λειτουργών Ελλάδος καταγγέλλει την καθυστέρηση της καταβολής δεδουλευμένων στους εργαζόμενους στα προγράμματα κοινωνικής μέριμνας.
75) Οι Βουλευτές Αχαΐας και Λαρίσης κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία το Εργατικό Κέντρο Ζακύνθου καταγγέλλει ότι η διοίκηση του Συνδέσμου Καθαριότητας Ζακύνθου συνεχίζει να μην καταβάλλει στους εργαζόμενους δεδουλευμένα και δώρο Χριστουγέννων, ενώ είναι αμφίβολη η καταβολή του δώρου του Πάσχα.
76) Οι Βουλευτές Β΄ Αθηνών και Α΄ Αθηνών κύριος ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα κατέθεσαν αναφορά, με την οποία οι σύλλογοι εργαζομένων στην ΕΜΥ ζητούν την αλλαγή του ωραρίου εργασίας και την αύξηση των αμοιβών του πολιτικού προσωπικού της ΕΜΥ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5643/1-12-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 138096/ΙΗ/23-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5643/1-12-2004 την οποία κατέθεσε ο Βουλευτής κ. Αλέξανδρος Αλαβάνος και αφορά στην ισοτιμία απολυτηρίων Τ.Ε.Ε. και Ε.Π.Λ., σας γνωρίζουμε τα ακόλουθα:
     Η αριθμ. Ε/10537 Υ.Α του ΥΠ.Ε.Π.Θ. (ΦΕΚ 663/24-5-2000) ορίζει με σαφήνεια ότι τα πτυχία των Τεχνικών Επαγγελματικών Λυκείων (Τ.Ε.Λ.) και των Ενιαίων Πολυκλαδικών Λυκείων (Ε.Π.Λ., τμήματα ειδίκευσης) των άρθρων 6 και 7 αντίστοιχα του Ν.1566/85 και τα ισότιμα αυτών, είναι ισότιμα με τα πτυχία των Τεχνικών Επαγγελματικών Εκπαιδευτηρίων (Τ.Ε.Ε.) Β΄ Κύκλου σπουδών αντίστοιχης ειδικότητας (προσθήκη β στην ως άνω αναφερόμενη παράγραφο 1 του άρθρου 2 της Υ.Α 1637/92).
     Το Π.Δ. 5012001 (ΦΕΚ 39/τ.Α/05-03-2001), στο άρθρο 18, απαιτούσε ως προσόν διορισμού σε θέσεις Διοικητικών Γραμματέων (Δ.Ε.) την κατοχή πτυχίου συγκεκριμένων τομέων ή κλάδων είτε του Β΄ Κύκλου Σπουδών Τ.Ε.Ε. είτε του Ε.Π.Λ. Το Π.Δ. 347/2003 (ΦΕΚ 315/τ.Α/31-12-2003, παρ. 1, εδ. α), κατάργησε την απαίτηση για ειδικότητα στο πτυχίο Β' Κύκλου σπουδών Τ.Ε.Ε. χωρίς να καταργήσει ρητά και την αντίστοιχη απαίτηση για εξειδίκευση του πτυχίου του Ε.Π.Λ.
     Σύμφωνα με όσα αναφέρονται παραπάνω, ο Α.Σ.Ε.Π. έχει συντάξει σωστά την σχετική προκήρυξη, σύμφωνα με τις διατάξεις του Π.Δ. 50/2001 όπως αυτό τροποποιήθηκε και με το Π.Δ. 347/2003. Η άποψη του Παιδαγωγικού Ινστιτούτου είναι να προβλεφθεί σχετική τροποποίηση του παραπάνω Π.Δ., ώστε να ευθυγραμμιστεί με την προϋπάρχουσα, Υπουργική Απόφαση Ε/10537 η οποία έδινε πλήρη ισοτιμία στους πτυχιούχους Ε.Π.Λ. και Τ.Ε.Λ. σε σχέση με τους πτυχιούχους των Τ.Ε.Ε. Β΄ Κύκλου.
     Επισημαίνεται ότι το θέμα της τροποποίησης του Π.Δ. εμπίπτει στην αρμοδιότητα του ΥΠ.ΕΣ.Δ.Δ.Α. το οποίο είναι συνερωτώμενο.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     2. Στην με αριθμό 5578/29-11-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 136967/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5578/29-11-04 την οποία κατέθεσε ο Βουλευτής κ. Γιάννης Δραγασάκης και αφορά στο προσωπικό ειδικοτήτων του Δημοτικού σχολείου Κάτω Ασιτών Ηρακλείου Κρήτης, σας γνωρίζουμε τα ακόλουθα:
     Στην Πρωτοβάθμια Εκπαίδευση, για το σχολικό έτος 2004-2005 διορίστηκαν μόνιμα: Δάσκαλοι: 2120 + 18 πολύτεκνοι, Νηπιαγωγοί: 553 + 47 πολύτεκνοι, Φυσικής Αγωγής: 32 + 20 πολύτεκνοι, Αγγλικής Γλώσσας: 43 + 3 πολύτεκνοι και Μουσικοί: 83.
     Μετά την ολοκλήρωση της διαδικασίας των μόνιμων διορισμών, ακολούθησε η πρόσληψη προσωρινών αναπληρωτών για την κάλυψη των λειτουργικών κενών σε Δημοτικά Σχολεία και Νηπιαγωγεία και πιο συγκεκριμένα προσλήφθηκαν: 2771 Δάσκαλοι, 1418 Νηπιαγωγοί και 427 Αγγλικής Γλώσσας.
     Όσον αφορά στο νομό Ηρακλείου σας γνωρίζουμε ότι διορίστηκαν μόνιμα: Δάσκαλοι: 137 + 4 σε δυσπρόσιτα, Νηπιαγωγοί: 20 + 1 πολύτεκνη, Αγγλικής Γλώσσας: 3, Φυσικής Αγωγής: 2 και Μουσικής: 4.
     Επιπλέον, προσλήφθηκαν αναπληρωτές: Δάσκαλοι: 117, Νηπιαγωγοί: 41, Αγγλικής Γλώσσας: 14, Φυσικής Αγωγής 5.
     Επίσης εγκρίθηκαν και δόθηκαν πιστώσεις για 84 ώρες την εβδομάδα για πρόσληψη ωρομισθίων.
     Επισημαίνεται ότι έχει παρατηρηθεί το φαινόμενο οι εκπαιδευτικοί ορισμένων κλάδων και κυρίως Δασκάλων να μην εκδηλώνουν ενδιαφέρον να προσληφθούν στην περιοχή του Ηρακλείου και να παραμένουν υποψήφιοι προς πρόσληψη σε άλλες περιοχές των προτιμήσεών τους.
     Τέλος, σας γνωρίζουμε ότι το ΥΠΕΠΘ ενημερώνεται σε καθημερινή βάση από τις Περιφερειακές Διευθύνσεις Εκπαίδευσης για τυχόν προβλήματα που παρουσιάζονται και λαμβάνει όλα τα ενδεικνυόμενα μέτρα για την εξασφάλιση της ομαλής και απρόσκοπτης λειτουργίας των σχολείων.
     Ο Υφυπουργός
     ΓΕΩΡΓΙΟΣ ΚΑΛΟΣ»
     3. Στην με αριθμό 6052/14-12-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 143738/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6052/14-12-04 την οποία κατέθεσε ο Βουλευτής κ. Μαν. Στρατάκης και αφορά στη δημιουργία ανεξάρτητων αθλητικών σχολείων, σας γνωρίζουμε τα ακόλουθα:
     Τα Τμήματα Αθλητικής Διευκόλυνσης (ΤΑΔ) στα Γυμνάσια και τα Ειδικά Τμήματα Αθλητικής Διευκόλυνσης (ΕΤΑΔ) στα Λύκεια δημιουργήθηκαν τα μεν πρώτα για να δίνουν την ευκαιρία στους μαθητές που έχουν ιδιαίτερες ικανότητες στον αθλητισμό να τις καλλιεργήσουν παράλληλα με τη φοίτησή τους και τα δεύτερα για να διευκολύνουν τους επιλεγμένους αθλητές στις αυξημένες προπονητικές απαιτήσεις που δημιουργεί το αθλητικό τους επίπεδο.
     Με τον τρόπο αυτό οι μαθητές - αθλητές παράλληλα με την ενασχόλησή τους με τον αγωνιστικό αθλητισμό είναι ενταγμένοι στη μαθητική διαδικασία με τους υπόλοιπους μαθητές στα Γυμνάσια και τα Ενιαία Λύκεια της χώρας.
     Το ότι κάποια ΤΑΔ ή ΕΤΑΔ της χώρας έχουν πετύχει με τον καλύτερο τρόπο στους σκοπούς λειτουργίας τους αναδεικνύει την επιτυχία του θεσμού.
     Το αίτημα ανεξαρτητοποίησης των συγκεκριμένων ΤΑΔ και ΕΤΑΔ του Νομού Ηρακλείου εντάσσεται σε μια εντελώς διαφορετική φιλοσοφία από το θεσμό που λειτουργεί έως τώρα.
     Η δημιουργία αμιγών Αθλητικών σχολείων προϋποθέτει συνολική αντιμετώπιση σε όλα τα ΤΑΔ και ΕΤΑΔ της χώρας (ίσως και την κατάργησή τους) και στη δημιουργία αμιγών Αθλητικών σχολείων σε αστικά κέντρα με πρότυπο αντίστοιχα κολέγια οικοτροφεία όπου στεγάζονται κοντά σε πλήρεις αθλητικές εγκαταστάσεις και πληρούν τις προϋποθέσεις μαθητικής διαδικασίας - μελέτης - προπόνησης - σίτισης και διαμονής.
     Επειδή το αίτημα αυτό έχει θετικές (προβληματισμό για το καλύτερο) αλλά και πολλές αρνητικές επιπτώσεις και φιλοσοφία εντελώς διαφορετική από αυτή του υπάρχοντος θεσμού - χρειάζεται έρευνα και στοιχεία που θα αποδεικνύουν καταρχήν ότι είναι εφικτό και υλοποιήσιμο και κατά δεύτερο λόγο επιτυχημένο.
     Τέλος, το ΥΠΕΠΘ προσπαθεί και λαμβάνει όλα τα ενδεικνυόμενα μέτρα για την αναβάθμιση της παρεχόρενης παιδείας.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 6040/14-12-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 143734/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6040/14-12-04 που κατέθεσε ο Βουλευτής κ. Στέλιος Ε. Ματζαπετάκης σχετικά με την ενημέρωση των μαθητών για τη χρήση αλκοολούχων ποτών, σας γνωρίζουμε τα εξής:
     Το ΥΠ.Ε.Π.Θ., σε θέματα πρόληψης της χρήσης εξαρτησιογόνων ουσιών συνεργάζεται με το Υπουργείο Υγείας και Κοινωνικής Αλληλεγγύης, τον Οργανισμό Κατά των Ναρκωτικών (ΟΚΑΝΑ), τα Κέντρα Πρόληψης, το Ερευνητικό Πανεπιστημιακό Ινστιτούτο Ψυχικής Υγιεινής, (ΕΠΙΨΥ), το Κέντρο Θεραπείας Εξαρτημένων Ατόμων (ΚΕΘΕΑ), την Αντικαπνιστική και Αντικαρκινική Εταιρεία, κ.α.
     Επιπλέον έχει παραχθεί από ειδικές επιστημονικές ομάδες και έχει αγορασθεί από το ΥΠ.Ε.Π.Θ εκπαιδευτικό υλικό σε θέματα πρόληψης της χρήσης αλκοόλ για την Πρωτοβάθμια και Δευτεροβάθμια Εκπαίδευση, στις εξής θεματικές ενότητες:
     - «Στηρίζομαι στα πόδια μου», του κέντρου Εκπαίδευσης για την πρόληψη της χρήσης Ναρκωτικών και της προαγωγής της Υγείας του Ερευνητικού Πανεπιστημιακού Ινστιτούτου Ψυχικής Υγιεινής (Ε. Π. Ι. Ψ. Υ) για τα ηλικιακά επίπεδα 11-14 και 15-18 ετών, σε 4.000 πακέτα.
     - «Προάγοντας την ψυχική και συναισθηματική υγεία» Kathrine Weare & Gay Grey του Πανεπιστημίου Southampton και του τοπικού γραφείου της (Π.Ο.Υ.) σε μετάφραση από τις Εκδόσεις «Ελληνικά Γράμματα», σε 1.000 αντίτυπα.
     - «Οδηγός Αγωγής και Προαγωγής της Υγείας», από το Ινστιτούτο Υγείας του Παιδιού, εκδόσεις Ελληνικά Γράμματα σε 2.000 βιβλία με τίτλο «Η ποτό ή μοτό» & 2.000 βιντεοκασέτες, για το ηλικιακό επίπεδο 11-14 ετών.
     - «Αλκοόλ και υγεία-Πρόληψη τροχαίων ατυχημάτων» της Συστέμα Πληροφορική, σε 850 cd - rom για το ηλικιακό επίπεδο 11-14 ετών.
     - «Κυκλοφοριακή Αγωγή-Ατυχήματα», από το Κέντρο Έρευνας και Πρόληψης Παιδικών Ατυχημάτων-Ιατρική Σχολή Πανεπιστημίου Αθηνών, σε 20.000 εγχειρίδια, 240 βιντεοκασέτες και 240 χ 20 slides.
     Το εκπαιδευτικό αυτό υλικό ήδη βρίσκεται στις σχολικές μονάδες της χώρας.
     Κατά το σχολικό έτος 2003-2004 υλοποιήθηκαν στο Ν. Ηρακλείου 32 προγράμματα Αγωγής Υγείας στην Πρωτοβάθμια Εκπαίδευση και 51 στη Δευτεροβάθμια Εκπαίδευση. Επιπλέον λειτουργεί Συμβουλευτικός Σταθμός Νέων, που έχει αντιμετωπίσει και παραπέμψει το τελευταίο διάστημα 150 περιστατικά ψυχικής υγείας.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 5559/29-11-04 ερώτηση των Βουλευτών κυρίων Αναστασίας - Συλβάνας Ράπτη, Τηλέμαχου Χυτήρη και Μιχάλη Παντούλα δόθηκε με το υπ’ αριθμ. 136964/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5559/29-11-04 την οποία κατέθεσαν οι προαναφερόμενοι Βουλευτές και αφορά στο μάθημα της Χημείας, σας γνωρίζουμε τα ακόλουθα:
     Σύμφωνα με το ισχύον Ωρολόγιο Πρόγραμμα του Ενιαίου Λυκείου (Γ2/4685, ΦΕΚ 1214/Β'/18-9-2001), η Χημεία διδάσκεται ως ακολούθως:
     Στην Α΄ τάξη, 2 ώρες ως μάθημα Γενικής Παιδείας. Στη Β΄ τάξη, 1 ώρα ως μάθημα Γενικής Παιδείας, 2 ώρες ως μάθημα Θετικής Κατεύθυνσης και 2 ώρες ως μάθημα Επιλογής. Στη Γ΄ τάξη, 2 ώρες ως μάθημα Θετικής Κατεύθυνσης, και 2 ώρες (Χημεία -Βιοχημεία) στον κύκλο Τεχνολογίας και Παραγωγής της Τεχνολογικής Κατεύθυνσης.
     Η αξιολόγηση των μαθητών στο Λύκειο (Π.Δ. 86, ΦΕΚ 73/Α'/12-4-01) είναι αναπόσπαστο μέρος της διδακτικής διαδικασίας και έχει σκοπό να προσδιορίσει το βαθμό επίτευξης των διδακτικών στόχων και να αποτιμήσει τις γνώσεις, τις δεξιότητες και την κριτική ικανότητα των μαθητών.
     Η διδακτική πράξη και η εκπαιδευτική αξία του κάθε μαθήματος είναι ανεξάρτητη από τον χαρακτηρισμό και τον τρόπο εξέτασης των διδασκομένων μαθημάτων, είτε αυτό εξετάζονται με κοινά σε εθνικό επίπεδο θέματα είτε σε επίπεδο σχολικής μονάδας.
     Το πρόβλημα το οποίο θέτει η Ένωση Ελλήνων Χημικών σχετικά με το μάθημα της Χημείας στο Λύκειο θα αντιμετωπιστεί μέσα από το διάλογο για τη νέα δομή του Λυκείου και το εξεταστικό σύστημα της χώρας.
     Ήδη τις προτάσεις της Ε.Ε.Χ. για την ένταξη και στην Τεχνολογική Κατεύθυνση του μαθήματος της Χημείας διαβιβάσαμε στο Παιδαγωγικό Ινστιτούτο το οποίο θα τις μελετήσει και θα εισηγηθεί στο ΥΠ.Ε.Π.Θ. σχετικά.
     Ο Υφυπουργός
     ΓΕΩΡΓΙΟΣ ΚΑΛΟΣ»
     6. Στην με αριθμό 5713/2-12-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 138692/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5713/2.12.04 την οποία κατέθεσε ο Βουλευτής κ. Μαν. Στρατάκης σχετικά με το AIDS, και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠΕΠΘ σε θέματα πρόληψης και προαγωγής της υγείας των μαθητών/τριών, εφαρμόζει προγράμματα Αγωγής Υγείας σε Σχολεία πρωτοβάθμιας και Δευτεροβάθμιας Εκπαίδευσης της χώρας και συνεργάζεται με Κυβερνητικούς και μη κυβερνητικούς φορείς.
     Κάθε σχολικό έτος πραγματοποιούνται 7.200 προγράμματα Αγωγής Υγείας, ενώ έχουν επιμορφωθεί στα θέματα αυτά περίπου 20.000 εκπαιδευτικοί.
     Ειδικότερα, στη θεματική «Σεξουαλική Αγωγή-Σεξουαλικώς Μεταδιδόμενα Νοσήματα –AIDS», πραγματοποιείται το 20%των υλοποιούμενων προγραμμάτων.
     Για το θέμα αυτό έχει παραχθεί εκπαιδευτικό υλικό, που βρίσκεται ήδη στις σχολικές μονάδες όλης της χώρας και αξιοποιείται στην υλοποίηση των προγραμμάτων το εκπαιδευτικό υλικό έχει παραχθεί από τη Β΄ Μαιευτική και Γυναικολογική Κλινική του Πανεπιστημίου Αθηνών, το Σεξολογικό Ινστιτούτο και την Εθνική Σχολή Δημόσιας Υγείας.
     Συνεργαζόμενοι με το ΥΠΕΠΘ φορείς, εκτός από τους προαναφερόμενους είναι το Κέντρο Ειδικών Λοιμώξεων (ΚΕΕΛ), το Υπουργείο Υγείας και Κοινωνικών Αλληλεγγύης, η Εταιρεία Οικογενειακού Προγραμματισμού, ο Σύλλογος Μαιών- Μαιευτών κ.α.
     Ο Υφυπουργός
     ΓΕΩΡΓΙΟΣ ΚΑΛΟΣ»
      7. Στην με αριθμό 4685/2-11-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 470/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε την κα. Βουλευτή ότι ο οδικός άξονας Κομοτηνή-Νυμφαίο-Μάκαζα έχει μήκος 24 χλμ. Τα 4 χλμ. έχουν ήδη κατασκευαστεί, για τα 8 χλμ. ολοκληρώθηκε ήδη η μελέτη της βέλτιστης λύσης χάραξης με δυνατότητα ακόμη μεγαλύτερης βελτίωσης, μέσω της δυτικής παράκαμψης του οικισμού Καρυδιάς, ενώ για τα επόμενα 12 χλμ. μέχρι τα σύνορα ολοκληρώνεται η μελέτη περί τα μέσα του 2005. Τα υπολειπόμενα 8 και 12 χλμ. δύνανται να δημοπρατηθούν εντός του 2005 από πιστώσεις του Γ΄ ΚΠΣ (INTERREG) με εκτιμώμενο κόστος 25 εκατ. ευρώ, αφού ενταχθούν στο Πρόγραμμα αυτό.
     Ο Υπουργός
     Γ. ΣΟΥΦΛΙΑΣ»
      8. Στην με αριθμό 4809/4-11-04 ερώτηση του Βουλευτή κ. Κωνσταντίνου Γκιουλέκα δόθηκε με το υπ’ αριθμ. 504/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κ. Βουλευτή ότι η υλοποίηση του υπόγειου σταθμού αυτοκινήτων στην πλατεία Διοικητηρίου Θεσσαλονίκης ανατέθηκε το 1989 με απόφαση του τότε Υπουργού ΠΕΧΩΔΕ στο Δήμο Θεσσαλονίκης. Ο Δήμος Θεσσαλονίκης μας γνωστοποίησε στις 14.5.90 την δημοπράτηση του έργου.
     Για την περαιτέρω πορεία του έργου δεν υπάρχουν στοιχεία στο Υπουργείο ΥΠΕΧΩΔΕ είναι αρμοδιότητας του Δήμου Θεσσαλονίκης και κατ’ επέκταση του Υπουργείου Εσωτερικών, Δημόσιας Διοίκησης και Αποκέντρωσης, στο οποίο κοινοποιείται με αντίγραφο της Ερώτησης.
     Ο Υπουργός
     Γ. ΣΟΥΦΛΙΑΣ»
      9. Στην με αριθμό 4808/4-11-04 ερώτηση του Βουλευτή κ. Κωνσταντίνου Γκιουλέκα δόθηκε με το υπ’ αριθμ. 503/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κ. Βουλευτή ότι με την ολοκλήρωση των κόμβων Κ4 (ΤΙΤΑΝ) και Κ5 (Παπαγεωργίου) από την ΕΓΝΑΤΙΑ Α.Ε., θα ελαττωθεί σημαντικά ο κυκλοφοριακές φόρτος στην εσωτερική Περιφερειακή Θεσσαλονίκης η οποία λειτουργεί ως αστική αρτηρία της πόλης και είναι αρμοδιότητας της Περιφέρειας και κατ επέκταση του Υπουργείου Εσωτερικών, Δημόσιας Διοίκησης και Αποκέντρωσης.
     Ο Υπουργός
     Γ. ΣΟΥΦΛΙΑΣ»
      10. Στην με αριθμό 4807/4-11-04 ερώτηση του Βουλευτή κ. Κωνσταντίνου Γκιουλέκα δόθηκε με το υπ’ αριθμ. 502/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κ. Βουλευτή τα παρακάτω:
     Με βάση τη διακήρυξη του διαγωνισμού, τον lούνιο του 2004 υπέβαλαν εκδήλωση ενδιαφέροντος πέντε κοινοπραξίες με ελληνικές και ξένες εταιρείες του κλάδου.
     Αυτή η πρώτη φάση της προεπιλογής αναμένεται να ολοκληρωθεί έως τα μέσα Νοεμβρίου 2004 και στη συνέχεια, εάν δεν υπάρξουν ενστάσεις θα δοθούν στις προεπιλεγείσες κοινοπραξίες τα τεύχη δημοπράτησης και η προμελέτη του έργου.
     Στη συνέχεια, οι προεπιλεγείσες κοινοπραξίες θα ετοιμάσουν και θα υποβάλλουν τις τεχνικές και οικονομικές προσφορές τους και θα ακολουθήσει η αξιολόγηση των τεχνικών και οικονομικών προσφορών, η οποία υπολογίζεται ότι θα οδηγήσει στην επιλογή αναδόχου το Καλοκαίρι του 2005, υπό την προϋπόθεση ότι δεν θα υπάρξουν εμπλοκές λόγω ενστάσεων.
     Αμέσως μετά θα ακολουθήσει η έναρξη των εργασιών, οι οποίες εκτιμάται ότι θα διαρκέσουν έως 6 χρόνια.
     Ταυτόχρονα, ξεκινά και η μελέτη των επεκτάσεων του Μετρό της Θεσσαλονίκης ώστε σταδιακά να δημιουργηθεί ένα πλήρες δίκτυο Μετρό στη Θεσσαλονίκη που θα εξυπηρετεί τις περισσότερες περιοχές της πόλης.
     Ο συγχρηματοδοτούμενος προϋπολογισμός του έργου για την περίοδο 2000-2006 είναι 244 εκατ. ευρώ.
     Ο Υπουργός
     Γ. ΣΟΥΦΛΙΑΣ»
      11. Στην με αριθμό 4804/4-11-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 501/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κ. Βουλευτή στα πλαίσια της δυνατότητας του Υπουργού ΠΕΧΩΔΕ να εγκρίνει πιστώσεις για σύσταση εργολαβιών συντήρησης και του οδικού δικτύου αρμοδιότητας των Νομαρχιακών Αυτοδιοικήσεων διέθεσε το ποσό των 300.000 ευρώ, από τους πόρους της ΤΕΟ Α.Ε., για την εκτέλεση του έργου με το οποίο αντιμετωπίζεται κατολίσθηση στο Αλάγνι επί της Επαρχιακής οδού Ηρακλείου-Βιάννο. Υπάρχει αίτημα για συμπληρωματική πίστωση 88.000 ευρώ το οποίο είναι υπό εξέταση.
     Ο Υπουργός
     Γ. ΣΟΥΦΛΙΑΣ»
      12. Στην με αριθμό 4802/4-11-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 499/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε την κα. Βουλευτή ότι έχει ήδη ανατεθεί σε Ανάδοχο εταιρεία, από την ΕΥΔΑΠ Α.Ε το έργο της λειτουργίας και συντήρησης των δικτύων ύδρευσης Ασπροπύργου και Ελευσίνας, με στόχο την άρση όλων των εγγενών αδυναμιών και των σοβαρών κακοτεχνιών του παλαιού δικτύου και της επίτευξης της εξυγίανσης και ορθολογικής λειτουργίας του, με ταυτόχρονη σταδιακή αντικατάσταση των υδρομετρητών.
     Η έκδοση δε των λογαριασμών, χρονικής περιόδου από 1/4/2004 έως 30/9/2004, αναμένεται εντός των ημερών, βάσει των πραγματικών ενδείξεων που ελήφθησαν και όχι βάσει μιάς τεκμαρτής κατανάλωσης όπως είχε παρατηρηθεί σε προηγούμενη χρονική περίοδο, στο πλαίσιο εφαρμογής ευνοϊκών μέτρων για τους πληγέντες δημότες, από τις χιονοπτώσεις του Φεβρουαρίου του 2004.
     Ο Υπουργός
     Γ. ΣΟΥΦΛΙΑΣ»
      13. Στην με αριθμό 4810/4-11-04 ερώτηση του Βουλευτή κ. Κωνσταντίνου Γκιουλέκα δόθηκε με το υπ’ αριθμ. 505/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κ. Βουλευτή τα εξής:
     α. Έχει ολοκληρωθεί και δοθεί στην κυκλοφορία το τμήμα Βέροια-Κουλούρα-Κλειδί, μήκους 34 χλμ.
     β. Έχει ολοκληρωθεί και δοθεί στην κυκλοφορία η Εξωτερική Περιφερειακή Οδός Θεσσαλονίκης από τον Γαλλικό ποταμό ως τον αυχένα Δερβενίου, μήκους 18 χλμ. πλην ορισμένων κλάδων των Κόμβων Κ1 (στο Γαλλικό ποταμό) και Κ4 ΤΙΤΑΝ), που ολοκληρώνονται τους επόμενους μήνες.
     γ. Έχει ολοκληρωθεί και δοθεί στην κυκλοφορία το τμήμα Δερβένι-Προφήτης-Νυμφόπετρα, μήκους 32 χλμ. πλην τμήματος 1 χλμ. στον αυχένα Δερβενίου, το οποίο ολοκληρώνεται εντός του έτους.
     δ. Ολοκληρώθηκε και δίνεται στην κυκλοφορία αρχές του 2005 το τμήμα Ασπροβάλτα-Στρυμόνας, μήκους 22 χλμ.
     ε. Είναι υπό κατασκευή το τμήμα Νυ μφόπετρα-Ρεντίνα-Ασπροβάλτα , μήκους 32 χλμ. με προβλεπόμενη περαίωση στο τέλος του 2006.
     	στ. Έχουν ολοκληρωθεί και αποδοθεί στην κυκλοφορία οι Κόμβοι της Ανατολικής Περιφερειακής οδού, ήτοι Κ6 (Νεάπολης), Κ7 (Επταπύργου), Κ8 (Τριανδρίας), Κ9 (Τούμπας). Ολοκληρώνεται ο Κόμβος Κ5 (Παπαγεωργίου) και το συνδετήριο τμήμα Κ4-Κ5.
     ζ. Έχει ολοκληρωθεί η σύνδεση του Αεροδρομίου ΜΑΚΕΔΟΝΙΑ με την οδό Θεσσαλονίκης-Μουδανιών και έχει δοθεί στην κυκλοφορία.
     η. Έχουν ολοκληρωθεί οι εργασίες στον Ανισόπεδο Κόμβο Πετριτσίου (μήκους 2χλμ.) και στο τμήμα του συνοριακού σταθμού Προμαχώνα (μήκους 2,5 χλμ.)
     θ. Δημοπρατούνται εντός των επόμενων μηνών η κατασκευή του υπόλοιπου τμήματος Πετριτσίου-Προμαχώνας, μήκους 7,5 χλμ. και η βελτίωση-διαπλάτυνση του τμήματος Ζωζόπολη-Ν.Μουδανιά, μήκους 15 χλμ.
     ι. Θα δημοπρατηθούν εντός του 2005 τα υπόλοιπα τμήματα της οδού Θεσσαλονίκης-Σέρρες-Προμαχώνας, δηλαδή τα τμήματα Δερβένι-Δορκάδα-Ριζιανά-Λευκώνας και Κάτω Αμπελα-Πετρίτσι, εφόσον εγκριθεί η προβλεπόμενη χρηματοδοτήσει.
     ια. Εντός του 2004 θα δοθεί στην κυκλοφορία η διάβαση της Καστανιάς (τμήμα Πολύμυλος-Βέροια) μήκους 26 χλμ.
     Η ολοκλήρωση του συνόλου της Εγνατίας οδού προβλέπεται στο τέλος του 2008. Τα τμήματα που είναι υπό κατασκευή καθώς και αυτά που δημοπρατούνται εντός των επομένων μηνών θα δίδονται στην κυκλοφορία σύμφωνα με την σταδιακή ολοκλήρωσή τους.
     Ο Υπουργός
     Γ. ΣΟΥΦΛΙΑΣ»
      14. Στην με αριθμό 4868/5-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 508/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κ. Βουλευτή ότι η Α΄ φάση της μελέτης ελέγχου και περιορισμού διαρροών του δικτύου ύδρευσης Ηρακλείου, θα ολοκληρωθεί σύμφωνα με το αναθεωρημένο χρονοδιάγραμμα του αναδόχου μελετητή το Α΄ εξάμηνο 2005.
     Η διαδικασία δημοπράτησης της Β΄ φάσης της μελέτης θα ξεκινήσει μετά την ολοκλήρωση της ανωτέρω Α΄ φάσης.
     Ο Υπουργός
     Γ. ΣΟΥΦΛΙΑΣ»
      15. Στην με αριθμό 4878/8-11-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 415/23-11-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 4878/08-11-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Ν. Γκατζή και Τ. Τσιόγκα, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Η ασφαλέστερη και αποδοτικότερη ναυσιπλοϊα προϋποθέτει την ύπαρξη λιμένων (όπως αυτός του Βόλου) με άρτιες υποδομές και υπηρεσίες. Στόχος του Υ.Ε.Ν. είναι η προώθηση της βελτίωσης του συνόλου των λιμενικών υποδομών και της διαχείρισής τους, ώστε να προσφέρονται υπηρεσίες ποιότητας.
     2. Στο πλαίσιο των αρμοδιοτήτων του το Υ.Ε.Ν., με το αριθ. πρωτ. 3221.Τ02/08/04/05-11-2004 έγγραφο, έχει προβεί στον ορισμό Αποφαινόμενων Οργάνων για τη μελέτη του έργου «Ολοκλήρωση 3ου προβλήτα λιμένα Βόλου (Α΄ φάση)», καθώς και για την εκτέλεση των έργων «Επέκταση Κεντρικού Προβλήτα», προϋπολογισμού 4.108.580,00 € και «Αξιοποίηση Ανατολικών Αποθηκών Κεντρικού Προβλήτα - Επιβατικός Σταθμός και άλλες συναφείς χρήσεις», προϋπολογισμού 4.696.000,00 €.
     3. Όσον αφορά στην πορεία εκτέλεσης των έργων αυτών, αρμόδιο είναι το Υ.ΠΕ.ΧΩ.Δ.Ε. προς το οποίο διαβιβάζεται αντίγραφο της ερώτησης.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     16. Στις με αριθμό 5513, 5521/25-11-04 και 5550/26-11-04 ερωτήσεις των Βουλευτών κυρίων Ευαγγελίας Σχοιναράκη - Ηλιάκη, Μανόλη Στρατάκη και Βασιλείου Κεγκέρογλου δόθηκε με το υπ’ αριθμ. 958/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Ε. Σχοιναράκη - Ηλιάκη, Μ. Στρατάκης, Β. Κεγκέρoγλoυ, σας πληροφορούμε τα εξής:
      Η χώρα μας, ως Κράτος Μέλος της Ε.Ε., έχει υποχρέωση να εφαρμόζει την εκάστοτε Κοινοτική νομοθεσία. Στην περίπτωση της έγκρισης ή μη της σκ9πιμης ελευθέρωσης γενετικά τροποποιημένων οργανισμών στο περιβάλλόν, που θα έχει ως επακόλουθο την καλλιέργεια ή μη γενετικά τροποποιημένων φυτικών ποικιλιών, είμαστε υποχρεωμένοι να εφαρμόσουμε την ισχύουσα Κοινοτική νομοθεσία. Η Κοινοτική αυτή νομοθεσία είναι η οδηγία 2001/18, την οποία στη χώρα μας υλοποιεί το Υ.ΠΕ.ΧΩ.Δ.Ε. με τα συναρμόδια Υπουργεία, ένα εκ των οποίων είναι και το Υπουργείο Αγροτικής Ανάπτυξης και Τροφίμων. Η εν λόγω νομοθεσία περιέχει όλες εκείνες τις διατάξεις που χρειάζονται για την εκτίμηση επικινδυνότητας αυτών των νέων οργανισμών για το περιβάλλον και τον άνθρωπο πριν ληφθεί η απόφαση ελευθέρωσής τους στο περιβάλλον της Ε.Ε. είτε για εμπορία είτε για πειραματισμό.
      Δεν έχει εγγραφεί ακόμη καμία γενετικά τροποποιημένη ποικιλία ελαιοκράμβη ς στον Εθνικό ή τον Κοινό Κατάλογο ποικιλιών καλλιεργουμένων φυτών της Ε.Ε., γεγονός που αποτελεί προϋπόθεση για την ελεύθερη εμπορία του σπόρου σποράς της στην Ε.Ε. Ως εκ τούτου, δε μπορεί να εμπορευθούν και να καλλιεργηθούν στη χώρα μας σπόροι γενετικά τροποποιημένων ποικιλιών ελαιοκράμβης.
      Επισημαίνεται ότι με απόφαση του ΥΠΕΧΩΔΕ έχει απαγορευθεί η εισαγωγή και διακίνηση μέσω της χώρας μας οποιασδήποτε ποσότητας γενετικά τροποποιημένης ελαιοκράμβης, καθόσον υπάρχει κίνδυνος διασταύρωσης των φυτών που θα προκύψουν με άγρια συγγενή είδη του γένους Brassica της ελληνικής χλωρίδας, με ενδεχόμενη συνέπεια την ανεξέλεγκτη διασπορά γενετικά τροποποιημένου υλικού. Η, απόφαση αυτή, καθώς και παρόμοιες αποφάσεις άλλων Κρατών Μελών, έχουν συζητηθεί κατ’ επανάληψη στην Ε.Ε. με σκοπό την άρση της απαγόρευσης, ύστερα και από, πιέσεις που ασκούνται από Τρίτες Χώρες και τον Παγκόσμιο Οργανισμό Εμπορίου. Σημειώνεται ότι οι παραπάνω αποφάσεις συζητήθηκαν στην Κανονιστική Επιτροπή της οδηγίας 2001/18 στις 29-30/11/2004 και αναμένεται n απόφαση της Ε.Ε. για αυτές.
      Ο Υφυπουργός
      Α. ΚΟΝΤΟΣ»
      17. Στην με αριθμό 5538/26-11-04 ερώτηση των Βουλευτών κυρίων Ιωάννου Διαμαντίδη και Δημητρίου Πιπεργιά δόθηκε με το υπ’ αριθμ. ΓΠ/122982/21-12-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 5538/26-11-2004 ερώτηση που κατατέθηκε στη Βουλή από τους Βουλευτές κ.κ. Γ. Διαμαντίδη και Δ. Πιπεργιά σχετικά με τη χορήγηση επιδόματος θέρμανσης στους νεφροπαθείς τελικού σταδίου, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης εφαρμόζει προγράμματα κοινωνικής προστασίας σε ευπαθείς ομάδες με ένα σύνολο παροχών και μέτρων, έχοντας σαν στόχο τη μείωση της ανισότητας των ομάδων αυτών σε σχέση με τον υπόλοιπο πληθυσμό.
      Η κοινωνική αλληλεγγύη οφείλει να μην στηρίζεται αποκλειστικά και μόνο στην επιδοματική αντίληψη, αλλά να περιλαμβάνει ένα σύνολο μέτρων που να εξυπηρετούν αποτελεσματικά τον κύριο στόχο της.
      Σύμφωνα με το Ν.Δ. 57/73, το Υπουργείο Υγείας και Κοινωνικής Αλληλεγγύης παρέχει εφάπαξ οικονομική βοήθεια στους πολίτες που λόγω αποδεδειγμένης οικονομικής αδυναμίας δεν μπορούν να καλύψουν βασικές βιοτικές ανάγκες τους (λόγω θανάτου, ασθενείας, κλπ).
      Όσον αφορά στη χορήγηση επιδόματος θέρμανσης αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
      Ο Υφυπουργός
      Α. ΓΙΑΝΝΟΠΟΥΛΟΣ»
      18. Στην με αριθμό 5543/26-11-04 ερώτηση της Βουλευτού κ. Έλενας Ράπτη δόθηκε με το υπ’ αριθμ. ΓΠ122986/21-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στη με αριθμό 5543\26-11-04 ερώτηση που κατατέθηκε στη Βουλή από τη Βουλευτή κα Έλενα Ράπτη με θέμα « Επάρκεια και αποτελεσματικότητα του νομοθετικού πλαισίου και των παράλληλων δράσεων της πολιτείας για τις μεταμοσχεύσεις και τη δωρεά οργάνων σώματος», σας πληροφορούμε ότι έχουμε ζητήσει από των Εθνικό οργανισμό Μεταμοσχεύσεων τις απόψεις του επί των θεμάτων που θίγονται. στην ερώτηση. Με την λήψη των σχετικών στοιχείων θα επανέλθουμε προς ενημέρωσή σας.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
     19. Στην με αριθμό 5612/30-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 64028/20-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ.5612/30-11-04 ερώτησης, που κατέθεσε ο βουλευτής κ. Β. Κεγκέρογλου, αναφορικά με την ίδρυση 20 νέων Κέντρων Πρόληψης κατά των Ναρκωτικών που είχαν προγραμματιστεί από τον ΟΚΑΝΑ, καθώς και την καταβολή οφειλών για το έτος 2004, σας γνωρίζουμε κατά λόγο αρμοδιότητάς μας ότι το Υπουργείο μας, με την υπ’ αριθμ. 62623/10-12-2004 απόφασή του, απέδωσε το προβλεπόμενο στην ΚΥΑ κατανομής των ΚΑΠ τρέχοντος έτους ποσό των 5.157.153 € για την υλοποίηση της από 19-2-2004 σχετικής προγραμματικής σύμβασης, σύμφωνα με τα οριζόμενα σε αυτή. Όσον αφορά την δημιουργία νέων κέντρων για την πρωτογενή πρόληψη κατά των ναρκωτικών, η χρηματοδότησή τους προβλέπεται από το άρθρο 3 της ανωτέρω προγραμματικής σύμβασης, με την προϋπόθεση ο ΟΚΑΝΑ να ενημερώσει τα συμβαλλόμενα μέρη έγκαιρα για την ίδρυση και λειτουργία τους.
      Ο Υφυπουργός
      Α. ΝΑΚΟΣ»
     20. Στην με αριθμό 5602/30-11-04 ερώτηση του Βουλευτή κ. Κων/νου Γκιουλέκα δόθηκε με το υπ’ αριθμ. 8765/20-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 5602/30-11-2004 ερώτηση, που κατατέθηκε στη Βουλή από το Βουλευτή κ. Κ. Γκιουλέκα σχετικά με την πρόταση τροποποίησης του ν. 2643/1998 «Μέριμνα για την απασχόληση προσώπων ειδικών κατηγοριών και άλλες διατάξεις»
      (ΦΕΚ 220/A/28-9-1998), σας πληροφορούμε τα εξής:
      Το αίτημα τροποποίησης του ν. 2643/1998 και ειδικότερα της ευνοϊκής ρύθμισης του ν. 2643/1998 για τους νεφροπαθείς, θα τεθεί υπόψη της Νομοπαρασκευαστικής Επιτροπής του Υπουργείου μας.
      Ήδη, το Υπουργείο Απασχόλησης και Κοινωνικής Προστασίας διατηρώντας τις θετικές διατάξεις του ν. 2643/1998, μελετά τη βελτίωση και θωράκιση των διατάξεων του Νόμου, επωφελεία των προστατευομένων ατόμων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      21. Στην με αριθμό 5694/2-12-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 125109/20-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 5694/2-12-2004 ερώτηση που κατατέθηκε στη Βουλή από το Βουλευτή κ. Δ. Πιπεργιά σχετικά με την κατασκευή νέου Νοσοκομείου στη Χαλκίδα, σας γνωρίζουμε τα εξής:
      Με τις αριθμό Y4β/ΓΠ οικ. 13545/Φ22/6.2.02 και Y4β/ΓΠ 24382/Φ22/29.3.02 ανετέθη στη ΔΕΠΑΝΟΜ Α.Ε. το έργο «Μελέτη-Κατασκευή-Εξοπλισμός του Γ.Ν. Χαλκίδας» με συνολικό προϋπολογισμό 47.000.000 ΕΥΡΩ. Το έργο χρηματοδοτείται από τις πιστώσεις ΣΑΕ 091/5 του προγράμματος Δημοσίων Επενδύσεων.
      Από 13.11.02 έως 10.9.03 έλαβε χώρα η διαδικασία παγίωσης της θέσης και της έκτασης του οικοπέδου (πρώην στρατόπεδο Παπαναγνώστου).
      Παράλληλα, λόγω δημοσιευμένου αρχαιολογικού έργου από το 1986 στο οικόπεδο λαμβάνει χώρα επικοινωνία με την Αρχαιολογική Υπηρεσία από τις 20.6.03 έως και σήμερα για να επιτραπεί η κατασκευή του έργου.
      Με την με αριθμό Y4β/ΓΠ 95928/Φ22, Φ14-58/30.10.03 ανατέθηκε στη ΔΕΠΑΝΟΜ Α.Ε. η εκπόνηση Μελέτης Περιβαλλοντικών Επιπτώσεων (ΜΠΕ), λόγω πρόσφατης αλλαγής του νομοθετικού πλαισίου που επιβάλλει προ της δημοπράτησης του έργου την έκδοση Περιβαλλοντικών Όρων, για το εν λόγω έργο.
      Το ΔΣ της ΔΕΠΑΝΟΜ Α.Ε. με την αρ. 414/36/11.11.2003 απόφασή του ανέθεσε τη ΜΠΕ στο γραφείο μελετών «ΔΡΟΜΟΣ Σύμβoυλoι-Mελετητές ΕΠΕ». Η σύμβαση έργου υπογράφηκε στις 30.1.2004.
      Αναμένεται η συνέχιση ανασκαφικών ερευνών που απαιτούνται για να δοθεί η έγκριση από την Aρχαιολογία.
      Έχει δημοσιευθεί από 4.8.04 σε δύο τοπικές εφημερίδες της Χαλκίδας η πρώτη γνωμοδότηση του Δασαρχείου, ότι το οικόπεδο δεν είναι δασική έκταση και έχει παρέλθει το διάστημα δύο μηνών για τυχόν ενστάσεις που προβλέπει ο νόμος για να δοθεί η τελική γνωμοδότηση.
      Η «ΔΡΟΜΟΣ ΑΕ» υπέβαλε την προμελέτη Περιβαλλοντικών Επιπτώσεων στις 29.1.2004 με αρ. ΓΑ68780.
      Η διαδικασία έγκρισης της ΜΠΕ είναι σε εξέλιξη, καθώς, ύστερα από την υπoβoλή της Μελέτης στην αρμόδια διεύθυνση της Περιφέρειας Στερεάς Ελλάδος με το αρ. 71631/9.8.04 έγγραφο της ΔΕΠΑΝΟΜ, ανακοινώθηκε η απόφαση της υπαγωγής της δραστηριότητας του θέματος στη διαδικασία Έγκρισης Περιβαλλοντικών Όρων της υποκατηγορίας 4 της Β΄ Κατηγορίας, με το αρ. 4173/31.8.04, που ορίζει σαν αρμόδια αρχή για την έκδοση των Περιβαλλοντικών Όρων το Τμήμα Περιβάλλοντος της Δ/νσης Χ.Ο.Π. Ν.Α Eυβoίας.
      Ο μελετητής επανυπέβαλε τη ΜΠΕ στη Δ/νση Χ.Ο.Π. Ν.Α Eυβoίας με αρ. 10907/5.10.04 και αναμένεται η έκδοση των Περιβαλλοντικών Όρων.
      Η έκδοση της οικοδομικής άδειας είναι σε εξέλιξη και θα εκδοθεί κατά παρέκκλιση από την αρμόδια διεύθυνση του ΥΠΕΧΩΔΕ, αφού ολοκληρωθούν οι διαδικασίες εγκρίσεων από το δασαρχείο, την αρχαιολογία και τη Δ/νση Χ.Ο.Π. Ν.Α Eυβoίας.
      Τέλος, λόγω των πρoβλημάτων που υπάρχουν στο οικόπεδο ως πρώην πεδίο βολής και με την αρχαιολογική έρευνα σε εξέλιξη, δεν μπορεί να προβλεφθεί με σαφήνεια ο χρόνος δημοπράτησης του έργου.
      Σύμφωνα με το αρ. Y4β/ΓΠ78898/Φ14-58/7.10.04 έγγραφο του Υπουργείου Υγείας και Κοινωνικής Αλληλεγγύης εγκρίθηκε η διάθεση ποσού ύψους 15.000 ΕΥΡΩ από τις εγκεκριμένες πιστώσεις του έργου «Μελέτη-Κατασκευή-Εξοπλισμός του Γ.Ν. Χαλκίδας», με κωδικό 2002 ΣΕ 09150001 της ΣΑΕ 091/5 του ΠΔΕ, προκειμένου να συνεχισθεί και ολοκληρωθεί η ανασκαφική έρευνα στο χώρο που πρόκειται να ανεγερθεί το νέο συγκρότημα του προαναφερόμενου Νοσοκομείου.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      22. Στην με αριθμό 5641/1-12-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 1102475/696/21-122004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό πρωτοκόλλου 5641/1-12-04 ερώτησης που κατέθεσε ο Βουλευτής κ. Αλέκος Αλαβάνος, σχετικά με το ανώτερο θέμα, σας γνωρίζουμε τα εξής:
      Α. Σύμφωνα με τις διατάξεις των άρθρων 58 και 73 του Κοινοτικού Τελωνειακού Κώδικα, Καν. (ΕΟΚ) 2913/92, εμπορεύματα στα οποία εφαρμόζονται απαγορεύσεις ή περιορισμοί, μεταξύ των οποίων, για την προστασία της υγείας και της ζωής των προσώπων και των ζώων, δεν εκτελωνίζονται χωρίς να ελεγχθούν από τις αρμόδιες Υπηρεσίες.
      Κατά συνέπεια προκείμενου να θέσουν σε ελεύθερη κυκλοφορία και ανάλωση (εισαγωγή) είδη προερχόμενα από τρίτες χώρες οι Τελωνειακές αρχές ελέγχουν, μεταξύ άλλων, εάν υπάρχουν απαγορεύσεις ή περιορισμοί, που προβλέπονται κατά την εισαγωγή για τα είδη αυτά και εφόσον πληρούνται οι όροι και προϋποθέσεις για την υπαγωγή στο καθεστώς και διεξαχθούν από τις αρμόδιες Υπηρεσίες οι προβλεπόμενοι, ενδεχομένως, έλεγχοι, χορηγούν άδεια παραλαβής τους, τηρουμένων των σχετικών διατυπώσεων.
      Λαμβάνοντας υπόψη τα ανωτέρω, εφόσον τα διακοσμητικά είδη και χρηστικά αντικείμενα στα οποία αναφέρεται το σχετικό ερώτημα του βουλευτή, εμπίπτουν στην κατηγορία των ειδών για τα οποία προβλέπεται έλεγχος της καταλληλότητας ή της ποιότητάς τους κατά την εισαγωγή, από Εθνικές και Κοινοτικές διατάξεις και η έκδοση σχετικού Δελτίου Χημικής Ανάλυσης, οι Τελωνειακές Αρχές προβαίνουν σε λήψη δείγματος για ανάλυση από τις αρμόδιες Υπηρεσίες του Γενικού Χημείου του Κράτους, προκειμένου να εκδοθεί το Δελτίο Χημικής Ανάλυσης με το οποίο θα επιτρέπεται ή θα απαγορεύεται η εισαγωγή τους.
      Β). Ο έλεγχος διενεργείται βάσει της κείμενης Νομοθεσίας (Κοινοτικής και Εθνικής) και περιλαμβάνει τόσο τον έλεγχο της καταλληλότητας, όσον και τον έλεγχο της επισήμανσης των εν λόγω προϊόντων.
      Ενδεικτικά των ελέγχων αναφέρουμε
      α) τον έλεγχο της περιεκτικότητας καδμίου σε έτοιμα είδη από πλαστικές ύλες (ή είδη με μέρη από πλαστικές ύλες) χρωματισμένα (τσάντες, παιχνίδια, παπούτσια, είδη οικιακής χρήσης κτλ.)
      β) τον έλεγχο της περιεκτικότητας μονομερούς βινυλοχλωριδίου σε πλαστικά είδη κοινής χρήσεως,
      γ) τον έλεγχο της περιεκτικότητας νικελίου σε είδη που έρχονται σε επαφή με το; ανθρώπινο σώμα (κοσμήματα, κουμπιά, αγκράφες κτλ),
      δ) τον έλεγχο .υλικών και ειδών (από πλαστικές ύλες, κεραμικά κτλ) σε επαφή με τρόφιμα.
      Σημειώνουμε ότι με τους ελέγχους αυτούς έχουν απορριφθεί φορτία εμπορευμάτων ως μη κατάλληλα.
      Επίσης σας γνωρίζουμε ότι ο, Περιφερειακές Υπηρεσίες του Γ.Χ.Κ. ενημερώνoνται από τις αντίστοιχες επιτελικές Δ/νσεις για τις εξελίξεις της νομοθεσίας και της τεχνογνωσίας για θέματα ταξινόμησης, συσκευασίας και επισήμανσης επικινδύνων ουσιών, παρασκευασμάτων και αντικειμένων. Ιδιαίτερα στις Περιφερειακές μας Υπηρεσίες, που συνεργάζονται με τα Τελωνεία, αποστέλλονται όλες οι κοινοποιήσεις για κυκλοφορία επικίνδυνων χημικών προϊόντων, που μας κοινοποιούνται από την Ε.Ε. στο πλαίσιο ανταλλαγής πληροφοριών μεταξύ των Κρατών Μελών και πάντοτε με την εντολή εάν συναντήσουν τέτοια προϊόντα να προβούν στις απαραίτητες ενέργειες (δειγματοληψία και έλεγχο).
      Επιπρόσθετα το Γενικό Χημείο του Κράτους διοργανώνει εκπαιδευτικά σεμινάρια για όλους τους υπαλλήλους του σχετικά με τα παραπάνω θέματα σε τακτά χρονικά διαστήματα.
      Όσον αφορά τον έλεγχο κυκλοφορίας προϊόντων στην εσωτερική αγορά το Γ.Χ.Κ. - Δ/νση Περ/ντος έχει οργανώσει δίκτυο επιθεωρήσεων σε αποκεντρωμένο περιφερειακό επίπεδο ώστε να ελέγχεται ο βαθμός συμμόρφωσης της εσωτερικής αγοράς προς την Κοινοτική και εθνική νομοθεσία στα θέματα αρμοδιότητάς του και συγχρόνως να συμπληρώνεται και ενισχύεται ο πρωτογενής έλεγχος κατά την εισαγωγή.
      Γ. Η αρμόδια Τελωνειακή Υπηρεσία, στα πλαίσια της συνεχούς ενημέρωσης των υπαλλήλων, διοργανώνει μέσα από ετήσιο προγραμματισμό σε συνεργασία με τη Σχολή Επιμόρφωσης Υπαλλήλων. του Υπουργείου Οικονομίας και Οικονομικών (Σ.Ε.Υ.Υ.Ο.), εκπαιδευτικά προγράμματα το θεματολόγιο των οποίων καλύπτει όλες τις Τελωνειακές δράσεις μεταξύ των οποίων είναι και θέματα ελέγχων κατά τη διάρκεια του τελωνισμού, τελωνειακής νομοθεσίας (κοινοτικής και ελληνικής), εκ των υστέρων ελέγχων κλπ.
      Ο Υφυπουργός
      Α. ΡΕΓΚΟΥΖΑΣ»
      23. Στην με αριθμό 5791/6-12-04 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. ΥΠΠΟ/ΓΡ.ΥΦ.ΥΠ./Κ.Ε./481/22.12.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 5791/6-12-2004 ερώτησης του Βουλευτή κ. Θ. Θαλασσινού, σας αναφέρουμε τα εξής:
      Ο Ναός του Αγίου Νικολάου στο Κοκκάρι Σάμου αποτελεί εκκλησιαστικό κτίσμα νεωτέρων χρόνων το οποίο δεν έχει κηρυχθεί ως ιστορικό διατηρητέο μνημείο και δεν εμπίπτει στις διατάξεις του Αρχαιολογικού Νόμου Ν.3028 ΦΕΚ 153/Α/28-6-2004 «Για την Προστασία των Αρχαιοτήτων και εν γένει της Πολιτιστικής Κληρονομιάς». Ως εκ τούτου η Υπηρεσία δεν νομιμοποιείται να χρηματοδοτήσει έργα σε νέα και σύγχρονα κτήρια ακόμη και αν αυτά προορίζονται για θρησκευτική χρήση.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      24. Στην με αριθμό 5627/30-11-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./461/20-12-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 5627/30-11-04 ερώτησης του Βουλευτή κ. Β. Οικονόμου, σας πληροφορούμε τα ακόλουθα:
      Η διακοπή των εργασιών συνδέεται άμεσα με την προβλεπόμενη λύση της σύμβασης των ωρομισθίων γενικά και όχι με οποιαδήποτε αθέτηση υπόσχεσης εκ μέρους του Υπουργείου, το οποίο αναγνωρίζει τη σπουδαιότητα του χώρου και καταβάλλει προσπάθειες για την ανάδειξή του. Ήδη ο χώρος είναι ανοικτός κατά τις εργάσιμες ημέρες και ώρες.
      Ως προς την ολοκλήρωση της ανάδειξης του ιερού πρέπει να αναφερθεί ότι λόγω του προκαθορισμένου κονδυλίου που είχε διατεθεί για την Μπρεξίζα από το Ταμείο Διαχείρισης και κυρίως λόγω των περιορισμένων χρονικών ορίων μέσα στα οποία έπρεπε να καταστεί ο χώρος επισκέψιμος πριν από την έναρξη των Ολυμπιακών Αγώνων, δεν ολοκληρώθηκε η αποκάλυψη και ανάδειξη του βορείου τμήματος του κεντρικού συγκροτήματος του ιερού ύστερα από απόφαση της Επιστημονικής Επιτροπής Μαραθώνα. Γι' αυτό και η κάτοψη του κεντρικού συγκροτήματος του ιερού και όχι μόνον, εμφανίζεται ημιτελής.
      Με βάση τα σημερινά δεδομένα το Υπουργείο Πολιτισμού ερευνά με κάθε λεπτομέρεια όλες τις δυνατότητες για τη συνέχιση των εργασιών ανάδειξης του αρχαιολογικού χώρου, το οποίο αποτελεί κι ένα από τα πρωταρχικά του μελήματα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      25. Στην με αριθμό 5944/9-12-04 ερώτηση των Βουλευτών κυρίων Αντωνίου Σκυλλάκου, Λιάνας Κανέλλη και Ορέστη Κολοζώφ δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./493/23-12-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 5944/9-12-2004 ερώτησης των Βουλευτών κ.κ. Αντ. Σκυλλάκο, Λ. Κανέλλη, Ο. Κολοζώφ, σας πληροφορούμε τα εξής: 
      Το Νέο Μουσείο Ακροπόλεως διαθέτει πλήρη εγκεκριμένη μελέτη με βάση την οποία εκδόθηκε η οικοδομική άδεια και διενεργήθηκε ο διαγωνισμός κατασκευής. Οι εργασίες δεν κωλύονται από καμία δικαστική Απόφαση .
      Το έργο «Ανέγερση Νέου Μουσείου Ακρόπολης» με φορέα υλοποίησης τον Οργανισμό Ανέγερση Νέου Μουσείου Ακρόπολης και προϋπολογισμό 85.000.000 ΕΥΡΩ εντάχθηκε στις 18-11-2004 στο Ε.Π. Πολιτισμός. Στο φυσικό αντικείμενο της πράξης περιλαμβάνεται η εκπόνηση της μελέτης και η κατασκευή του Νέου Μουσείου Ακρόπολης καθώς και οι σχετικές απαλλοτριώσεις.
      Στις 29-11-2004 απεστάλη η αίτηση επιβεβαίωσης του ποσοστού κρατικής συμμετοχής στην Ευρωπαϊκή Επιτροπή σύμφωνα με τα όσα προβλέπουν τα άρθρα 25 και 26 του Κανονισμού 1260/1999. Μέχρι σήμερα έχουν δηλωθεί στο Ολοκληρωμένο Πληροφοριακό Σύστημα δαπάνες ύψους 21.000.000 ΕΥΡΩ, ενώ μέχρι τέλους του έτους αναμένεται με την ολοκλήρωση της σχετικής διαδικασίας να έχουν δηλωθεί δαπάνες ύψους περίπου 24.000.000- 25.000.000 ΕΥΡΩ.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      26. Στην με αριθμό 5556/29-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠ.ΠΟ./ΓΡ.ΥΦ.Κ.Ε./455/23-12-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 5556/29-11-2004 ερώτησης του Βουλευτή Ηρακλείου κ. Κεγκέρογλου Βασιλείου που αφορά στην πρόταση διάθεσης μέρους των εισπράξεων του ΥΠΠΟ από την επισκεψιμότητα του χώρου για την ανάπλαση της ευρύτερης περιοχής της Κνωσού, σας γνωστοποιούμε τα κάτωθι:
      Η μέριμνα του Υπουργείου Πολιτισμού για την ανάδειξη των αρχαιοτήτων της Κνωσού και του ευρύτερου περιβάλλοντός τους είναι συνεχής και αδιάλειπτη. Το έργο προστασίας και ανάδειξης του Ανακτόρου εντάχθηκε στο Β΄ και εν συνεχεία στο Γ΄ Κοινοτικό Πλαίσιο Στήριξης. Πέραν των έργων συντήρησης και αναστήλωσης αυτού που εκτελούνται εντός του περιφραγμένου χώρου, έχουν ήδη ολοκληρωθεί η διαμόρφωση νέου χώρου στάθμευσης I.X. αυτοκινήτων και λεωφορείων βορείως της περίφραξης του Ανακτόρου, η δημιουργία νέου αναψυκτηρίου - πωλητηρίου - φυλακείου στην είσοδο του χώρου, ενώ σε εξέλιξη βρίσκεται η κατασκευή νέων χώρων υγιεινής, επίσης εκτός του περιφραγμένου αρχαιολογικού χώρου. Επιπλέον, επισημαίνεται ότι, κατόπιν σχετικής πρότασης- του Δήμου Ηρακλείου, το ΥΠΠΟ ενέκρινε την πραγματοποίηση βελτιωτικών επεμβάσεων στο οδικό δίκτυο της Κνωσού, πέριξ του περιφραγμένου χώρου, στο πλαίσιο της ανάπλασης της ευρύτερης περιοχής και της βελτίωσης του επιπέδου ζωής των κατοίκων αυτής.
      Σε ό,τι αφορά στην πρόταση περαιτέρω ανάπλασης του περιβάλλοντος χώρου, υπενθυμίζεται κατ' αρχάς ότι ο αρχαιολογικός χώρος έχει σε μεγάλο βαθμό επιβαρυνθεί από τις αυθαίρετες κατασκευές και εργασίες που εκτελούνται δίχως σχετική άδεια της Αρχαιολογικής Υπηρεσίας, ακόμη και στο άμεσο περιβάλλον του Ανακτόρου. Το ΥΠΠΟ, από πλευράς αρμοδιοτήτων, και πέραν των ήδη εγκεκριμένων έργων, καταβάλει συνεχή προσπάθεια για την ανάπλαση του χώρου, για την οποία όμως απαιτείται η συνδρομή των συναρμοδίων Υπηρεσιών αλλά και των ίδιων των κατοίκων. Μάλιστα προσφάτως, και προκειμένου να αποκατασταθεί μερικώς η εικόνα των καταστημάτων που βρίσκονται σε οπτική επαφή με τον περιφραγμένο χώρο, η αρμόδια ΚΓ΄ ΕΠΚΑ πρότεινε την τοποθέτηση ομοιόμορφων τεντών στις όψεις τους, ωστόσο οι ιδιοκτήτες τους συνεχίζουν να επιδεικνύουν απροθυμία εφαρμογής της προτεινόμενης λύσης. Επιπλέον, υπενθυμίζεται ότι κατά το παρελθόν είχε εκπονηθεί από την Περιφέρεια Κρήτης σχετική μελέτη ανάπλασης της ευρύτερης περιοχής της Κνωσού, η οποία και είχε εγκριθεί με σχετική Απόφαση του Υπουργού Πολιτισμού, και δεδομένου ότι δεν υλοποιήθηκε, διαβιβάστηκε εκ νέου στο ΥΠΕΧΩΔΕ προκειμένου να επικαιροποιηθεί βάσει των νεώτερων δεδομένων του χώρου.
      Το ΥΠΠΟ θα εξετάσει με προσοχή το ενδεχόμενο για τη διάθεση μέρους των εισπράξεων του Ανακτόρου με στόχο την ανάπλαση του ευρύτερου αρχαιολογικού χώρου, πολλώ δε μάλλον της περιοχής των οικισμών της Φορτέτσας, όπου έχουν ανασκαφεί σημαντικές αρχαιότητες. Ωστόσο τονίζουμε ότι προϋπόθεση για τη διάθεση τους, αποτελεί η εκπόνηση και υποβολή ολοκληρωμένης πρότασης ανάπλασης του ευρύτερου αρχαιολογικού χώρου, είτε από τον Δήμο Ηρακλείου και την Περιφέρεια Κρήτης, είτε από το συναρμόδιο Υπουργείο ΠΕΧΩΔΕ, με πρωτοβουλία του οποίου σημειωτέον, θεσμοθετήθηκαν οι χρήσεις γης και όροι δόμησης της ευρύτερης περιοχής του Ανακτόρου, με το από 6-11-1976 Προεδρικό Διάταγμα (ΦΕΚ 373/Δ/10-11-1976), και εν συνεχεία εξαιρέθηκαν οι οικισμοί της Φορτέτσας από τις Αρχαιολογικές Ζώνες Κνωσού (Προεδρικό Διάταγμα - ΦΕΚ 237/Δ/22-5-1985).
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      27. Στην με αριθμό 5689/1-12-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./463/21-12-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 5689/1-12-04 ερώτησης του Βουλευτή κ. Μ. Στρατάκη, σας πληροφορούμε τα εξής:
      Α) Όσον αφορά στην πρόταση τροποποίησης των όρων δόμησης που θεσμοθετήθηκαν με το αρ. 1 σχετικό Προεδρικό Διάταγμα, εντός των Ζωνών Α΄ και Β΄ και των παραδοσιακών οικισμών της Κνωσού, με κριτήριο την προστασία του περιβάλλοντος χώρου του Ανακτόρου της Κνωσού, το ΥΠΠΟ δε συμφωνεί με την τροποποίησή τους, εκτιμώντας ότι δεδομένης της άμεσης γειτvίασης και οπτικής επαφής τους με το μινωικό Ανάκτορο, θα υπάρξει σημαντική επιβάρυνση του περιβάλλοντος χώρου του μνημείου. Άλλωστε, όπως ορίζεται με την υπ’ αριθ. 10/1988 Απόφαση της Ολομέλειας του Συμβουλίου της Επικρατείας, αλλά και το υπ’ αριθ.366/Ευρ.3546/25-2-2004 έγγραφο του Γραφείου Νομικού Συμβούλου του ΥΠΠΟ «..οι υφιστάμενες … νομικές διατάξεις και ρυθμίσεις προστασίας του (πολιτιστικού) περιβάλλοντος, δεν μπορούν να καταργηθούν ούτε να τροποποιηθούν επί τα χείρω, πλην αν η τροποποίηση αυτή εισάγει καθεστώς περισσότερο προστατευτικό και ευνοϊκό για το πολιτιστικό περιβάλλον».
      Β) Σχετικά με την πρόταση επέκτασης των ορίων των τεσσάρων οικισμών, επισημαίνουμε ότι στο Εδάφιο στ΄, της Παραγράφου 2, του Άρθρου 4 του Πολεοδομικού Διατάγματος «Τρόπος καθορισμού ορίων οικισμών μέχρι 2.000 κατοίκους...» (ΦΕΚ 181/Δ/3-5-1985), όπως τροποποιήθηκε με το Εδάφιο β΄, του Άρθρου 1 του Πολεοδομικού Διατάγματος «Τροποποίηση των ΠΔ. από 24-4-1985 «Τρόπος καθορισμού ορίων οικισμών της χώρας μέχρι 2.000 κατοίκους, κατηγορίες αυτών και καθορισμός όρων και περιορισμών δόμησής τους...» (ΦΕΚ 133/Δ/23-2-1987), ορίζεται ότι «Εντός των ορίων οικισμών δεν περιλαμβάνονται οι εξής περιοχές: …Καλυπτόμενες από Προεδρικά Διατάγματα προστασίας ιστορικών τόπων, αρχαιολογικών χώρων και περιοχών ιδιαιτέρου φυσικού κάλλους». Δεδομένου λοιπόν ότι ο αρχαιολογικός χώρος της Κνωσού προστατεύεται με το από 6-11-1976 Προεδρικό Διάταγμα (ΦΕΚ 373/Δ/10-11-1976) «Περί καθορισμού όρων και περιορισμών δομήσεων επί της ευρυτέρας περιοχής Αρχαιολογικού χώρου Κνωσσού», η επέκταση του σχεδίου των ανωτέρω οικισμών δε είναι σύννομη.
      Γ) Το αίτημα τοποθέτησης κεραμοσκεπών στα καταστήματα μπροστά από την είσοδο του Ανακτόρου προσκρούει στις ισχύουσες πολεοδομικές διατάξεις (Π.Δ. 6-11-1976). Ωστόσο, υπενθυμίζεται ότι κατά το παρελθόν έχει προταθεί από την αρμόδια ΚΓ΄ ΕΠΚΑ η τοποθέτηση ομοιόμορφων τεντών προκειμένου τα καταστήματα να εμφανίζουν ενιαία όψη, ωστόσο οι ιδιοκτήτες τους συνεχίζουν να επιδεικνύουν απροθυμία εφαρμογής της προτεινόμενης λύσης.
      Δ) Όσον αφορά στα πρόστιμα για τις αυθαίρετες εργασίες εντός του αρχαιολογικού χώρου, υπενθυμίζουμε ότι επιβάλλονται από την αρμόδια Διεύθυνση Πολεοδομίας και όχι την Αρχαιολογική Υπηρεσία, κατ' εφαρμογή των σχετικών πολεοδομικών διατάξεων. Ωστόσο, τονίζουμε ότι δε συμφωνούμε με την πρόταση αναδρομικής ρύθμισης και μηδενισμού των προστίμων, καθώς αυτό θα συνιστούσε έμμεση αποδοχή της αυθαίρετης δόμησης και ακούσια ενθάρρυνση νέων αυθαίρετων εργασιών. Άλλωστε υπενθυμίζουμε ότι τα αυθαίρετα κτίσματα και κατασκευές εντός αρχαιολογικών χώρων, βάσει της Παραγράφου 2, του Άρθρου 15 του Ν.1337/1983, ουδέποτε νομιμοποιούνται και υποχρεωτικά κατεδαφίζονται.
      Ε) Τέλος, το Υπουργείο Πολιτισμού θα εξετάσει το ζήτημα αναφορικά με την πρόταση διάθεσης μέρους των εισπράξεων από την επισκεψιμότητα του χώρου, για την ανάπλαση της ευρύτερης περιοχής της Κνωσού, πολλώ δε μάλλον της περιοχής των οικισμών της Φορτέτσας, όπου έχουν ανασκαφεί σημαντικές αρχαιότητες. Ωστόσο τονίζουμε ότι προϋπόθεση για τη διάθεση τους, αποτελεί η εκπόνηση και υποβολή ολοκληρωμένης πρότασης ανάπλασης του ευρύτερου αρχαιολογικού χώρου, είτε από τον Δήμο Ηρακλείου και την Περιφέρεια Κρήτης, είτε από το συναρμόδιο Υπουργείο ΠΕΧΩΔΕ, με πρωτοβουλία του οποίου σημειωτέον, θεσμοθετήθηκαν οι χρήσεις γης και όροι δόμησης της ευρύτερης περιοχής του Ανακτόρου, με το από 6-11-1976 Προεδρικό Διάταγμα (ΦΕΚ 373/Δ/10-11-1976), και εν συνεχεία εξαιρέθηκαν οι οικισμοί της Φορτέτσας από τις Αρχαιολογικές Ζώνες Κνωσού (Προεδρικό Διάταγμα - ΦΕΚ 237/Δ/22-5-1985).-
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      28. Στην με αριθμό 5766/3-12-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1012/16-12-04  έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Ε. Σχοιναράκη-Ηλιάκη, σας πληροφορούμε τα εξής:
      Α. Προκειμένου να διασφαλιστεί το εισόδημα των σταφιδοπαραγωγών σουλτανίνας του Νομού Ηρακλείου, εκδόθηκε η αριθμ.143/29-9-2004 ΚΥΑ (ΦΕΚ Β΄ 1490), με την οποία μειώθηκε κατά 30% η ελάχιστη απόδοση σουλτανίνας των 300 κιλών ανά στρέμμα, όπως απαιτεί ο Καν. (ΕΚ) 1621/99. Έτσι, παρ’ όλη τη μειωμένη παραγωγή, η οποία εφέτος ήταν κάτω από τις απαιτήσεις του Καν. (ΕΚ) 1621/99, οι σταφιδοπαραγωγοί θα πληρωθούν χωρίς προβλήματα την κοινοτική επιδότηση των 384,7 ευρώ/στρέμμα.
      Η τιμή της σταφίδας στις διεθνείς αγορές καθορίζεται από τους κανόνες της αγοράς, με βάση την προσφορά και τη ζήτηση και δεν αποτελεί αντικείμενο κρατικής παρέμβασης.
      Οι Καν. (ΕΚ) 1621/99 και 1622/1999 προβλέπουν ενίσχυση των μεταποιητών σταφίδας που έχουν αδιάθετο προϊόν στο τέλος της εμπορικής περιόδου και επιθυμούν να το οδηγήσουν στην αποθεματοποίηση με τιμή αγοράς 418,89 ευρώ/τόννο. Επίσης, προβλέπουν ενίσχυση του αποθεματοποιηθέντος προϊόντος για διάστημα μέχρι 18 μήνες, με 0,1106 ευρώ ανά ημέρα και ανά τόνο για το διάστημα 1/7 μέχρι 28/2 και με 0,0949 ευρώ ανά ημέρα και ανά τόνο για το διάστημα μέχρι τη λήξη του 18μηνου.
      Οι παραπάνω αναφερόμενοι κανονισμοί δεν προβλέπουν οικονομική ενίσχυση προώθησης-διαφήμισης του προϊόντος σταφίδα.
      Β. Για την ενημέρωση και προώθηση αγροτικών προϊόντων στην εσωτερική αγορά της Ε.Ε. και στις Τρίτες Χώρες το Υπουργείο Αγροτικής Ανάπτυξης και Τροφίμων χειρίζεται:
      1. Το Μέτρο 4.3 του Επιχειρησιακού Προγράμματος Αγροτική Ανάπτυξη- Ανασυγκρότηση της Υπαίθρου (ΕΠΑΑ-ΑΥ) 2000-2006, το οποίο χρηματοδοτεί ενέργειες στην αγορά της Ε.Ε. που αφορούν:
      - Προώθηση εξαγωγών γεωργικών προϊόντων (με κύρια ενέργεια τη συμμετοχή στις Διεθνείς Εκθέσεις στις χώρες της Ευρωπαϊκής Ένωσης).
      - Παραγωγή προϊόντων ποιότητας (εφαρμογή συστημάτων διασφάλισης της ποιότητας ή/και περιβαλλοντικής διαχείρισης όπως IS0, HACCP, EMAS, AGROl, AGR02 κ.λ.π.)
      - Ετοιμασία φακέλων για αναγνώριση προϊόντων ως ΠΟΠ, ΠΓΕ και ΕΠΠΕ.
      Το ύψος της επιδότησης φθάνει το 75% και Φορείς υλοποίησης των ενεργειών μπορεί να είναι αντιπροσωπευτικές διεπαγγελματικές και επαγγελματικές οργανώσεις, Ν.Π.Δ.Δ., Ν.Π.Ι.Δ., συλλογικοί φορείς που εκπροσωπούν σημαντικό αριθμό επιχειρήσεων (Σύνδεσμοι, Οργανισμοί και Εταιρείες προβολής και προώθησης εξαγωγών, κ.λ.π.) και συνεργαζόμενες επιχειρήσεις συλλογικοί φορείς (όπως Συνεταιρισμoί, Ομάδες Παραγωγών, Συνεργαζόμενοι Παραγωγοί μέσω συμβάσεων) ή μικρομεσαίες επιχειρήσεις παραγωγής ή και μεταποίησης γεωργικών προϊόντων.
      Η πρώτη προκήρυξη του Μέτρου, για 8.000.000€ βρίσκεται στη φάση της υλοποίησης των εγκεκριμένων προγραμμάτων και επίκειται η έκδοση νέας προκήρυξης ύψους περίπου 22.000.000 €.
      2. Τους κανονισμούς (ΕΚ) 94/2002 και (ΕΚ) 2879/2000 της Επιτροπής, σχετικά με ενέργειες ενημέρωσης και προώθησης των γεωργικών προϊόντων στις αγορές της Ε.Ε. και των τρίτων χωρών αντίστοιχα, στα πλαίσια των οποίων χρηματοδοτούνται προγράμματα ενημέρωσης και προώθησης αγροτικών προϊόντων με ύψος χρηματοδότησης 70% (50% κοινοτική και 20% εθνική). Στους προαναφερόμενους κανονισμούς δικαιούχοι χρηματοδότησης είναι επαγγελματικές και διεπαγγελματικές οργανώσεις παραγωγών και υπάρχει η δυνατότητα υποβολής προτάσεων δύο φορές το χρόνο.
      Γ. Για το καθεστώς ενίσχυσης στην παραγωγή σταφίδας διαβιβάζεται συνημμένα το με αριθμ. πρωτ. 110430/14-12-2004 έγγραφο του προέδρου του ΟΠΕΚΕΠΕ που απαντάει σχετικά.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Παρασκευή 13 Μαΐου 2005 και ώρα 10.30΄ θα διεξαχθεί προ ημερησίας διατάξεως συζήτηση, με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου, με θέμα τον προσανατολισμό και τις προτεραιότητες της εξωτερικής πολιτικής.
     Επίσης έχω την τιμή να σας ανακοινώσω ότι οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Μεταφορών και Επικοινωνιών, Εμπορικής Ναυτιλίας και η Αναπληρωτής Υπουργός Πολιτισμού κατέθεσαν σχέδιο νόμου: «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας για την αποφυγή της διπλής φορολογίας αναφορικά με τους φόρους εισοδήματος και περιουσίας».
     Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Ανάπτυξης και Δικαιοσύνης κατέθεσαν σχέδιο νόμου: «Κύρωση της Διεθνούς Σύμβασης για την αστική ευθύνη για ζημία ρύπανσης από πετρέλαιο κίνησης, 2001». 
     Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Γενικής Συμφωνίας Ασφαλείας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας σχετικά με την προστασία διαβαθμισμένων πληροφοριών οι οποίες ανταλλάσσονται μεταξύ των δύο χωρών».
     Παραπέμπονται στις αρμόδιες Διαρκείς Επιτροπές.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 10 Μαΐου 2005. 
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 6162/16-12-2004 ερώτηση του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ανάθεση έργων με το «ΣΥΣΤΗΜΑ ΤΗΣ ΠΑΡΑΧΩΡΗΣΗΣ».
     Β. ΑΝΑΦΟΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 8849/16-3-2005 ερώτηση του Βουλευτή του Πανελλήνιου Σοσιαλιστικού Κινήματος κ. Μιλτιάδη Βέρρα προς τον Υπουργό Τουριστικής Ανάπτυξης, σχετικά με την κατασκευή αυτοκινητοδρομίου στην Πάτρα.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η με αριθμό 67/36/1-4-2005 επίκαιρη επερώτηση των Βουλευτών του Πανελλήνιου Σοσιαλιστικού Κινήματος κ. Μιχαήλ Παντούλα, Αναστασίας - Συλβάνας Ράπτη, Κωνσταντίνου Ρόβλια, Δημητρίου Βαρβαρίγου, Μάρκου Μπόλαρη, Χρύσας Μανωλιά, Χρήστου Αηδόνη, Βασιλείου Οικονόμου, Ευαγγελίας Σχοιναράκη-Ηλιάκη, Ανδρέα Λοβέρδου, Μαρίας Δαμανάκη και Απόστολου Κατσιφάρα προς την Υπουργό Εθνικής Παιδείας και Θρησκευμάτων, σχετικά με τους διορισμούς στη δευτεροβάθμια εκπαίδευση.
     Το λόγο έχει ο πρώτος επερωτών κ. Μιχαήλ Παντούλας.
     ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, το περιεχόμενο της υπό συζήτηση επίκαιρης επερώτησης αποτελεί την κορυφή του παγόβουνου για όσα συμβαίνουν κατά την περίοδο της νέας διακυβέρνησης στο Υπουργείο Παιδείας.
     Εγκαλείται σήμερα η πολιτική ηγεσία του συγκεκριμένου Υπουργείου, διότι με τις μέχρι τώρα ενέργειές της έπληξε το κύρος μιας αμερόληπτης, αντικειμενικής και αδιάβλητης διαδικασίας, όπως ήταν αυτή των διορισμών στην εκπαίδευση, κλόνισε το περί δικαίου αίσθημα των εκπαιδευτικών και την εμπιστοσύνη τους στη διοίκηση και αναγόρευσε την παρανομία σε συστατικό στοιχείο άσκησης πολιτικής στον ευαίσθητο αυτό χώρο.
    Ανάγκασε τέλος τους θιγόμενους εκπαιδευτικούς να καταφύγουν στη δικαιοσύνη προς αποκατάσταση της νομιμότητας, η διασφάλιση της οποίας έπρεπε να αποτελεί πρώτιστο καθήκον και ύψιστη υποχρέωση της πολιτικής ηγεσίας του Υπουργείου Παιδείας.
    Η πρωτοφανής για τα εκπαιδευτικά χρονικά υπουργική απόφαση, σύμφωνα με την οποία δεκαεπτά εκπαιδευτικοί διαφόρων ειδικοτήτων διορίστηκαν παρανόμως στη δευτεροβάθμια εκπαίδευση, εντάσσεται σ΄ ένα συγκεκριμένο πλέγμα ενεργειών, συμπεριφορών και πράξεων της πολιτικής ηγεσίας του Υπουργείου Παιδείας, που παραβιάζουν απροσχημάτιστα την ισχύουσα νομοθεσία, θεωρώντας τη διοίκηση της εκπαίδευσης και την όλη λειτουργία της ως προέκταση του κομματικού μηχανισμού της Νέας Δημοκρατίας.
    Στο πλαίσιο αυτής της αντίληψης είναι προφανές ότι αντικαταστάθηκαν εν «μια νυκτί» όλοι οι διευθυντές δευτεροβάθμιας και πρωτοβάθμιας εκπαίδευσης και οι προϊστάμενοι των γραφείων.
    Από στιγμή σε στιγμή ανακοινώνονται οι επιλογές του Υπουργείου Παιδείας σε επίπεδο συντονιστών εκπαίδευσης εξωτερικού και διευθυντών κεντρικής υπηρεσίας. Το μακρύ χέρι του κόμματος συνέβαλε και εδώ, ώστε να συμβούν σημεία και τέρατα.
    Στον ΟΣΚ η διοίκηση συγκρότησε στρατιά ιδιωτών συμβούλων, αντί να ασχολείται με την προώθηση του προγράμματος σχολικής στέγης, που ένα χρόνο τώρα κυριολεκτικώς παραπαίει. 
    Ο εθνικός διάλογος για την εκπαίδευση μετατρέπεται, σταδιακά αλλά σταθερά, με αποκλειστική ευθύνη του Υπουργείου Παιδείας σε διάλογο-παρωδία, αφού η κυρία Υπουργός κατ’ επανάληψη προβαίνει σε εξαγγελία μέτρων, δημιουργώντας τετελεσμένα. 
    Ακόμη, δημοσιεύματα κάνουν λόγο για σημαντικές καθυστερήσεις στην εκτύπωση των σχολικών βιβλίων, ενώ τα δίδακτρα για την επόμενη σχολική χρονιά, σε ό,τι αφορά τα ιδιωτικά σχολεία, παίρνουν κυριολεκτικώς φωτιά. 
    Στο χώρο της εκκλησιαστικής εκπαίδευσης φαίνεται ότι στα άδυτα του Υπουργείου Παιδείας μεθοδεύεται η εκχώρησή της στην ευθύνη των επιχώριων μητροπολιτών. Το γεγονός αυτό, εάν συμβεί, θα αποτελέσει παγκόσμια πρωτοτυπία. Να πληρώνει, δηλαδή, ο κρατικός προϋπολογισμός το σύνολο των δαπανών για την εκκλησιαστική εκπαίδευση, αλλά η διοίκησή της σε όλα τα επίπεδα να ασκείται από εξωεκπαιδευτικούς παράγοντες. 
    Και τέλος, παρακάμπτοντας τις άστοχες αποφάσεις του Υπουργείου Παιδείας για το θέμα της Πρωτομαγιάς, που είναι βέβαιο ότι θα δημιουργήσουν χαοτική κατάσταση στη λειτουργία των σχολείων, θέλω να κλείσω τις γενικές αυτές επισημάνσεις με την αναφορά μου στον επιχειρούμενο αποκλεισμό από τις διατάξεις του ν, 3225/2004 πλήθους συμβασιούχων εκπαιδευτικών. Αναφέρομαι στους συμβασιούχους των μουσικών σχολείων, αποφοίτους ωδείων και εμπειροτέχνες καθηγητές παραδοσιακών οργάνων και στους ωρομίσθιους εκπαιδευτικούς όλων των σχολείων, οι οποίοι με ευθύνη της πολιτείας προσέφεραν εκπαιδευτική υπηρεσία πέραν των έντεκα ωρών εβδομαδιαίως. Οι επιπλέον αυτές ώρες για ανεξήγητους λόγους περικόπτονται κατά τον υπολογισμό της τριαντάμηνης προϋπηρεσίας και επομένως οι συγκεκριμένοι εκπαιδευτικοί δεν θα μονιμοποιηθούν. 
    Μέσα σ’ αυτόν τον ορυμαγδό της γενικής ασυδοσίας και αυθαιρεσίας, εντάσσεται προφανώς και το περιεχόμενο της υπό συζήτηση επίκαιρης επερώτησης. 
    Το ιστορικό, κυρίες και κύριοι Βουλευτές, έχει ως εξής:
    Στις 3 Αυγούστου του 2004 με εγκύκλιό του ο Υφυπουργός Παιδείας κ. Καλός προκηρύσσει την πρόσληψη μόνιμου εκπαιδευτικού προσωπικού για την κάλυψη των κενών οργανικών θέσεων στη δευτεροβάθμια εκπαίδευση για το έτος 2004-2005. Οι διορισμοί αυτοί πραγματοποιούνται με απόφαση της κυρίας Υπουργού στις 31/8/2004. Με το αιτιολογικό ότι εβδομήντα περίπου εκπαιδευτικοί δεν παρουσιάστηκαν για να αναλάβουν υπηρεσία, το Υπουργείο Παιδείας τον Οκτώβριο του 2004 προκήρυξε συμπληρωματικούς διαγωνισμούς, τηρώντας απολύτως τα προβλεπόμενα από τη σχετική νομοθεσία. Οι διορισμοί αυτοί πραγματοποιήθηκαν στις 4/11/2004. 
    Το Υπουργείο Παιδείας ισχυρίζεται ότι και μετά τους συμπληρωματικούς αυτούς διορισμούς παρέμειναν δεκαεπτά οργανικά κενά, χωρίς να καλυφθούν από εκπαιδευτικούς αντίστοιχων ειδικοτήτων, γεγονός που δεν είναι αληθές. Όσα επακολούθησαν, με αποκλειστική ευθύνη της πολιτικής ηγεσίας του Υπουργείου Παιδείας, δεν έχουν δυστυχώς καμία σχέση με τη νομιμότητα, τη διαφάνεια και τις αρχές της χρηστής διοίκησης και του κράτους δικαίου.
    Το Υπουργείο Παιδείας, κατά έναν προκλητικό και απαράδεκτο τρόπο, δεν προκηρύσσει διαγωνισμό για την πλήρωση των δεκαεπτά ελεγχόμενων οργανικών αυτών κενών με νέους συμπληρωματικούς διορισμούς, έτσι ώστε να δοθεί η δυνατότητα σε όλους τους ενδιαφερόμενους να διεκδικήσουν τις συγκεκριμένες θέσεις. Αντί αυτού, επιβλήθηκε απόλυτο σκότος.
    Οι φήμες, που δυστυχώς επιβεβαιώθηκαν από τα πραγματικά περιστατικά, κάνουν λόγο για απίστευτες καταστάσεις. Λέγεται ότι τη νομιμότητα υπεκατέστησαν οι τηλεφωνικές επαφές με τους «ενδιαφερόμενους» μέσω των υπουργικών γραφείων και των αντίστοιχων κομματικών ανά την ελληνική επικράτεια. Υπόσχεση διορισμού με εξασφάλιση ψήφου! Επιστροφή στη δεκαετία του ’50! Ιδού το νέο ήθος, η νέα σεμνότητα και η νέα ταπεινότητα, που επαγγέλλεται ο κύριος Πρωθυπουργός.
    Η κυρία Υπουργός, «ευθυγραμμιζόμενη» με τις πρωθυπουργικές διακηρύξεις, δημοσιεύει στο ΦΕΚ της 29ης Δεκεμβρίου 2004 τους παράνομους αυτούς διορισμούς, επισημοποιώντας έτσι απολύτως την παρανομία. Όταν μετά τις διακοπές των Χριστουγέννων τα πάντα γίνονται γνωστά, ακολουθεί πλήθος καταγγελιών στις τοπικές ΕΛΜΕ και στην ΟΛΜΕ από τους θιγόμενους εκπαιδευτικούς. Προς αλληλοενημέρωσή τους, αλλά και προς ενημέρωση της κοινής γνώμης, δημιουργούν ειδική ιστοσελίδα στο διαδίκτυο με τον εύστοχο τίτλο «Βγάζει μάτι». 
      Στις 28.1.2005 οι Βουλευτές του ΠΑΣΟΚ Συλβάνα Ράπτη, Μιχάλης Παντούλας και Κωνσταντίνος Ρόβλιας κατέθεσαν ερώτηση προς την κυρία Υπουργό Παιδείας, η οποία την 1η Φεβρουαρίου 2005 με δελτίο Τύπου υπεραμύνθηκε των συγκεκριμένων διορισμών με τη χαρακτηριστική φράση μέσα στο δελτίο Τύπου: «Όλοι οι διορισμοί είναι απολύτως νόμιμοι». Οι ερωτώντες Βουλευτές θέτουν με ανακοίνωσή τους την επόμενη ημέρα την κυρία Υπουργό προ των ευθυνών της και την καλούν να παύσει να ψεύδεται. Στις 31.1.2005 ο υποφαινόμενος μέσω της διαδικασίας αίτησης κατάθεσης εγγράφων ζητεί να δοθούν στη Βουλή όλα τα σχετικά στοιχεία για τους συγκεκριμένους διορισμούς.
    Είναι χαρακτηριστικό ότι το Υπουργείο Παιδείας αρνείται για δυόμισι ολόκληρους μήνες να καταθέσει τα συγκεκριμένα στοιχεία, ερχόμενο σε πλήρη αντίθεση με τις διατάξεις του Κανονισμού της Βουλής, αλλά και με την κοινοβουλευτική τάξη. Αυτά τα στοιχεία δίδονται τελικά στον αιτούντα στις 4.4.2005, τρεις ακριβώς ημέρες μετά την κατάθεση από δώδεκα Βουλευτές του ΠΑΣΟΚ της υπό συζήτηση σήμερα επίκαιρης επερώτησης. Η δημοσιοποίηση των στοιχείων απέδειξε το μέγεθος της φαυλότητας και της παρανομίας.
    Εν τω μεταξύ στις 20 Φεβρουαρίου 2005 ομάδα εκπαιδευτικών, που εθίγετο από τις συγκεκριμένες αποφάσεις, προσέφυγε στη δικαιοσύνη. Ήταν η τελευταία ημέρα προσβολής των υπουργικών αποφάσεων, γιατί με την παρέλευση του διμήνου αίρονταν κάθε νόμιμο δικαίωμα. Το Υπουργείο Παιδείας έκανε τα πάντα για να τους αποπροσανατολίσει, ώστε να μην υποβάλουν αίτηση ακύρωσης των διορισμών. Ιδού τι γράφουν οι ίδιοι οι ενδιαφερόμενοι στην ιστοσελίδα που προανέφερα: «Το Φεβρουάριο, λίγο πριν λήξει η προθεσμία προσβολής των τοποθετήσεων, δημοσίευσαν στο χώρο του ΥΠΕΠΘ αρχείο, που έδειχνε τα άτομα τα οποία διορίστηκαν στις θέσεις κλειδιά, να αλλάζουν τοποθέτηση. Δεν ήταν τίποτε άλλο, παρά ανακοίνωση που προφανώς είχε ως αποκλειστικό στόχο την παραπλάνησή μας».
    Τέλος, τέσσερις περίπου μήνες από τις αρχικές αποφάσεις διορισμού των δεκαεπτά εκπαιδευτικών –θυμίζω ότι οι αποφάσεις είναι με ημερομηνία 22 και 23 Δεκεμβρίου 2004- δηλαδή στις 11 Απριλίου 2005, η Υπουργός Παιδείας επιβεβαιώνει με τον πλέον επίσημο τρόπο τις καταγγελίες των Βουλευτών της Αντιπολίτευσης και, αυτοαναιρούμενη σε σχέση με τα όσα περί απόλυτης νομιμότητας των διορισμών αυτών ισχυρίζετο έως τότε, τροποποιεί την αρχική της απόφαση.
    Το ερώτημα που προκύπτει, είναι αυτονόητο. Πότε λέγατε αλήθεια, κυρία Υπουργέ και πότε λέγατε ψέματα; Έχετε δικαίωμα να εκθέτετε στη συνείδηση της κοινής γνώμης τους Βουλευτές της Αντιπολίτευσης και να τους καταγγέλλετε ότι δεν λένε σωστά πράγματα ή ότι λένε πράγματα τα οποία ανακαλύπτουν στο μυαλό τους; 
Εσείς ανακαλύψατε αυτά, που σας είπαμε εμείς, τέσσερις μήνες μετά και αλλάξατε τους διορισμούς. Δεν σας λέει τίποτα αυτό; 
    Μήπως ξαφνικά όμως, κυρίες και κύριοι Βουλευτές, το Υπουργείο Παιδείας, ανακάλυψε την παρανομία και έσπευσε να τη διορθώσει; Προφανώς όχι. Απλώς βρέθηκε ανάμεσα στα πολιτικά πυρά της Αντιπολίτευσης, στην εκκρεμούσα δικαστική προσφυγή ακύρωσης των διορισμών και στην άρνηση του αιρετού του ΚΥΣΔΕ να υπογράψει τις μεταθέσεις του σχολικού έτους που διανύουμε. Την ανάγκη, λοιπόν, φιλοτιμία ποιούμενο το Υπουργείο Παιδείας επιχείρησε να μπαλώσει όπως-όπως την παρανομία του. Όμως, η δευτέρα πλάνη χείρων της πρώτης. 
    Επερωτάται σήμερα με τον πλέον έντονο και κατηγορηματικό τρόπο η πολιτική ηγεσία του Υπουργείου Παιδείας και κατ’ επέκταση η Κυβέρνηση:
    Πρώτον, γιατί προχώρησε στο διορισμό εκπαιδευτικών χωρίς την προβλεπόμενη διαδικασία του ν. 1566/85 και του προεδρικού διατάγματος 144/97;
    Καταθέτω για τα Πρακτικά της Βουλής τη σχετική νομοθεσία. Πιστεύω από εδώ και πέρα να τη λάβετε υπόψη σας.
    (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Οι συγκεκριμένοι διορισμοί δεν έγιναν, λοιπόν, για να εξυπηρετήσουν εκπαιδευτικές ανάγκες, αλλά υπέκρυπταν ιδιοτέλεια. Έτσι εξηγείται και το γεγονός ότι για δεκαεπτά υποτιθέμενες κενές οργανικές θέσεις υπήρξαν ακριβώς δεκαεπτά αιτήσεις, σαν να μην υπάρχει ανεργία στο χώρο της εκπαίδευσης. 
    Τι άλλη χρείαν έχουμε μαρτύρων, κυρία Υπουργέ, για να διαπιστώσουμε το μέγεθος της παρανομίας και την έλλειψη στοιχειώδους διαφάνειας; 
    Δεύτερον, αν το Υπουργείο Παιδείας ισχυριστεί ότι οι συγκεκριμένοι διορισμοί έγιναν με βάση την προκήρυξη των κανονικών διορισμών της 3ης Αυγούστου 2004, πώς μπορεί να δικαιολογηθεί το γεγονός ότι οι αιτήσεις των συγκεκριμένων εκπαιδευτικών, που έπρεπε να κατατεθούν μέχρι τις 11 Αυγούστου 2004 -μέχρι τότε δίδατε προθεσμία με την εγκύκλιό σας, κύριε Υφυπουργέ- πρώτον δεν υπεβλήθησαν υπηρεσιακά, δεύτερον, στο σύνολό τους, εκτός μιας, ήταν εκπρόθεσμες έως και δυόμισι μήνες με βάση αυτήν την ημερομηνία και τρίτον, πολλές εξ αυτών δεν φέρουν αριθμό πρωτοκόλλου και ημερομηνία κατάθεσης, άρα χαρακτηρίζονται ως μη υποβληθείσες; Και σας ερωτώ στ’ αλήθεια: Πού τις βρήκατε αυτές τις αιτήσεις; Στον κάλαθο των αχρήστων; Έξω από το Υπουργείο; Ήρθαν νύκτα στα γραφεία σας, όταν λείπατε και σας πέταξαν αιτήσεις; Αυτά είναι πρωτάκουστα πράγματα, δεν έχουν συμβεί ποτέ.
    Καταθέτω για τα Πρακτικά της Βουλής όλες τις εκπρόθεσμες αιτήσεις, έντεκα τον αριθμό, τις αιτήσεις χωρίς αριθμό πρωτοκόλλου και ημερομηνία κατάθεσης, πέντε τον αριθμό, όπως επίσης και την εκπρόθεσμη αίτηση η οποία πρωτοκολλήθηκε εκπρόθεσμα, κύριε Υφυπουργέ, μάλλον στο γραφείο σας.
    (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ε όχι, ψεύδεσθε!
    ΜΙΧΑΗΛ ΠΑΝΤΟΥΛΑΣ: Κάποιος από τους Υφυπουργούς, πάντως, είναι. Σας διαβάζω: «Αίτηση της ΚΝ –να μην αναφέρω το όνομα- Ελληνική Δημοκρατία, Υπουργείο Εθνικής Παιδείας και Θρησκευμάτων, γραφείο Υφυπουργού, αριθμός πρωτοκόλλου 2647, ημερομηνία 18.10.2004». Θα την πάρετε, κύριε Υφυπουργέ.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Καταθέστε τη για να τη δούμε.
    ΜΙΧΑΗΛ ΠΑΝΤΟΥΛΑΣ: Αυτά είναι πρωτάκουστα. Ακούστε, κύριε Υφυπουργέ, από την αντίδρασή σας, φαίνεται ότι είστε εσείς. Δεν ξέρω τι αρμοδιότητες έχετε στο Υπουργείο Παιδείας. Εάν σας λείπουν αρμοδιότητες, δεν μπορείτε να μετατρέψετε το γραφείο σας σε κέντρο εξυπηρέτησης πολιτών.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας καλώ αύριο να δείτε το αρχείο μου.
    ΜΙΧΑΗΛ ΠΑΝΤΟΥΛΑΣ: Το έχουμε μπροστά μας. Δεν χρειάζεται να δούμε τίποτα άλλο.
    Τρίτον, η εκπαιδευτική νομοθεσία προβλέπει ότι οι διορισμοί γίνονται αποκλειστικά και μόνο σε οργανικά κενά. Εσείς δεν γνωρίζετε την ισχύουσα νομοθεσία; Τότε πώς δικαιολογούνται οι διορισμοί στις περιοχές Α΄ Μεσσηνίας, Γ΄ Θεσσαλονίκης, Δ΄ Αθήνας, Α΄ Καρδίτσας και Α΄ Ιωαννίνων;
    Τέταρτον, η νομοθεσία προβλέπει επίσης ότι δεν επιτρέπονται διορισμοί σε Αττική και Θεσσαλονίκη. Είναι δυνατόν η πολιτική ηγεσία του Υπουργείου Παιδείας να παραβιάζει κατά τρόπο απροκάλυπτο σαφέστατες διατάξεις της ισχύουσας νομοθεσίας και να διορίζει εκπαιδευτικούς σ’ αυτές τις περιοχές;
      Πέμπτον, η νομοθεσία προβλέπει ακόμα το εξής: «Οι εκπαιδευτικοί διορίζονται με βάση τη δήλωση προτίμησής τους». Εσείς, κυρία Υπουργέ, γιατί διορίσατε εκπαιδευτικούς σε περιοχές που ήταν εκτός των προτιμήσεών τους; Αν αυτό δεν είναι παράνομο, τότε σε τι συνίσταται η έννοια του παρανόμου; 
      Σε κάθε περίπτωση, εάν αυτοί οι διορισμοί ήταν κατά τη γνώμη σας νόμιμοι, όπως υποστηρίζατε αρχικώς, τότε γιατί προβήκατε σε διορθωτικές αποφάσεις με τις οποίες τώρα τους διορίζετε σε άλλες περιοχές; Πότε ανακαλύψατε οργανικά κενά σ’ αυτές; Και αν πράγματι υπήρχαν οργανικά κενά, γιατί αυτά δεν καλύφθηκαν με τις μεταθέσεις και τους κανονικούς διορισμούς; 
      Εν τέλει, με όλα αυτά, το μόνο που καταφέρατε, είναι η μετατόπιση της παρανομίας από περιοχή σε περιοχή. Έλεος, πια!
      Έκτον, η πολιτική ηγεσία του Υπουργείου Παιδείας, στην απόπειρά της να εξυπηρετήσει σκοπιμότητες, ενέπλεξε προϊσταμένους διευθύνσεων που παρέλαβαν εκπρόθεσμες αιτήσεις και υπηρεσιακούς παράγοντες της κεντρικής υπηρεσίας, που επίσης παρέλαβαν εκπρόθεσμες αιτήσεις, καθιστώντάς τους εμμέσως πλην σαφώς συνεργούς σε ενέργειες, που εκτός της νομιμότητας, ελέγχονται και για την ηθική τους διάσταση. 
      Επιπλέον, τους ίδιους τους «ευεργετηθέντες» –εντός εισαγωγικών- τους εξέθεσαν στη συνείδηση των συναδέλφων τους, γεγονός που είναι δεοντολογικά και ηθικά απαράδεκτο. 
      Κυρίες και κύριοι Βουλευτές, ύστερα από όσα διεξοδικά ανέφερα στην εισήγησή μου, αναρωτιέται κανείς τι βαθμό να αναμένει η πολιτική ηγεσία του Υπουργείου Παιδείας από τον επιθεωρούντα αυτό το διάστημα τους Υπουργούς κύριο Πρωθυπουργό. Ο όποιος βαθμός του κυρίου Καραμανλή φαίνεται να μην έχει ιδιαίτερη σημασία, μιας και η συγκεκριμένη πρωτοβουλία εντάσσεται στην επικοινωνιακή του πρακτική για την κάλυψη ενός απέραντου προσωπικού κενού. 
      Εκείνο όμως που έχει ιδιαίτερη αξία, είναι η άποψη της κοινωνίας. Δεν γνωρίζω ακριβώς, κυρία Υπουργέ, τι συνέπειες θα υπάρξουν για τους μαθητές από την καθιέρωση της βάσης. 
      Για ένα, όμως, είμαι απολύτως βέβαιος. Η πολιτική ηγεσία του Υπουργείου Παιδείας δεν πρόκειται να την πλησιάσει. Δεν είστε απλώς ανεξεταστέοι, κύριοι της Κυβέρνησης, κύριοι της πολιτικής ηγεσίας του Υπουργείου Παιδείας. Στη συνείδηση της κοινωνίας και των εκπαιδευτικών είστε απορριπτέοι! 
      Για να αποκατασταθεί, λοιπόν, στοιχειωδώς, κυρία Υπουργέ, το περί δικαίου αίσθημα των εκπαιδευτικών και η τρωθείσα εμπιστοσύνη τους προς τη διοίκηση, οφείλετε με τη γενναιότητα που σας διακρίνει –έστω και τώρα- να επιδείξετε το επιβαλλόμενο πολιτικό ήθος και να ανακαλέσετε το σύνολο των παράνομων πράξεών σας. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει ως Κοινοβουλευτικό Εκπρόσωπο του ΠΑΣΟΚ τον κ. Ανδρέα Λοβέρδο. 
      Το λόγο έχει η κ. Αναστασία Συλβάνα-Ράπτη. 
      ΣΥΛΒΑΝΑ ΡΑΠΤΗ: Για πόσο χρόνο, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Για πέντε λεπτά. Αν όμως πάρετε και το χρόνο της δευτερολογίας σας, να μη σας διακόψω.
      ΣΥΛΒΑΝΑ ΡΑΠΤΗ: Σας ευχαριστώ πολύ, κύριε Πρόεδρε. 
      Αναρωτήθηκε ο προηγούμενος συνάδελφος κ. Παντούλας αν η ηγεσία του Υπουργείου Παιδείας είναι απορριπτέα ή ανεξεταστέα. Ξέρετε ότι παλιά λέγαμε στο σχολειό, στο Εξατάξιο Γυμνάσιο, ότι «Έμεινα στον τόπο». Το θυμίζω έτσι, για να ξέρουμε πού βρισκόμαστε. 
      Επίσης είπε ο συνάδελφός μου ότι προσπάθησαν να μετατρέψουν το Υπουργείο Παιδείας -και ειδικότερα το γραφείο του Υφυπουργού κ. Καλού- σε ΚΕΠ. Μακάρι να είχε μετατραπεί σε ΚΕΠ, σε Κέντρο Εξυπηρέτησης Πολιτών, γιατί τότε η δουλειά θα γινόταν σωστά, δίκαια, νόμιμα, νομότυπα.
      Δυστυχώς νομίζω ότι το μετέτρεψαν σε ΚΕΔΠ, Κέντρο Εξυπηρέτησης Δικών μας Παιδιών! Αλλά βεβαίως ευτυχώς απέτυχαν, διότι έχουν γνώση οι φύλακες και φύλακες είμαστε όλοι εμείς, οι Βουλευτές της Αντιπολίτευσης, που έχουμε τα μάτια μας και τα αυτιά μας ανοιχτά. 
      Κοιτάμε, παρακολουθούμε τα πάντα και πραγματικά προσπαθούμε να επεμβαίνουμε, πριν ακόμα συμβούν, για να μην οδηγούμεθα σε επερωτήσεις όπως η σημερινή, που πραγματικά πιστεύω ότι δεν τιμά καθόλου το Υπουργείο Παιδείας. Και φαίνεται πως η επερώτηση αυτή φέρνει σε αρκετά δύσκολη θέση το Υπουργείο Παιδείας, γιατί πραγματικά δεν ξέρω πώς να εξηγήσω διαφορετικά την πολύ ευχάριστη έκπληξη που είχαμε σήμερα στην Αίθουσα της Ολομέλειας του Κοινοβουλίου, να είναι παρούσα η συμπαθεστάτη και προσφιλής μας Υπουργός Παιδείας κ. Μαριέττα Γιαννάκου.
     Προφανώς κατάλαβε ότι έρχονται τα δύσκολα. Επίσης προφανώς κατάλαβε ότι πρέπει να υπερασπίσει τον Υφυπουργό της. Ίσως επίσης αποφάσισε να μας δείξει ότι τις ημέρες που εργάζεται το Κοινοβούλιο, η ίδια ούτε είναι σε αργία ούτε κάνει απεργία, όπως συμβαίνει, όταν συζητούνται άλλες επερωτήσεις αρμοδιότητας του Υπουργείου Παιδείας. 
     Ο συνάδελφός μου κ. Παντούλας, Βουλευτής Ιωαννίνων, εξέθεσε το ζήτημα των παράνομων διορισμών με κάθε λεπτομέρεια. Μόνο που –ξέρετε- δυστυχώς είναι η κορυφή του παγόβουνου όλη αυτή η ιστορία. Δυστυχώς στο Υπουργείο Παιδείας γινόμαστε μάρτυρες καθημερινώς μιας δραστηριότητας, η οποία διακρίνεται από προχειρότητα. Διακρίνεται από ένα «μπιζιποτισμό». Επιτρέψτε μου την έκφραση. Προσπαθούμε να κινηθούμε και να δείξουμε ότι κάτι κάνουμε, για να καλύψουμε την πλήρη απραξία και αργία αυτού του Υπουργείου. Θυμίζω πραγματικά, ως μία πρώτη έκφραση «μπιζιποτισμού», το θέμα της εκλογής των προϊσταμένων και των διευθυντών -σε όλη τη χώρα- τον περασμένο Αύγουστο. Βιαστικά, μέσα σε μία μόλις νύχτα, άλλαξαν τα πάντα. Η Υπουργός είπε ότι είναι προσωρινοί, ότι σ’ ένα χρόνο θα αλλάξουν και ότι θα συζητήσουμε μάλιστα μαζί τα κριτήρια, με τα οποία θα γίνει η επιλογή των μονίμων. Προσέξτε: «Μονίμων», όχι «επί θητεία». Ξέρετε όλοι πολύ καλά τι σημαίνει μονιμότητα στην εκπαίδευση! 
     Πηγαίνω, λοιπόν, στα κριτήρια, τα οποία έχουν ιδιαίτερη σημασία. Γιατί; Γιατί στις 31 Αυγούστου, λήγει η θητεία των προσωρινών προϊσταμένων των διευθύνσεων και των γραφείων της πρωτοβάθμιας και δευτεροβάθμιας εκπαίδευσης. Είχαμε πει ήδη από πολύ νωρίς, ότι για να γίνουν οι διαδικασίες σωστά, αντικειμενικά και πραγματικά, ώστε να έχουμε ένα αποτέλεσμα που θα είναι προς όφελος της παιδείας, των παιδιών μας, των εκπαιδευτικών και των γονέων, θα έπρεπε οι διαδικασίες να έχουν ξεκινήσει πολύ νωρίτερα. Θα έπρεπε ήδη να είχαν ξεκινήσει πριν από τα Χριστούγεννα, για να μην πω από το Νοέμβριο μήνα. Ωστόσο κάτι τέτοιο δεν έγινε. Έσπευσε πάντως η κυρία Υπουργός με επιστολή της να ζητήσει από το Εθνικό Συμβούλιο Παιδείας μόλις πριν από το Πάσχα να συζητηθεί το θέμα του καθορισμού των κριτηρίων της διαδικασίας μέσα στο Εθνικό Συμβούλιο Παιδείας. Γιατί, όμως, το έκανε αυτό; 
     Πρέπει εδώ να μπει ένας αστερίσκος και να πούμε ότι κατατέθηκε σχετική ερώτηση στη Βουλή. Από την άλλη μεριά θα πει κάποιος: «Μπράβο», «Εύγε»! Φέρνει ένα ζήτημα τόσο σημαντικό η Υπουργός στον εθνικό διάλογο για την παιδεία! Ας μη βιαστούμε να πούμε τα «Μπράβο και τα Εύγε». Ξέρετε; Πρακτικά ο εθνικός διάλογος για την παιδεία έχει γίνει ο υποδοχέας κάθε «καυτής πατάτας», που έχει στα χέρια του το Υπουργείο Παιδείας. Είναι πολύ χαρακτηριστικό ότι έρχεται αυτή η πρόταση στο Εθνικό Συμβούλιο Παιδείας, ενώ οι εκπαιδευτικές ομοσπονδίες έχουν αποχωρήσει. Θα βρεθούμε, δηλαδή, ερήμην των άμεσα ενδιαφερομένων να συζητούμε μέσα στο Εθνικό Συμβούλιο Παιδείας για τη δική τους εξέλιξη και τοποθέτηση. Είναι κάτι που θα πρέπει να το σκεφθούμε πάρα πολύ σοβαρά. Είναι κάτι για το οποίο το Υπουργείο Παιδείας θα πρέπει να λάβει πρωτοβουλίες.
     Τα αναφέρω όλα αυτά, για να δείξω ότι πραγματικά η υπόθεση των παράνομων διορισμών και έτσι όπως εξελίχθηκε, φοβούμαι ότι δεν υποκρύπτει ιδιοτέλεια. Υποκρύπτει κάτι πολύ χειρότερο. Δυστυχώς για τον ελληνικό λαό, υποκρύπτει τσαπατσουλιά. Υποκρύπτει ανικανότητα. Υποκρύπτει προχειρότητα. Όλα αυτά –πιστέψτε με- είναι πολύ χειρότερα από την ιδιοτέλεια. Γιατί όταν κάποιος είναι ιδιοτελής, είναι και λιγάκι μεθοδικός. Είναι και λιγάκι οργανωτικός. Φροντίζει να τακτοποιεί τα ζητήματα που θέλει παρανόμως και παρατύπως να προχωρήσει, έτσι ώστε να μη συλληφθεί. Ο όρος «συλληφθεί» εντός ή εκτός εισαγωγικών. 
     Σε κάθε περίπτωση θα πρέπει πραγματικά να είμαστε πάρα πολύ προσεκτικοί στα ζητήματα της εκπαίδευσης, ιδιαίτερα στα ζητήματα που αφορούν τους εκπαιδευτικούς. Όλοι ξέρουμε -και δε νομίζω ότι κανείς σ’ αυτήν την Αίθουσα διαφωνεί- ότι το σημαντικότερο ζήτημα στο σχολείο είναι η ψυχή. Είναι ο εκπαιδευτικός. Είναι ο καθηγητής. Είναι ο δάσκαλος. Αν, λοιπόν, σ΄ αυτόν δεν φερθούμε σωστά, αν δεν του δώσουμε αυτά που του αξίζουν, αν δεν του περιποιούμε τιμή, φοβούμαι ότι οι μόνοι αλλά και οι πρώτοι και οι τελευταίοι που θα έχουμε να εισπράξουμε άσχημα ζητήματα απ΄ αυτήν την υπόθεση, θα είμαστε εμείς και τα παιδιά μας. 
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Κωνσταντίνος Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, κυρία Υπουργέ, κύριε Υπουργέ, κυρίες και κύριοι συνάδελφοι, αυτοί οι παράνομοι διορισμοί δεκαεπτά καθηγητών στη δημόσια εκπαίδευση είναι νομικά, ηθικά και πολιτικά απαράδεκτοι.
      Είναι νομικά απαράδεκτοι για μια σειρά παραβάσεων της κείμενης νομοθεσίας, που θα σας εξηγήσω στη συνέχεια. Είναι ηθικά απαράδεκτοι, διότι προηγούνται άλλοι καθηγητές για το διορισμό σ΄ αυτές τις θέσεις και όχι αυτοί τους οποίους διορίσατε. Και είναι πολιτικά απαράδεκτοι, διότι η ισονομία και η ισοπολιτεία υποχωρούν μπροστά στις πολιτικές σκοπιμότητες και στις εξυπηρετήσεις «ημετέρων».
      Αν θέλετε να κωδικοποιήσουμε τις παραβάσεις του νόμου, είναι τουλάχιστον οκτώ. Πρώτον, οι τοποθετήσεις έγιναν χωρίς να τηρηθεί η διαδικασία ανακοίνωσης κενών θέσεων. Δεύτερον, παρακάμφθηκε το Περιφερειακό Συμβούλιο και έγιναν τοποθετήσεις και μάλιστα οριστικές, χωρίς το συμβούλιο να έχει συνέλθει προηγουμένως και χωρίς να έχει κάνει τη σχετική πρόταση. Τρίτον, έγιναν τοποθετήσεις σε συγκεκριμένες περιοχές, χωρίς να έχει ζητηθεί. Τέταρτον, έγιναν οι τοποθετήσεις-διορισμοί, ενώ εκκρεμούν για τις ίδιες περιοχές αιτήσεις άλλων εκπαιδευτικών, που προηγούνται βάσει του νόμου. Πέμπτον, δεν τηρήθηκε η διαδικασία μεταθέσεων, που προηγείται της διαδικασίας, την οποία επιλέξατε. Έκτον, έγιναν διορισμοί με οριστικές τοποθετήσεις, ενώ ο νόμος προβλέπει ρητά προσωρινές τοποθετήσεις. Έβδομον, έγιναν οι διορισμοί με εκπρόθεσμες αιτήσεις. Και όγδοον, έγιναν οι διορισμοί χωρίς δημοσιοποίηση των κενών θέσεων, δηλαδή, χωρίς διαφάνεια, με αποκλεισμό των άλλων ενδιαφερομένων.
      Αλλά δεν αρκεί αυτή η πολλαπλή και ευθεία παραβίαση της κείμενης νομοθεσίας, που αφορά τους εκπαιδευτικούς. Υπάρχει παραβίαση και του Συντάγματος. Με αυτήν την πρακτική, την οποία ακολουθήσατε, παραβιάσατε τις αρχές της ισότητας και της ίσης μεταχείρισης. Αυτά όσον αφορά το νομικό, το ηθικό και το πολιτικό απαράδεκτο των ενεργειών σας.
      Αλλά υπάρχει και κάτι ακόμα. Διαβάζοντας με προσοχή τις δηλώσεις προτιμήσεων των υποψηφίων, αυτών τους οποίους διορίσατε, τις αιτήσεις δηλαδή που υπεβλήθησαν άλλες στο γραφείο του Υπουργού, άλλες στα γραφεία υπηρεσιών και άλλες πουθενά –διότι στερούνται αριθμό πρωτοκόλλου- ξέρετε τι διαπίστωσα; Ότι εννέα αιτήσεις επτά ενδιαφερομένων –και το καταγγέλλω- είναι γραμμένες με τον ίδιο γραφικό χαρακτήρα! Τα καταθέτω στα Πρακτικά της Βουλής και παρακαλώ πολύ να διατάξτε ΕΔΕ.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Να διατάξτε ΕΔΕ και εν συνεχεία να στείλετε και το πόρισμα στον εισαγγελέα. Θα έχει μεγάλο ενδιαφέρον. Εννέα αιτήσεις με τον ίδιο γραφικό χαρακτήρα! Δεν είμαι γραφολόγος, κοινή λογική, κοινό νου και κοινά μάτια έχω, αλλά νομίζω ότι είναι ο ίδιος γραφικός χαρακτήρας.
      Ήθελα να σας πω και κάτι ακόμα. Τα Πρακτικά αυτής της συζήτησης θα διαβιβαστούν στο Ελεγκτικό Συνέδριο, το οποίο ελέγχει τη νομιμότητα των δαπανών αυτών των καθηγητών. Και σας διαβεβαιώ, όπως επίσης προειδοποιώ και αυτούς τους δυστυχείς, τους οποίους διορίσατε παρανόμως, ότι θα έχουν πρόβλημα στις μηνιαίες αποδοχές τους. Διότι δεν μπορεί παρά το Ανώτατο Δικαστήριο που ελέγχει τις δαπάνες να διαπιστώσει, να επιβεβαιώσει την παρανομία, την οποία καταγγέλλουμε σήμερα και να κρίνει μη νόμιμες τις πληρωμές και τη μισθοδοσία τους.
      Κύριοι Υπουργοί, δεν αρκεί να ζητήσετε συγγνώμη. Οφείλετε να ανακαλέσετε άμεσα όλους αυτούς τους παράνομους διορισμούς. Και απορώ ως νομικός και ως πολιτικός γιατί δεν τους έχετε ανακαλέσει ακόμα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μπόλαρης.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, είναι σαφές ότι οι προλαλήσαντες συνάδελφοι έχουν αναλύσει καίρια το ζήτημα από πλευράς νομικής έτσι, ώστε στον ομιλούντα θα δοθεί η δυνατότητα να κάνει κάποιες γενικότερες σκέψεις.
      Η σημερινή μας επερώτηση απευθύνεται στο Υπουργείο Παιδείας, δηλαδή, στο Υπουργείο που χειρίζεται τα θέματα της νεολαίας, δηλαδή, τα θέματα της προοπτικής και του μέλλοντος της χώρας.  Και είναι σαφές πως τα θέματα που αφορούν  την εκπαιδευτική κοινότητα δεν μπορεί η Κυβέρνηση, η Βουλή να τα προσεγγίζει μόνο ως μία εργασιακή διαδικασία ή σαν μία συνδικαλιστική διαδικασία ή απλά και μόνο σαν ένα ζήτημα που πρέπει να κριθεί από απόψεως νομιμότητας.
      Στα θέματα της παιδείας, κύριε Πρόεδρε –φαντάζομαι συμφωνείτε κι εσείς- και στα θέματα της εκπαιδευτικής κοινότητας οι ρόλοι αλλάζουν. Δηλαδή οι μαθητές, οι φοιτητές, οι σπουδαστές, οι οποίοι βαθμολογούνται και αξιολογούνται σε όλη τους την παρουσία στα σχολεία, γίνονται κριτές και βαθμολογητές και είναι αυτοί που βαθμολογούν και τους καθηγητές τους, αλλά και την πολιτική ηγεσία και κρίνουν την κατεύθυνση, τη στόχευση και το αποτέλεσμα αυτής της πολιτικής και της εκπαιδευτικής διαδικασίας.
      Έτσι, λοιπόν, είναι σαφές πως σήμερα καλείται η ηγεσία του Υπουργείου Παιδείας να μας δώσει απαντήσεις μέσα από την κοινοβουλευτική οδό για την επιλογή που έκανε να προβεί στους δεκαεπτά παράνομους διορισμούς. Όμως, δεν την ακούει μόνον η Αίθουσα αυτή, την ακούει ο λαός, την ακούει ο πολίτης, την ακούει ο μαθητής, ο οποίος θα είναι και ο αδέκαστος κριτής.
      Η ερώτηση προς την ηγεσία του Υπουργείου Παιδείας είναι η εξής: τι θα απαντήσετε στους μαθητές; Χάριν ποιας υπέρτερης σκοπιμότητας παραβιάσατε το νόμο σ’ αυτήν εδώ τη χώρα, η οποία επαίρεται ότι γέννησε τη δημοκρατία, όπου σ’ αυτήν την πόλη ο Σωκράτης ήπιε το κώνειο για να διδάξει την πίστη στους νόμους; Τι θα πούμε στους μαθητές; Δεν θα ήθελα να είμαι στη θέση κανενός απ΄ αυτούς τους εκπαιδευτικούς όταν θα φθάσουν στη σχολική αίθουσα και θα βρεθεί ένας μαθητής, ο οποίος είτε ρητά θα το ανακοινώσει στην τάξη, ή, πολύ χειρότερα, θα το σκεφθεί και θα απευθύνει το ερώτημα στον καθηγητή: «εσείς, κύριε καθηγητά, πώς αναλύετε εδώ τις αρχές του ελληνισμού και τις αξίες της δημοκρατίας; Για ποιο λόγο δεχθήκατε τον παράνομο διορισμό σας;» Την ίδια ερώτηση, κύριε Πρόεδρε, φυσικά μετ’ επιτάσεως απευθύνουμε στο Υπουργείο Παιδείας από την άλλη πλευρά, λέγοντας για ποιο λόγο και χάριν ποιας σκοπιμότητας το Υπουργείο δέχθηκε να παραβιάσει το νόμο, να παραβιάσει το Σύνταγμα, όπως ορθώς ανέφερε προηγουμένως ο συνάδελφος και να προβεί σ’ αυτούς τους διορισμούς; Τι τελικά επιτυγχάνει; Πού είναι οι αντιστάσεις; Το πιο σημαντικό: τι μήνυμα στέλνει στην ελληνική νεολαία, στον πολιτικό κόσμο; Αυτό είναι το μήνυμα της συναίνεσης το οποίο ζητούμε στην παιδεία; Προβαίνοντας σε παράνομους διορισμούς; Τελικά, για ποιο λόγο επιλέχθηκαν οι συγκεκριμένοι εκπαιδευτικοί, με τους οποίους δεν έχουμε απολύτως τίποτα; Είχαν περισσότερα προσόντα, είχαν περισσότερες οικονομικές ή κοινωνικές ανάγκες; Θέλουμε να κτυπήσουμε μερικώς την ανεργία; Και τελικά, το Σύνταγμα και οι νόμοι, η ισονομία και η ισοπολιτεία πού πάνε;
      Ήθελα να κάνω χρήση αυτού του εγγράφου το οποίο κατέθεσε ο κ. Παντούλας και μας το μοίρασε προηγουμένως η Γραμματεία της Βουλής. Επειδή θέλουμε να ακούσουμε τους Υπουργούς, θα ήταν χρήσιμο να έχουμε απάντηση και σ’ αυτόν τον τομέα. Η αίτηση της συγκεκριμένης υποψηφίου -κατέθεσε την αίτησή της στο γραφείο του κυρίου Υφυπουργού με αριθμό πρωτοκόλλου 2647 κλπ, γιατί ο κύριος Υφυπουργός προηγουμένως το αμφισβήτησε- έχει αποκάτω σημείωση –δεν είναι δική μας προφανώς- «εκπρόθεσμη αίτηση».
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Εκπρόθεσμη. Ποιος είπε για εμπρόθεσμη;
      ΜΑΡΚΟΣ ΜΠΟΛΑΡΗΣ:  Μετά απ΄ αυτά -επειδή εδώ τίθενται και θέματα νομιμότητας και ένα από τα οκτώ σημεία που ανέφερε ο κύριος συνάδελφος είναι το εκπρόθεσμο της αιτήσεως και το ότι προηγήθηκε η εκπρόθεσμη αίτηση από τις εμπροθέσμως και νομίμως κατατεθείσες αιτήσεις της περιφέρειας που έπρεπε να κατατεθούν- ποιο είναι το ηθικό, το πολιτικό, το νόμιμο έρεισμα για να γίνει δεκτή αυτή η αίτηση;
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Ο συνάδελφος κ. Γιάννος Παπαντωνίου ζητά ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια.
      Η κ. Ευαγγελία Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ:  Ευχαριστώ, κύριε Πρόεδρε.
      Κυρίες και κύριοι συνάδελφοι, αυτό ίσως είναι το νέο ήθος. Η σεμνότητα τελικά και η ταπεινότητα που αποτελούσαν την αιχμή του δόρατος της προεκλογικής περιόδου για την Κυβέρνηση αυτή, έμειναν στα λόγια, έχουν μπει στο περιθώριο, έχει χαθεί το μέτρο στη λειτουργία της Κυβέρνησης, γιατί απλά δεν υπάρχει σοβαρότητα.
      Κυρία και κύριοι συνάδελφοι, ο  κομματισμός στο χώρο της παιδείας έχει ξεφύγει από κάθε έλεγχο. Εκτός τελικά από την καρατόμηση με συνοπτικές και εξωυπηρεσιακές διαδικασίες των διευθυντών και προϊσταμένων της πρωτοβάθμιας και δευτεροβάθμιας εκπαίδευσης με δικά της στελέχη -προσωρινά κατά την κυρία Υπουργό- έχουμε και τους πρωτοφανείς στα εκπαιδευτικά χρονικά διορισμούς με ιδιαίτερες διαδικασίες, δεν ξέρω ποιων παιδιών -και εδώ πρέπει να το μάθουμε όλοι και πολύ περισσότερο οι άνθρωποι οι οποίοι αδικήθηκαν και επί σειρά ετών περιμένουν το διορισμό τους ή τη μετάθεσή τους- σε προνομιακές θέσεις κατά παράβαση, για πρώτη φορά στα χρονικά της σχετικής νομοθεσίας, αλλά και της πρακτικής των προηγούμενων κυβερνήσεων του ΠΑΣΟΚ. 
      Όταν παραβιάζεται από την ίδια την Κυβέρνηση, με τέτοιο ωμό τρόπο, η νομιμότητα, όταν οι θιγόμενοι τελικά εκπαιδευτικοί για να δικαιωθούν από παράνομες πράξεις της εκτελεστικής εξουσίας έχουν καταφύγει στη δικαιοσύνη, τι άλλο μπορεί να περιμένει κανείς από την ηγεσία του Υπουργείου Παιδείας; 
      Τελικά όμως δεν είναι μόνο οι παράνομες πράξεις της Κυβέρνησης και του Υπουργείου Παιδείας, είναι και οι τραγελαφικές αποφάσεις και η δημιουργία ζητήματος εκεί που δεν υπάρχει, γιατί τελικά για κάθε λύση –όπως πολύ σωστά γράφεται στον Τύπο- η Κυβέρνηση μπορεί να βρει πολλά προβλήματα, όπως γίνεται στην περίπτωση του εορτασμού της εργατικής Πρωτομαγιάς, όπου κανείς τελικά δεν έχει καταλάβει τι θα γίνει με τη λειτουργία των δημόσιων σχολείων και όπου οι εκπαιδευτικοί καλούνται για πρώτη φορά στα χρονικά να δηλώσουν εκ των προτέρων αν θα συμμετάσχουν στις εορταστικές εκδηλώσεις, χωρίζοντας βεβαίως τους εκπαιδευτικούς σε δύο ή μάλλον σε τρεις κατηγορίες: Σε αυτούς που θα μείνουν στις θέσεις τους, σε αυτούς που θα πάνε και θα συμμετάσχουν στις απεργιακές κινητοποιήσεις που έχει προκηρύξει η ΑΔΕΔΥ και η ΓΣΕΕ και άρα θα τους κοπεί το ημερομίσθιο, αλλά και στους άλλους που θα διευκολυνθούν, κατά την κυρία Υπουργό.
      Αλήθεια, πώς θα γίνει αυτό; Διαβάζω την εγκύκλιο που έφυγε με ημερομηνία 9.5.2005, την οποία καταθέτω στα Πρακτικά για να ενημερωθεί τελικά το Κοινοβούλιο. 
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γιατί αυτή η Κυβέρνηση ακόμα και σήμερα, μετά τα όσα δημιουργήθηκαν, δεν έχει ξεκαθαρίσει τι θα γίνει και ιδιαίτερα στο πιο ευαίσθητο κομμάτι της ελληνικής κοινωνίας, το χώρο των σχολειών, δημιουργεί ένα τεράστιο πρόβλημα στους γονείς, τους μαθητές και τους εκπαιδευτικούς. 
      Όλοι οι εκπαιδευτικοί, λέει, αφού η Τετάρτη 11 Μαΐου δεν είναι αργία, τις δύο πρώτες ώρες θα πρέπει να βρίσκονται κανονικά στις θέσεις τους. Όσοι προτίθενται να συμμετάσχουν, θα τους παρασχεθεί διευκόλυνση. Ποιοι ζήτησαν τη διευκόλυνση; Ζήτησαν διευκόλυνση; Αν θέλετε να δώσετε λύσεις σ’ αυτό το θέμα, κυρία Υπουργέ, το μόνο που έχετε να κάνετε είναι να εφαρμόσετε το ν. 74/75 και αυτήν τη μοναδική κοινωνική αργία πραγματικά να την υλοποιήσετε, με σεβασμό στους εργαζόμενους και τα δικαιώματά τους και χωρίς προσωπικούς τελικά μονολόγους ή αν θέλετε προσωπικές λειτουργίες για να χαϊδέψετε κάποιες φορές αυτιά. Τελικά όμως το μόνο που έχετε καταφέρει είναι να δείξετε ότι είστε μια διχασμένη Κυβέρνηση.
      Σε κανένα μέτρο τελικά δεν υπάρχει σοβαρότητα, αφού η ίδια η Υπουργός ακύρωσε τον ίδιο τον Πρωθυπουργό μ’ αυτήν της την απόφαση, σε ό,τι αφορά τα σχολειά, ο οποίος στις 5 Μαΐου δήλωσε ότι ισχύει για όλους το ίδιο και ότι η Πρωτομαγιά δεν είναι αργία. Όπως όμως τονίσθηκε απ’ όλους, αυτό το Υπουργείο και στη λειτουργία του στερείται σοβαρότητας και κανένας δεν μπορεί να περιμένει ξαφνικά αλλαγή ρότας ούτε βεβαίως από την Κυβέρνηση. 
      Κυρία Υπουργέ, στις 22 Ιουλίου του 2004 –διαβάζω από τα Πρακτικά της Βουλής- λέγατε στο νομοσχέδιο «Ρυθμίσεις του συστήματος προσλήψεων και θεμάτων Δημόσιας Διοίκησης» τα εξής: «Τρίτον, θέτουμε όριο στην προσωρινότητα αυτών που θα επιλεγούν…». Σε ένα άλλο σημείο λέτε ότι «η καταληκτική ημερομηνία είναι 31 Αυγούστου και από το Σεπτέμβριο θα συζητήσουμε τα κριτήρια με τα οποία θα κάνουμε τις νέες επιλογές».
      Σήμερα έχουμε 9 Μαΐου 2005. Γνωρίζουμε πολύ καλά ότι οι ημερομηνίες τρέχουν. Δεν έχει γίνει το παραμικρό, άρα συνεχίζεται η προσωρινότητα, επικυρώνοντας το «ουδέν μονιμότερον του προσωρινού». Να σας πω τι διαβλέπω; Θα έρθετε με νομική παρέμβαση, θα έρθετε με τροπολογία για να δώσετε παράταση στην προσωρινότητα, προκειμένου να υλοποιήσετε άλλους στόχους, τους οποίους πιθανόν έχετε, αυτούς που να απαντήσουν με την αναπλήρωση και τη συνέχεια στο σημαντικό θέμα των κριτηρίων που βάζουν όλοι οι εκπαιδευτικοί σε ό,τι αφορά τα εκπαιδευτικά στελέχη, γιατί γνωρίζετε πολύ καλά ότι οι επιλογές σας κάθε άλλο παρά ήταν αξιοκρατικές επιλογές.
      Και όπως πολύ καλά λέει τον τελευταίο καιρό ο Τύπος,  αυτή η Δημόσια Διοίκηση και ο χώρος της παιδείας τελικά είναι ένα αμόρφωτο δημόσιο κομμάτι, αφού οι επιλογές είναι πέρα και έξω από αξιοκρατικές διαδικασίες. 
      Αλλά μήπως στο ολοήμερο σχολειό έχετε απαντήσει; Το έχετε εγκαταλείψει στην τύχη του. Όσον αφορά τους διορισμούς, ακόμη δεν έχουν ολοκληρωθεί οι διαδικασίες του διαγωνισμού. Πότε θα γίνουν οι διορισμοί; Θα είναι οι εκπαιδευτικοί την 1η του Σεπτέμβρη στα σχολειά τους; Θα λειτουργήσουν τα σχολειά με πλήρη ανάπτυξη; Τι γίνεται τελικά με τις νέες καινοτομίες στην εκπαίδευση; Συνεχίζονται ή έχουν εγκαταλειφθεί στην τύχη τους;
       Όμως, τελικά αυτό είναι το νέο ήθος, αυτή είναι η σεμνότητα και η ταπεινότητα της νέας Κυβέρνησης: Στέλνει τους πολίτες σε διαδικασίες ταλαιπωρίας, με κορύφωση τις δικαστικές προσφυγές, προκειμένου να ισχύσουν γι’ αυτούς οι νόμοι του κράτους –το αυτονόητο δηλαδή- και εμείς εδώ, για να τους στηρίξουμε ψάχνουμε τελικά ανά σχολείο να δούμε αν λειτουργεί η νομιμότητα σ’ αυτόν τον τόπο.
      Πλήξατε με τις ενέργειές σας, κύριοι Υπουργοί, το κύρος μιας αμερόληπτης και αντικειμενικής διαδικασίας, που κλόνισε το περί δικαίου αίσθημα στο χώρο της εκπαίδευσης, κάτι που είναι πρωτοφανές στα χρονικά στην εκπαιδευτική κοινότητα. 
      Γι’ αυτόν ακριβώς το λόγο, εκείνο που μπορούμε να πούμε μόνο είναι ότι αυτό το Υπουργείο δεν είναι της Παιδείας.  
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η Υπουργός Εθνικής Παιδείας και Θρησκευμάτων κ. Μαριέττα Γιαννάκου.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Εκπλήσσομαι βέβαια για την επερώτηση η οποία έγινε και η οποία βρίθει ανακριβειών. Περισσότερο όμως εκπλήσσομαι γιατί ορισμένοι -και μάλιστα πρωτοεκλεγέντες Βουλευτές- δεν φείδονται καθόλου σε ύβρεις και απρέπειες, αντί να κάνουν πολιτική κριτική. Δεν θα σας ακολουθήσω. Και αυτό δείχνει και τη διαφορά επιπέδου μας.
      Και σχολιάζω τα τελευταία που είπε η κ. Σχοιναράκη, περί «αμόρφωτου κομματιού της παιδείας» και άλλα τέτοια. Κυρίες και κύριοι συνάδελφοι, έχετε απόλυτο δικαίωμα στην κριτική και είναι και αποδεκτή η κριτική αυτή. Αλλά τέτοια κριτική, όταν έχει κανείς λερωμένη τη φωλιά του, δεν πρέπει να γίνεται. Και θα αρχίσουμε από ένα-ένα ξεχωριστά. Πρώτα απ’ όλα, άλλα λέει η επίκαιρη επερώτηση, σε άλλα λιμάνια βρεθήκατε.
      Βιβλία: Τέταρτη ημέρα ανάληψης των καθηκόντων, ανακοίνωση της Ευρωπαϊκής Επιτροπής στις Βρυξέλλες ότι η Ελλάδα θα παραπεμφθεί στο Ευρωπαϊκό Δικαστήριο διότι ηρνήθη, παγίως, τα τελευταία χρόνια να κάνει διαγωνισμούς για την παραγωγή εκατομμυρίων σχολικών βιβλίων και τα ανέθετε με αδιαφανείς διαδικασίες σε «ημετέρους». Μέσα στο Μάρτιο, τέταρτη ημέρα ανάληψης των καθηκόντων.
      Έδωσε ο προηγούμενος Υπουργός με μία τελείως ασαφή απάντηση: Να ρωτήσουμε το Υπουργείο Εξωτερικών –λέει- τι συνέβαινε. Αλλά το κόμμα σας δεν απήντησε καθόλου. Προφανώς διότι εγνώριζε. 
      Φέτος γίνεται για πρώτη φορά διαγωνισμός. Πέρυσι τα σχολικά βιβλία πήγαν στις 25 Αυγούστου ακόμη και στο τελευταίο ελληνικό σχολείο στην άκρη του κόσμου. Για πρώτη φορά στην ιστορία της χώρας! Και φυσικά τα βιβλία θα είναι στην ώρα τους. Και φυσικά θα είναι με διαφανείς διαδικασίες. Και φυσικά οι παραγγελίες των βιβλίων που έγιναν φέτος απέφεραν και κέρδος, διότι θα στοιχίσουν πολύ πιο φθηνά με το διαγωνισμό από όσο στοίχιζαν με την ανάθεση στους «ημετέρους». Καλό είναι, λοιπόν, να μη μιλάτε γι’ αυτό. 
      Δεύτερο θέμα: Οργανισμός Σχολικών Κτηρίων. Κάνατε σχόλια περί διευθυντών, κύριε Παντούλα.
      ΜΙΧΑΗΛ ΠΑΝΤΟΥΛΑΣ: Ιδιωτών συμβούλων. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Μάλιστα.
      Κι εσείς, λοιπόν, έχετε ένα διευθυντή στο γραφείο σας, ο οποίος προσελήφθη ως διοικητικός διευθυντής, αφού την προηγουμένη ημέρα άλλαξαν τα προσόντα στον ΟΣΚ και ενώ ήταν εκπαιδευτικός και δεν ήξερε κανείς αν βρίσκεται κάπου ή αν έχει αποσπαστεί, πήρε ένα εκατομμύριο το μήνα και έκανε ιδιωτικό συμφωνητικό, ένας δημόσιος υπάλληλος με τον ΟΣΚ που είναι ανώνυμη εταιρία! Και εδώ είναι τα έγγραφα προς κατάθεση.
      (Στο σημείο αυτό η Υπουργός Εθνικής Παιδείας και Θρησκευμάτων κ. Μαριέττα Γιαννάκου  καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
     «Στο άρθρο 17 παρ. 4 του ΠΔ 414/98 ορίζεται ρητά ότι «...οι Γενικοί Διευθυντές ορίζονται και ανακαλούνται οποτεδήποτε από το Δ.Σ. μετά από πρόταση του Διευθύνοντος Συμβούλου». Ωστόσο και για λόγους τήρησης της απαραίτητης δεοντολογίας, η εισήγηση θεωρεί ότι τα κριτήρια (προσόντα), που πρέπει να καλύπτουν οι προταθησόμενοι από τον Διευθύνοντα Σύμβουλο Γενικοί Διευθυντές πρέπει να εγκριθούν. από το Δ.Σ. του ΟΣΚ Α.Ε.
     Τα ελάχιστα γενικά κριτήρια και προσόντα είναι τα εξής:
     α) Πτυχίο Ανώτατου Eκπαιδευτικού Ιδρύματος (ΑΕΙ) της ημεδαπής ή ισότιμου της αλλοδαπής.
     β) Δεκαπέντε (15) συνεχή χρόνια πραγματικής εμπειρίας σε αντικείμενο συναφές προς τα αντικείμενα της Γενικής Διεύθυνσης όπου εκδηλώνεται η υποψηφιότητα. 
     γ) Πενταετής εμπειρία σε θέση σημαντικής ευθύνης και απαιτήσεων στον Δημόσιο ή στον Ιδιωτικό Τομέα.
     δ) Ο υποψήφιος θα πρέπει να διαθέτει ωριμότητα, ευελιξία, δημιουργική /στρατηγική/καινοτόμο σκέψη, να διακρίνεται για την Κοινωνική του ευθύνη και να έχει πείρα σε διοίκηση.
     Ειδικότερα:
     1. Για την θέση των Γενικών Διευθυντών Ανάπτυξης και Έργων, επί πλέον των ανωτέρω γενικών προσόντων απαιτούνται και τα εξής ειδικά προσόντα:
     α) Διπλωματούχος Μηχανικός ΕΜΠ ή άλλης ομότιμης και αναγνωρισμένης Πολυτεχνικής ή Πανεπιστημιακής Σχολής της Ελλάδος ή του εξωτερικού.
     β) Τουλάχιστον είκοσι (20) έτη από κτήσεως διπλώματος μηχανικού
     γ) Δεκαπενταετής αποδεδειγμένη εμπειρία σε έργα και μελέτες του Δημοσίου καθώς και σε διαδικασίες δημοπράτησης έργων του Δημοσίου.
     δ) Αποδεδειγμένη εμπειρία σε θέματα οργανωτικής και διοικητικής φύσης.
     ε) Εμπειρία σε θέματα λειτουργιών Οργανισμών καθώς και Υπηρεσιών της Ε.Ε.
     στ) Γνώση των αποκεντρωμένων θεσμικών οργάνων και των διαδικασιών τους (ΟΤΑ, ΝΑ, κλπ).
     ζ) Γνώση σχετική με τον χαρακτήρα των λειτουργιών της αντίστοιχης Γενικής Διεύθυνσης του ΟΣΚ.
     η) Άριστη γνώση της Ελληνικής και ει δυνατόν- γνώση- μιας από τις επίσημες γλώσσες της Ε.Ε.
     2. Για την θέση του Γενικού Διευθυντή Διοικητικής Υποστήριξης απαιτούνται και τα εξής ειδικά προσόντα:
     α) Πτυχίο Ανώτατης Οικονομικής Σχολής της ημεδαπής ή των Οικονομικών Τμημάτων των Νομικών Σχολών της ημεδαπής ή της ΠΑΣΠΕ (Πάντειος) ή ισότιμων αντιστοίχων Οικονομικών Σχολών της αλλοδαπής.
     β) Τουλάχιστον είκοσι (20) έτη από κτήσεως διπλώματος,
     γ) Δεκαπενταετής αποδεδειγμένη εμπειρία σε Υπηρεσίες Οικονομικής, Λογιστικής και Φορολογικής ειδικότητας.
     δ) Ευρύ φάσμα γνώσεων λειτουργίας ιδιωτικών επιχειρήσεων και άριστη γνώση της φορολογικής Νομοθεσίας.
     ε) Εμπειρία συμβούλου οικονομικών και φορολογικών υπηρεσιών Ανωνύμων Εταιρειών και ιδίως Τεχνικών Εταιρειών.
     στ) Αποδεδειγμένη εμπειρία σε θέματα οργανωτικής και διοικητικής φύσης.
     ζ) Συνδυασμένη γνώση του Δημοσίου Λογιστικού. και του Λογιστικού συστήματος των Ανωνύμων Εταιρειών
     η) Άριστη γνώση της Ελληνικής και ει δυνατόν γνώση μιας από τις επίσημες γλώσσες της Ε.Ε.
     Κατόπιν των ανωτέρω
     Εισηγούμαι
     1. Την έγκριση των ως άνω γενικών και ειδικών. κριτηρίων και προσόντων για τον ορισμό Γενικών Διευθυντών του ΟΣΚ Α.Ε.
     2. Την υποβολή πρότασης από τον Διευθύνοντα Σύμβoυλο στο Δ.Σ. του ΟΣΚ Α.Ε. σύμφωνα με τις ρητές διατάξεις του ΠΔ  414/98, Άρθρο 7 παρ. 4 για τον ορισμό των τριών Γενικών Διευθυντών.
                                                             Ο Δ/ΝΩΝ ΣΥΜΒΟΥΛΟΣ ΟΣΚ Α.Ε.
                                                                     ΜΑΝΩΛΗΣ ΜΠΑΛΤΑΣ
     
     ΟΡΓΑΝΙΣΜΟΣ ΣΧΟΛΙΚΩΝ ΚΤΙΡΙΩΝ Α.Ε.
     ΔΙΟΙΚΗΤΙΚΟ ΣΥΜΒΟΥΛΙΟ                  122η συνεδρίαση της 13-11-2001
     ΑΠΟΣΠΑΣΜΑ
     Αθήvα σήμερα στις 13-11-2001, ημέραΤρίτη και ώρα 15.00 μ.μ. συνήλθε μετά από πρόσκληση του προέδρου με αριθμό πρωτ. ΕΓ-11-00/23363 στην εκατοστή εικοστή δεύτερη συνεδρίαση, στα γραφεία της Ο.Σ.Κ. Α.Ε., Φαβιέρου 30 – 6ος όροφος, το Διοικητικό Συμβούλιο της Ο.Σ.Κ. ΑΕ στο οποίο ήταν παρόντες:
     Α) Ο Πρόεδρος του ΔΣ                                Δ. Σκαμνάκης
     Β) Ο Δ/νων Σύμβουλος                                Μ. Μπαλτάς
     Γ) Τακτικά Μέλη                              Αθ. Παπαϊωάννου,
     Σπ.Σπηλιόπουλος,
                                                                           Γ.Στάθης, Π. Πανοδήμος Δ.Κίτσιος, σε
                                                                       αναπλήρωση Ν.Τασιού Κ. Καρύδη σε
                                                                          αναπλήρωση Ν.Παπαδήμα (ο κ.
                                                                          Φυρογένης δεν προσήλθε αν και κλήθηκε
                                                                          νόμιμα)
     Η Γραμματέας                                               Σ. Κορτσιδάκη
     Ήταν παρόν ο Γενικός Δ/ντης Έργων κ. Μ.Σάρρος, και ο Γενικός Δ/ντης Aνάπτυξης κ. Μ. Αράπης σύμφωνα με την απόφαση 676/70/28/11/2000 του Διοικητικού Συμβουλίου, που εισηγήθηκαν τα θέματα της αρμοδιότητάς τους.
     Παρόν ήταν και ο κ. Ε. Βεργής δικηγόρος της Ο.Σ.Κ. Α.Ε.. σύμφωνα με την 127/88/3-4-2001 απόφαση του Δ.Δ. χωρίς δικαίωμα ψήφου.
     ΘΕΜΑ 18ο
     1. Αλλαγή των προσόντων που αναφέρονται στην κάλυψη της θέσεως του Γ.Δ.Δ.Υ.
     2. Κάλυψη της θέσης του ΓΕΝΙΚΟΥ Δ/ΝΤΗ ΔIΟΙΚΗΤΙΚΗΣ ΥΠΟΣΤΗΡΙΞΗΣ 
     ΑΠΟΦΑΣΗ 553
     Το Δ.Σ. μετά την σχετική γραπτή εισήγηση του Δ/ντος Συμβούλου και αφού έλαβε υπόψη τις διατάξεις του Π.Δ. 414/98 αποφασίζει ομόφωνα:
     1. Δέχεται την εισήγηση του Δ/ντος Συμβούλου για την αλλαγή των προσόντων που αναφέρονται στην κάλυψη της θέσεως του ΓΔΔΥ και ΕΓΚΡΙΝΕΙ τα ειδικά προσόντα που απαιτούνται για τη θέση τoυ ΓΔΔΥ όπως παρακάτω
     Α. Πτυχίο Ανωτάτης Σχολής του ημεδαπής ή ισότιμης σχολής της αλλοδαπής
     Β. Τουλάχιστον 20 έτη αποκτήσεως πτυχίου
     Γ. 15ετής αποδεδειγμένη εμπειρία σε θέματα διοίκησης ιδιωτικών ή δημοσίων υπηρεσιών ή επιχειρήσεων
     Δ. Ευρύ φάσμα γνώσεων λειτουργίας υπηρεσιών του δημοσίου τομέα και άριστη γνώση σε θέματα κανονισμών, διοίκησης και διαχείρισης ανθρωπίνου δυναμικού
     Ε. Ευρύ φάσμα γνώσεων σε θέματα κατάρτισης και διαχείρισης δαπαvώv του τακτικού προϋπολογισμού ή γενικότερα οικονομικών πράξεων που αναφέρονται σε διοικητικές λειτουργικές δαπάνες και επενδύσεις, σε υπηρεσίες ή επιχειρήσεις του δημοσίου τομέα.
     Στ. Αποδεδειγμένη εμπειρία σε θέματα οργανωτικής και διοικητικής φύσης.
     Ζ. Άριστη γνώση της ελληνικής και ει δυνατόν χρήση μίας από τις επίσημες γλώσσες της Ε.Ε. .
     2. Δέχεται την πρόταση του Δ/ντος Συμβούλου της ΟΣΚ Α.Ε σύμφωνα με τις διατάξεις του ΠΔ 414/98 άρθρο 17 παρ. 4 και ΟΡΙΖΕΙ ως Γενικό Δ/ντη για την στελέχωση της Οργανικής μoνάδος της εταιρείας ΟΣΚ Α.Ε σύμφωνα με τις διατάξεις του Ν. 2190/94 άρθρo 32 παραγρ. 18 (σχετ. Ν 2198/94 άρθρο 4 του Ν. 2303/95 άρθρο 4 και 6 του Ν. 2768/99 κλπ.) όπως έχουν μέχρι σήμερα τροποποιηθεί και ισχύουν τον Δημήτριο Κίτσιο στην ΓΕΝΙΚΗ Δ/ΝΣΗ ΔΙΟΙΚΗΤΙΚΗΣ ΥΠΟΣΤHPIΞHΣ  μέχρι 24-7-2004.
     3. Oρίζει καθαρές μηνιαίες αποδοχές για την άσκηση των παραπάνω καθηκόντων το ποσό των 1.000.000 δρχ. Το ποσό αυτό θα διαμορφώνεται μετά την αφαίρεση όλων των εισφορών και κρατήσεων στα ασφαλιστικά ταμεία και λοιπά ταμεία, καθώς και την αφαίρεση των λοιπών κρατήσεων και φόρων. Θα καταβάλλονται στον κ. Δημήτριο Κίτσιο ετησίως 14 μισθοί δηλ. 12 μήνες πλέον επιδομάτων Πάσχα, Αδείας και Χριστουγέννωv.
     4. Επικυρώνει τα πρακτικά για το θέμα αυτό στην ίδια συνεδρίαση.
     Ο ΠΡΟΕΔΡΟΣ         Ο Δ/ΝΩΝ ΣΥΜΒΟΥΛΟΣ    Η ΓΡΑΜΜΑΤΕΑΣ           
     
     Δ. ΣΚΑΜΝΑΚΗΣ           ΜΑΝ. ΜΠΑΛΤΑΣ               Σ. ΚΟΡΤΣΙΔΑΚΗ   
     ΤΑ ΜΕΛΗ
     ΑΘ.ΠΑΠΑΪΩΑΝΝΟΥ
                                                                                                      ΣΠ.ΣΠΗΛΙΟΠΟΥΛΟΣ
                                                                                                         Γ.ΣΤΑΘΗΣ 
                                                                                                         Π.ΠΑΝΟΔΗΜΟΣ
                                                                                                         Κ.ΚΑΡΥΔΗ
                                                                                                         Δ.ΚΙΤΣΙΟΣ
     
     ΟΡΓΑΝΙΣΜΟΣ ΣΧΟΛΙΚΩΝ ΚΤΙΡΙΩΝ Α.Ε. 
     ΓΡΑΦΕΙΟ Δ/ΝΤΟΣ ΣΥΜΒ0ΥΛΟΥ                                Αθήνα 5.11.2001
     ΕΙΣΗΓΗΣΗ
     Προς τον Πρόεδρο και τα μέλη του Δ.Σ. του ΟΣΚ Α.Ε
     ΘΕΜΑ: Αλλαγή των προσόντων που αναφέρονται στην κάλυψη της θέσεως του Γ.Δ.Δ.Υ.
     Έχοντας υπόψη
     1. Τα οριζόμενα στο αρθ. 7 του ΠΔ 414/98 για τις αρμοδιότητες και τα καθήκοντα του Δ/ντος Συμβούλου ΟΣΚ Α.Ε.
     2. Τα οριζόμενα στο αρθ. 17 παρ. 4,5 και 6 του ΠΔ 414/98 που αναφέρονται στον τρόπο πρόσληψης, αρμοδιότητες, καθήκοντα κ.λ.π. των. Γενικών Διευθυντών του ΟΣΚ Α.Ε.
     3. Tην υπ’ αριθ. 503/60η/12-9-2000 Απόφαση Δ.Σ ΟΣΚ Α.Ε
     4. Την υπ’ αριθμ. 530/120η/30-10-2001 Απόφαση Δ.Σ. ΟΣΚ Α.Ε
     5. Την εμπειρία που έχει αποκτηθεί τόσο από τον Δ/ντα Σύμβουλο του ΟΣΚ ΑΕ. όσο και από το Διοικητικό Συμβούλιο ένα χρόνο μετά τον διορισμό των Γενικών Διευθυντών και αρκετούς μήνες μετά την εφαρμογή του ΚΕΟΛ και των λοιπών κανονισμών και Νόμων που αφορούν σης λειτουργίες της ΟΣΚ Α.Ε
     6. Το γεγονός ότι το ίδιο το σύστημα καταγραφής και παρακολούθησης των οικονομικών στοιχείων της Ανώνυμης Εταιρείας καθώς επίσης και ο επιβαλλόμενος από το νόμο έλεγχος των ορκωτών ελεγκτών στις οικονομικές πράξεις του ΟΣΚ Α.Ε προστατεύουν και διασφαλίζουν τις οικονομικές λειτουργίες της εταιρείας.
     7. Το γεγονός ότι η εικόνα του ισολογισμού του έτους 2000 σε σχέση με αυτή του 1999 είναι εμφανώς βελτιωμένη, η δε υπηρεσιακή προετοιμασία εγγυάται επιπλέον ασφάλεια και τήρηση των κανόνων της οικονομικής επιστήμης.
     8. Το γεγονός ότι το έργο του ΟΣΚ διογκώνεται σημαντικά χρόνο με το χρόνο ενώ αναμένεται ταυτοχρόνως μεγάλος αριθμός προσλήψεων που απαιτεί. Σημαντικές ευθύνες διοίκησης και οργάνωσης του προσωπικού.
     9. Το γεγονός ότι κατά την έγκριση των προσόντων που απαιτούνται για την κάλυψη της θέσης του Γενικού Διευθυντή .Διοικητικής Υποστήριξης απεκλήσθησαν υποψήφιοι κατέχοντες τυπικά και ουσιαστικά προσόντα καθώς και τίτλους σπουδών πολλών ΑΕΙ. πλην αυτών των οικονομικών σπουδών.
     Έπειτα από τα παραπάνω
     ΕΙΣΗΓΟΥΜΑΙ
     Στο Δ.Σ. του ΟΣΚ Α.Ε
     Την αλλαγή των προσόντων που αναφέρονται στην κάλυψη της θέσεως του Γ.Δ.Δ.Υ. και την αναζήτηση στελέχους που θα ανταποκρίνεται στις σημερινές ανάγκες και απαιτήσεις του ΟΣΚ Α.Ε από ένα ευρύ φάσμα επιστημονικών ειδικοτήτων στις οποίες συμπεριλαμβάνονται και αυτές των Τεχνικών και Νομικών επιστημών
     Και προτείνω 
     Ως ειδικά προσόντα που αποκτούνται για την θέση του Γ.Δ.Δ.Υ. τα παρακάτω:
     Α. Πτυχίο Ανώτατης Σχολής του ημεδαπής ή ισότιμης σχολής της αλλοδαπής
     Β. Τουλάχιστον 20 έτη αποκτήσεως πτυχίου
     Γ. 15ετής αποδεδειγμένη εμπειρία σε θέματα διοίκησης ιδιωτικών ή δημοσίων υπηρεσιών ή επιχειρήσεων
     Δ. Ευρύ φάσμα γνώσεων λειτουργίας υπηρεσιών του δημοσίου τομέα και άριστη γνώση σε θέματα κανονισμών, διοίκησης και διαχείρισης ανθρωπίνου δυναμικού.
     Ε. Ευρύ φάσμα γνώσεων σε θέματα κατάρτισης και διαχείρισης δαπανών του τακτικού προϋπολογισμού ή γενικότερα οικονομικών πράξεων που αναφέρονται σε διοικητικές λειτουργικές δαπάνες και επενδύσεις. σε υπηρεσίες ή επιχειρήσεις του δημοσίου τομές. 
     ΣΤ. Αποδεδειγμένη εμπειρία σε θέματα οργανωτικής και διοικητικής φύσης.
     Ζ. Άριστη γνώση της ελληνικής και ει δυνατόν χρήση μιας από τις επίσημες γλώσσες της Ε.Ε. 
     Κατόπιν των ανωτέρω
     Παρακαλώ για:
     1. Την έγκριση των ειδικών προσόντων για τον ορισμό Γ.Δ.Δ.Υ. του ΟΣΚ Α.Ε
     2. Την υποβολή πρότασης από τον Δ/ντα Σύμβουλο στο Δ,Σ. του ΟΣΚ Α.Ε. σύμφωνα με τις ρητές διατάξεις του Π.Δ. 414/98 αρθ. 17 παρ. 4 για τον ορισμό του Γ.Δ.Δ.Υ.
     	Μετά τα παραπάνω φέρω το θέμα στο Δ.Σ.του ΟΣΚ ΑΕ για λήψη σχετικής απόφασης.
                                                         Ο Δ/ΝΩΝ ΣYMBΟΥΛΟΣ ΤOY ΟΣΚ ΑΕ
                                                                           ΜΑΝΩΛΗΣ ΜΠΑΛΤΑΣ
     
     ΣΥΜΒΑΣΗ ΕΡΓΑΣΙΑΣ
     Στην Αθήνα σήμερα, 14-11-2001 και στην οδό Φαβιέρου αρ. 30 μεταξύ:
     Αφ’ ενός της αvώνυμης εταιρίας με την επωνυμία «Οργανισμός Σχολικών Κτιρίων Α.Ε» (η οποία θα αναφέρεται στο παρόν ως «εργοδότης»), η οποία εδρεύει στην Αθήνα, οδός Φαβιέρου 30 και εκπρoσωπείται από τον Πρόεδρο του Διοικητικού Συμβουλίου αυτής κ. Δημήτριο Σκαμνάκη και αφ' ετέρου του κ. Δημήτρη Κίτσιου του Αποστόλου, κατοίκου Γαλατσίου οδός Κοραή 12 (ο οπoίoς θα αναφέρεται στο παρόν και ως «εργαζόμενος»), συμφωνήθηκαν και έγιναν αμοιβαία απoδεκτά τα εξής:
     1) Ο εργαζόμενος επελέγη από το Διοικητικό Συμβούλιο της ΟΣΚ Α.Ε με την uπ’ αρ. 553/122η/13-11-01 Απόφαση Δ.Σ./ΟΣΚ Α.Ε, στην 120η συνεδρίαση αυτού, ως Γενικός Διευθυντής της Γενικής Διεύθυνσης Διοικητικής Υποστήριξης σύμφωνα με το αρ. 17 παρ.4 του καταστατικού της ΟΣΚ Α.Ε και τις διατάξεις των Ν. 2198/94 Άρθρο 4, Ν. 2303/95 Άρθρο 4 & 6 και Ν. 2768/99.
     2) Κατόπιν αυτών και σ’ εφαρμoγή των ανωτέρω διατάξεων ο εργαζόμενος αναλαμβάνει από σήμερα 01-11-2001 καθήκοντα Γενικού Διευθυντή της Γενικής Διεύθυνσης Διοικητικής Υποστήριξης της ΟΣΚ Α.Ε με πλήρη απασχόληση σύμφωvα με τις διατάξεις της κείμενης Νομοθεσίας και του καταστατικού της εταιρίας, καθώς και με τους ειδικότερους όρoυς που αναφέρονται στα επόμενα άρθρα της παρούσας σύμβασης.
     3) Ο εργαζόμενος δεν έχει το δικαίωμα να διενεργεί χωρίς την άδεια του Διοικητικού Συμβουλίου της OΣK Α.Ε για δικό του λογαριασμό ή για λογαριασμό τρίτων, μεμονωμένες ή κατ' επάγγελμα πράξεις συναφείς με τους σκοπούς της ΟΣΚ Α.Ε κατά τα ειδικότερα στις διατάξεις του αρ. 32 του καταστατικού της ΟΣΚ Α.Ε και του αρ. 23 παρ. 1 κ.ν. 2190/20 περί ανωνύμων εταιριών οριζόμενα, ή να είναι μέλος Διοικητικού Συμβουλίου ή Διευθυντικό Στέλεχος ή ομόρρυθμος εταίρος, υπάλληλος ή αντιπρόσωπος εταιριών ή ατομικών επιχειρήσεων που έχουν τους ίδιους ή συναφείς σκοπούς με αυτούς που επιδιώκει η ΟΣΚ ΑE.
     4) ΟIΚΟΝΟΜIΚΟI ΟΡΟΙ
     Οι καθαρές μηνιαίες αποδοχές του εργαζομένου ορίζονται στο ποσό του ενός εκατομμυρίου (1.000.000) δραχμών (2.934,70 Ευρώ). Το ποσό αυτό θα διαμoρφώvεται μετά την αφαίρεση όλων των εισφορών και κρατήσεων στα ασφαλιστικά ταμεία κ.λ.π καθώς και λoιπώv κρατήσεων και φόρων σύμφωνα με τα οριζόμενα του Ν. 2190/94, Άρθρο 32 όπως μεταγενέστερα έχει τροποποιηθεί. Στον κ. Κίτσιο θα καταβάλλονται ετησίως (14) μισθοί (δώδεκα μήνες πλέον των επιδομάτων Πάσχα, Αδείας και Xριστουγέννων). Ειδικά για το επίδομα Xριστoυγένων του έτους 2001 συμφωνείται και γίνεται αποδεκτό ότι θα καταβληθεί ολόκληρο στον εργαζόμενο και εξ' ολοκλήρου από τον εργοδότη και θα ανέρχεται στο ποσόν του ενός εκατομμυρίου (1.000.000) δραχμών (2.934,70 Ευρώ). Οι αποδοχές θα καταβάλλονται μηνιαίως στον εργαζόμενο, δεδουλευμένες.
     5) ΔΙΑΡΚΕΙΑ
     Η παρούσα σύμβαση εργασίας συνάπτεται για ορισμένο χρόνο, ήτοι για το χρονικό διάστημα από 14-11-2001 έως 24-07-2004 σύμφωνα με την 553/122η/13.11.01 Απόφαση του Διοικητικού Συμβουλίου της ΟΣΚ Α.Ε. Η παρούσα σύμβαση μπορεί να καταγγελθεί από την ΟΣΚ Α.Ε. σύμφωvα με τα οριζόμενα στο αρ. 17 παρ. 4 του καταστατικού της εταιρίας. Η παρoύσα σύμβαση μπορεί να καταγγελθεί από τον εργαζόμενο μετά από προηγούμενη ειδοποίηση ενός μηνός.
     6) ΥΠΟΧΡΕΩΣΗ ΣΥΝΔΡΟΜΗΣ
     Ο εργοδότης αναλαμβάνει ρητά την uπoχρέωση όπως τόσο κατά τη διάρκεια όπως και μετά τη λήξη της παρούσας σύμβασης προστατεύει και uπoστηρίζει τον εργαζόμενο δικαστικώς και εξωδίκως έναντι κάθε ενέργειας (εξώδικη ή δικαστική, αστική, ποινική ή διοικητική) εναντίον του εργαζομένου σχετικά με πράξεις ή παραλείψεις αυτού στα πλαίσια της άσκησης των καθηκόντων και των αρμοδιοτήτων που του έχουν ανατεθεί.
     Αυτή η uπoχρέωση καλύπτει τόσο την παροχή νομικής συνδρομής, κατόπιν ελεύθερης επιλογής από τον εργαζόμενο του νομικού του παραστάτη και τούτο με έξοδα της εταιρίας, όσο και την καταβολή τυχόν απoζημιώσεων που μπoρεί να επιδικασθούν ή να προκύψουν μετά από συμβιβασμό, με αμοιβή εύλογη κατά τις ισχύουσες διατάξεις του Κώδικα περί Δικηγόρων (σε περίπτωση συμβιβασμού με την έγκριση του εργοδότη) σε βάρος του εργαζoμένoυ. Παρέχεται επίσης στον εργαζόμενο για την αποτελεσματική υπεράσπισή του έναντι των ανωτέρω ενεργειών το δικαίωμα της ελεύθέρης πρόσβασης σε όλα τα στοιχεία .και έγγραφα του εργοδότη.
     Ρητά συμφωνείται ότι σε περίπτωση που ένας όρος θεωρηθεί άκυρος δεν επηρεάζεται η ισχύς των υπολoίπων διατάξεων του παρόντος.
     Το παρόν σuνετάγη σε τέσσερα όμοια πρωτότυπα ανεγνώσθη και έλαβε τρία ο εργοδότης και ένα ο εργαζόμενος.
                                                                             Αθήνα 14-11-2001
     ΟΙ ΣΥΜΒΑΛΛΟΜΕΝΟΙ
     Για την ΟΣΚ Α.Ε.                                                        Ο Εργαζόμενος
     Ο Πρόεδρος του Διοικητικού Συμβουλίου
        Δημήτριος Σκαμνάκης                                          Δημήτριος Κίτσιος»)
      
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Καλό είναι λοιπόν να μην μνημονεύετε, διότι «στο σπίτι του κρεμασμένου δεν μιλάνε για σκοινί». 
      (Στο σημείο αυτό η Υπουργός Εθνικής Παιδείας και Θρησκευμάτων κ. Μαριέττα Γιαννάκου καταθέτει για τα Πρακτικά σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τρίτο θέμα: Συντονιστές εκπαίδευσης. Οι συντονιστές εκπαίδευσης γίνονται με τα ίδια, ακριβώς, κριτήρια και τον ίδιο νόμο που κάνατε εσείς. Δεν τους αλλάξαμε. Παρατείναμε -ακριβώς επειδή υπήρχαν πολλές υποψηφιότητες- την παραμονή τους με όλες τις συνθήκες νομιμότητας και επιλέγονται με βάση τα κριτήρια που έχει καθορίσει ο δικός σας νόμος. Τι σας ανησυχεί για τους συντονιστές εκπαίδευσης; Εγώ δεν ανησυχώ καθόλου ούτε ασχολήθηκα με το ποιοι θα είναι. Θα επιλεγούν με βάση τα κριτήρια. 
    Τέταρτον, κριτήρια επιλογής διευθυντών. Η κ. Ράπτη μνημόνευσε ότι έχω στείλει επιστολή στο ΕΣΥΠ. Αναρωτήθηκε όμως ποιος θα τα κουβεντιάσει αυτά, αφού -λέει- έφυγαν οι εκπρόσωποι των εκπαιδευτικών. Δηλαδή, θα βάλουμε λουκέτο στη χώρα επειδή κάποιοι έφυγαν από ένα διάλογο στον οποίο για πρώτη φορά καλούνται και δεν θα προχωρεί τίποτα γιατί κάποιοι απειλούσαν από πριν ότι θα φύγουν; Αυτό είναι δημοκρατικό; Είναι δημοκρατική και ηθική τάξη; Είναι συνταγματική τάξη αυτήν την οποία επικαλείσθε;
    ΑΝΔΡΕΑΣ ΛΟΒΕΡΔΟΣ: Πάντως δεν μπαίνει στο διάλογο. 
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Σαφώς μπαίνει στο διάλογο.
    ΑΝΔΡΕΑΣ ΛΟΒΕΡΔΟΣ: Αφού δεν υπάρχει άλλη πλευρά. 
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Έχετε άποψη, κύριε Λοβέρδο; Φέρτε την! Καταθέστε την στο διάλογο. Εσείς παραμένετε στο διάλογο. Γιατί δεν την καταθέτετε στο διάλογο;
    ΑΝΔΡΕΑΣ ΛΟΒΕΡΔΟΣ: Γιατί είμαστε στο διάλογο. Είμαστε οι μόνοι που βρισκόμαστε στο διάλογο.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Να σας πω και κάτι άλλο; Και η ΟΛΜΕ έχει καταθέσει απόψεις και τις έχει στο Υπουργείο και να έχετε υπ’ όψιν σας ότι δεν υπάρχει άποψη οργάνωσης ή ατόμου που να έρχεται στο Υπουργείο και να μη διαβιβάζεται και στο Εθνικό Συμβούλιο Παιδείας και να μη μελετάται. Επομένως δεν γίνεται κανένας διάλογος ερήμην. Είστε εκεί, ελάτε να εκφράσετε τις απόψεις τους. 
    Εγώ έστειλα επιστολή και ζητάω πρόταση. Αντί, λοιπόν, να πείτε ότι γίνεται κάτι που δεν έχει ξαναγίνει στο παρελθόν, έρχεστε και διαμαρτύρεστε διότι ή δεν θέλετε καθόλου να εκφράσετε άποψη ή θέλετε να υπονομεύσετε το διάλογο για δικούς σας λόγους. Δικό σας πρόβλημα, αλλά εκτίθεσθε γενικότερα. 
    Κύριε Λοβέρδο, δεν μπορεί να επικρίνεται ο Υπουργός όταν ρωτά τη γνώμη των πάντων. Ο Υπουργός πρέπει να επαινεθεί όταν ρωτά τη γνώμη, την οποία δεν ρωτούσατε εσείς, ούτε οι δικοί σας Υπουργοί. 
    ΑΝΔΡΕΑΣ ΛΟΒΕΡΔΟΣ: Εμείς παραμένουμε μέσα στο διάλογο
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Παραμένετε στο διάλογο; Πείτε τα. 
    ΠΡΟΕΔΡΕΥΩΝ (Γεώργιος Σούρλας): Παρακαλώ πολύ, κύριε Λοβέρδο και κυρία Γιαννάκου.
    Κύριε Λοβέρδο, θα απαντήσετε όταν θα πάρετε το λόγο σε λίγο. Σημειώστε τα, άλλωστε έχετε ισχυρή μνήμη, δεν έχετε πρόβλημα. 
    ΑΝΔΡΕΑΣ ΛΟΒΕΡΔΟΣ: Κυρία Υπουργέ, άμα φύγουμε από το διάλογο, τελειώνει ο διάλογος. Μόνο εμείς έχουμε μείνει!
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν έχετε μείνει μόνο εσείς, κύριε συνάδελφε. Έχουν μείνει αυτοί που νοιάζονται για το μέλλον του τόπου. 
    Εγώ έχω πει πολλές φορές ότι και ο Πρόεδρος του κόμματός σας και πολλά στελέχη έρχονται, μιλούν, δίνουν τη συμβολή τους. Μπορεί να διαφωνούν, αλλά η διαφωνία είναι επίκεντρο της δημοκρατίας. Δεν μπορεί να επικρίνεται ο Υπουργός γιατί θέτει θέματα σε διάλογο. 
    Μιλήσατε εν συνεχεία για τις προσφυγές των συγκεκριμένων εκπαιδευτικών. Εγώ δεν γνωρίζω προσφυγές, αλλά θα σας πω τα πράγματα πάρα πολύ απλά. Οι συγκεκριμένοι εκπαιδευτικοί είναι δεκαεξαμηνίτες. Με το νόμο που περάσαμε πέρυσι είπαμε ότι αυτοί διορίζονται όπως και οι πολύτεκνοι, όπως και αυτοί που έχουν κάνει τριάντα μήνες από τον επόμενο χρόνο. Υπήρξαν γραπτές διαμαρτυρίες των ιδίων –και σε μένα ήρθαν- ότι πέρασε η προθεσμία, ότι δεν το κατάλαβαν, ότι δεν το ήξεραν και ότι έμαθαν ότι έχουν δικαίωμα μονίμου διορισμού. 
    Τι όφειλα να κάνω εγώ ως Υπουργός; Να το παραπέμψω στις υπηρεσίες. Ναι ή όχι; Τι όφειλα να κάνω, όταν εσείς οι ίδιοι δημιουργείτε τεράστια ζητήματα για ανθρώπους οι οποίοι απελύθησαν από το ΑΣΕΠ; Να σας θυμίσω τους κοινωνιολόγους και οικονομολόγους που το ΑΣΕΠ έδωσε εντολή να απολυθούν και χαλάσατε τον κόσμο; Διότι τώρα μου κόπτεσθε περί νομιμότητας. Δηλαδή ενώ δεν το λέτε στην ερώτηση που έχετε κάνει, ισχυρίζεστε ότι προσελήφθησαν παράνομα; Δηλαδή εσείς τους δεκαεπτά ανθρώπους για τους οποίους πέρασε η ημερομηνία –δεν είναι δα έγκλημα καθοσιώσεως- και οι οποίοι έρχονται και έχουν νόμιμο δικαίωμα να διοριστούν ισχυρίζεστε ότι δεν έπρεπε να τους διορίσω; Δηλαδή τι ισχυρίζεστε; Είναι φίλοι σας οι κοινωνιολόγοι και οι οικονομολόγοι που εκόπτεστο να μην τους απολύσουμε και που τους ξαναπροσλάβαμε με νόμο; Και καλά κάναμε για λόγους χρηστής διοίκησης.
    Να συνεχίσω για άλλα περιστατικά; Έχουμε δώδεκα περιπτώσεις στο Υπουργείο Παιδείας όπου δικαστικές αποφάσεις κατέρριψαν τους χειρισμούς της προηγούμενης ηγεσίας του Υπουργείου και όπου αναγκαστήκαμε να προσλάβουμε τους προσφεύγοντες, να κρατήσουμε αυτούς που είχαν διοριστεί ήδη από χρόνια για λόγους χρηστής διοίκησης και να προσλάβουμε και ένα πλήθος ενδιαμέσων πάλι για λόγους χρηστής διοίκησης.
    Εσείς δεν κόπτεσθε με τα σοσιαλιστικά σας ιδεώδη όπου τίθεται τέτοιο θέμα «γιατί απολύετε αυτόν, γιατί κάνετε εκείνο ή το άλλο»; Λοιπόν να πείτε εδώ πέρα τι θέλετε. Υπάρχουν εξήντα με εβδομήντα άτομα της πληροφορικής που δεν τους είχε προσλάβει η ηγεσία του Υπουργείου Παιδείας, οι οποίοι προσέφυγαν στα δικαστήρια, και τους οποίους το Υπουργείο αναγκάστηκε να τους προσλάβει και τώρα το Συμβούλιο της Επικρατείας ρίχνει την πρόσληψή τους. 
      Να πείτε εδώ σήμερα τι θέλετε για τη νομιμότητα που κόπτεστε και τις ιστορίες που μας διηγείστε εδώ. Τι θέλετε; Πάρτε θέση. Θέλετε ένα άτεγκτο Υπουργείο με τον τύπο του νόμου να τα «καθαρίζει» όλα; Θα το πείτε εδώ και τώρα. Δεν θα κοροϊδεύετε ούτε εμάς, ούτε θα επικαλείσθε διάφορα δημοσιεύματα, για να μιλάμε εδώ πέρα σοβαρά. 
      Όπως γνωρίζετε, οι συγκεκριμένοι διορίστηκαν και το Υπουργείο απήντησε. Τα είπατε, κύριε Παντούλα. Ήταν Χριστούγεννα περίπου όταν διορίστηκαν. Κατ’ αρχάς παρέμειναν στις θέσεις αυτοί που ήταν αναπληρωτές –και ήταν έξι άτομα αυτοί που ήταν ήδη αναπληρωτές και παρέμειναν εκεί- και εν συνεχεία τους τοποθετήσαμε και μάλιστα όχι ευνοϊκά. 
      Εσείς μου λέτε τώρα ότι και διορίστηκαν παράνομα και ήταν γνωστοί μας. Ε, λοιπόν, κανένας δεν είναι γνωστός μας. Κάποιος πηγαίνει στο γραφείο του Υπουργού και διαμαρτύρεται. Ο κ. Λοβέρδος έχει θητεύσει ως Υφυπουργός στο Υπουργείο Εξωτερικών και το ξέρει. Εσείς οι υπόλοιποι δεν το ξέρετε.
      Εμένα όταν έρχεται κάποιος στο γραφείο μου και κάνει μία αίτηση, τη διαβιβάζει ο διευθυντής μου κατευθείαν στις υπηρεσίες για να πάρουμε απάντηση. Δεν έχει σημασία που έκανε αίτηση κάποιος. Είναι νόμιμος ή δεν είναι; 
      Είναι νόμιμοι, λοιπόν, οι εκπαιδευτικοί που προσελήφθησαν. Βρήκατε, λοιπόν, τους δεκαεπτά εκπαιδευτικούς που προσελήφθησαν νομίμως για να κάνετε επερώτηση, αλλά ξεχάσατε το πλήθος των παρανομιών που έχετε κάνει, ξεχάσατε τις δικαστικές αποφάσεις, ξεχάσατε ότι το Υπουργείο Παιδείας βρίσκεται ανάμεσα στο Συμβούλιο της Επικρατείας, στο Νομικό Συμβούλιο του Κράτους και το Διοικητικό Εφετείο για διάφορες αμαρτίες του παρελθόντος και έρχεστε εδώ να θέσετε ζητήματα δήθεν απόλυτης τήρησης του Συντάγματος και νομιμότητας και να μιλήσετε και για ηθική τάξη. 
      Λοιπόν, εγώ θεωρώ ότι δεν έχετε ούτε το κύρος, ούτε τίποτα άλλο για να μιλήσετε σ’ εμένα και στην ηγεσία συνολικά του Υπουργείο Παιδείας για ηθική τάξη. Μπορεί να κάνετε κριτική όποια θέλετε, μπορείτε να μιλήσετε για λάθη ό,τι θέλετε. Για ηθική τάξη δεν μπορείτε να μιλήσετε, γιατί κι εγώ αν κάνω την επερώτηση, όπως την κάνετε εσείς και αρχίσω και πηγαίνω από εδώ και από εκεί και την κάνω γενικευμένη, τότε θα δούμε πολύ δυσάρεστα πράγματα. Εγώ σας είχα πει από τον Ιούλιο ότι δεν έχω την πρόθεση μετά τον Σεπτέμβριο να έρχομαι εδώ και να λέω τα έργα και τις ημέρες σας, αλλά να λέω πώς θα πάμε μπροστά.
      Αλλά εσείς επιμένετε. Τι θα πούμε –λέει- στους μαθητές για τον καθηγητή που διορίστηκε παράνομα. Πλήθος παρανόμων διορισμών επί ημερών σας. Το μόνο που σας σώζει είναι ότι είστε καινούργιοι Βουλευτές. Τίποτα άλλο. Αυτήν τη δικαιολογία να βρω. 
      Εργατική Πρωτομαγιά. Κύριοι συνάδελφοι, πάλι δεν γνωρίζετε το νόμο, αφού κόπτεστε περί νομιμότητας. Δεν υπάρχει κανένας νόμος που να προβλέπει μεταφορά αργίας. Πρώτη παράγραφος. 
      Δεύτερη παράγραφος. Υπάρχει νόμος, του αειμνήστου Κουτσόγιωργα, που λέει ότι διευκολύνονται οι εργαζόμενοι, όταν υπάρχουν παρόμοιες εκδηλώσεις, να συμμετάσχουν. 
      Τρίτον. Έχουμε να κάνουμε με σχολεία και με παιδιά. Εσείς, δηλαδή, τι λέτε; Τα παιδιά είναι σαν τους εργαζόμενους σ’ ένα Υπουργείο που θα πάνε και θα φύγουν εν συνεχεία και ο καθένας θα πάει στο σπίτι του; Δεν έχει καμία ιδιαιτερότητα το σχολείο; Εμείς, λοιπόν, οφείλαμε να κάνουμε τέσσερα πράγματα... 
      ΧΡΗΣΤΟΣ ΑΗΔΟΝΗΣ: Το ΦΕΚ της Κυβέρνησης λέει για μεταφορά.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Μη διακόπτετε, κύριε συνάδελφε. Όταν θα τελειώσω μπορείτε να κάνετε τα σχόλια σας, γιατί η φαντασία σας τρέχει μακριά. Είπατε ότι ακύρωσα και τον Πρωθυπουργό!
      Λοιπόν, πρώτη παράγραφος. Εμείς δεν έχουμε καμία διάθεση να εμποδίσουμε τους εργαζομένους να απεργήσουν. Όποιος θέλει, απεργεί. Ο νόμος ορίζει τα της απεργίας. Αυτό δεν έκανε η κυβέρνηση σας; Τι θέλετε να μας πείτε: ότι η κυβέρνησή σας λειτουργούσε υπό συνθήκες πλήρους παρανομίας; Εμείς κάναμε το νόμο για τις απεργίες; Εσείς δεν τον κάνατε; Εκτός εάν μας πείτε εδώ ότι δεν τον εφαρμόζατε, γιατί είχατε άλλα συστήματα, να λειτουργείτε εκτός νόμου. 
      Δεύτερη παράγραφος. Υπάρχουν αυτοί οι οποίοι δεν θέλουν να απεργήσουν, αλλά θέλουν να συμμετάσχουν στις εκδηλώσεις. Δεν έχουν δικαίωμα; Δεν πρέπει αυτοί να το δηλώσουν, διότι πρέπει να κάνει πρόγραμμα ο διευθυντής; Τι θα γίνει; Θα έρθουν τα παιδιά στο σχολείο και αν κάποιος της τελευταίας ώρας δεν το δηλώσει, θα περιμένουν επί ώρες χαζεύοντας εδώ και εκεί, για να περιμένουν τον καθηγητή της τελευταίας ώρας; Πρώτη φορά το ακούτε ότι συμπτύσσεται πρόγραμμα; Από τότε που έγινε το ελληνικό κράτος γίνονται αυτά. Τώρα μας τα λέτε εσείς; 
      Θέμα τρίτο. Αυτός που δεν θέλει ούτε να κάνει απεργία, ούτε να συμμετάσχει στις εκδηλώσεις, δεν θα κάνει το μάθημά του; Δεν κατάλαβα. Εσείς θα του υποδείξετε τι θα κάνει; Δεν θα του δώσουμε αυτήν την ευκαιρία; Δεν ζούμε σε δημοκρατία, ή τα έχουμε μπερδέψει; Αυτή είναι η πραγματικότης. 
      Και όταν έρχεται το Υπουργείο και λαμβάνει υπ’ όψιν και τους μαθητές και σέβεται τους γονείς και την προσωπική τοποθέτηση, πεποίθηση, βούληση του εκπαιδευτικού, νομίζω πως μόνο στη σφαίρα του παραλόγου είναι δυνατόν να κάνετε παρόμοια σχόλια. Εκτός αν μου βρείτε εσείς τρόπο μέσω του οποίου θα το κάνατε καλύτερα ή θα αφήνατε τα παιδιά στους δρόμους ή θα κλείνατε το σχολείο. Λοιπόν, δεν είναι αργία η Τετάρτη, κυρίες και κύριοι συνάδελφοι, αυτό λέει η Κυβέρνηση. Και τα συνδικάτα λένε ότι θέλουν απεργία. Καλά κάνουν, δημοκρατικό τους δικαίωμα και όσοι θέλουν να συμμετάσχουν καλά κάνουν. Όμως τα της απεργίας, τα της αργίας και τα υπόλοιπα τα ορίζει ο νόμος και το Σύνταγμα, δεν τα ορίζει ο καθένας κατά το δοκούν. 
      Έτσι, λοιπόν, αν θέλετε να συζητάμε και να είμαστε εδώ, να κάνετε κοινοβουλευτικό έλεγχο και να βοηθήσετε με την κριτική σας, διότι η κριτική είναι καλό πράγμα, καλό είναι να μην υβρίζετε, να ομιλείτε περί γεγονότων και επί γεγονότων και επί της νομιμότητας και τότε είμαι βέβαιη ότι θα συνεννοηθούμε απολύτως. Διότι εμείς δεν ανήκουμε σε αυτούς που πιστεύουν ότι τα κάνουν όλα τέλεια. Όλα τέλεια τα κάνει αυτός που δεν κάνει τίποτα. Πέραν του γεγονότος, βεβαίως, ότι όπως φαίνεται ή ήταν όλα άριστα μέχρι τώρα που ήρθαμε εμείς και ξαφνικά χάλασαν ή ήταν όλα μπάχαλο και μας κατηγορείτε γιατί δήθεν δεν προχωρούμε. Διαλέγετε και παίρνετε. 
      Κατά τα άλλα, εδώ θα είμαστε να συζητάμε με όλο το σεβασμό που σας έχω, αλλά σας παρακαλώ, δεν αρμόζει στο Υπουργείο Παιδείας ούτε να υπάρχουν προσωπικοί χαρακτηρισμοί, ούτε να υπάρχουν σχόλια που δεν ανταποκρίνονται στην πραγματικότητα. Να μιλάμε τη γλώσσα της αλήθειας και επί γεγονότων και η συζήτηση και ο διάλογος να είστε βέβαιοι ότι και θα συνεχιστεί και θα ανοίγει συνεχώς, γιατί δεν είναι μόνο για σήμερα ούτε για λίγους μήνες. Γνωρίζετε ότι γίνεται διάλογος σε όλες τις χώρες της Ευρωπαϊκής Ένωσης και γνωρίζετε ότι οι πόρτες είναι ανοιχτές. Σε τελευταία ανάλυση γνωρίζετε ότι το όργανο του διαλόγου που το είχατε θαμμένο στα συρτάρια το ξεθάψαμε εμείς. Ενοχλεί αυτό. Ε, τι να κάνουμε; Ας ενοχλεί. Όλοι κάνουν λάθη, όλοι έχουν και θετικά. Αφήστε το παρελθόν και καθίστε να συζητήσουμε για σοβαρά θέματα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ανδρέας Λοβέρδος. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, κυρίες και κύριοι, να ευχηθώ χρόνια πολλά, Χριστός Ανέστη και καλή συνεργασία για τους επόμενους μήνες μέχρι να ολοκληρωθεί αυτή η Σύνοδος της Βουλής.
      Κύρια Υπουργέ, με όλο το σεβασμό, για τα θέματα της αργίας δεν φτάνει ότι δεν τα χειρίζεστε καλά, δεν φτάνει που δεν επιτρέπετε στο διάλογο να πάει στην ουσία, γιατί μένει στο «δεν συντονίζεστε» -και δεν συντονίζεστε- μία ολόκληρη κυβέρνηση γίνεται περίγελο, διότι δεν καταφέρνει να έχει πει στον κατάλληλο χρόνο ναι ή όχι σε κάτι, ότι αυτή τέλος πάντων είναι η απόφαση. Σας μέμφονται οι πιο πολλοί γι’ αυτό. Πηγαίνετε το διάλογο από την ουσία στην αδυναμία συντονισμού σας. Δεν φτάνει, λοιπόν, που αυτό είναι πασιφανές και πρέπει και σας να σας ενοχλεί, πηγαίνετε και στην ουσία, πηγαίνετε παρακάτω, όπου το  δικαίωμα, το κατακτημένο από δεκαετίες και από τους αγώνες για τον εορτασμό αυτής της μέρας, αυτής της κοινωνικής αργίας, όπως πολύ εύστοχα λέγεται, φαίνεστε να είστε στη θέση της Κυβέρνησης που το παραχωρεί, μιας κυβέρνησης η οποία τη δημοκρατία την αντιλαμβάνεται σαν ένα αγαθό που το παραχωρεί ή δεν το παραχωρεί. Και στο αλαλούμ αυτό της έλλειψης συντονισμού, το Υπουργείο Παιδείας προσέθεσε σήμερα το δικό του οβολό. Είναι γι’ αυτόν που θα πάει, που δεν θα πάει, αν πάει από το πρωί, αν φύγει μετά, περαιτέρω απόδειξη αδυναμίας συντονισμού. Και επιτέλους τόσο δύσκολο ήταν για όλα αυτά να τα έχετε πει όλοι μαζί και να έχετε πάρει μία απόφαση, όποια και αν είναι αυτή; Ούτε και αυτό είστε σε θέση να κάνετε. 
      Εάν κανείς κάνει αυτήν τη διαπίστωση, θα δει ότι είναι προβληματικό το πώς χειρίζεται αυτή η Κυβέρνηση τα εθνικά θέματα, πώς χειρίζεται τα μεγάλα θέματα του τόπου. 
      Κυρία Υπουργέ, κύριε Υφυπουργέ, με τη σημερινή επερώτηση η Αντιπολίτευση θέλει να διατυπώσει μία απορία. Πώς είναι δυνατόν να έχετε διακηρύξει με πάρα πολλές ευκαιρίες και σε πολλούς τόνους την παιδεία και τον πολιτισμό ως «βαρύ πυροβολικό» αυτής της Κυβέρνησης και με την πρακτική σας, πραγματικά, να υπονομεύετε και το ένα και το άλλο;
      Είναι δυνατόν, μία κυβέρνηση να δηλώνει με συνεντεύξεις της Υπουργού –μία ήταν αυτή η χθεσινή στην «ΕΛΕΥΘΕΡΟΤΥΠΙΑ» της Κυριακής- μεταρρυθμίστρια και στην πράξη τίποτα να μην κάνει και για την αξιολόγηση που λέγατε χθες και γι’ αυτό που είπατε προ δύο μηνών με ανακοίνωση Τύπου και με δηλώσεις σας για τις περίφημες εισαγωγικές εξετάσεις, όπως θα γίνουν του χρόνου με βάσεις και δίχως τίποτα προπαρασκευαστικό να έχει υπάρξει, δίχως να έχει ερωτηθεί ούτε ένας από τους Βουλευτές σας που ανήκει σε μία περιφέρεια απ’ αυτές που θα θίξουν τα μέτρα με το βίαιο κλείσιμο ορισμένων περιφερειακών ΤΕΙ και ΑΕΙ; 
      Για όλους αυτούς τους παράγοντες και τους συντελεστές μιας μεταρρύθμισης που ανακοινώνεται στους τίτλους, αλλά δεν έχει σάρκα και οστά, δεν έχει πόδια να πατήσει στην πραγματικότητα, μήπως είναι εύλογο να αναρωτηθούμε και εμείς αν όλα αυτά είναι απλές διακηρύξεις, απλές μεγαλοστομίες, απλά άλλοθι μιας ενεργητικότητας που στην πράξη δεν υπάρχει;
      Αυτές είναι απορίες εύλογες μιας αντιπολίτευσης που θέλει να κάνει με συνέπεια τη δουλειά της.
      Παράλληλα, είναι δυνατόν, κυρία Υπουργέ, αν με ακούτε, να θεωρείτε «βαρύ πυροβολικό» τα θέματα της εκπαίδευσης και της παιδείας και δύο φορές σ’ αυτήν την Αίθουσα ο Πρωθυπουργός να έχει εξαγγείλει διάλογο για τα θέματα αυτά και, όπως θα περιγράψω στη συνέχεια της τοποθέτησής μου, ο διάλογος ποτέ να μην έχει γίνει, παρά μόνο να υπάρχει ως πρόσχημα; 
      Είναι δυνατόν ο Πρωθυπουργός και κατά τη συζήτηση του προϋπολογισμού εδώ και στις 8 Νοεμβρίου του 2004, όταν έγινε η προ ημερησίας διατάξεως συζήτηση για την πορεία της παιδείας, να αναφέρεται στο επιθυμητό 5% των δαπανών για την παιδεία, 5% επί του Ακαθάριστου Εθνικού Προϊόντος και τον πρώτο χρόνο από τα τρία χρόνια που έχετε, οι δαπάνες να μειώνονται από το 3,61% στο 3,58%; 
      Είναι δυνατόν να προϋπολογίζονται, κυρίες και κύριοι Βουλευτές, εξαρχής οι δαπάνες, πολύ μειωμένες για τα σχολικά κτήρια, πολύ μειωμένες για το ολοήμερο σχολείο, του οποίου και τμήματα περικόπτετε και ώρες διδασκαλίας έχετε περικόψει;
      Είναι δυνατόν να εξαγγέλλετε αυξήσεις των δαπανών για την παιδεία και να κάνετε δραστήρια μία άνευ προηγουμένου περικοπή των δαπανών για την εκπαίδευση από τους προϋπολογισμούς που το κεντρικό κράτος εξασφαλίζει για τη Νομαρχιακή Αυτοδιοίκηση; 
      Από πλευράς πόρων πάτε πίσω. Πάτε πίσω και δεν λέτε την αλήθεια εδώ στη Βουλή. 
      Όμως σε ποια πεδία πάτε πίσω; Ποια είναι αυτά που δέχονται πρώτα αυτή την ανάλγητη πολιτική; Τα πεδία, στα οποία η κοινωνία επωφελείται από ρυθμίσεις μιας φιλολαϊκής κυβέρνησης, που εσείς δεν είστε.
      Ολοήμερο σχολείο: Πίσω σε τμήματα, σε ώρες!
      Οργανισμός Σχολικών Κτηρίων, κτήρια για τα παιδιά: Πίσω σε δαπάνες!
      Δαπάνες για τα σχολεία στην περιφέρεια: Πίσω και αυτές! 
      Αυτές είναι οι περίφημες περικοπές που συγκροτούν μία αγωνιώδη προσπάθεια να εξασφαλιστούν χρήματα για άλλες πολιτικές, να μειωθεί η σπατάλη; Αυτό ορίζετε ως σπατάλη; Τις κοινωνικές δαπάνες; Τότε, η πολιτική σας είναι δημαγωγική για τον κόσμο που σας ακούει και την κοινή γνώμη και απολύτως ταξική στη στενή της ουσία και στη σκέψη σας.
      Ταυτοχρόνως με αυτά που διαβάζει όλος ο ελληνικός λαός αυτές τις μέρες για το ρεκόρ αυξήσεων -δεν σας αφορά, αφορά  το Υπουργείο Ανάπτυξης, αλλά δεν μπορεί να μην έχετε γνώμη γι’ αυτό…
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν πειράζει, πείτε τα όλα. 
      ΑΝΔΡΕΑΣ ΛΟΒΕΡΔΟΣ: Για το ρεκόρ αυξήσεων στα ιδιωτικά σχολεία που σημειώνεται την ακαδημαϊκή περίοδο 2005-2006, τότε κάνετε ρουά ματ στις φτωχότερες οικογένειες.
      Κάνετε πραγματικό ρουά-ματ. Κλείνετε κάθε διέξοδο προς την ιδιωτική εκπαίδευση, γιατί αυξάνετε το κόστος της και από την άλλη, όπου η οικογένεια που ταλαιπωρείται από τις αδυσώπητες ανάγκες της ζωής έχει πρόβλημα και χρειάζεται την κρατική στοργή, εκεί περικόπτετε τις δαπάνες. Γιατί δεν τα λέτε καθαρά τα πράγματα; Μια στοιχειώδης προσέγγιση του τρόπου εκτέλεσης του προϋπολογισμού του Υπουργείου Παιδείας, μια στοιχειώδης προσέγγιση αυτών που γράφονται κάθε ημέρα στις εφημερίδες -γιατί πολλά γράφονται στις εφημερίδες και είναι αληθή- δίνουν την εντύπωση, κυρία Υπουργέ και κύριε Υφυπουργέ, ότι εσείς του βαρέως πυροβολικού, δηλαδή της παιδείας, κατά τις εξαγγελίες του Πρωθυπουργού, έχετε κάνει τα πράγματα ανάποδα από ό,τι τα λέτε στον κρίσιμο αυτόν τομέα. 
      Και απόδειξη απτή ότι έτσι έχουν τα πράγματα –και δεν είναι αυτό μια κουβέντα της Αντιπολίτευσης για να πει κάτι- προκύπτει από ένα δεύτερο στοιχείο. Το είπαμε και στον κ. Ταλιαδούρο, όταν είχε απαντήσει στην προηγούμενη επερώτησή μας.
    Κυρία Υπουργέ, από αυτό το Βήμα ο κύριος Πρωθυπουργός στις 8 Νοεμβρίου, τη παρουσία σας –πήρατε το λόγο μετά εσείς- δεν υποσχέθηκε διασύνδεση του Εθνικού Συμβουλίου Παιδείας με τη Διαρκή Επιτροπή Μορφωτικών Υποθέσεων της Βουλής; 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Εγώ το πρότεινα, κύριε συνάδελφε.
      ΑΝΔΡΕΑΣ ΛΟΒΕΡΔΟΣ: Πότε έγινε μία συνεδρίαση γι’ αυτό το θέμα; Πείτε μου. Το Εθνικό Συμβούλιο Παιδείας, όπως σας είπα από το έδρανό μου πριν, υπάρχει επειδή είναι το ΠΑΣΟΚ παρόν. Εάν το ΠΑΣΟΚ αποσύρει την παρουσία του από εκεί -δεν θα το κάνουμε- κυρία Υπουργέ, θα είστε μόνη σας. Νομιμοποιούμε ένα διάλογο και μας το μετατρέπετε σε πολιτικό κόστος;
      Λέει ο κ. Καραμανλής εδώ ότι θα διασυνδεθεί ο ένας διάλογος σε επίπεδο Συμβουλίου με την Επιτροπή Μορφωτικών Υποθέσεων και έχουν περάσει πέντε μήνες και δεν έχετε φέρει τίποτα. Και τώρα ανακοινώνει –και το χαιρετίσαμε αυτό- ο κ. Σπηλιόπουλος στη Διαρκή Επιτροπή ότι δύο θέματα θα έλθουν σε αυτήν την Επιτροπή το μήνα Μάιο. Είναι η παιδεία, η εκπαίδευση των ομογενών και η πολυπολιτισμική  εκπαίδευση. Ναι, μα ο κύριος Πρωθυπουργός είχε αναφέρει εδώ τα θέματα της αξιολόγησης. Δεν μας είπε ο κύριος πρόεδρος της Διαρκούς Επιτροπής ότι θα τα συζητήσουμε. Τεκμαίρεται ότι θα πάτε στο Μπέργκεν, χωρίς να έχετε συζητήσει στη Βουλή των Ελλήνων, έστω και στοιχεία ενός προσχεδίου νόμου. Θα πάτε στο Μπέργκεν, μη έχοντας ακούσει τη γνώμη των άλλων κομμάτων της ελληνικής Βουλής.
      Πέραν, όμως, της ποιότητας και της αξιολόγησης, ο κύριος Πρωθυπουργός εδώ είχε μιλήσει και για τα συμπληρωματικά διπλώματα και για άλλα τρία μείζονα εκπαιδευτικά θέματα. Δεν τα φέρατε. Άρα, εμείς κάνουμε απολύτως νομιμοποιημένοι μια ερώτηση. Εσείς δεν κάνετε αυτά που ο Πρόεδρος της Κυβέρνησης λέει ή όλοι μαζί μας εμπαίζετε. Νομίζω ότι το δεύτερο είναι πολύ πιο εύκολο να το πιστέψει μια Αξιωματική Αντιπολίτευση που εμβρόντητη βλέπει ότι τίποτα, ούτε και ο διάλογος ακόμη δεν υλοποιείται από την Κυβέρνηση του τόπου.
      Πέρα, όμως, από αυτά τα γενικότερα πολιτικά θέματα, που εγώ μέχρι στιγμής έχω θίξει, έχουμε ένα πολύ δυσάρεστο θέμα να συζητήσουμε σήμερα και κατά βάση, και από αυτό ορμώμενοι, κάνουμε και τις γενικές πολιτικές αναγωγές μας.
      Κυρία Υπουργέ, ζούμε μια συνολική κυβερνητική πολιτική, αλλά και από το δικό σας Υπουργείο, ιδιαιτέρως σκληρή σε ό,τι αφορά τον κομματισμό. Σκληρός κομματισμός είναι η πρακτική σας. Οι συνάδελφοι, νομίζω, με έναν πάρα πολύ χαρακτηριστικό τρόπο σημείωσαν ένα περιστατικό αυτού του κομματισμού. 
      Εσείς και ο κ. Καλός πέρυσι το καλοκαίρι στη Διαρκή Επιτροπή Δημόσιας Διοίκησης, αλλά και στην Ολομέλεια είχατε πει ότι γι’ αυτούς τους προσωρινούς προϊσταμένους της πρωτοβάθμιας και της δευτεροβάθμιας υπάρχει καθορισμένος χρόνος. Αύγουστος του 2005, σε δύο μήνες. Εσείς μάλιστα είχατε πει ότι μπορεί και νωρίτερα να έχουν ολοκληρωθεί οι διαδικασίες για αποκατάσταση της τάξης στο πεδίο αυτό, βάζοντας κίνητρα τα οποία θα έχετε συζητήσει πριν κ.ο.κ.
      Απαντώντας στην κ. Ράπτη, αναφερθήκατε σε θέμα που ανακοινώθηκε πριν από το Πάσχα, αλλά θα μπει τώρα, μετά το Πάσχα, στο διάλογο. Πότε θα ολοκληρωθεί αυτή η συζήτηση; Πότε θα θεσπιστεί η νομοθετική διάταξη; Πότε θα γίνει πράξη αυτή εφαρμοζόμενη; Οπωσδήποτε πολύ πέρα από τον Αύγουστο του 2005. Πότε θα γίνουν οι σχετικές διαδικασίες εφαρμογής; Οπωσδήποτε πολύ πέρα από τον Αύγουστο του 2005. 
      Πώς, όμως, κυρία Υπουργέ, θα παρατείνετε τη θητεία αυτών των προσωρινών; Μήπως με ρύθμιση που θα φέρετε εδώ περί παρατάσεως της θητείας τους; Μήπως πάτε στη λογική ουδέν μονιμότερον του προσωρινού; Μήπως αυτό το θερινό πραξικόπημα του Ιουλίου του 2004 πάτε σιγά-σιγά να το κάνετε πάγια και μόνιμη κατάσταση; Πρέπει να πάρετε θέση για όλα αυτά. 
	Υπάρχουν προβλήματα διαχείρισης, παρατυπίες, σκληρός κομματισμός. Οι συνάδελφοι μίλησαν για δεκαεπτά περιπτώσεις. Εγώ θα πάρω ως βάση ένα δημοσίευμα του «ΕΠΕΝΔΥΤΗ» της 27ης Απριλίου του τρέχοντος έτους, ένα δημοσίευμα, σύμφωνα με το οποίο και άλλες περίπου εκατό περιπτώσεις μπορούν να προστεθούν σ’ αυτήν τη λίστα των περιστατικών της παρατυπίας, για να σας ρωτήσω το εξής: Αληθεύει, κυρία Υπουργέ, ότι κάνατε δεκτή γνωμοδότηση του Τμήματος του Νομικού Συμβουλίου του Κράτους στις 29 Σεπτεμβρίου του 2004 σε ό,τι αφορά τις προσλήψεις περίπου εκατό ανθρώπων που δεν τους πήρατε ούτε από τον κατάλογο των επιτυχόντων και διοριστέων ούτε από τον κατάλογο των αναπληρωτών, όπως ο νόμος ορίζει, αλλά από άλλο κατάλογο επιτυχόντων αλλά μη διοριστέων, ενώ το Υπουργείο Εσωτερικών απαγορεύει αυτήν την πρακτική; Το Υπουργείο Εσωτερικών ρητά λέει ότι, για να υπάρξει αυτή η ρύθμιση, πρέπει να προϋπάρξει νομοθετική λύση ή απόφαση του Συμβουλίου της Επικρατείας. Είναι εκατό τα παραδείγματα αυτών των παρατυπιών; Έχει σημασία να μην είναι έτσι. Θα μας άρεσε η πολιτική αντιπαράθεση να γίνει με όρους πολιτικής. Έχει σημασία να κάνουμε λάθος. Έχετε το χρόνο μετά για να αποδείξετε ότι αυτές οι εκατό περιπτώσεις καλύφθηκαν νομοθετικά. Όμως, τίθεται το ερώτημα: Καλύφθηκαν νομοθετικά; Όχι, είναι η απάντηση. Τότε πώς καλύφθηκαν; Με μεταγενέστερη γνωμοδότηση που εσείς κάνατε δεκτή ένα μήνα μετά από τη διενέργεια των συγκεκριμένων διορισμών.
	Κυρία Υπουργέ, εγώ νομίζω ότι τα πράγματα είναι πολύ καθαρά και μάλιστα σε πολιτικό επίπεδο τα πράγματα είναι ιδιαιτέρως καθαρά. Θα ήθελα να υποβάλω ένα ερώτημα όχι ρητορικό, αλλά πραγματικό. Πότε θα κουβεντιάσουμε για την πολιτική στο χώρο της παιδείας; Εσείς, η νυν ηγεσία του Υπουργείου, είχατε το μοναδικό προνόμιο να έρθουν εδώ δύο πολιτικοί αρχηγοί στις 8 Νοεμβρίου και να διατυπώσουν πολύ ενδιαφέρουσες και πρωτοποριακές απόψεις. Πότε άλλοτε Υπουργός Παιδείας είχε αυτή την τύχη; 
      Για όλα αυτά, μετά από δεκατέσσερις μήνες, θα ήθελα να μου πείτε το εξής: Πρώτον, για ποια θέματα έχετε ενημερώσει την Ελληνική Βουλή και δεύτερον για ποια θέματα έχετε πάρει αποφάσεις; Μήπως έχετε πάρει αποφάσεις για την αξιολόγηση; Μήπως έχετε πάρει αποφάσεις για τη μετατροπή των βάσεων των εισαγωγικών; Πείτε εδώ, στη Βουλή των Ελλήνων, μετά από δεκατέσσερις μήνες ένα μείζον θέμα πολιτικής για το οποίο έχετε πάρει ένα μέτρο και παρουσιάστε το. 
	Εμείς θέλουμε να σας πούμε ότι χάσατε τον κρίσιμο χρόνο. Μετά από δεκατέσσερις μήνες και αν πάρουμε τα πράγματα με τη λογική του διαλόγου και των μεταρρυθμίσεων που χρειάζονται και τη Βουλή, μετά από ενάμιση με δύο χρόνια καμία Κυβέρνηση δεν μπορεί να πάρει τις κρίσιμες και μείζονες αποφάσεις της. Έχετε χάσει τον κρίσιμο χρόνο για να υλοποιήσετε κάτι από αυτά που ως ευκαιρία σας προσέφερε η συζήτηση σε αυτήν την Αίθουσα στις 8 Νοεμβρίου.
	Κυρία Υπουργέ, κύριε Υφυπουργέ, με θλίψη διαπιστώνουμε ότι η αποτυχία του Υπουργείου Παιδείας δεν είναι πρόσκαιρη, αλλά είναι, δυστυχώς, οριστική. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή σύμφωνα με το άρθρο 86 του Συντάγματος και το ν.3126/2003 περί ποινικής ευθύνης των Υπουργών πρώτον μηνυτήρια αναφορά κατά του Υπουργού Εμπορικής Ναυτιλίας κ. Εμμανουήλ Κεφαλογιάννη, δεύτερον μηνυτήρια αναφορά κατά του πρώην Υπουργού Εμπορικής Ναυτιλίας κ. Γεωργίου Ανωμερίτη και τρίτον δικογραφία η οποία αφορά τον πρώην Υπουργό Εθνικής Άμυνας κ. Απόστολο-Αθανάσιο Τσοχατζόπουλο, σχετικά με τη νομιμότητα της σύμβασης προμήθειας τροχοφόρων οβιδοβόλων ΣΟΥΖΑΝΑ.
	Η κ. Γιαννάκου θέλει να κάνει μία παρέμβαση. Άλλωστε, από τα είκοσι πέντε λεπτά που θα ομιλούσε έκανε χρήση μόνο των δεκαπέντε.
	ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
	Επειδή έθεσε άλλα θέματα ο κ. Λοβέρδος, θέλω να του πω το εξής: Πρώτα απ’ όλα, κύριε Βουλευτά, το διάλογο στο ΕΣΥΠ και την επίκληση της Επιτροπής Μορφωτικών Υποθέσεων την έκανα εγώ, δική μου πρόταση ήταν. Σας είπα από τότε -και έχετε όλη τη δυνατότητα ως κόμμα διότι διαθέτετε τους Βουλευτές- να το ζητήσετε και προφορικώς από τον Πρόεδρό σας. Εγώ δήλωσα από την πρώτη στιγμή ότι είμαι στη διάθεσή σας και δεν υπάρχει κανένα ζήτημα περί αυτού, δηλαδή δε χρειάζεται να υπάρχει ένα νομοσχέδιο για να συζητήσουμε. 
	Θα σας πω βεβαίως ότι συμμετέχετε στο διάλογο. Έγινε δύο φορές ουσιαστική και επιστημονική συζήτηση για την αξιολόγηση και πρέπει να αναζητήσετε τι είπαν οι εκπρόσωποί σας για την αξιολόγηση. Η αξιολόγηση δεν είναι μία ιστορία που την εφευρίσκει ο καθένας, είναι μία άκρως επιστημονική υπόθεση. Υπάρχει το ευρωπαϊκό δίκτυο αξιολόγησης στο οποίο πρέπει να ανταποκριθούμε. Σας πληροφορώ ότι το Βέλγιο πριν από λίγους μήνες εξεβλήθη, διότι είχαν ιδιότυπους τρόπους να κάνουν αξιολόγηση. Έχουμε αυτές τις απόψεις, το σχέδιο νόμου είναι σχεδόν έτοιμο, θα το διαβιβάσουμε στους υπεύθυνους και δεν τίθεται θέμα ότι θα συζητηθεί και στην Επιτροπή Μορφωτικών Υποθέσεων, όπου ο καθένας να πει την άποψή του, αλλά οι δεσμεύσεις είναι δεσμεύσεις. 
      Βεβαίως, στην Επιτροπή Μορφωτικών Υποθέσεων θα σας φέρω και τις δεσμεύσεις που είχαν αναλάβει οι Υπουργοί σας, γιατί παριστάνετε ότι δεν ξέρετε τίποτα «για το φόνο». Δεν πρόκειται περί φόνου φυσικά, πρόκειται περί καλής υπόθεσης, αλλά καλό είναι να τα έχετε υπόψη σας για να μην έρχεστε εδώ και να λέτε οτιδήποτε. Παραδείγματος χάρη τα πανεπιστήμια που δεν αξιολογούνται ή που δε δέχονται να αξιολογηθούν δεν παίρνουν κοινοτικά προγράμματα. Δεν το έχω υπογράψει εγώ αυτό, το έχει υπογράψει ο κ. Ευθυμίου. Το λέω για να είμαστε εξηγημένοι. Εγώ θα τηρήσω στο ακέραιο τις δεσμεύσεις που πήραν οι Υπουργοί των κυβερνήσεων διαχρονικώς, διότι το κράτος έχει συνέχεια. 
	Δεύτερον, για όλα τα υπόλοιπα θέματα –γιατί ισχυρίζεστε ότι μένετε στο διάλογο κι έτσι το νομιμοποιείτε- ο καθένας μπορεί να πει ότι φεύγει από το διάλογο, αλλά δεν πιστεύω ότι είστε παράλογοι. Η ηγεσία σας πήρε πολιτική θέση εδώ πέρα και πολύ σοβαρή και βεβαίως έχουμε ανάγκη από την άποψή σας. 
	Κύριε Λοβέρδο, με όλα αυτά που λέτε σήμερα, αναγνωρίζετε ότι τα πράγματα δεν πήγαιναν καθόλου καλά στην παιδεία όσο ήσασταν εσείς στη διακυβέρνηση, γιατί αλλιώς δε θα λέγατε όλα αυτά και δε θα περιμένατε τόσα πολλά. Δε θέλει κανείς βραβεία γιατί έκανε αυτό ή εκείνο, ούτε εγώ δηλώνω μεταρρυθμίστρια. Στην Ελλάδα μας έχουν καταστρέψει οι πολλές «μεταρρυθμίσεις». Χρειάζονται συγκεκριμένα και συγκροτημένα βήματα, τα οποία να αποτιμώνται πολύ συγκεκριμένα και πρέπει να ξέρουμε τι έργο έχει γίνει. Έχω πει επανειλημμένα ότι υπάρχουν πράγματα που έχουν γίνει και που δε χρειάζεται να αλλάξουν ούτε σε νομοθετικό επίπεδο, επομένως δε χρειάζεται να διαμαρτύρεστε.
      Μιλήσατε για εκατό εκπαιδευτικούς. Δεν ξέρω για τι μου μιλάτε και θα παρακαλούσα να μου πείτε λεπτομέρειες, αλλά για ένα μπορώ να σας βεβαιώσω: Δεν υπάρχει κανένας παράνομος διορισμός πουθενά. Όπου επρόκειτο να τηρήσουμε το νόμο, τηρήσαμε ή αποφάσεις διοικητικών εφετείων ή αποφάσεις του Συμβουλίου της Επικρατείας ή γνωμοδοτήσεις του Νομικού Συμβουλίου του Κράτους. 
      Σας είπα πριν ότι υπήρχαν δώδεκα εκκρεμότητες. Θα σας παρακαλέσω αύριο το πρωί να μου φέρετε το θέμα να το ερευνήσω. Ούτε έχει κανείς διάθεση να διορίσει τους «ημετέρους». Έχετε την εντύπωση ότι προϊστάμεθα ενός τόσο μεγάλου Υπουργείου όπως το Υπουργείο Παιδείας και θα δημιουργούσαμε θέμα για δεκαεπτά εκπαιδευτικούς «ημετέρους»; Ε, δεν είμαστε τόσο «ψιλικατζήδες», κύριε Λοβέρδο. Δεν υπάρχει τέτοιο θέμα. 
      Δεν υπάρχει περίπτωση στο Υπουργείο Παιδείας να γίνει παράνομος διορισμός. Όλα τα στοιχεία υπάρχουν και γνωρίζετε ότι η ΟΛΜΕ και η ΔΟΕ αναγνώρισαν ότι πέραν οποιασδήποτε άλλης εποχής είχαν την καλύτερη πληροφόρηση και τις πιο διαφανείς διαδικασίες. 
      Τώρα μου λέτε και για μεταγενέστερες αποφάσεις. Εγώ ξέρετε τι έκανα; Υπέγραψα μία μεταγενέστερη απόφαση που έπρεπε να είχε υπογράψει ο προκάτοχός μου δύο χρόνια πριν, αλλιώς έπρεπε να σταματήσει η έκδοση των βιβλίων γιατί είχαν γίνει αναθέσεις που δεν προβλέπονταν από το νόμο, χωρίς υπουργική απόφαση και με προσφυγές στο Συμβούλιο της Επικρατείας. Αν θέλετε να ανοίξουμε «μαύρη Βίβλο», εδώ είμαστε. Εγώ δεν το συνιστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κύριοι συνάδελφοι, χρόνια πολλά και Χριστός Ανέστη, καλή Πρωτομαγιά και καλή συνεργασία στην υπόλοιπη περίοδο και στις άλλες συνόδους, και θα προσέθετα φιλόδοξα και στις άλλες περιόδους από τις ίδιες θέσεις. 
     ΑΝΔΡΕΑΣ ΛΟΒΕΡΔΟΣ: Εννοείτε εμείς στην Αντιπολίτευση και εσείς στην Κυβέρνηση;
     ΒΥΡΩΝ ΠΟΛΥΔΩΡΑΣ: Ναι, στις ίδιες θέσεις.
     ΑΝΔΡΕΑΣ ΛΟΒΕΡΔΟΣ: Είστε πολύ αισιόδοξος....
     ΒΥΡΩΝ ΠΟΛΥΔΩΡΑΣ: Θα ήθελα, κύριοι συνάδελφοι, να πω επί της συζητουμένης επερωτήσεως, ότι οι απαντήσεις που έδωσε η κυρία Υπουργός με πείθουν. Και μάλιστα θέλω να διερωτηθώ, γιατί κάνατε την επερώτηση αυτή, η οποία στερείται της απαιτουμένης βαρύτητας.
     Με άλλα λόγια η βαρύτητα των επερωτώντων συναδέλφων, όπως το προσλαμβάνω εγώ, και για τις γνώσεις και για την κοινοβουλευτική τους αξιοσύνη είναι δυσανάλογη προς την ελαφρότητα του περιεχομένου της επερωτήσεως.
     Μήπως κάνατε λάθος, διερωτήθηκα με την κ. Κουντουρά. Δεν υπάρχουν παράνομοι διορισμοί που είναι το κεντρικό θέμα της επερώτησης. Δέκα επτά άνθρωποι κρίθηκε ότι δικαιούνται να διοριστούν. Οι χαρακτηρισμοί και οι υπερβολές δεν επιτρέπονται τόνισε η κυρία Υπουργός.
     Εγώ διερωτώμαι, γιατί κάνατε αυτήν την επερώτηση, όχι για τον αριθμό γιατί και για τον ένα αξίζει η κήρυξη πολέμου εντός εισαγωγικών, με το να αναπτύξουμε ζητήματα αρχής, ζητήματα δημοκρατικής νομιμότητας, συνταγματικής νομιμότητας και ηθικής τάξεως. Πού είναι αυτά;
     Δεν είδα τίποτα από αυτά. Από την ανάπτυξη μάλιστα είδα και μία πονηρή συμπεριφορά από μέρους σας, ότι δεν ομιλείτε ευθέως περί παρανομίας, την οποία οφείλατε να τεκμηριώσετε, να πείτε ποιοι κανόνες παραβιάστηκαν κλπ.. Έτσι θα κρίνω εγώ και ως νομικός. Κάνατε λάθος.
     ΑΝΔΡΕΑΣ ΛΟΒΕΡΔΟΣ:  Γιατί μας προκαλείτε;
     ΒΥΡΩΝ ΠΟΛΥΔΩΡΑΣ: Ηρεμήστε. Εγώ διάβασα το κείμενο, απολογούμαι ότι δεν άκουσα τον κ. Παντούλα, αλλά αυτό που εγώ κατάλαβα είναι ότι η αιτίαση για την παρανομία, επί του κειμένου τουλάχιστον και από όσους συναδέλφους άκουσα δεν έχει την τεκμηρίωση.
     Σας λέω, λοιπόν, συγκεκριμένα ότι επικουρικώς και αν δηλαδή υπάρχουν παράπονα και αιτιάσεις από τους θιγουμένους εναντίον των προσληφθέντων, η υπόθεση κατά τη δημοκρατική μας τάξη βρίσκεται στα δικαστήρια. 
     Πού είναι ο ρόλος της πολιτικής κριτικής; Μονολογώ, αλλά συμμαχώ με την κοινή λογική και με το λαϊκό αίσθημα. Τι αποδεικνύεται; Αποδεικνύεται ότι εσείς είσαστε στρεψόδικοι και δικομανείς κοινοβουλευτικά και πολιτικά. Δεν έχετε εδώ έδαφος. Και μάλιστα παρακολούθησα και το υπόλοιπο των αιτιάσεών σας. Μιλήσατε περί του διαλόγου και κάνατε μερικές αναφορές και σας διατύπωσε η Υπουργός ότι ο διάλογος είναι κεφάλαιο το οποίο επισπεύδει, λειτουργεί, στηρίζει και προωθεί η Κυβέρνηση και εσείς είσαστε έκθετοι, όχι μόνο εσείς ως κόμμα, αλλά παρουσιάζεστε στο διάλογο μη μετέχοντας ουσιαστικά, κύριε Λοβέρδο. Αυτό είναι το συμπέρασμα το δικό μου.
    ΑΝΔΡΕΑΣ ΛΟΒΕΡΔΟΣ: Κυρία Υπουργέ, έχει δίκιο;
    ΒΥΡΩΝ ΠΟΛΥΔΩΡΑΣ: Έτσι συνήγαγα εγώ.
    ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, παρακαλώ. Θα δευτερολογήσετε.
      ΑΝΔΡΕΑΣ ΛΟΒΕΡΔΟΣ: Έχει δίκιο, κυρία Υπουργέ;
      ΒΥΡΩΝ ΠΟΛΥΔΩΡΑΣ: Ωραία, κόψτε μου τη γλώσσα, κύριε Λοβέρδο, για να κάνετε καλό κοινοβουλευτικό διάλογο! Στη δευτερολογία σας, μάλιστα, να μου απαντήσετε. Και μη κάνετε κοινοβουλευτικές ζαβολιές. Δεν είναι για το επίπεδό σας. Είσαστε Κοινοβουλευτικός Εκπρόσωπος.
      Συνήγαγα λοιπόν το συμπέρασμα ότι μετέχετε και δεν καταθέτετε προτάσεις.
      ΑΝΔΡΕΑΣ ΛΟΒΕΡΔΟΣ: Μόνο εσείς το λέτε αυτό. 
      ΒΥΡΩΝ ΠΟΛΥΔΩΡΑΣ: Μα, εδώ βγήκε από το διάλογο. 
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, έχει το δικαίωμα να το λέει. Θα απαντήσετε στη δευτερολογία σας.
      ΒΥΡΩΝ ΠΟΛΥΔΩΡΑΣ: Βγήκε από το διάλογο. Ήμουν παρών. Και σας λέγω συμπληρωματικά ότι και εκείνοι οι οποίοι απέσχον από το διάλογο δεν έτυχον της δική σας αποδοκιμασίας, διότι ο διάλογος είναι κοινή υπόθεση και κοινή πρόκληση. Πρέπει να συναντηθούμε επί των θεμάτων και να συναντηθούμε για να καταλάβουμε ο ένας τον άλλον, σεβόμενοι τα προβλήματα και το μέλλον αυτής της χώρας, όπως το μέλλον ηθικά, πολιτικά και βιολογικά έχει το όχημά του που λέγεται νέα γενιά, παιδιά, παιδιά μας.
      Η παράγραφος του κομματισμού είναι πολύ αβάσιμη. Είναι ένας ισχυρισμός εντελώς αστήρικτος, ο οποίος σε τελευταία ανάλυση, εάν κάνουμε τη σύγκριση με το παρελθόν, σας βρίσκει ή σας φέρνει εκτεθειμένους για μια ακόμη φορά σε σοβαρότερα επίπεδα και θέματα.
      Τέλος, θέλω να σημειώσουμε ότι δεν είδα τα μεγάλα ζητούμενα στην υπόθεση της παιδείας, όπως θα είναι σε κάθε ευκαιρία, που έπρεπε να είναι και στην προκειμένη επερώτηση σε όλα τα ζητήματα των μορφωτικών υποθέσεων που λένε τι μορφή και τι χαρακτήρα θα έχει το περιεχόμενο της παιδείας. Δηλαδή, τι θα διδάσκουμε και σε επίπεδο αξιακό και σε επίπεδο επαγγελματικό, βιοποριστικό, από την πρώτη βαθμίδα μέχρι και την τρίτη βαθμίδα.
      Αυτό είναι ένα θέμα που πολλές φορές το βλέπω με πολλά χρόνια κοινοβουλευτικής εμπειρίας, εγώ που σας μιλώ. Εσείς, όμως, οι εξπέρ των μορφωτικών φτιάχνετε μία δυσαναλογία, «διαχείριση προσωπικού και διοικητικό μέρος παιδείας» και παρακάμπτετε, το ξεχνάτε, τι θα γίνει με τα παιδιά όσον αφορά τον ελεύθερο χρόνο τους, εάν θα βγουν φυσιολογικά από το πρέσσινγκ που τους κάνουμε στα έξι χρόνια, όπως κηρύττει διαπρύσια ο Γιάννης Ιωαννίδης, πού είναι το παιχνίδι, πού είναι εκείνα τα στηρικτικά της ψυχολογίας του παιδιού, τουλάχιστον μέχρι την εννεαετή θητεία σπουδών. Υπάρχει λοιπόν μία δυσαναλογία. Δουλεύουμε «πιστώσεις, διοικητικό και διαχείριση προσωπικού» και έχουμε ξεχάσει την ουσία της παιδείας. Η ουσία της παιδείας για το αξιακό μέρος δεν είναι δική μου δουλειά και ούτε έχω καμία πρόθεση να βγάλω το πρόγραμμα των εγκυκλίων σπουδών για το τι θα πρέπει να διδαχθεί το παιδί για τον ελληνικό πολιτισμό, για τον ευρωπαϊκό πολιτισμό, για τα πανανθρώπινα ιδεώδη και πώς να τα βάλω στο ωρολόγιο πρόγραμμα. Δεν είναι δική μου δουλειά, αλλά είναι, φαντάζομαι, μια απαίτηση της κοινωνίας της οποίας εκφραστής γίνομαι εγώ τώρα. Το ένα είναι αυτό και το δεύτερο είναι το επαγγελματικό.
      Ακούω συνέχεια τη μεγάλη αιτίαση για το σύστημα παιδείας. Λέει η αγορά με φορείς ή σαν άτυπη έκφραση και με φορείς τυπικά, «άλλα πτυχία θέλουμε, άλλες δεξιότητες θέλουμε, άλλες γνώσεις θέλουμε, άλλα μας παρέχει η τριτοβάθμια παιδεία». Θέματα, προκλήσεις επί των οποίων εμείς, δηλαδή η Υπουργός και σε ευρωπαϊκό επίπεδο και στο επίπεδο του εθνικού διαλόγου και στο επίπεδο των προγραμματικών εφαρμογών που κάνει το Υπουργείο Παιδείας της Νέας Δημοκρατίας, προχωρούμε. Εσείς στρεψοδικείτε. Δεν σας αξίζει αυτή η θέση της σπάταλης κοινοβουλευτικής αντιδικίας. Περισσότερο βρίσκω ότι σας αξίζει μια θέση συνεννόησης, προτάσεων και ουσίας για την πολιτική επί της παιδείας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των δευτερολογιών και το λόγο έχει ο κ. Παντούλας.
      Κύριε Παντούλα, έχετε στη διάθεσή σας πέντε λεπτά.
      ΜΙΧΑΗΛ ΠΑΝΤΟΥΛΑΣ: Κυρία Υπουργέ, θα σας παρακαλέσω να παραμείνετε, τουλάχιστον στην πρώτη φάση της απάντησής μου. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Έχω μιλήσει με τον Κοινοβουλευτικό Εκπρόσωπο. Εκτός αν μιλήσετε τώρα.
      ΜΙΧΑΗΛ ΠΑΝΤΟΥΛΑΣ: Τώρα, θα μιλήσω.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Τώρα; Καλώς.
      ΜΙΧΑΗΛ ΠΑΝΤΟΥΛΑΣ: Κυρία Υπουργέ, όταν δεν μπορούμε να απαντήσουμε με πολιτικά επιχειρήματα για κάποια πράγματα, τότε χρησιμοποιούμε την παραπολιτική. Και είμαι συγκεκριμένος. Γιατί δεν αναφέρετε το όνομα -να το πείτε ευθέως- το συγκεκριμένο που υπενοήσατε; Με αυτό το συγκεκριμένο πρόσωπο που λέγεται Δημήτριος Κίτσιος, ο παρακείμενός σας Υφυπουργός ασχολείται και ως Αντιπολίτευση και ως Κυβέρνηση.
      Πριν από μερικούς μήνες στη συζήτηση Επίκαιρης επερώτησης για τον Οργανισμό Σχολικών Κτηρίων είπε πάλι κάποια πράγματα χωρίς να αναφέρει το όνομα. Παρενέβησαν οι Βουλευτές του ΠΑΣΟΚ και είπαν «Πείτε ονόματα». Ξέρετε τι είπε τότε; Είπε ότι ο συγκεκριμένος εκπαιδευτικός, όταν τοποθετήθηκε Γενικός Διευθυντής στον ΟΣΚ, έπαιρνε παράλληλα και τον μισθό του ως εκπαιδευτικός και τον μισθό του ως Γενικός Διευθυντής και ήταν απόλυτο ψεύδος. Σας προκαλώ, κύριε Καλέ, να καταθέσετε τα σχετικά στοιχεία.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν είπα εγώ…
      ΜΙΧΑΗΛ ΠΑΝΤΟΥΛΑΣ: Δεν είπατε εσείς, γιατί σας είπαν άλλα να πείτε. Δεν ξέρετε. Και θα πω για εσάς μετά, τη σχέση σας με τον κ. Κίτσιο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Η σύμβαση…
      ΜΙΧΑΗΛ ΠΑΝΤΟΥΛΑΣ: Σας προκαλώ λοιπόν να καταθέσετε –και θα το κάνω και με αίτηση κατάθεσης εγγράφων αύριο- αυτά τα οποία είχατε πει τότε. Σήμερα είπατε άλλα πράγματα. Σήμερα μιλήσατε για τα προσόντα και την αμοιβή του. Σας λέω λοιπόν τα εξής: Ο κ. Κίτσιος ήταν τριάντα χρόνια εκπαιδευτικός. Είχε διατελέσει Γυμνασιάρχης, Διευθυντής της Διεύθυνσης Εκπαίδευσης Αθήνας με δεκαπέντε χιλιάδες καθηγητές, ήταν Πρόεδρος του ΚΥΣΔΕ . Ρωτήστε τον κ. Ράμα για τη συνεργασία του με τον κ. Κίτσιο. Διετέλεσε Αντιπρόεδρος της ΟΛΜΕ και Πρόεδρος της ΑΔΕΔΥ. Και δεν έχει την ικανότητα να είναι Γενικός Διευθυντής στον ΟΣΚ;
      Και σας ρωτώ: Ποιον τοποθετήσατε εσείς Πρόεδρο και Διευθύνοντα Σύμβουλο –όχι έναν απλό Γενικό Διευθυντή- στο Ινστιτούτο Διαπολιτισμικής Εκπαίδευσης; Έναν απλό καθηγητή –και καλά κάνατε- ο οποίος το μόνο προσόν που είχε ήταν ότι ήταν Πρόεδρος Διαμερίσματος της Αθήνας. Και έρχεστε και λέτε αυτά τα πράγματα.
      Εσείς, κυρία Υπουργέ, δεν ήσασταν εκείνη ως πολιτική ηγεσία του Υπουργείου Παιδείας που παρακαλέσατε τον κ. Κίτσιο από τον Μάρτη να παραμείνει στην διοίκηση του Οργανισμού πέντε μήνες μέχρι τον Ιούλιο; Παρά το γεγονός ότι υπέβαλε δύο φορές αίτηση παραίτησης; Εσείς δεν τον παρακαλέσατε; 
      Δεύτερον, έτυχα σε τηλεφώνημα που κάνατε εσείς προσωπικά στον κ. Κίτσιο -συνέπεσε να είμαστε μαζί εκείνη την ώρα- πριν ανεβείτε στην Θεσσαλονίκη, για να συζητήσετε για τη σχολική στέγη του νομού Θεσσαλονίκης. Δεν πήρατε στο τηλέφωνο τον Διευθύνοντα Σύμβουλο και τον Πρόεδρο που διορίσατε στον ΟΣΚ, για να μάθετε τι συμβαίνει με τη σχολική στέγη της Θεσσαλονίκης; Τον κ. Κίτσιο πήρατε, κυρία Υπουργέ. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Όχι, εγώ δεν…
      ΜΙΧΑΗΛ ΠΑΝΤΟΥΛΑΣ: Εσείς προσωπικά. Θα σας πω και την ημέρα. Δεν την έχω πρόχειρη. Ήμουν παρών στο τηλεφώνημα. Ήταν εκτός Αθηνών και τον πήρατε τηλέφωνο και καταθέτω επισήμως τη δήλωσή μου για το τηλεφώνημα σας με τον κ. Κίτσιο. Θα έχω αύριο τα πάντα συγκεκριμένα.
      ΙΩΑΝΝΗΣ ΙΩΑΝΝΙΔΗΣ: Με σας μίλησε ή με τον κ. Κίτσιο; 
      ΜΙΧΑΗΛ ΠΑΝΤΟΥΛΑΣ: Όχι με τον κ. Κίτσιο. Ήμουν εκεί όμως. «Κυρία Υπουργέ, κυρία Γιαννάκου» κλπ. Μα ήμουν παρών. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Ιωαννίδη.
      ΜΙΧΑΗΛ ΠΑΝΤΟΥΛΑΣ: Τρίτον και τελευταίον. Δεν μου λέτε, πριν από το Πάσχα δεν είχαμε τη δίκη για την αντίθεση μεταξύ Ελληνικής Σκοπευτικής Εταιρείας και ΟΣΚ; Ποιον στείλατε, για να υπερασπίσει τα συμφέροντα του ΟΣΚ; Ποιος πήγε στο δικαστήριο; Αυτούς που εσείς διορίσατε ή τον κ. Κίτσιο; Δεν έγιναν συσκέψεις στον ΟΣΚ, δεν τον κάλεσε η διοίκηση με τους νομικούς συμβούλους και δεν παρέστη ως εκπρόσωπος του ΟΣΚ ο κ. Κίτσιος στο δικαστήριο; Και λέτε αυτά τα πράγματα που λέτε; Ειλικρινά δεν μπορώ να φανταστώ ότι μπορεί ένας Υπουργός Παιδείας να μεταχειρίζεται παρόμοιους τρόπους, να απαντά με τέτοιου είδους παραπολιτική σε πολιτικά ζητήματα τα οποία τίθενται.
      Θυμόσαστε ότι το ίδιο είχατε κάνει, κυρία Υπουργέ, όταν παρουσίασα στην Επιτροπή Μορφωτικών Υποθέσεων τα ζητήματα περί μετεγγραφών. Ξέρετε τι μου είπατε τότε; Μου είπατε, κυρία Υπουργέ: «Κλείστε το στόμα σας, για να απαντήσω». Και σας είπα: «Δεν σας τιμά ως Υπουργό Παιδείας η συμπεριφορά σας αυτή». Σας επαναλαμβάνω γι’ αυτό το ατόπημα που κάνετε σήμερα, ότι «δεν σας τιμά ξανά ως Υπουργό Παιδείας η συμπεριφορά σας αυτή».
      Δεύτερον, σας λέω, κυρία Υπουργέ, ότι υπάρχει μία ειδοποιός διαφορά στη διαχείριση των δημοσίων πραγμάτων.
     Δυστυχώς υπάρχει ειδοποιός διαφορά μεταξύ των κυβερνήσεων του ΠΑΣΟΚ και της Κυβέρνησης της Νέας Δημοκρατίας. Εγώ δεν υποστηρίζω ότι όλα ήταν καλώς καμωμένα. Αλλά όμως υπάρχει τεράστια διαφορά. Σας λέω λοιπόν τα εξής, κύριε Πολύδωρα, για να τα μάθετε και εσείς αφού δεν ήσασταν εδώ. Ποτέ στο παρελθόν δεν διορίστηκε στην εκπαίδευση κάποιος ο οποίος δεν έκανε αίτηση. Ξέρετε ότι τον Δεκέμβρη διορίστηκαν πέντε εκπαιδευτικοί οι οποίοι δεν υπέβαλλαν αιτήσεις; Ξέρετε ότι διορίστηκαν έξι εκπαιδευτικοί σε περιοχές που δεν υπήρχαν οργανικά κενά, ενώ το απαγορεύει ο νόμος; Κατέθεσα τη σχετική νομοθεσία.
     ΒΥΡΩΝ ΠΟΛΥΔΩΡΑΣ: Δεν το βλέπω για βαριά παρανομία. 
     ΜΙΧΑΗΛ ΠΑΝΤΟΥΛΑΣ: Μάλλον έχετε ελαστική συνείδηση. Κύριε Πολύδωρα, κάποια είναι ή δεν είναι έγκυος. Δεν είναι ούτε ολίγον έγκυος, ούτε πολύ έγκυος. Όταν είναι παράνομος δεν είναι ούτε ολίγον παράνομος, ούτε πολύ παράνομος. 
     ΙΩΑΝΝΗΣ ΙΩΑΝΝΙΔΗΣ: Σε εσάς ήταν τρίδυμα όμως. 
     ΜΙΧΑΗΛ ΠΑΝΤΟΥΛΑΣ: Για να κλείσω θα σας θυμίσω κάτι ακόμη. Επειδή είπατε ποιον εξυπηρετήσαμε, ποιον κάναμε, τι κάναμε. Σας λέω λοιπόν. Μήπως έχετε υπόψη σας γιο τέως αντινομάρχη και νυν προϊσταμένου πρωτοβάθμιας εκπαίδευσης, τον οποίο στην αρχή τον διορίσατε αναπληρωτή καθηγητή περιφερόμενο από σχολείο σε σχολείο σε μια συγκεκριμένη περιοχή, για να μπορείτε να ισχυρίζεστε στη συνέχεια ότι «είναι αναπληρωτής εκεί, άρα τον διορίζουμε και κανονικά»; Τη στιγμή που για τη συγκεκριμένη θέση –δεν θέλω να το πω δημοσίως, θα σας το πω μετά- τώρα με τις μεταθέσεις, χρειάστηκε δέκα χρόνια κάποιος προϋπηρεσίας, να πάει στη συγκεκριμένη θέση; Και για τα Ιωάννινα, πάλι για την αντίστοιχη θέση, χρειάστηκε προϋπηρεσία δέκα χρόνια για να μετατεθεί κάποιος. Εσείς είχατε διορίσει κάποια το Δεκέμβιο.
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
     ΜΙΧΑΗΛ ΠΑΝΤΟΥΛΑΣ: Κλείνω, κύριε Πρόεδρε, διαβάζοντας την επιστολή από το διαδίκτυο ενός θιγόμενου εκπαιδευτικού. Ακούστε, κυρία Υπουργέ. 
     «Η απάντηση που δώσατε», σας λένε, «στην επερώτηση των Βουλευτών της Αντιπολίτευσης δεν προσβάλλει μόνο τα συμφέροντά μας –και αυτά που είπατε είναι τα ίδια που είχατε ισχυριστεί και τότε- αλλά και την ίδια μου τη νοημοσύνη. Προσβάλλει τον καθημερινό μου αγώνα εδώ και τέσσερα χρόνια που ενάντια σε χιόνια, παγετούς, βροχές, κατολισθήσεις, λάσπες, πέτρες, λάδια, νταλίκες, μεθυσμένους και άυπνους οδηγούς προσπαθώ να μαζέψω μόρια για να βρεθώ ύστερα από κάποια χρόνια κοντά στο σπίτι μου. Κάθε πρωί πριν μπω στο αυτοκίνητο κάνω το σταυρό μου για να επιστρέψω σώος σπίτι και να ξαναδώ την οικογένειά μου. Υπομένω όλη αυτήν την κατάσταση γιατί ξέρω ότι υπάρχουν κάποιοι κανόνες και θα έρθει κάποτε και για μένα η σειρά να χαμογελάσω». 
     ΠΡΟΕΔΡΕΥΩΝ (Γεώργιος Σούρλας): Κύριε Παντούλα, δεν χρειάζεται ολόκληρο το κείμενο της επιστολής. Είστε εκτός χρόνου. Σας παρακαλώ. 
     ΜΙΧΑΗΛ ΠΑΝΤΟΥΛΑΣ: «Και είναι πραγματικά κρίμα άνθρωποι που εκλέχθηκαν από το λαό για να βάλλουν μια τάξη στα κοινά να διαπράττουν παρανομίες τέτοιου μεγέθους». 
     ΠΡΟΕΔΡΕΥΩΝ (Γεώργιος Σούρλας): Κύριε Παντούλα, δεν πρέπει να διαβάζετε επιστολές. Σας παρακαλώ πάρα πολύ. Ανοχή υπάρχει, ο χρόνος πέρασε.
     ΜΙΧΑΗΛ ΠΑΝΤΟΥΛΑΣ: «Και να μας κοροϊδεύουν κιόλας λέγοντας ότι οι τοποθετήσεις νεοδιόριστων στις περιοχές που παλεύουμε χρόνια να τοποθετηθούμε είναι ευνοϊκές». 
     ΠΡΟΕΔΡΕΥΩΝ (Γεώργιος Σούρλας): Κύριε Παντούλα, ο χρόνος σας έχει περάσει κατά τρία λεπτά. 
     ΜΙΧΑΗΛ ΠΑΝΤΟΥΛΑΣ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε. 
     ΜΙΧΑΗΛ ΠΑΝΤΟΥΛΑΣ: «Επιπλέον, θα γνωστοποιήσουμε σε όλη την Ελλάδα τη διαπλοκή και τα υπουργικά γραφεία εξυπηρετήσεων. Ο κύβος ερίφθη». 
     Αυτά σας γράφουν αυτοί οι οποίοι υπέστησαν τις παρανομίες σας. Εμείς δεν χρειάζεται να πούμε τίποτε άλλο.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Μην με υποχρεώνετε να σηκώνω το ύψος της φωνής όπως το κάνατε εσείς. Και καλό θα είναι να μην παίρνει προσωπικό χαρακτήρα ο κοινοβουλευτικός έλεγχος. Δηλαδή, να επικαλείστε ένα τηλεφώνημα που έκανε η Υπουργός, όταν η ίδια το διαψεύδει. 
     Κυρία Υπουργέ, έχετε το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ξεκίνησε πρώτη η κυρία Υπουργός.
     ΜΙΧΑΗΛ ΠΑΝΤΟΥΛΑΣ: Θα σας πω αύριο όλα τα στοιχεία. 
      (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Κύριε Ιωαννίδη, σας παρακαλώ. Βοηθήστε. Έχει το λόγο η κυρία Υπουργός.
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Η επιστολή που μας διαβάσατε προέρχεται από κάποιον από τους δεκαεξαμηνίτες; 
     ΜΙΧΑΗΛ ΠΑΝΤΟΥΛΑΣ: Από κάποιον ο οποίος είναι διορισμένος πέντε χρόνια και είχε κάνει αίτηση μετάθεσης. Είχε απορριφθεί η μετάθεσή του για τα Ιωάννινα και εσείς τοποθετήσατε νεοδιόριστο στα Ιωάννινα. Αυτός λοιπόν όπως έχω πληροφορηθεί δεν πήγε στην Α΄ Ιωαννίνων, στη θέση που αλλάξατε το διορισμό. Εκεί πήγαν άλλοι εκπαιδευτικοί με δέκα χρόνια. Ο ίδιος πήγε στη Δ΄ Ιωαννίνων.
     ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε συνάδελφε, πρώτον, ουδένα έθιξαν οι διορισμένοι εκπαιδευτικοί, διότι ο νόμος είναι κατηγορηματικός και λέει διορίζονται όλοι οι δεκαεξαμηνίτες. Ούτε στην ερώτησή σας το λέτε αυτό. Τώρα το φέρνετε δήθεν εδώ.
     Δεύτερον…
    ΜΙΧΑΗΛ. ΠΑΝΤΟΥΛΑΣ: Αυτό είναι ένα από τα θέματα.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Αφήστε με να τελειώσω.
    ΠΡΟΕΔΡΕΥΩΝ (Γεώργιος Σούρλας): Κύριε Παντούλα, μη διακόπτετε.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Συνεχώς μιλάτε και διακόπτετε…
    ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, υπάρχει Προεδρείο εδώ. Ακόμη και εάν επιτρέπει η κυρία Υπουργός, πρέπει να ζητάτε και την άδεια του Προεδρείου. Δεν μπορείτε να μιλάτε όποτε θέλετε. Μην κάνετε κατάχρηση της ανοχής του Προεδρείου.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεύτερον, του εν λόγω εκπαιδευτικού, ο οποίος ήταν Διοικητικός Διευθυντής στον ΟΣΚ και τον οποίο εγώ προσωπικώς δεν γνωρίζω, ούτε συζήτηση μαζί του έχω κάνει στο τηλέφωνο -δεν υπάρχει, όμως, καμία αμφιβολία ότι δεν ζήτησα την αποπομπή του- έληξε η σύμβασή του. 
    Το σχόλιό μου αφορούσε στο εξής, κύριε συνάδελφε και καλό είναι να συνεννοούμεθα στα ελληνικά. Εγώ δεν είπα αν έπρεπε να τον βάλουν ή να μην τον διορίσουν, αλλά εκόπτεσθο περί της νομιμότητας και του τύπου απολύτως. Και είπα: Εσείς έχετε στο γραφείο σας κάποιον –που εγώ δεν έθιξα τα προσόντα του, μπορεί να είναι ικανότατος και αξιότατος ο άνθρωπος- ο οποίος όντας δημόσιος υπάλληλος…
    ΜΙΧΑΗΛ ΠΑΝΤΟΥΛΑΣ: Του Υπουργείου Παιδείας.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): …συνήψε ιδιωτικό συμφωνητικό με ανώνυμη εταιρεία, πράγμα που απαγορεύεται ρητώς από το νόμο.
    ΜΙΧΑΗΛ ΠΑΝΤΟΥΛΑΣ: Κι εσείς τον κρατήσατε πέντε μήνες;
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Είχαν δημιουργηθεί ήδη δικαιώματα, κύριε συνάδελφε…
    ΜΙΧΑΗΛ ΠΑΝΤΟΥΛΑΣ: Γιατί δεν αλλάζατε τον Οργανισμό…
    ΠΡΟΕΔΡΕΥΩΝ (Γεώργιος Σούρλας): Κύριε Παντούλα, δεν γίνεται συζήτηση έτσι.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Παντούλα, αφήστε με να ολοκληρώσω.
    Δεύτερον, εγώ κάνω την υπόθεση ότι είχε πάρα πολλά προσόντα. Γι’ αυτό το κάνατε. Διότι βλέπω ότι γίνεται αλλαγή των προσόντων και αποφασίζει το Διοικητικό Συμβούλιο….
    ΙΩΑΝΝΗΣ ΙΩΑΝΝΙΔΗΣ: Την ευγένεια την εκλαμβάνετε ως αδυναμία. Τι είστε εσείς…
    ΣΥΛΒΑΝΑ ΡΑΠΤΗ: Κύριε Πρόεδρε…
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Όχι, κυρία Ράπτη, θα τα ακούσετε.
    ΠΡΟΕΔΡΕΥΩΝ (Γεώργιος Σούρλας): Κύριε Ιωαννίδη, σας παρακαλώ.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Τη μία μέρα αποφασίζει το Διοικητικό Συμβούλιο ότι τα προσόντα που χρειάζονται για τον οικονομικό διευθυντή δεν είναι απαραίτητα όταν κάποιος ξέρει γενικά θέματα κλπ. και την άλλη μέρα προσλαμβάνεται με ιδιωτική σύμβαση ο εν λόγω και υπογράφει και ο ίδιος, γιατί είναι μέλος του ΔΣ του ΟΣΚ και προσλαμβάνει τον εαυτό του.
    Όταν, λοιπόν, κόπτεσθε για τη νομιμότητα -εγώ δεν έθιξα σε τίποτα το πρόσωπο το οποίο δεν γνωρίζω- καλό είναι να την είχατε και υπηρετήσει. Αυτό ακριβώς είπα και τίποτα άλλο για ένα πρόσωπο που, επαναλαμβάνω, δεν γνωρίζω και σέβομαι όλους τους ανθρώπους.
    ΜΙΧΑΗΛ ΠΑΝΤΟΥΛΑΣ: Δεν είπα αυτό που λέτε, κυρία Υπουργέ. Εκτίθεστε.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Έγινε, λοιπόν, παρανομία, παρατυπία και μην κόπτεσθε υπέρ της νομιμότητας.
    ΜΙΧΑΗΛ ΠΑΝΤΟΥΛΑΣ: Εκτίθεστε, κυρία Υπουργέ.
    ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Συλβάνα Ράπτη.
    ΙΩΑΝΝΗΣ ΙΩΑΝΝΙΔΗΣ: Κυρία Ράπτη, πείτε τους τώρα.
    Κύριε Πρόεδρε, η κ. Ράπτη να τους κάνει παρατηρήσεις.
    ΠΡΟΕΔΡΕΥΩΝ (Γεώργιος Σούρλας): Κύριε Ιωαννίδη, σας παρακαλώ. Βοηθήστε να ηρεμήσουμε.
    ΣΥΛΒΑΝΑ ΡΑΠΤΗ: Μου δίνει το λόγο και ο κ. Ιωαννίδης και τον ευχαριστώ, εκτός από εσάς, κύριε Πρόεδρε.
    ΑΝΔΡΕΑΣ ΛΟΒΕΡΔΟΣ: Κυρία Υπουργέ, μη φεύγετε.
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, δεν μπορεί να φύγει η κυρία Υπουργός. Πρέπει να ακούσει, γιατί έβαλε πολλά ζητήματα. Τελειώνουμε. Εσείς ξεκινήσατε.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Συγνώμη, αλλά εγώ σας το είπα από την αρχή και θέλω να είμαι εντάξει. Ουδέποτε και το ξέρετε…
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Λόγοι δεοντολογίας επιβάλλουν να μείνετε.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία συνάδελφε, τους λόγους δεοντολογίας τους ξέρω καλύτερα από εσάς. Αφήστε τη διδασκαλία εδώ μέσα. Σας παρακαλώ!
    ΑΝΔΡΕΑΣ ΛΟΒΕΡΔΟΣ: Μη μιλάτε έτσι, κυρία Υπουργέ.
    Να μείνει η κυρία Υπουργός, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, να ηρεμήσουμε. Δεν βοηθάει η ένταση αυτή…
    ΑΝΔΡΕΑΣ ΛΟΒΕΡΔΟΣ: Μα, δεν την προκαλούμε εμείς, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): …ούτε την υγεία μας, ούτε την υγεία του Κοινοβουλίου βοηθάει.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Μπορώ να σας απαντήσω εάν πρόκειται για λίγα λεπτά. 
    Σας το είπα από την αρχή, κύριε Κοινοβουλευτικέ Εκπρόσωπε…
    ΑΝΔΡΕΑΣ ΛΟΒΕΡΔΟΣ: Το δέχομαι ότι το είπατε αυτό.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Έτσι. Σας το είπα. Και σας είπα ότι λυπούμαι, αλλά μπορώ να μείνω μέχρι ενός σημείου. Αυτό δεν σημαίνει έλλειψη δεοντολογίας, κύριε συνάδελφε.
    ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, η κυρία Υπουργός θα μείνει…
    ΑΝΔΡΕΑΣ ΛΟΒΕΡΔΟΣ: Η τροπή της συζήτησης, όμως, είναι απαράδεκτη.
    ΠΡΟΕΔΡΕΥΩΝ (Γεώργιος Σούρλας): Η κυρία Υπουργός το είπε αυτό που λέει τώρα. Θα μείνει όσο μπορεί. Υπάρχει Υφυπουργός εδώ και μπορούμε να συνεχίσουμε.
    Ορίστε, κυρία Ράπτη, έχετε το λόγο.
    ΣΥΛΒΑΝΑ ΡΑΠΤΗ: Σας ευχαριστώ, κύριε Πρόεδρε.
    Θλίβομαι πραγματικά για την τροπή που παίρνει η κουβέντα. Και θλίβομαι διότι όταν βρισκόμαστε στη δυσάρεστη θέση να χρησιμοποιούμε συζήτηση και αναφορές σε πρόσωπα, σημαίνει ότι λείπουν τα επιχειρήματα επί της ουσίας της συζητούμενης επερώτησης.
    Το δεύτερο αφορά το Εθνικό Συμβούλιο Παιδείας και μία αναφορά που έκανε η Υπουργός στο θέμα της συζήτησης που έγινε εκεί για την αξιολόγηση.
    Επειδή πιστεύω ότι δεν υπήρχαν σκόπιμοι υπαινιγμοί, θεωρώ υποχρέωσή μου να διασαφηνίσω ότι οι εκπρόσωποί μας στις δύο συγκεκριμένες συνεδριάσεις στο Εθνικό Συμβούλιο Παιδείας, η κ. Μαρία Δαμανάκη, συνάδελφος εδώ και ο εξαίρετος Πανεπιστημιακός κ. Βασίλης Κουλαϊδής, παρηκολούθησαν τις δύο συνεδριάσεις. Και νομίζω –ή τουλάχιστον μείναμε εμείς με την εντύπωση- ότι συνέβαλαν τα μέγιστα στον προβληματισμό και στην κουβέντα που έγινε για το θέμα της αξιολόγησης.
    Επιμένω στο σημείο αυτό γιατί προς Θεού πρέπει να είναι μακριά από εμάς η σκέψη ότι αντιτιθέμεθα στην αξιολόγηση.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν είπα τέτοιο πράγμα εγώ.


      ΣΥΛΒΑΝΑ ΡΑΠΤΗ: Κυρία Υπουργέ, το διασαφηνίζω και για τα Πρακτικά, διότι έτσι όπως ειπώθηκε δημιουργήθηκαν εντυπώσεις: Το ΠΑΣΟΚ για την αξιολόγηση δεν μπορεί παρά να στέκεται πάντοτε θετικά και εκτιμά ότι θα πρέπει να διαπερνά το εκπαιδευτικό σύστημα από την κορυφή ως τα νύχια.
      Το τελευταίο –δεν έχω πολύ χρόνο- έχει να κάνει με το θέμα που έθιξε ο Κοινοβουλευτικός Εκπρόσωπος της Νέας Δημοκρατίας, ο κ. Πολύδωρας: το περιεχόμενο της παιδείας. Πράγματι για μας, για το ΠΑΣΟΚ, το περιεχόμενο της παιδείας είναι το σημαντικότερο απ’ όλα. Και είναι αυτός ακριβώς ο λόγος, για τον οποίο καταθέτουμε αυτήν τη συγκεκριμένη επερώτηση σήμερα. Γιατί το περιεχόμενο της παιδείας το κυλούν, το τραβούν, το πηγαίνουν παραπέρα οι άνθρωποι. Και οι άνθρωποι είναι οι εκπαιδευτικοί, οι οποίοι πρέπει πρώτα και κύρια να αισθάνονται ότι δεν παραβιάζονται σειρές, δεν παραβιάζονται νόμοι, δεν γίνονται παρατυπίες. 
      Ένα ακόμη σημείο που αφορά το περιεχόμενο της παιδείας έχει να κάνει με την πρόταση που καταθέσαμε ευθύς εξ αρχής στον εθνικό διάλογο για την παιδεία. Πιστεύουμε ότι εκεί πρέπει να συζητήσουμε συνολικά, μακροπρόθεσμα, γιατί οι επενδύσεις που γίνονται στην παιδεία σήμερα δεν αποδίδουν αύριο. Χρειάζονται χρόνο. Γι’ αυτό ακριβώς πιστεύουμε ότι εκεί θα πρέπει να τεθούν και συνολικότερα ζητήματα, όπως είναι το θέμα της μορφής του λυκείου και της πρόσβασης στην τριτοβάθμια εκπαίδευση. Γι’ αυτό και σε προηγούμενη συνεδρίαση του Εθνικού Συμβουλίου θέσαμε ως αίτημα το να συζητηθεί η βάση εισαγωγής στα ΑΕΙ και στα ΤΕΙ στο πλαίσιο του εθνικού διαλόγου για την παιδεία. Νομίζω ότι έχουμε χρόνο να το συζητήσουμε και εκεί, αλλά και στο πλαίσιο της Επιτροπής Μορφωτικών Υποθέσεων.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ράπτη.
      Το λόγο έχει ο κ. Κωνσταντίνος Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, επειδή έγινε αναφορά στη βαρύτητα της επερώτησης, θα ήθελα να πω ότι η επερώτησή μας έχει τη βαρύτητα που αρμόζει στο ότι θίγονται εκατοντάδες εκπαιδευτικοί λόγω των παράνομων προσλήψεων των δεκαεπτά εκπαιδευτικών, τις οποίες καταγγέλλουμε. Αυτό κατά την άποψή μας είναι επαρκής βαρύτητα, ώστε να συζητηθεί η επερώτηση.
      Δεύτερον, είπαμε ότι αυτοί οι διορισμοί είναι ηθικά απαράδεκτοι διότι κάποιοι άλλοι καθηγητές που ενδιαφέρονταν για τις ίδιες θέσεις αποκλείστηκαν παρανόμως. Και ακούστε: Δεκαεπτά καθηγητές έχουν προσφύγει στο δικαστήριο. Λένε λοιπόν οι αιτούντες, αυτοί οι δεκαεπτά –τυχαίνει να είναι ίδιος ο αριθμός- το εξής: «Έχουμε υποβάλει νομίμως αιτήσεις για να μετατεθούμε στις κενές θέσεις. Σε περίπτωση όμως που διατηρηθούν οι παράνομοι διορισμοί και τοποθετήσεις, είναι βέβαιον ότι οι αιτήσεις μας δεν θα ικανοποιηθούν. Η ικανοποίηση των αιτήσεών μας είναι αδύνατη επειδή επιλέχθηκε από τη διοίκηση να προχωρήσει σε παράνομες πράξεις διορισμού και τοποθετήσεων». Γι’ αυτό είναι ηθικά απαράδεκτες αυτές οι πράξεις παράνομων διορισμών. 
      Τέλος, μίλησε ο κ. Πολύδωρας και για τη νομική βαρύτητα. Θα σας πω τι λέει ο νόμος, γιατί η Υπουργός αναφέρθηκε μόνο στους δεκαεξαμηνίτες. Ακούστε λοιπόν τι λένε οι διατάξεις του ν. 1566/1985 σε συνδυασμό με το άρθρο 3 του προεδρικού διατάγματος 154/1996 και το άρθρο 46 παράγραφος 6 του ν. 2413/1996: «Οι διοριζόμενοι τοποθετούνται προσωρινά σε σχολικές μονάδες της περιοχής διορισμού με απόφαση των προϊσταμένων των οικείων διευθύνσεων εκπαίδευσης ύστερα από πρόταση του οικείου περιφερειακού συμβουλίου. Για το σκοπό αυτό οι προϊστάμενοι των διευθύνσεων ανακοινώνουν τις κενές θέσεις των σχολείων και καλούν τους νεοδιορισθέντες να υποβάλουν δήλωση προτίμησης και προσωρινής τοποθέτησης σε ένα ή περισσότερα σχολεία της περιοχής διορισμού. Σε περίπτωση που οι ίδιες θέσεις ζητούνται από περισσότερους υποψηφίους, προτιμώνται κατά σειρά όσοι έχουν τις περισσότερες μονάδες τοποθέτησης από οικογενειακούς λόγους -συνυπηρέτηση και εντοπιότητα- όπως αυτές καθορίζονται από τις διατάξεις που ισχύουν για τις μεταθέσεις και τοποθετήσεις». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου ένα λεπτό, γιατί στην πρωτολογία μου νομίζω ότι δεν εξάντλησα το χρόνο μου.
      Θα επαναλάβω ότι αυτές οι διατάξεις, τις οποίες μόλις τώρα σας διάβασα, παραβιάστηκαν οκτώ φορές από την απόφαση που καταγγέλλουμε με τη σημερινή επερώτηση.


      Πρώτον, οι τοποθετήσεις –επαναλαμβάνω- έγιναν χωρίς να τηρηθεί η διαδικασία ανακοίνωσης κενών θέσεων. Εάν τηρήθηκε, πείτε το μας. Δεύτερον, παρακάμφθηκε το υπηρεσιακό συμβούλιο. Δεν συνεδρίασε και δεν έχει κάνει σχετική πρόταση. Τρίτον, έγιναν τοποθετήσεις σε συγκεκριμένες περιοχές χωρίς σε πολλές περιπτώσεις να έχει ζητηθεί από τους ενδιαφερόμενους. Τέταρτον, έγιναν αυτές οι τοποθετήσεις, ενώ εκκρεμούν για τις ίδιες περιοχές αιτήσεις άλλων καθηγητών που προηγούνται, γιατί έχουν περισσότερα μόρια. Πέμπτον, δεν τηρήθηκε η διαδικασία μεταθέσεων που προηγείται αυτού το οποίο κάνετε εσείς. Έκτον, έγινε διορισμός με οριστική τοποθέτηση, ενώ ο νόμος προβλέπει προσωρινή τοποθέτηση και δεν έχει τροποποιηθεί επ’ αυτού. Έγιναν οι διορισμοί με εκπρόθεσμες αιτήσεις. Είναι το μόνο το οποίο απαντήσατε και το ομολογήσατε ότι ήταν εκπρόθεσμες. Τέλος, οι διορισμοί έγιναν χωρίς δημοσιοποίηση των κενών θέσεων, δηλαδή χωρίς διαφάνεια. 
      Αντιλαμβάνεστε, λοιπόν, ότι η νομική, ηθική και πολιτική βαρύτητα της επερώτησής μας για τα δικά μας μέτρα, για τα μέτρα κάποιων οι οποίοι αντιλαμβάνονται με συγκεκριμένο τρόπο την άσκηση πολιτικής, είναι πολύ σημαντική. Εάν τα δικά σας μέτρα είναι διαφορετικά και ο πήχης ο δικός σας είναι κατεβασμένος, δεν ευθυνόμαστε εμείς. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, η κυρία Υπουργός μετά από είκοσι πέντε λεπτά αγόρευση δεν απάντησε σε ένα κρίσιμο ερώτημα, το οποίο τέθηκε από την αρχή. Ο διορισμός αυτών των δεκαεπτά εκπαιδευτικών έγινε με βάση την αρχική προκήρυξη του Αυγούστου του 2004 ή με κάποια άλλη στη συνέχεια; Κρίσιμο ζήτημα για τη νομιμότητα την οποία θέλει ο Κοινοβουλευτικός Εκπρόσωπος της Νέας Δημοκρατίας. Αν έγινε με άλλη προκήρυξη, θα πρέπει να μας πει ποιος ζήτησε τις κενές θέσεις, ποιος επεσήμανε τις κενές θέσεις και προπαντός ποια είναι αυτή η άλλη προκήρυξη, πού δημοσιεύτηκε. 
      Τελικά, το κρίσιμο ερώτημα, για να δούμε αν υπάρχει ένα τεράστιο πολιτικό, ηθικό και νομικό ζήτημα, είναι το εξής: Αυτές οι ομολογούμενα εκπρόθεσμες αιτήσεις προτάχθηκαν κάποιων άλλων οι οποίες υποβλήθηκαν εμπρόθεσμα;  Και με ποιο ηθικό ανάστημα αυτήν τη στιγμή το Υπουργείο και η Νέα Δημοκρατία λέει ότι δεν υπάρχει μεγάλο ζήτημα, όταν υπάρχουν εκπαιδευτικοί οι οποίοι κατέθεσαν εμπρόθεσμα τις αιτήσεις τους, δεν συζητήθηκαν αυτές, απορρίφθηκαν γιατί δεν υπήρχαν κενά και εκ των υστέρων εφευρέθηκαν δεκαεπτά κενά για να τοποθετηθούν αυτοί οι δεκαεπτά εκπαιδευτικοί, έτσι ώστε πραγματικά να έχει πολύ μεγάλη σημασία και νόημα η αρχική αποστροφή στην πρωτομιλία μου; Τι θα πουν αυτοί οι εκπαιδευτικοί που είναι στα σχολειά σήμερα; Με ποιο δικαίωμα μιλούν στους μαθητές, όταν συνάδελφοί τους που προηγούνται σε οικονομικά, σε κοινωνικά, σε μόρια είναι απ’ έξω γιατί έχουν περισσότερες ανάγκες και δεν κρίθηκαν;
      Κύριε Πρόεδρε, το ζήτημα είναι πάρα πολύ σημαντικό, γιατί ένας εκπαιδευτικός, ο οποίος είναι μέσα στο σχολειό διορισμένος ή άνεργος, εάν του τσακιστεί το ηθικό, όπως τσακίζεται το ηθικό των εκπαιδευτικών με τέτοιου είδους ενέργειες, δεν μπορεί να είναι χρήσιμος στην παιδεία, όποιο και αν είναι το εκπαιδευτικό σύστημα το οποίο συζητάμε με τον εθνικό διάλογο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ευαγγελία Σχοιναράκη-Ηλιάκη. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Θα ήθελα να κάνω μια διευκρίνιση πριν ξεκινήσω και να πω ότι ο λόγος που ζήτησα –εγώ τουλάχιστον- να παραμείνει η Υπουργός, σε καμιά περίπτωση δεν είχε να κάνει με την παρουσία του Υφυπουργού, τον οποίο τιμώ. Το λέω για να μην δημιουργηθεί και καμιά παρεξήγηση, γιατί οφείλουμε αυτά να τα ξεκαθαρίζουμε. Αλλά επειδή η κυρία Υπουργός έβαλε σοβαρά ζητήματα, πρόσβαλε συναδέλφους, πρόσβαλε εκπαιδευτικούς, γι’ αυτό ακριβώς το λόγο, έπρεπε να συνεχίσει να είναι παρούσα για να τα ακούσει, γιατί συνεχίζω να λέω αυτό που είπα στην αρχή, γιατί προσπάθησε να μας βάλει στο στόμα και άλλα λόγια από αυτά που είπαμε, κύριε Υπουργέ. 
      Μίλησα, κύριε Πρόεδρε, και συνεχίζω να επιμένω για αυτό που ο Τύπος γράφει, για αυτό που όλος ο ελληνικός λαός λέει, ότι τελικά είναι αμόρφωτο και κομματικό το «επανιδρυμένο κράτος». Και αυτό θα το τεκμηριώσω. Στο Υπουργείο Εθνικής Οικονομίας από τους δεκαπέντε διευθυντές…
      ΠΡΟΕΔΡΕΥΩΝ (Γεώργιος Σούρλας): Κυρία Σχοιναράκη, δεν είναι στις δυνατότητες του Υπουργείου να επιβάλει υποχρεωτικά την παραμονή της Υπουργού, αλλά όμως παραυρίσκεται ο κύριος Υφυπουργός ο κ. Καλός.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Σαφώς. Γι’ αυτό έκανα τη διευκρίνιση, για να μην δημιουργηθεί θέμα με το συνάδελφό μας και Υφυπουργό, τον κ. Καλό. Το χρόνο μου μόνο προστατεύστε μου, κύριε Πρόεδρε.
      Λοιπόν, από τους δεκαπέντε διευθυντές στο Υπουργείο Εθνικής Οικονομίας μόνο ένας έχει μεταπτυχιακό, κύριε Πρόεδρε, ενώ από όσους κόπηκαν επτά είχαν μάστερ στα οικονομικά. Στον ΟΑΕΔ ένας κάτοχος διδακτορικού πετάχτηκε, έγινε ένας απλός υπάλληλος και στη θέση του μπήκε μια υπάλληλος η οποία δεν έχει το παραμικρό, ούτε καν γνωρίζει ξένη γλώσσα.
    Στη Γενική Γραμματεία Δημόσιας Διοίκησης από τους τέσσερις διευθυντές που απομακρύνθηκαν οι τρεις είχαν μεταπτυχιακές σπουδές και οι αντικαταστάτες τους ήταν χωρίς μεταπτυχιακές σπουδές. Γι’ αυτό ακριβώς συνεχίζω, κύριε Πρόεδρε. 
    Θέλω να πω το εξής: Η κυρία Υπουργός δεν απάντησε σε κανένα μα σε κανένα σημείο της επερώτησης και σε κανένα από τα οκτώ ερωτήματα που ο συνάδελφος ο κ. Ρόβλιας έβαλε. Γιατί γνωρίζουν πολύ καλά οι εκπαιδευτικοί ότι υπάρχει μία συγκεκριμένη διαδικασία που τηρείται απαρέγκλιτα, γιατί προέρχεται από τη νομοθεσία σε ό,τι αφορά μεταθέσεις αλλά και τοποθετήσεις στη συνέχεια και διορισμούς εκπαιδευτικών. Δεν μπορεί να διοριστεί σε περιοχή που δεν ικανοποιήθηκαν αιτήσεις μετάθεσης νέος εκπαιδευτικός, σε καμία των περιπτώσεων, ν. 1566 και το προεδρικό διάταγμα που έχει να κάνει με τους διορισμούς. Τηρήθηκαν όλα αυτά; Δεν μας απάντησε η κυρία Υπουργός. Ανακοινώθηκαν; Έγιναν γνωστές, δημοσιοποιήθηκαν οι κενές θέσεις προκειμένου να δηλώσουν και άλλοι συνάδελφοι, αδιόριστοι εκπαιδευτικοί, των ανθρώπων που διορίστηκαν εφόσον έβλεπαν αυτά τα κενά; Γιατί δεν τηρήθηκε η νόμιμη διαδικασία; Γιατί έγινε οριστική τοποθέτηση αφού ο νόμος δεν το επιτρέπει; Γιατί τελικά το Περιφερειακό Συμβούλιο δεν συνήλθε και δεν έκανε την παραμικρή διαδικασία από αυτές που απορρέουν από το προεδρικό διάταγμα και το ν. 1566; 
    Κύριε Υπουργέ, με αυτές τις ενέργειες το Υπουργείο τελικά συνεχίζω να επιμένω έπληξε το κύρος μιας αμερόληπτης και αξιοκρατικής διαδικασίας που μέχρι τώρα τηρούνταν απαρέγκλιτα και το γνωρίζουν πολύ καλά οι εκπαιδευτικοί στο σύνολό τους.  Τώρα εσείς εγκαινιάζοντας νέα ήθη και αφήνοντας κατά μέρος τη σεμνότητα και την ταπεινότητα οδηγείτε τους εκπαιδευτικούς και τους πολίτες στη συνέχεια, γιατί δεν ξέρουμε τι μπορεί να γίνει αύριο ή μεθαύριο και τι θα ανακαλύψουμε, να διεκδικούν το δίκιο τους μέσα από δικαστικές προσφυγές. Αλήθεια, γιατί; Περιμένουν απάντηση όσοι έχουν θιγεί.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σχοιναράκη.
      Ολοκληρώθηκαν οι δευτερολογίες των επερωτώντων. 
    Το λόγο έχει ο Υφυπουργός Εθνικής Παιδείας και Θρησκευμάτων κ. Καλός. 
    ΑΝΔΡΕΑΣ ΛΟΒΕΡΔΟΣ: Κύριε Πρόεδρε, εγώ θα μιλήσω μετά;
    ΠΡΟΕΔΡΕΥΩΝ (Γεώργιος Σούρλας): Εσείς είστε μετά. Ο κ. Καλός δικαιούται δευτερολογίας δεκατριών λεπτών και τριτολογίας πέντε λεπτών και εσείς, κύριε Λοβέρδο, δευτερολογίας οκτώ λεπτών και τριτολογίας πέντε λεπτών. 
      Ορίστε, κύριε Υφυπουργέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να συμπληρώσω αυτά που είπε η κυρία Υπουργός και που δεν είναι αυτήν τη στιγμή στην Αίθουσα για λόγους ανωτέρας βίας και νομίζω ότι το είχαμε διευκρινίσει αυτό.
      Προφανώς, και δεν θίγομαι, κυρία Σχοιναράκη, και σας ευχαριστώ για τη διευκρίνιση που κάνατε. Οπωσδήποτε δεν υπάρχει λόγος αντιπαλότητας εδώ. Νομίζω ότι μπορώ κάλλιστα να συνεχίσω και να συμπληρώσω τον αντίλογο τον κυβερνητικό πάνω σ’ αυτά που είπατε. 
    Θα ήθελα να ξεκαθαρίσουμε μερικά πράγματα για τα οποία ίσως να έχετε δίκιο που λέτε ότι δεν διευκρινίστηκαν. 
    Πρώτα από όλα, κύριε Παντούλα, αναφερθήκατε σε εμένα. Ίσως αυτό μου έδωσε τη χαρά να ξεκαθαρίσουμε σ’ αυτήν τη συζήτηση ότι είναι το μοναδικό σημείο, όχι ως εγγράφου σε κυριακάτικο φύλλο, ότι ήρθαν στο γραφείο μου και ότι εγώ ευθύνομαι γι’ αυτούς τους διορισμούς. 
    Ξέρετε, από πλευράς αρμοδιοτήτων –νομίζω ότι τα παρακολουθείτε ως Αντιπολίτευση- εγώ δεν έχω καμία μα καμία αρμοδιότητα ούτε υπογράφω τους διορισμούς. Όμως δεν μπορώ να μη δεχθώ, κύριε Παντούλα –αυτή είναι η απάντησή μου- τον οποιονδήποτε έρχεται στο γραφείο μου, όπως και η κυρία Υπουργός σάς είπε. Και εγώ σας ευχαριστώ που μου δίνετε την ευκαιρία να δούμε τώρα εδώ σε ακροαματική διαδικασία στο Κοινοβούλιο, με όλον το σεβασμό προς τον ανώτατο αυτό θεσμό της δημοκρατίας, τι είναι εκείνο το οποίο μου επισυνάψατε. 
    Για να δούμε λοιπόν. Λέτε ότι φέρει σφραγίδα γραφείου Υφυπουργού, η αίτηση της Κατούντα Νίκης του Νικολάου και της Σταυρούλας, διπλωματούχου μουσικού, καθηγήτριας πιάνου. Εσείς το δώσατε αυτό. Εγώ το πήρα από τη φωτοτυπία που είχε την καλοσύνη να μου κάνει η Γραμματεία των Πρακτικών εδώ. Λέτε, λοιπόν, ότι να, ορίστε, στο γραφείο του Υφυπουργού πήγε και έκανε αυτός αίτηση. Αυτό είναι πέρα για πέρα λάθος. 
    Εγώ θα μιλήσω με βάση αυτά που ήδη αναγνωρίσατε. Και μάλιστα παρεδέχθην ότι κάτω γράφει εκπρόθεσμη αίτηση. Το είδα. Άρα δεν μπορούμε ορισμένα στοιχεία αυτού του εγγράφου να τα δεχόμαστε εδώ και τα άλλα να τα απορρίπτουμε. 
    Για να δούμε, λοιπόν, τι έγινε. Ρώτησα τις υπηρεσίες μου στο διάστημα αυτό…
    ΜΙΧΑΗΛ ΠΑΝΤΟΥΛΑΣ: Επιτρέψτε μου, κύριε Υφυπουργέ.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ μη με διακόπτετε. Έχετε δικαίωμα να τριτολογήσετε. 
    ΜΙΧΑΗΛ ΠΑΝΤΟΥΛΑΣ: Αυτό το «εκπρόθεσμη» είναι γραμμένο από εμένα.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ακούστε, ακούστε. Δεν ξέρω αν είναι γραμμένο με τα χέρια τα δικά σας ή όχι, πάντως αυτό το έγγραφο το βρήκατε στη Διεύθυνση Σπουδών όπου τελικώς πήγε. 
    ΜΙΧΑΗΛ ΠΑΝΤΟΥΛΑΣ: Όχι, εσείς μου τα στείλατε.
    ΠΡΟΕΔΡΕΥΩΝ (Γεώργιος Σούρλας): Κύριε Παντούλα, σας παρακαλώ.
    ΜΙΧΑΗΛ ΠΑΝΤΟΥΛΑΣ: Μου το έστειλαν.
    ΠΡΟΕΔΡΕΥΩΝ (Γεώργιος Σούρλας): Παρακαλώ. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας το έστειλαν. Είπα ότι είναι στη Διεύθυνση Προσωπικού Δευτεροβάθμιας Εκπαίδευσης. Προς τα πού απευθύνεται η αίτηση; Λέει καθαρότατα «Προς το Υπουργείο Εθνικής Παιδείας και Θρησκευμάτων, Διεύθυνση Προσωπικού ΔΕ ενταύθα». Αυτό ήρθε, λοιπόν, στο γραφείο μου για να λάβω γνώση -και πρωτοκολλήθηκε ως είχα υποχρέωση να το κάνω- ως μία διαμαρτυρία του συγκεκριμένου προσώπου. Και ακούστε, κυρίες και κύριοι συνάδελφοι, τι λέει η έχουσα το δικαίωμα και εκπροθέσμως υποβάλλουσα την αίτηση καθηγήτρια μουσικής: «Έχω εργαστεί ως ωρομίσθια στο Μουσικό Σχολείο Αλίμου την περίοδο 2003-2004. Κάνω την αίτηση να διοριστώ ως μόνιμη καθηγήτρια σε οποιαδήποτε θέση του κλάδου ΠE. Επιπλέον υπάγομαι στις ευεργετικές διατάξεις του νόμου περί θυμάτων πολέμου και παθόντων ειρηνικής περιόδου (βλέπε συνημμένο βιογραφικό μου σημείωμα). Είμαι διπλωματούχος μουσικός. Το δίπλωμά μου αυτό έχει αναγνωριστεί από την Ειδική Διατμηματική Επιτροπή του Αριστοτελείου Πανεπιστημίου Θεσσαλονίκης ως ισότιμο και αντίστοιχο». Δηλαδή έχει όλα τα νόμιμα προσόντα.
      Αυτό, λοιπόν, το κατέθεσε στη Διεύθυνση Προσωπικού ΔΕ ως αίτηση και το έφερε και στο γραφείο μου και το κατέθεσε στο διευθυντή μου και όντως πήρε, όχι κρυφά, ευθέως και φανερά, τη σφραγίδα ότι ήρθε. Εγώ το διάβασα, το ξανάστειλα στη Διεύθυνση Προσωπικού, όπως έκανε με τα αντίστοιχα υπομνήματα και η κυρία Υπουργός. Αυτοί οι άνθρωποι πώς θα έβρισκαν το δίκιο τους, αν δεν έρχονταν να χτυπήσουν την πόρτα της πολιτικής ηγεσίας και να ζητήσουν;
      Για να δούμε τώρα επί της ουσίας γιατί προχωρήσαμε στους διορισμούς: Όπως σας είπε και η Υπουργός –και αυτή είναι η απάντηση, μη λέμε ότι έμεινε αναπάντητο το ερώτημα- για λόγους ουσιαστικούς και εκπαιδευτικούς και κοινωνικούς. Πρώτον, το εδικαιούντο αν είχαν υποβάλει την αίτησή τους εμπρόθεσμα. Έτσι δεν είναι; Υπήρχαν όμως κοινωνικοί λόγοι τους οποίους δεν θέλω να πω μέσα στη Βουλή τώρα. Και η συγκεκριμένη κυρία ήρθε και μου είπε τι μεσολάβησε στους δύο μήνες και γιατί δεν κατέθεσε την αίτησή της εμπρόθεσμα, γιατί δεν το είχε πάρει είδηση. 
      Σας ερωτώ, λοιπόν: Αξίζει μία δεκαεξαμηνίτισσα που υπάγεται μάλιστα και στις διατάξεις αυτού του σημαντικού νόμου που ισχύει ως νόμος του κράτους, επειδή το έκανε εκπρόθεσμα με διαφορά ενός μηνός και κάποιων ημερών, περίπου δύο μηνών, να την αφήσουμε απ’ έξω; 
      Παρακαλώ να με ακούσετε προσεκτικά, διότι δεν αντιδικούμε εν κατακλείδι. Καλά και έπεσαν οι τόνοι για να μιλήσουμε λίγο πιο καθαρά. Λέτε, λοιπόν, ότι τους ευνοήσαμε αυτούς στην τοποθέτηση. Εγώ θα σας διαβάσω πέντε, έξι παραδείγματα, για να ακούσει η Βουλή και οι παριστάμενοι συνάδελφοι, αν όντως τους ευνοήσαμε. 
      Ζέλου Ιωάννα, ΠE19 Πληροφορική. Τοποθετήθηκε στα Ιωάννινα, πρώτη περιοχή, διότι υπηρετούσε εκεί ως αναπληρώτρια. Ανακαλώ στη μνήμη σας αυτό που ειπώθηκε πριν μία ώρα σ’ αυτήν την Αίθουσα ότι όντως τοποθετήθηκε εκεί και είπατε εσείς την ημερομηνία και πολύ ορθώς την είπατε. Τέλος Δεκεμβρίου βγήκε η απόφαση της Υπουργού να διοριστούν. Ήταν περίοδος διακοπών, ήταν αναπληρωτές. Δεν ήταν περίοδος αναπλήρωσης των αναπληρωτών με συγκεκριμένες αποστολές. Μπορεί και να μην υπήρχαν κάποιοι να τους αναπληρώσουν. Και είπαμε σε πρώτη φάση να μείνουν εκεί που ήταν διοριζόμενοι. Από κει και μετά τι έγινε; Η κ. Ζέλου είναι κάτοικος του Νομού Αιτωλοακαρνανίας και συνεπώς δεν τη διορίσαμε σε περιοχή πρώτης προτίμησής της. Σήμερα δε με την τροποποίηση έχει τοποθετηθεί στη Λευκάδα. Ποια είναι η εύνοια, λοιπόν, γι’ αυτήν την κυρία;
      ΜΙΧΑΗΛ ΠΑΝΤΟΥΛΑΣ: Πάλι παρανομία κάνατε. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Παντούλα.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα μου το αναλύσετε μετά.
      Τραχανοπούλου Ιωάννα, ΠE19. Τοποθετήθηκε στη Γ’ Θεσσαλονίκης, διότι υπηρετούσε εκεί. Είναι κάτοικος Καβάλας και με τη διορθωτική που συζητήσατε με την κυρία Υπουργό, πήγε στη Β΄ Λέσβου. Δεν ευνοήθηκε, καθ’ ότι οι πρώτες προτιμήσεις της –έχω μπροστά μου την αίτησή της- ήταν η Καβάλα και οι δύο περιοχές της Δράμας. Ε, δεν πήγε, λοιπόν, ούτε στην πρώτη ούτε στη δεύτερη ούτε στην τρίτη, πήγε στη Β’ Λέσβου.
    ΜΙΧΑΗΛ ΠΑΝΤΟΥΛΑΣ: Πού τη διορίσατε…
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Σας παρακαλώ να ολοκληρώσω. 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Παντούλα. Θέσατε ερωτήματα και θα πάρετε απάντηση. Είναι όμως υποχρέωσή σας να ακούτε τον Υπουργό και να μην τον διακόπτετε.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λοιπόν, Πάτση Δήμητρα, ΠΕ19. Τοποθετήθηκε στη Δ’ Αθήνας επειδή εκεί υπηρετούσε ως αναπληρώτρια. Επειδή πράγματι δεν ήταν επιτρεπτή η τοποθέτηση στην Αττική διορθώθηκε αμέσως από την ίδια την Υπουργό η απόφαση και τοποθετήθηκε στη Δ’ Αρκαδίας που ήταν η πέμπτη της προτίμηση. 
    Λιανόπουλος Ευριπίδης, ΠΕ14. Διορίστηκε στη Γ’ Θεσσαλονίκης που υπηρετούσε ως αναπληρωτής. Σήμερα με τη διορθωτική είναι στη Γ’ Αιτωλοακαρνανίας. Παρνασάς Ιωάννης, Μεσσήνιος. Τοποθετήθηκε στην Α’ Χίου που ήταν η εικοστή έβδομη προτίμησή του. Πού είναι οι ευνοημένοι; Συγγνώμη που υψώνω τον τόνο της φωνής μου αλλά με αυτά τα παραδείγματα σας απέδειξα ότι δεν είναι ευνοημένοι. Αν θέλετε, κύριε Παντούλα, ελάτε αύριο στο γραφείο μου να ψάξουμε.
    Εν κατακλείδι θα ήθελα να πω ότι μ’ αυτήν την ευκαιρία καλώς κάνατε και θίξατε τα κατά τη γνώμη σας επικαιροποιημένα προβλήματα στα οποία έχετε διαφορετική άποψη από την Κυβέρνηση όσον αφορά τους χειρισμούς της στα εκπαιδευτικά θέματα και την υπηρέτηση μιας άλλης, από αυτήν που κάνετε εσείς, εκπαιδευτικής πολιτικής. Και εδώ δεν θα πω το ρητό ότι «στο σπίτι του κρεμασμένου δεν μιλάμε για σκοινί», γιατί αυτό αποτελεί αντιπαλότητα. Πρέπει όμως να πω –έχουμε απόδειξη και την καταθέσαμε στα Πρακτικά- ότι με δύο ημέρες καθυστέρηση που είναι καθαρά υπηρεσιακή στις 4 Απριλίου –το ομολόγησε ο κ. Παντούλας- καταθέσαμε όλα τα στοιχεία των πινάκων και των πρώτων αποφάσεων…
    ΜΙΧΑΗΛ ΠΑΝΤΟΥΛΑΣ: Μα, κύριε Υπουργέ…
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ. Την απόδειξη παραλαβής από τη Βουλή την καταθέσαμε και έχει αυτήν την ημερομηνία, 4 Απριλίου. 
    ΑΝΔΡΕΑΣ ΛΟΒΕΡΔΟΣ: Μετά την…
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω, κύριε Κοινοβουλευτικέ Εκπρόσωπε. Είναι δύο μέρες εκπρόθεσμα, γιατί η υπηρεσία έπρεπε να συλλέξει όλους αυτούς τους πίνακες και να τους φέρει, αφού είχαμε το θάρρος και τη δύναμη να τους καταθέσουμε διαφανέστατα στη Βουλή. Και εδώ πρέπει να σας θυμίσω, όχι με τη λογική του συμψηφισμού αλλά με τη λογική της παράλληλης ηθικής, ότι και εγώ καθόμουν στη θέση που κάθεται ένας Κοινοβουλευτικός Εκπρόσωπος για τα θέματα της εκπαίδευσης. ‘Επρεπε και εγώ να ρωτήσω τον τότε εδώ καθήμενο για πολλά χρόνια Υπουργό Παιδείας κ. Ευθυμίου που κατά τα άλλα τον εκτιμώ και ως άνθρωπο και ως κοινοβουλευτικό. Ποτέ δεν πήρα ένα στοιχείο γι’ αυτά που ζήτησα. Ούτε για πίνακες αναπληρωτών ούτε για μαζικούς διορισμούς. Η μόνιμη επωδός στις απαντήσεις του –σας καλώ στο γραφείο μου να τα δείτε γιατί κρατώ αρχείο- ήταν, «τα στοιχεία είναι πολλά, θα τα βάλουμε σε cd και θα σας τα στείλουμε». Όμως κανένα cd δεν ήρθε στην Αντιπολίτευση. Εμείς όμως δεν κάναμε cd. Κάναμε αναλυτικά τους πίνακες και σας τους στείλαμε. Αυτή είναι η διαφορετική ηθική και σας ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ κ. Λοβέρδος έχει το λόγο.
    ΑΝΔΡΕΑΣ ΛΟΒΕΡΔΟΣ: Κύριε Υπουργέ, αν ο Υπουργός ο οποίος ερωτάται δεν απαντά, ή του ζητείται να καταθέσει έγγραφα, δεν τα καταθέτει και είναι δύστροπος, υπάρχει πάντα η κοινοβουλευτική δυνατότητα της μετατροπής αυτών των δύο αιτημάτων σε επίκαιρη ερώτηση και ο Υπουργός έρχεται εδώ. Φαντάζομαι ότι αυτό επικαλείσθε.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βεβαίως το κάναμε.
    ΑΝΔΡΕΑΣ ΛΟΒΕΡΔΟΣ: Και ο Υπουργός ήρθε και σας απήντησε και σας έδωσε όλα τα στοιχεία που του ζητούσατε. ΄Ετσι δεν είναι; 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κανένα στοιχείο.
    ΑΝΔΡΕΑΣ ΛΟΒΕΡΔΟΣ: Δεύτερον, πρέπει να διευκρινιστεί ότι εμείς ως Αντιπολίτευση ζητάμε από την κοινοβουλευτική πλειοψηφία να ευθυγραμμίζονται οι τοποθετήσεις της Κυβέρνησης με αυτές του Κοινοβουλευτικού Εκπροσώπου. Σε ό,τι αφορά στον εθνικό διάλογο, είχαμε δύο εκ διαμέτρου διαφορετικές απόψεις της Κυβέρνησης και της κοινοβουλευτικής της εκπροσώπησης για τη στάση της Αξιωματικής Αντιπολίτευσης.
      Παρακαλούμε για το ενιαίο του πολιτικού διαλόγου. Δεν νοούνται δέκα απόψεις εδώ. Η Κυβέρνηση και ο Κοινοβουλευτικός Εκπρόσωπος ή λένε τα ίδια πράγματα ή, εν πάση περιπτώσει, υπάρχει πρόβλημα στην Πλειοψηφία. 
      Τρίτον, είναι δυνατόν να γίνεται αναφορά –και μάλιστα απαντητική- από την κυρία Υπουργό σε ένα ερώτημα που η Αντιπολίτευση αξιολόγησε ως επιδεχόμενο επίκαιρη επερώτηση, αγαπητέ, κύριε Πρόεδρε; Είναι δυνατόν η απάντηση να δίδεται με τον τρόπο που δόθηκαν σήμερα οι απαντήσεις; Δηλαδή, πρώτον, με την αναφορά σε μία περίπτωση του κ. Κίτσιου –η αναφορά στο όνομα του οποίου ήταν συγκεκριμένη- για μία συγκεκριμένη σύμβαση που υπέγραψε με τον ΟΣΚ, όταν και ο νυν πρόεδρος του ΟΣΚ είναι εκπαιδευτικός. Ποιο είναι το πρόβλημα; 
      Και, εν πάση περιπτώσει, αν αυτό είναι προβληματικό, συνιστά αυτή η εκδοχή απάντηση στο ερώτημα για δεκαεπτά παρατυπίες ή αλλέως ειπείν παρανομίες; Είναι δυνατόν; Τι είδους απάντηση είναι αυτή; Δεν μπορώ να το καταλάβω! 
    Δεν ήθελα να το κάνω στην πρωτολογία μου και δεν ήρθα εδώ ως δικηγόρος, αλλά επειδή έχουμε ενδυναμώσει τον κοινοβουλευτικό μας έλεγχο και με στοιχεία, αγαπητέ κύριε Υφυπουργέ, σας αναγιγνώσκω το άρθρο 2 του π.δ. 154/1996, που επικαλούνται οι συνάδελφοί μου. «Ανακοίνωση του Υπουργού Εθνικής Παιδείας και Θρησκευμάτων για τα θέματα της εκδήλωσης ενδιαφέροντος γι’ αυτούς τους διορισμούς». 
    Στην παράγραφο 2, λοιπόν, της ίδιας ανακοίνωσης, δηλαδή του Υπουργού Εθνικής Παιδείας και Θρησκευμάτων, γίνεται η εξής αναφορά και τάσσεται προθεσμία υποβολής των δηλώσεων στις αρμόδιες κατά περίπτωση διευθύνσεις εκπαίδευσης. «Μετά την εκπνοή της προθεσμίας αυτής, η δήλωση δεν επιτρέπεται να ανακληθεί ή να τροποποιηθεί. Μαζί με τις δηλώσεις –προσέξτε, επίρρωση της προθεσμίας- και μέσα στην οριζόμενη προθεσμία οι υποψήφιοι επιτρέπετε να υποβάλουν συμπληρωματικά δικαιολογητικά». Όχι, λοιπόν, εκτός της προθεσμίας. Ο νόμος προστατεύει αυτήν την προθεσμία. Πρόκειται για επιλογή του νομοθέτη. Και όπως υπάρχουν...
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Διαβάστε μου, σας παρακαλώ, τη χρονολογία για να μπορέσω να σας απαντήσω μετά. 
      ΑΝΔΡΕΑΣ ΛΟΒΕΡΔΟΣ: Αναφέρομαι στο 1996. Πρόκειται για τα δύο προεδρικά διατάγματα, τα οποία επικαλούνται οι συνάδελφοί μου και τα οποία έχουν εξουσιοδότηση στο ν. 1566/1985. Είναι σαφή αυτά τα πράγματα. Το ένα προεδρικό διάταγμα είναι του 1996 και το έτερο είναι το π.δ. 144/1997. Πού είναι το πρόβλημα; Η νομοθεσία είναι σαφής. 
      Απαντάμε, λοιπόν, με άλλον τρόπο, αναφερόμενοι σε μία σύμβαση πανομοιότυπη με μία που και η Νέα Δημοκρατία υπέγραψε και έτσι με τα υπονοούμενα προσπαθούμε να δώσουμε απάντηση στον κοινοβουλευτικό έλεγχο της Μείζονος Αντιπολιτεύσεως; Δεν το καταλαβαίνω! 
      Ο δεύτερος τρόπος αφορά την επίκληση προσωπικών προβλημάτων, γεγονός που είναι κατανοητό, κύριε Υφυπουργέ! Προς Θεού! Είναι, όμως, γραμμένο πουθενά από το νόμο αυτόν, που η κ. Ράπτη αποκάλεσε ως «κατάλογο κριτηρίων φιλανθρωπίας», για να υπάρξει μια απόφαση συγκεκριμένη; Τότε, αν είναι έτσι –γιατί το δέχομαι και αυτό- άραγε είναι μονομερής, μονόπλευρη και ανήκει σε έναν άνθρωπο η ατυχία της ζωής, προκειμένου να την επικαλεσθεί για να επιτύχει κάτι; 
      Αυτό που διάβασε ο κ. Παντούλας εμπροθέσμου καθηγητή, θα το διαβάσω και εγώ, γιατί είναι πάρα πολύ χαρακτηριστικό, όταν ο άνθρωπος κατέγραφε την περιπέτειά του, αυτό που είπε, όταν του λέγατε για το χρόνο του, κύριε Πρόεδρε, «ενάντια σε χιόνια, σε παγετούς, βροχές, κατολισθήσεις, λάσπες, νταλίκες, μεθυσμένους και άυπνους οδηγούς, προσπαθώ να μαζέψω μόρια για να βρεθώ κοντά στο σπίτι μου». Μα, και αυτός ο εκπαιδευτικός έχει το δικό του δίκιο. 
      Άρα, λοιπόν, η επίκληση αυτών των ιδιαιτεροτήτων δημιουργεί μια καλή μεταχείριση σε κάποιον συμπολίτη μας και ταυτοχρόνως μία κακή σε μία αντίστοιχη άλλη περίπτωση. Γι’ αυτό ο νόμος είναι νόμος και ορίζει όσα ορίζει αντικειμενικοποιημένα έναντι όλων, ίσος για να υπάρχει απόδοση της δικαιοσύνης διά του νόμου. Άρα, λοιπόν, όταν αυτά παραβιάζονται, οι απαντήσεις που δόθηκαν -δεν έχω άλλο ευγενικότερο τρόπο για να τις κρίνω- ήταν απολύτως άστοχες και παρελκυστικές, για να μην πούμε τίποτα άλλο και οξύνουμε τα πνεύματα. Αυτό ήταν το πρώτο. 
      Δεύτερον, μου λέει η κυρία Υπουργός –η οποία δεν είναι τώρα εδώ- για την περίπτωση που εγώ έθιξα, επικαλούμενος τον «ΕΠΕΝΔΥΤΗ» της 27ης Απριλίου και το χθεσινό «Βηματοδότη». 
      Υπάρχουν ακόμη, κύριε Υφυπουργέ, εκατό περιπτώσεις διορισμών καθηγητών δευτεροβαθμίου εκπαιδεύσεως. Μαθαίνω ότι η πρωτοβάθμια εκπαίδευση δεν τηρεί τις ίδιες διαδικασίες, παρ’ ότι υπάρχει ο νόμος –και τον επικαλούμαι, αφού είπε όσα είπε η κυρία Υπουργός- ο ν. 3027/2002, άρθρο 7 παράγραφος 1 και ο ν. 2725/1999, άρθρο 138. Βάσει αυτού του δευτέρου νόμου, όταν εξαντλείται ο πρώτος κατάλογος –δηλαδή ο κατάλογος των επιτυχόντων στις εξετάσεις του ΑΣΕΠ και διοριστέων καθηγητών- τότε συμπληρώνεται για το υπόλοιπο 25% από τους αναπληρωτές, από το σχετικό κατάλογο των αναπληρωτών. Όμως δεν το κάνατε έτσι. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τι κάναμε;
      ΑΝΔΡΕΑΣ ΛΟΒΕΡΔΟΣ: Πήγατε αλλιώς. Προσλάβατε από τον κατάλογο των επιτυχόντων, αλλά μη διοριστέων. 
      Καταθέτω τώρα, κύριε Υφυπουργέ, αφού το πάμε έτσι, τη γνωμοδότηση 411/2004 του Τμήματος του Νομικού Συμβουλίου του Κράτους, που ό,τι και αν λέει…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τι λέει;
       ΑΝΔΡΕΑΣ ΛΟΒΕΡΔΟΣ: Ό,τι και αν λέει, έγινε δεκτή από την κυρία Υπουργό στις 29 Σεπτεμβρίου 2004, ένα μήνα μετά τις προσλήψεις. Είναι αυτό διοικητική ευταξία; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τότε βγήκε. 
      ΑΝΔΡΕΑΣ ΛΟΒΕΡΔΟΣ: Α, ναι; Όχι. Η γνωμοδότηση είναι της 18ης Αυγούστου. Έγινε δεκτή μετά από ένα μήνα και κάτι. Αυτό αποτελεί χρηστή διοίκηση; Δεν είναι χρηστή διοίκηση! 
      Όταν ο Υπουργός Εσωτερικών κ. Παυλόπουλος έχων κάθε μέρα μπροστά του το θέμα των επιτυχόντων αλλά μη διοριστέων με τις καταλήψεις στην οδό Βασιλίσσης Σοφίας, με ανακοινωθέν του καθορίζει:
      Πρώτον, ή νομοθετική αλλαγή, δεύτερον, ή απόφαση του Συμβουλίου της Επικρατείας μπορεί να οδηγήσει στη λύση που κάνατε εσείς χωρίς νομική κάλυψη. Μετά από ένα μήνα, με αποδοχή γνωμοδοτήσεως από την κ. Γιαννάκου κάνατε δεκτή τη συγκεκριμένη γνωμοδότηση που σας προανέφερα. 
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τώρα, όλοι οι Βουλευτές της Αντιπολίτευσης σας είπαμε εδώ –σας το είπα και εγώ όσο μπορούσα πιο δυνατά- ότι δεν θέλουμε να βγάλουμε έτσι την περίοδο, κύριε Υφυπουργέ, συζητώντας για τον αναμφισβήτητο κομματισμό εις τον οποίο έχετε προβεί από το καλοκαίρι του 2004 και σε παρατυπίες ή παρανομίες. Εδώ είναι χώρος πολιτικής. Θέλουμε να μιλήσουμε για πολιτικές. Τίποτα γι’ αυτές! Μου κάνει πραγματικά εντύπωση. 
      Μάλιστα με ένα τέχνασμα, αλλά όχι, κατά τη γνώμη μου, πολιτικώς ευφυές η κυρία Υπουργός είπε: «Α, για να θέλετε πολιτικές, σημαίνει ότι πολλά προβλήματα ήταν ανοικτά στο Υπουργείο Παιδείας.» Εννοούσε από τη θητεία μας. Καλά, είναι επιχείρημα αυτό; Δεν ρωτάει τον κύριο Πρωθυπουργό τι είπε εδώ στις 8 Νοεμβρίου και πριν, το Μάρτη, στις προγραμματικές δηλώσεις; Εσείς δεν είχατε την εκδοχή περί των πολλών και πολύ σημαντικών προβλημάτων στο χώρο της εκπαίδευσης; Έναντι αυτών τι κάνετε; Με αυτό που είπε σήμερα η κυρία Υπουργός δύο πράγματα υπονοεί:
      Πρώτον -θα το πάρω και εγώ από την ίδια λογική- δεν υπάρχει θέμα! Όλα καλά τα είχε κάνει το ΠΑΣΟΚ και η Νέα Δημοκρατία δεν είχε ανάγκη για μείζονες πολιτικές. Για να σας απαντήσω στον ίδιο τόνο. 
      Δεύτερον, αν πάμε αλλιώς και αν πάμε σοβαρά, η εκπαίδευση, μονίμως έχει προβλήματα. Όσα και αν κάνεις γι’ αυτήν, πάντα μέτωπα ανοικτά θα έχεις. 
      Τι γίνεται επί δεκατέσσερις μήνες; Τίποτα; Τι γίνεται για τις προγραμματικές δηλώσεις της Κυβέρνησης; Τίποτα; Τι γίνεται για όσα είπε στην Αίθουσα αυτή ο Πρωθυπουργός το Νοέμβριο του 2004; Τίποτα; 
      Πάντως, ό,τι και αν γίνεται, πρώτον, αυτό δεν έχει προϋποθέσει νομοθετικές αλλαγές, γιατί θα τις είχατε φέρει εδώ. Δεν έχετε, όμως, φέρει τίποτα. Δεύτερον, δεν έχει περάσει από τον κοινοβουλευτικό διάλογο. Γιατί αυτός ο κοινοβουλευτικός διάλογος δεν έχει γίνει ποτέ. Η κυρία Υπουργός λέει –ελπίζω να μην το επαναλάβετε- ότι αν θέλαμε, θα είχαμε προκαλέσει εμείς αυτήν τη συζήτηση στη Διαρκή Επιτροπή. Μα, αυτό είναι ακατανόητο! Εμείς προκαλούμε συζήτηση, μόνο ανακρίνοντας την Κυβέρνηση κατά τον Κανονισμό και υποβάλλοντας συγκεκριμένο αριθμό ερωτήσεων όλα τα κόμματα του Κοινοβουλίου. Αυτό είναι που θέλετε να κάνουμε; 
      Και, εν πάση περιπτώσει, τι έχετε κάνει; Τι έχετε κάνει, για να χρησιμοποιήσουμε αυτήν τη μεθοδολογία, για να σας φέρουμε στη Διαρκή Επιτροπή; Οι Υπουργοί που θέλουν συνεννόηση φαίνονται ειδικά στα κρίσιμα θέματα της παιδείας. Γιατί εκεί η συνεννόηση προσδίδει αντοχή εφαρμογής στη νομοθεσία. Υπάρχει αυτή η ιδιαιτερότητα στην εκπαίδευση. Η εκπαίδευση, λοιπόν, απαιτεί συναινέσεις, απαιτεί συζητήσεις. Και είστε το μόνο Υπουργείο, που δεν έχει προσέλθει στη Βουλή για ζητήματα πολιτικής, για να ενημερώσει την Αντιπολίτευση γι’ αυτά που σκέφτεται.
      Κύριε Υπουργέ, νομίζω ότι ειδικά θέματα έχουν μείνει αναπάντητα μετά από όλη αυτή τη συζήτηση. Καμία από τις ερωτήσεις του κ. Ρόβλια δεν έχει απαντηθεί για την εφαρμογή της συγκεκριμένης νομοθεσίας και ειδικά θέματα παρατυπιών και παρανομιών έχουν μείνει αδιευκρίνιστα, μα και μείζονα, γενικότερα θέματα πολιτικής στο χώρο της εκπαίδευσης έχουν μείνει αναπάντητα.
      Η Αντιπολίτευση είναι εδώ, περιμένει τις προτάσεις σας, για να ασκήσει κριτική πολιτικής. Όσο δεν τις φέρνετε όμως, τόσο θα επιβεβαιώνεται αυτό που και στην πρωτολογία μου είπα: η αποτυχία σας δεν είναι πρόσκαιρη, είναι οριστική, κύριε Υφυπουργέ, στο χώρο της παιδείας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ολοκληρώνεται εδώ η συζήτηση με την τριτολογία του κυρίου Υπουργού, διάρκειας πέντε λεπτών.
      ΑΝΔΡΕΑΣ ΛΟΒΕΡΔΟΣ: Κι εμείς, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Εσείς, κύριε Λοβέρδο, εξαντλήσατε όλο το χρόνο σας.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα πρότεινα στην τριτολογία μου, για τα λίγα αυτά λεπτά, τέλος πάντων, που μπορώ και έχω από τον Κανονισμό, για να απαντήσω σε αυτά που είπε ο Κοινοβουλευτικός Εκπρόσωπος του ΠΑΣΟΚ…
      ΑΝΔΡΕΑΣ ΛΟΒΕΡΔΟΣ: Όχι, κύριε Πρόεδρε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μπορώ να συνεχίσω, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ναι, ναι. Ο κ. Λοβέρδος λέει αν μπορεί να μιλήσει, αλλά έχετε εξαντλήσει το χρόνο, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Δεν μου το είπατε. Αν ήταν έτσι, θα διέκοπτα. Θα μου δώστε ένα λεπτό.
      ΠΡΟΕΔΡΕΥΩΝ (Γεώργιος Σούρλας): Τι να πω; Αν προκύψει κάποιο θέμα που έχει ανάγκη απάντησης, θα σας δώσω το λόγο. Όχι όμως να επαναλάβουμε τα ίδια πράγματα ή κάποια άλλα, τα οποία εσείς έχετε στο μυαλό σας, άσχετα με την επερώτηση.
      Παρακαλώ, κύριε Υπουργέ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πρέπει να γνωρίζω κι εγώ, επειδή έχω το δικαίωμα του τελευταίου λόγου, εάν όντως θα μιλήσει ο συνάδελφος…
      ΠΡΟΕΔΡΕΥΩΝ (Γεώργιος Σούρλας): Έτσι θα γίνει, κύριε Υπουργέ…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): … για να μπορώ να απαντήσω σε αυτό.
      ΠΡΟΕΔΡΕΥΩΝ (Γεώργιος Σούρλας): Θα δούμε αν θα χρειαστεί.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πρώτα απ’ όλα, κύριε συνάδελφε, σας αδικεί το σύστημα ενημέρωσης που σας έγινε πάνω σε αυτό που είπατε, όσον αφορά τις διατάξεις, τις οποίες εμείς δεν σεβαστήκαμε.
      Ακούστε, λοιπόν: Επικαλεστήκατε το άρθρο 1, περί πινάκων διοριστέων, στο προεδρικό διάταγμα υπ’ αριθμόν 154 και σας παρακάλεσα να πείτε, για να γραφτεί και στα Πρακτικά καθαρά, ποιας χρονολογίας είναι: Είναι του 1996.
      Μου είπατε, μάλιστα, ότι δεν έχει σημασία αυτό. Πώς δεν έχει σημασία; Έχει σημασία. Διότι αυτό το προεδρικό διάταγμα αναφέρεται, στις διατάξεις του, στην επετηρίδα και ξέρετε ότι σήμερα δεν διορίζουμε το προσωπικό στο Υπουργείο Παιδείας με την επετηρίδα. Διορίζεται καθαρά μ΄ ένα άλλο σύστημα, τελείως διαφορετικό, το οποίο εσείς πρώτοι, ως Κυβέρνηση, είχατε εφαρμόσει και είναι το σύστημα του ΑΣΕΠ. Άρα επικαλείστε διατάξεις, που ήδη δεν ισχύουν.
      Αυτό ήθελα να σας πω. Και νομίζω ότι θα έπρεπε να το δείτε και νομικά, για να καταλάβετε πλήρως το χαρακτήρα της απάντησης που σας έδωσε η κυρία Υπουργός και της απάντησης που σας έδωσα κι εγώ.
      Δεύτερον, όσον αφορά, κύριε Πρόεδρε, αυτά που επικαλέστηκε ο Κοινοβουλευτικός Εκπρόσωπος της Μείζονος Αντιπολιτεύσεως για το χαρακτήρα ή τις προθέσεις της Κυβέρνησης, της πολιτικής ηγεσίας του Υπουργείου Παιδείας σε ό,τι αφορά το σύνολο των συζητουμένων θεμάτων στον εθνικό διάλογο ή τουλάχιστον την ευρύτερη ανάγκη να κάνουμε διάλογο και στα πλαίσια, όπως ελέχθη πολύ σωστά, παρούσης της Υπουργού Παιδείας, της Διαρκούς Επιτροπής Μορφωτικών Υποθέσεων σε σχέση με τον εθνικό διάλογο, θα ήθελα να σας επαναλάβω και πάλι ότι εσείς, κύριε Κοινοβουλευτικέ Εκπρόσωπε, είπατε προηγουμένως ότι ήδη σας ανακοίνωσε ο Πρόεδρος της Διαρκούς Επιτροπής, ο εξαίρετος συνάδελφος από τη Θεσσαλονίκη, ότι θα συζητηθούν δύο πολύ, κατ’ εμάς, κρίσιμα θέματα –θα προτείναμε εμείς να συζητηθούν- και θα σας ενημερώσει η Υπουργός Παιδείας και για τα αντίστοιχα θεσμικά πλαίσια που ετοιμάζονται.
      Απλώς άκουσα να λέτε ότι θα έπρεπε να μπει στην όλη συζήτηση και το τάδε και το δείνα θέμα, ώστε επισκεπτόμενη το Μπέργκεν η Υπουργός τον Ιούνιο –τέλη Μαΐου-αρχές Ιουνίου- να έχει και τη γνώμη ενός ευρύτερου διαλόγου, τα συμπεράσματα ενός ευρύτερου διαλόγου. Και ποιος σας είπε όχι γι’ αυτό; Ήδη την ακούσατε που είπε ότι βεβαίως θα μπορούσε να γίνει. Επομένως μην προσπαθούμε να κλείσουμε αυτήν τη συζήτηση της επερωτήσεώς σας με δημιουργία εντυπώσεων.
      Δεν ωφελεί –το είπατε και μόνος σας- στα θέματα της εκπαιδεύσεως η δημιουργία εντυπώσεων, όσο η δημιουργία κλίματος ουσιαστικού διαλόγου. Και αφού οι ίδιοι δεχθήκατε ότι σας έγινε ενημέρωση από τον Πρόεδρο της Διαρκούς Επιτροπής για τις κυβερνητικές προθέσεις, να συζητηθούν δύο μείζονος σημασίας θέματα, πιστεύω ότι ούτε η Υπουργός, ούτε εγώ, ούτε κανένας από τη σημερινή πολιτική ηγεσία του Υπουργείου Παιδείας θα αρνηθεί να συζητηθεί και εκεί με το θετικό τρόπο, κυρία Ράπτη, που συζητείται, με τη συμμετοχή της Μείζονος Αντιπολιτεύσεως, στα πλαίσια του εθνικού διαλόγου, το αντίστοιχο θέμα. Επομένως ας μην κλείνουμε έτσι. Νομίζω ότι έστω και αν λείπει η Υπουργός, το ίδιο θα σας έλεγε. Κανένας δεν θέλει να αποκλείσει ή να κάνει στενότερη, τέλος πάντως, τη δυνατότητα διαλόγου στο επίπεδο της ενημέρωσης των κομμάτων στη Διαρκή Επιτροπή Μορφωτικών Υποθέσεων. Επομένως αν αυτά τα δύο θέματα για τα οποία ο κ. Σπηλιωτόπουλος σας ενημέρωσε είναι τα πρώτιστα, που τα βάλαμε εμείς με δική μας πρωτοβουλία, αναγνωρίστε τουλάχιστον ότι η πρωτοβουλία εξεδηλώθη και ελάτε να συζητήσουμε και να ένα τρίτο ή ένα τέταρτο θέμα. Κανείς δεν λέει όχι. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΑΝΔΡΕΑΣ ΛΟΒΕΡΔΟΣ: Κύριε  Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κατά παραχώρηση δύο λεπτά, κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, και εγώ, αλλά και οι συνάδελφοί μου που κατέθεσαν και την ερώτηση και μετά εμείς την επίκαιρη επερώτηση, κάναμε αναφορά στη συγκεκριμένη διάταξη που αναφερθήκατε τώρα εσείς: Στο άρθρο 15 του ν.1566/1985, στο προεδρικό διάταγμα 154, όπως αυτό αντικαταστάθηκε με το άρθρο 1 του προεδρικού διατάγματος 144/1997 που και αναφέρατε. Άρα, λοιπόν, δεν μπορώ να αντιληφθώ γιατί αυτή η ειδική αναφορά και γιατί μου εφιστάτε την προσοχή σε κάτι το οποίο είναι λελυμένο από την ίδια την επίκαιρη επερώτηση και στο οποίο και εγώ εδώ αναφέρθηκα. Ένα το κρατούμενο.
      Δεύτερο το κρατούμενο, σε σχέση με το διάλογο. Τα θέματα, που είπα και τα οποία επαναλάβατε, που μας ανακοίνωσε ο Πρόεδρος της Διαρκούς Επιτροπής, είναι πάρα πολύ σημαντικά. Προφανώς είναι σημαντικό το θέμα της εκπαίδευσης των ομογενών ή το θέμα της διαπολιτισμικής εκπαίδευσης. Καταφανώς είναι  σημαντικά θέματα αυτά. Δεν είναι αυτά που υποσχέθηκε ότι θα έλθουν σε διάλογο ο κύριος Πρωθυπουργός στις 8 Νοεμβρίου σε αυτήν εδώ την Αίθουσα. Δεν είναι αυτά στα οποία όλοι περιμέναμε ότι θα έχουμε διασύνδεση του Εθνικού Συμβουλίου Παιδείας με τη Διαρκή Επιτροπή Μορφωτικών Υποθέσεων. Δεν είναι αυτά που αποτέλεσαν την ατζέντα της Κυβέρνησή σας για το τρέχον έτος. Συμφωνώ ότι είναι σημαντικά, αλλά είναι όμως άλλα. Θα μπορούσαμε και αυτά να τα συζητήσουμε και χαιρετίσαμε την εξαγγελία της συζήτησής τους. Καθόλου, όμως, δεν χαιρετίζουμε -αντίθετα σας ασκούμε δριμύτατη κριτική-  το γεγονός ότι θα πάτε στη Νορβηγία να βρείτε άλλους σαράντα δύο Υπουργούς Παιδείας κρατών της Ευρώπης, δίχως να έχετε ενδιαφερθεί για το τι λέει η Βουλή των Ελλήνων για το μείζον θέμα της αξιολόγησης και της ποιότητας στην τριτοβάθμια εκπαίδευση, για την οποία χθες η κυρία Υπουργός στην «ΕΛΕΥΘΕΡΟΤΥΠΙΑ» και σήμερα εδώ μιλάει για σχέδια νόμων, που θα τα δούμε, ενώ δεν τα έχουμε δει, για διάλογο που δεν θα γίνει κοινοβουλευτικά, αλλά ως προς τον οποίο θα ζητηθεί η γνώμη μας και καθόλου αυτό που είπατε εσείς με ευγένεια ότι δηλαδή και αυτό έστω προ της 20ης Μαΐου θα μπορούσαμε να το έχουμε συζητήσει. Προ της 20ης Μαΐου, κύριε Υφυπουργέ; Δηλαδή πότε; Έμειναν οι δύο επόμενες ημέρες, η Πέμπτη και η Παρασκευή, που δεν νομίζω ότι θα συγκληθεί η Διαρκής Επιτροπή και οι άλλες δύο ημέρες της επόμενης εβδομάδος και μετά είναι η Σύνοδος στο Μπέργκεν. Δεν θέλετε τη γνώμη μας, δεν μας θέλετε στο διάλογο αυτό. Εμείς τον νομιμοποιούμε με την παρουσία μας, εσείς κάνετε ό,τι μπορείτε για να φύγουν όλοι από εκεί και το τελευταίο πολιτικό κόμμα, που έχει μείνει και είμαστε εμείς. Αλλά εν πάση περιπτώσει, τα πολλά λόγια είναι φτώχεια, ένα είναι το δεδομένο: Αυτό που υποσχεθήκατε για σύνδεση του εθνικού διαλόγου με τη Διαρκή Επιτροπή Μορφωτικών Υποθέσεων ούτε έγινε προ της συγκεκριμένης ημερομηνίας του Μαΐου, ούτε προλαβαίνετε να το κάνετε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για τρία λεπτά και ολοκληρώνεται έτσι η συζήτηση.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Για λόγους δικαιοσύνης και μόνο παίρνω το λόγο.
      Θα ήθελα να σας θυμίσω, κύριε συνάδελφε, ότι όταν οι μεγάλες συναντήσεις σε ευρωπαϊκό επίπεδο, με την έναρξη της ευρωπαϊκής προσπάθειας για να δημιουργηθεί ο ενιαίος χώρος των τριτοβάθμιων σπουδών στην Ευρώπη, είχαν ήδη αρχίσει να γίνονται πραγματικότητα (μιλώ για την Μπολόνια, μιλώ για το Βερολίνο) ο συνάδελφός σας και τότε Υπουργός Παιδείας όχι μόνο δεν ενημέρωσε προκαταβολικά για να υπάρξει ένας διάλογος την Επιτροπή, παρ’ όλη τη δική μας παράκληση, αλλά ούτε εκ των υστέρων ήλθε να συζητήσει τα πορίσματα ή τις δεσμεύσεις της. Το ένα είναι αυτό. 
      Δεύτερον, μιλάτε για την αξιολόγηση και σας λέω: Ναι, όντως δεν είναι στα δύο θέματα που σας ενημέρωσε ο πρόεδρος της επιτροπής. Αλλά θα πρέπει να καταλάβετε ένα πράγμα, ότι η αξιολόγηση στο Εθνικό Συμβούλιο για την παιδεία, το οποίο συζητά αυτά τα θέματα, συζητήθηκε. Δεν ξέρω αν έχετε ενημερωθεί.  
      ΑΝΔΡΕΑΣ ΛΟΒΕΡΔΟΣ: Για ποιο;  
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Ράπτη, λέω ψέματα; 
      ΣΥΛΒΑΝΑ ΡΑΠΤΗ: Έγινε απόπειρα συζήτησης. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Συζητήθηκε η αξιολόγηση στο επίπεδο του ΕΣΥΠ. 
      ΑΝΔΡΕΑΣ ΛΟΒΕΡΔΟΣ: (Δεν ακούστηκε)
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εντάξει, εσείς πείτε το έτσι. Εγώ σέβομαι αυτό που λέτε. 
      Σας λέω, όμως, ότι εκεί τουλάχιστον ξεκίνησε μια συζήτηση. Άρα, λοιπόν είναι δυνατόν η Κυβέρνηση να μετέχει, να το έχει στην ατζέντα της, να συζητά με εσάς και με τους υπόλοιπους εταίρους στο ΕΣΥΠ και από την άλλη πλευρά να μην θέλει να το συζητήσει στα πλαίσια της διακομματικής επιτροπής; 
      ΑΝΔΡΕΑΣ ΛΟΒΕΡΔΟΣ: Θέλει να αποφύγει…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Λοβέρδο. Μη διακόπτετε.   
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όσον αφορά το τελευταίο, σας εξήγησα και το επαναλαμβάνω –και αν θέλετε να σας διαβάσω και ολόκληρο το άρθρο 1 στο προεδρικό διάταγμα- ότι δεν ισχύει αυτό το προεδρικό διάταγμα. Μιλώ για το 154 του 1996, γιατί αναφέρεται σε ρυθμίσεις, οι οποίες τώρα είναι εκτός λογικής, αφού δεν υπάρχει επετηρίδα και άλλαξε το σύστημα διορισμών. 
      ΑΝΔΡΕΑΣ ΛΟΒΕΡΔΟΣ: Όπως τροποποιήθηκε, κύριε Υπουργέ. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Το μόνο που ισχύει στο νόμο, τον οποίο επικαλεστήκατε, είναι -και σας το διαβάζω- η παράγραφος 3 του αντιστοίχου άρθρου, περίπτωση γ΄ υποψηφίων με αυξημένα προσόντα. «Δεν επιτρέπεται η τοποθέτηση εκπαιδευτικών κατά το διορισμό τους στα σχολεία των Νομών Αττικής και Θεσσαλονίκης». Μόνο σε αυτά τα δύο. Και είδατε ότι από τα παραδείγματα που σας διάβασα, όχι μόνο έφυγαν, αλλά πήγαν εκεί που έπρεπε να πάνε και μάλιστα δεν ευνοήθηκαν. Τα επικαλούμαι και πάλι. 
      Όσον αφορά τους εκατό διορισμούς –για να τελειώσουμε με αυτά που είπατε- σας εκάλεσε η Υπουργός Παιδείας…
      ΑΝΔΡΕΑΣ ΛΟΒΕΡΔΟΣ: Επ’ αυτού, θα ήθελα να πω κάτι, αν επιτρέπει ο κύριος Πρόεδρος. Για να βγάλουμε μια άκρη…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Λοβέρδο. Δεν  γίνεται αυτό. Μη διακόπτετε. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας εκάλεσε η Υπουργός Παιδείας, η οποία δεν είχε τα αντίστοιχα στοιχεία εδώ, κύριε συνάδελφε, για να δούμε το θέμα αυτού του δημοσιεύματος και με καλή διάθεση να δούμε πώς έγινε και να δείτε και εσείς τις εξηγήσεις μας. 
      Ευχαριστώ πολύ. 
      ΑΝΔΡΕΑΣ ΛΟΒΕΡΔΟΣ: Το εμπρόθεσμο δεν καταργήθηκε. 
      ΠΡΟΕΔΡΕΥΩΝ (Γεώργιος Σούρλας): Κύριε Κακλαμάνη, θέλετε να πάρετε το λόγο; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, για άλλη μια φορά …
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να έχετε υπόψη σας ότι έχει ολοκληρωθεί η συζήτηση της επερωτήσεως. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν έκλεισε η συζήτηση, όμως. 
      ΠΡΟΕΔΡΕΥΩΝ (Γεώργιος Σούρλας): Θέλω να πω ότι δεν θα υπάρξει άλλος ομιλητής. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, γι΄ αυτό ακριβώς και αυτά που θα πω δεν θα προκαλέσουν απάντηση.  
      Για άλλη μια φορά, κύριε Πρόεδρε, ακούει κανείς σε αυτή την Αίθουσα από την πλευρά της Κυβερνήσεως την επίκληση –κατά την άποψή της- λαθών, παραλείψεων της προηγουμένης κυβερνήσεως για να δικαιολογήσει το γεγονός ότι κάνει και η ίδια αυτά που θεωρεί ότι ήταν λάθη και παραλείψεις. Είναι βέβαιο ότι οδηγούμεθα πλέον στα τελικά στάδια της διαμόρφωσης μιας ευρωπαϊκής πολιτικής, που θα μας υποχρεώνει σε μια πορεία σε ό,τι αφορά τη δομή και τη λειτουργία της τριτοβάθμιας εκπαίδευσης. 
      Στη Μπολόνια ξεκίνησε αυτός ο διάλογος, αυτή η διαδικασία. Τώρα αν υπάρχει ένα ελαφρυντικό στην προηγούμενη κυβέρνηση γιατί δεν έσπευσε να ζητήσει απόψεις, να γίνει η συζήτηση εδώ στη Βουλή κλπ, μια και έγινε στο πλαίσιο ελέγχου –το θυμάμαι πολύ καλά, επαναλαμβάνω στο πλαίσιο ελέγχου- αυτό δεν είναι λόγος να επιμένει η Κυβέρνηση. Αυτό δεν συμβαίνει μόνο στο δικό σας τομέα, αλλά σε όλους τους τομείς. Αναφέρεστε μονίμως στο τι έγινε ή τι δεν έγινε από την προηγούμενη κυβέρνηση. 
      Και μάλιστα πολλές φορές απευθύνεστε, μιλώντας στον πληθυντικό, προς την παράταξη αυτή και αγνοείτε ότι εδώ υπάρχει μία νέα Βουλή, μια νέα περίοδος μιας νέας Βουλής και είμεθα ήδη στη δεύτερη Σύνοδο αυτής της Βουλής και θα πρέπει, κύριε Υπουργέ, να συνειδητοποιήσουμε όλοι μας –και εσείς πρώτοι ως υπεύθυνη Κυβέρνηση- ότι η χώρα οδηγείται σε όλους τους τομείς σε αδιέξοδα. Εγώ δεν καταλαβαίνω ποιο θα ήταν το πρόβλημα της Κυβέρνησης εάν στο Εθνικό Συμβούλιο Παιδείας συνεζητείτο και το πρόβλημα, που σαφώς προηγείται της οποιασδήποτε διαδικασίας αξιολόγησης της εκπαίδευσης και ιδιαίτερα της τριτοβάθμιας εκπαίδευσης, ώστε να μην προκληθεί η αποχώρηση όλων των φορέων. Τώρα συζητάτε ουσιαστικά εσείς, η Κυβέρνηση, με το μόνο κόμμα που έχει μείνει.
    ΑΝΔΡΕΑΣ ΛΟΒΕΡΔΟΣ: Το ΠΑΣΟΚ.
    ΑΠΟΣΤΟΛΟΣ ΚΑΚΛΑΜΑΝΗΣ: Και είναι προφανές ότι το ΠΑΣΟΚ, ενώ διαφωνεί με όλη αυτήν την πορεία που ακολουθείτε, μένει γιατί δεν θέλει να δυναμιτίσει, αυτό που εσείς κάνετε με την τακτική σας. Δεν ξέρω αν είναι στρατηγική αυτό το πράγμα, αλλά τότε πια έχουμε μπει στο χώρο του παραλόγου. Μένει, λοιπόν, το ΠΑΣΟΚ εκεί. Εδώ όφελος θα είχατε από ένα διάλογο γι’ αυτά που γράφονται στον Τύπο, όπου γράφονται: Σε άρθρα, στις τελευταίες σελίδες κλπ.. Θα ετίθετο υπόψη όλων ότι υπάρχει πρόβλημα χρηματοδότησης των πανεπιστημίων και των ΤΕΙ.
    Έρχομαι τώρα σε μία συζήτηση, σχετικά με τους στόχους της Ευρωπαϊκής Ένωσης πριν από έξι χρόνια στη Λισαβόνα σε ό,τι αφορά την ανάπτυξη, τις καινοτομίες, που είναι μέσα η εκπαίδευση, είναι μέσα η έκρηξη αυτή της τεχνολογίας. Λέμε ότι η αναλογία χρηματοδότησης ΤΕΙ-ΑΕΙ είναι 1 προς 9. Εάν δεν είναι έτσι, θα είχατε εκεί τη δυνατότητα να το αποκρούσετε, να πείτε ότι είναι κάτι άλλο. Βλέπω ότι επιμένετε σ’ αυτήν τη λογική, γι’ αυτό ζήτησα και το λόγο. Εγώ, αν θέλετε, «έφαγα» τέσσερα χρόνια εκεί στην οδό Μητροπόλεως και νιώθω, όπως όλοι μας εδώ σ’ αυτήν την Αίθουσα, έναν καημό και μία αγωνία, γιατί ξέρουμε ότι η παιδεία είναι η βάση για οποιαδήποτε προσπάθεια περαιτέρω προόδου, έστω με τη δική σας λογική ν’ αρχίσει πια η χώρα αυτή να κάνει κάποια βήματα προόδου, αν παραλάβατε διάλυση σε όλους τους τομείς.
      Παρακολουθούμε αυτές τις ημέρες –και εγώ περίμενα, κύριε Υπουργέ, δεν σας άκουσα, όμως, εσάς να αναφερθείτε, άκουσα την κυρία Υπουργό- αυτό το αλαλούμ με τη μεταφορά της Πρωτομαγιάς, με την περίφημη αργία ή μη των σχολείων. Άκουγα το πρωί επί ένα τέταρτο τον ειδικό γραμματέα, αρμόδιο προφανώς για την πρωτοβάθμια και δευτεροβάθμια εκπαίδευση, σ’ ένα ραδιοφωνικό σταθμό…
      ΣΥΛΒΑΝΑ ΡΑΠΤΗ: Είναι εδώ…
      ΠΡΟΕΔΡΕΥΩΝ (Γεώργιος Σούρλας): Μου επιτρέπετε; Η κυρία Υπουργός πάνω σ’ αυτό το ζήτημα τοποθετήθηκε. Ήταν στην Αίθουσα. Απάντησε. Τώρα δεν είναι εδώ. Τοποθετήθηκε, όμως.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά προσέξτε. Εδώ έχουμε τον αρμόδιο Υφυπουργό, ο οποίος δέχεται τα μηνύματα, θετικά ή αρνητικά, απ’ αυτόν τον εξαιρετικά ευαίσθητο χώρο της πρωτοβάθμιας και δευτεροβάθμιας εκπαίδευσης.
      Άκουγα το πρωί τον ειδικό γραμματέα. Ειλικρινά σας λέω ότι από κάποιο σημείο και μετά άρχισε να παίρνει ένα χαρακτήρα φαιδρότητος η όλη συζήτηση, διότι και οι δύο δημοσιογράφοι δεν μπορούσαν, όπως και εγώ, να καταλάβουν τελικά τι θα γίνει: Θα μπορέσουν οι εκπαιδευτικοί να κάνουν απεργία, όπως τους καλούν και οι συνδικαλιστικές τους οργανώσεις ή θα πρέπει να αναφέρουν προηγουμένως και υπό τον όρο ότι η έδρα του σχολείου  από το χώρο των εκδηλώσεων δεν θα είναι -όπως ελέχθη ένα παράδειγμα, του Λεωνιδίου άκουσα εγώ, δεν ξέρω αν επανελήφθη…-
      ΣΥΛΒΑΝΑ ΡΑΠΤΗ: Και του Αγίου Στεφάνου.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, του Λεωνιδίου άκουσα εγώ,- αναφέρομαι σ’ αυτήν τη συζήτηση στο ραδιόφωνο- που είναι είκοσι χιλιόμετρα κλπ.
      Καταλαβαίνετε ότι συμβαίνουν όλα αυτά; Έχετε κατορθώσει κάτι το οποίο δεν είναι δυνατόν, διότι δεν φαντάζομαι να είναι τόσο σατανική η λογική της Κυβέρνησή σας. Σας λέω ότι μεθαύριο την Τετάρτη, ανεξάρτητα το τι θα γίνει στις δημόσιες υπηρεσίες, αυτό το αλαλούμ….
      ΠΡΟΕΔΡΕΥΩΝ (Γεώργιος Σούρλας):  Μου επιτρέπετε, κύριε Πρόεδρε; 
      ΑΠΟΣΤΟΛΟΣ ΚΑΚΛΑΜΑΝΗΣ: ….έχει παρασύρει και εμάς, κύριε Πρόεδρε. Διότι, ενώ, όπως ξέρουμε όλοι, η Βουλή των Ελλήνων δεν συνεδριάζει και ούτε οι εργαζόμενοι έρχονται στη Βουλή την Πρωτομαγιά ή όταν μεταφέρεται, όπως τώρα, –και είχε γίνει και το 2002 αυτό- δημιουργείται μία ατμόσφαιρα την οποία μεθαύριο θα είμαι περίεργος να δω πως θα την αντιμετωπίσετε. Όταν, λοιπόν, θα σας έρχονται μέσω των διευθυντών εκπαίδευσης τα FAX και θα λένε ότι εδώ έχουμε επεισόδιο διότι δεν θέλουν να μας πουν αν είναι σε απόσταση 20 χιλιομέτρων….
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μου επιτρέπετε;
      ΑΠΟΣΤΟΛΟΣ ΚΑΚΛΑΜΑΝΗΣ: Ορίστε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Επειδή εσείς υπήρξατε αυστηρός στην τήρηση του Κανονισμού και όταν εγώ έπαιρνα το λόγο με ανακαλούσατε στην τάξη, γιατί ήμουν εκτός ημερήσιας διάταξης…
      ΑΠΟΣΤΟΛΟΣ ΚΑΚΛΑΜΑΝΗΣ: Μάλιστα.
      ΠΡΟΕΔΡΕΥΩΝ (Γεώργιος Σούρλας): ….θα ήθελα να σας πω ότι τώρα εσείς …
      ΑΠΟΣΤΟΛΟΣ ΚΑΚΛΑΜΑΝΗΣ: Είμαι εκτός ημερήσιας διάταξης; 
      ΠΡΟΕΔΡΕΥΩΝ (Γεώργιος Σούρλας):  Δεν είστε στην ημερήσια διάταξη….
ΑΠΟΣΤΟΛΟΣ ΚΑΚΛΑΜΑΝΗΣ: Αν είμαι εκτός, θα συμμορφωθώ. ΠΡΟΕΔΡΕΥΩΝ (Γεώργιος Σούρλας): ….γιατί το θέμα της επερώτησης ήταν συγκεκριμένο. Θα σας παρακαλέσω, λοιπόν, να μην πω….
      ΑΠΟΣΤΟΛΟΣ ΚΑΚΛΑΜΑΝΗΣ:  Θα συμμορφωθώ, αλλά άκουσα από το γραφείο μου ότι ήταν θέμα συζητήσεως….
      ΠΡΟΕΔΡΕΥΩΝ (Γεώργιος Σούρλας): ….δάσκαλε που δίδασκες και λόγο δεν εκράτησες!
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, να μην το πείτε αυτό, γιατί δεν το δικαιούστε! 
      ΠΡΟΕΔΡΕΥΩΝ (Γεώργιος Σούρλας): Ναι, αλλά είστε εκτός του θέματος της επερώτησης, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Θα σας πω το εξής.
      ΠΡΟΕΔΡΕΥΩΝ (Γεώργιος Σούρλας): Τώρα, κάνετε μία γενικότερη πολιτική τοποθέτηση και ένα σχολιασμό επικαιρότητας, που είναι εκτός ημερησίας διατάξεως.
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε, όμως και εμένα, κύριε Πρόεδρε. Με διακόψατε, αλλά ακούστε με. Αφού θα πάτε στα ρητά, «άκουσον μεν, πάταξον δε»!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ε, όχι και πάταξον, κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Άλλωστε είμαι συνηθισμένος, κύριε Πρόεδρε. Από την ίδια θέση άλλος συνάδελφός σας μου είπε, τι είστε εσείς εδώ μέσα; Ένας Βουλευτής είστε, καθίστε στη θέση σας και μην…
      Λέω, λοιπόν, κύριε Πρόεδρε, ότι το θέμα απασχόλησε τη συζήτηση. Άκουσα εγώ ο ίδιος από το γραφείο μου τη συζήτηση. Με αυτήν την έννοια επανέρχομαι και καλώς ίσως μου υπενθυμίζετε ότι  αυτό ήταν μία παρέκκλιση από τη συζήτηση. Πάντως το θέμα υπάρχει και αν κάνω αυτήν την παρέμβαση, την κάνω για να συνεννοηθείτε, κύριε Υφυπουργέ, με την κυρία Υπουργό, ώστε αύριο να ειδοποιήσετε τις διευθύνσεις εκπαίδευσης ότι δεν υπάρχουν όροι και προϋποθέσεις είτε για να απεργήσουν, είτε για να μην απεργήσουν και να δουν τι θα κάνουν, ώστε να μην έχουμε πρόβλημα ιδιαίτερα με τους γονείς και τα παιδιά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, το λόγο παρακαλώ για ένα λεπτό.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριε Κακλαμάνη, ξέρετε ότι σας σεβάστηκα πάρα πολύ και ως μαθητής σας ακόμη. Και σας σεβάστηκα και όταν ήσασταν στο θώκο αυτό και σας αγαπούσα και σας εκτιμώ ακόμη μέχρι σήμερα. Γι’ αυτό κάθισα και σας άκουσα.
      ΑΠΟΣΤΟΛΟΣ ΚΑΚΛΑΜΑΝΗΣ: Σας ευχαριστώ πολύ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν είναι αντικείμενο της επερωτήσεως, αλλά κάθισα και σας άκουσα και έχω εδώ μαζί μου την εγκύκλιο που στείλαμε στα σχολεία και την καταθέτω μια και έγινε συζήτηση για να ενημερωθείτε και να δείτε ακριβώς τι συμβαίνει.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όμως, επί της ουσίας θα ήθελα να σας πως ότι έχω διευκρινίσει στην πρωτολογία μου –δεν ήσασταν σ’ αυτήν την Αίθουσα- ότι δεν μπήκα στη λογική του συμψηφισμού των ευθυνών όταν αναφέρθηκα στην έλλειψη διαλόγου επί ΠΑΣΟΚ. Και εγώ συμφωνώ σ’ αυτό που λέτε ότι αυτή η Βουλή είναι νέα. Οι πτέρυγες όμως δεν είναι νέες. Όταν εγκαλούμεθα εμείς για το τι κάναμε και για το τι τακτική ασκήσαμε σ’ αυτόν το χώρο, όταν ήμασταν Αντιπολίτευση, τι λέγαμε όταν ήμασταν Αντιπολίτευση και τι πράττουμε σήμερα, ομοίως και η σημερινή Αντιπολίτευση μπορεί να εγκαλείται για τα πεπραγμένα της, τα τότε, ως Κυβέρνηση. Όχι, πάντοτε στη λογική του συμψηφισμού. Σας το λέω με σεβασμό. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ, σας λέω το άλλο, να μην κάνετε τα ίδια λάθη. Αυτό σας λέω.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Είπα το εξής. Επειδή είπαν οι συνάδελφοι ότι η κυρία Υπουργός θα πάει στο Μπέργκεν και καλό θα είναι, πηγαίνοντας εκεί σ’ αυτήν τη συνάντηση στην οποία θα συζητηθούν και τα θέματα της αξιολόγησης κλπ., να είχε τις γνώμες των κομμάτων, από ένα διακομματικό διάλογο, θέλω να πω ότι η κυρία Υπουργός δεν το αρνήθηκε. Και το είδατε αυτό. Δεν αρνήθηκε να γίνει αυτή η συζήτηση.
      ΑΝΔΡΕΑΣ ΛΟΒΕΡΔΟΣ: Μετά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν το αρνήθηκε. Είπε ότι ήδη για τα πανεπιστήμια έχει γίνει μια συζήτηση. Αφήστε το, λοιπόν, αυτό. Εκείνο που θα ήθελα να σας πω είναι ότι σήμερα …
      ΑΠΟΣΤΟΛΟΣ ΚΑΚΛΑΜΑΝΗΣ: Να στείλουμε ένα υπόμνημα με τις απόψεις μας στην κυρία Υπουργό; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Όχι, μόνο αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, τι λέτε τώρα; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι, με συγχωρείτε.
     Έχουν οριστεί δύο θέματα στην ατζέντα, κύριε Πρόεδρε, στην εκεί συζήτηση.
     Δεύτερον, εγώ έκανα σύγκριση –και αυτό είναι που θέλω να σας εξηγήσω γι’ αυτό που είπατε, για την αποστροφή του λόγου σας να μην αναφερόμαστε στο παρελθόν- και συμφωνώ. Το να αναμοχλεύουμε τα πάθη ή τα λάθη του παρελθόντος δεν είναι σωστή τακτική, αλλά εγώ το είπα, κύριε Πρόεδρε, λόγω του ότι έπρεπε να ακουστεί σε αυτήν την Αίθουσα –αυτό είναι το γιατί που απαντώ- ότι τώρα τουλάχιστον στο ΕΣΥΠ, όπως είπαν οι συνάδελφοι, έγινε μια πρώτη συζήτηση για την αξιολόγηση. Υπάρχει η πρόθεση να γίνει και σε επίπεδο επιτροπής. Επομένως ας συγκρίνουμε τις δύο περιόδους. Είναι λογικό αυτό.
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμ. 67/36/1-4-2005 επίκαιρης επερώτησης Βουλευτών του ΠΑΣΟΚ προς την Υπουργό Εθνικής Παιδείας και Θρησκευμάτων, σχετικά με τους διορισμούς στη δευτεροβάθμια εκπαίδευση.
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 14 Απριλίου 2005, της Παρασκευής 15 Απριλίου 2005 και της Δευτέρας 18 Απριλίου και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 14 Απριλίου 2005, της Παρασκευής 15 Απριλίου 2005 και της Δευτέρας 18 Απριλίου επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.07΄ λύεται η συνεδρίαση για αύριο ημέρα Τρίτη 10 Μαΐου 2005 και ώρα 18.00΄ με αντικείμενο εργασιών του Σώματος α) κοινοβουλευτικό έλεγχο: συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



1
συνεδρίαση 9-5-05                    σελ.

