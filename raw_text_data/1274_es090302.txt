      Π Ι Ν Α Κ Α Σ   Π Ε Ρ Ι Ε Χ Ο Μ Ε Ν Ω Ν
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΣΥΝΕΔΡΙΑΣΗ KZ΄
      Τρίτη, 3 Σεπτεμβρίου 2002
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται η παραίτηση των Υπουργών Ι. Κουράκη και Σ. Βούγια. 
Διορίζεται Υφυπουργός Πολιτισμού ο Γ. Λιάνης και Υφυπουργός Μεταφορών και Επικοινωνιών ο Ε. Στρατάκης, σελ.
Β΄ ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Απλουστεύσεις στον Κώδικα Βιβλίων και Στοιχείων στον τρόπο απόδοσης του Φόρου Προστιθέμενης Αξίας κα άλλες ρυθμίσεις», σελ.
ΟΜΙΛΗΤΕΣ
Α. Επί του Κανονισμού. 
ΜΑΝΤΕΛΗΣ Α., σελ.
B. Eπί του σχεδίου νόμου του Υπουργείου Οικονομίας και Οικονομικών.
ΑΓΓΕΛΗΣ Α., σελ.
ΒΛΑΧΟΠΟΥΛΟΣ Η., σελ.\
ΓΑΡΟΥΦΑΛΙΑΣ Γ., σελ.
ΔΑΜΑΝΑΚΗΣ Μ., σελ.
ΚΟΝΤΟΜΑΡΗΣ Ε., σελ.
ΜΑΝΟΣ Σ., σελ.
ΜΑΝΤΕΛΗΣ Α., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΡΕΓΚΟΥΖΑΣ Α., σελ.
ΣΙΟΥΦΑΣ Δ., σελ.
ΣΚΡΕΚΑΣ Θ., σελ.
ΣΠΥΡΙΟΥΝΗΣ Κ., σελ.
ΤΖΕΚΗΣ Α., σελ.
ΦΛΩΡΙΔΗΣ Α., σελ.
ΦΩΤΙΑΔΗΣ Α., σελ.


      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΚΖ΄
      Tρίτη, 3   Σεπτεμβρίου 2002
      Αθήνα, σήμερα στις 3 Σεπτεμβρίου 2002, ημέρα Τρίτη και ώρα 18.49΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Θεόδωρο Σκρέκα, Βουλευτή Τρικάλων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο κ. Κων/νος Μπριλάκης πολιτικός μηχανικός, διαφωνεί με την πρόθεση κατεδάφισης του σχολικού κτιρίου της Κονδυλάκη στο Ηράκλειο.
      2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Πανελλήνια Ένωση καθηγητών Φυσικής Αγωγής Ολυμπιακής Παιδείας ζητεί την έγκαιρη πρόσληψη καθηγητών Ολυμπιακής Παιδείας για τη νέα σχολική χρονιά.
      3) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αγησίλαος Καραγιάννης, ταξίαρχος χωροφυλακής ε.α. καταγγέλλει έντυπα που διανέμονται με τον ημερήσιο τύπο και προπαγανδίζουν την είσοδο στα Καζίνο.
      4) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Κων/νος Γούλας ζητεί  την επαναλειτουργία του αστυνομικού σταθμού Εμπορίου Κοζάνης.
      5) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αντιπρόεδρος της Εταιρείας Θεατρικών Συγγραφέων, υποβάλλει προτάσεις για τα ασφαλιστικά και συνταξιοδοτικά θέματα των θεατρικών συγγραφέων.
      6) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία το Επιμελητήριο Εικαστικών Τεχνών Ελλάδας, υποβάλλει προτάσεις του για την τροποποίηση του Ν. 2435/96 για τις τιμητικές συντάξεις.
      7) Ο Βουλευτής Αιτωλοακαρνανίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Φυσιολατρικός Σύλλογος Τουρλίδας και νησί Τουρλίδας Μεσσολογγίου «Η ΠΕΛΑΔΑ» ζητεί να μην ενταχθεί η περιοχή του στο Ν.1650/26.
      8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Κεντρική Συνεταιριστική Ένωση σύκων και ξηρών καρπών αναφέρεται στο επιχειρησιακό της ταμείο έτους 2000.
      9) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμαρχος Καρδίτσας ζητεί τη χρηματοδότηση της κατασκευής περιφερειακού δρόμου στην Καρδίτσα.
      10) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Νομάρχης Λακωνίας ζητεί να του χορηγηθεί οικονομική πίστωση για τη μισθοδοσία αποσπασμένων υπαλλήλων του εθνικού ιδρύματος νεότητας της Νομαρχιακής Αυτοδιοίκησης Λακωνίας.
      11) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία η Ένωση Υπαλλήλων εξωτερικής φρουράς δικαστικής φυλακής Λάρισας, επισημαίνει την έλλειψη υλικοτεχνικής υποδομής και υπηρεσιακής οργάνωσης της φρουράς.
      12) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Γιαννιτσών Πέλλας ζητεί την άμεση ολοκλήρωση της κατασκευής των εργατικών κατοικιών στα Γιαννιτσά.
      13) Η Βουλευτής Μαγνησίας κα ΖΩΗ ΜΑΚΡΗ κατέθεσε αναφορά με την οποία ζητεί να ενταχθούν οι μικρές ξενοδοχειακές μονάδες στα προγράμματα κοινωνικού τουρισμού του ΕΟΤ.
      14) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η κα Ελένη Κουτσοβασίλη, επιλαχούσα στο διαγωνισμό του ΑΣΕΠ το 1995 ζητεί το διορισμό της στο Δημόσιο τομέα.
      15) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Αγροτικός Συνεταιρισμός Νέου Μοναστηρίου Φθιώτιδας ζητεί την κατασκευή αρδευτικών έργων στην περιοχή του.
      16) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Συντονιστική Επιτροπή αγώνα κατοίκων Θεολόγου Φθιώτιδας ζητεί το χαρακτηρισμό του οικισμού Θεολόγου σε συνοικία.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κα Μ. Κλώντζα ζητεί την τακτοποίηση της καρτέλας ασφάλισης στο ΙΚΑ της αδελφής της Δέσποινα Κλώντζα-Γιαννικάκη του Μηνά.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Συνεταιρισμός Σταυροχωρίου Λασιθίου ζητεί τη λήψη μέτρων προστασίας του δάσους «Πευκοσέλι» της περιοχής του.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Οικοδομών επαρχίας Σητείας ζητεί την πρόσληψη ιατρών όλων των ειδικοτήτων στο ΙΚΑ Σητείας.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το ΚΑΠΗ Σητείας ζητεί την τοποθέτηση γιατρών όλων των ειδικοτήτων στο ΙΚΑ Σητείας.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άρση του χαρακτηρισμού «τουριστικά κορεσμένος» για τον Άγιο Νικόλαο Κρήτης.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η οικονομική ενίσχυση των αγροτών Οροπεδίου Λασιθίου, που οι καλλιέργειές τους καταστράφηκαν από νεροποντές
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η τοποθέτηση διευθυντή στην ορθοπεδικής κλινικής του Κέντρου Υγείας Σητείας.
      24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Θ. Κωστελίδης κάτοικος Μικροχωρίου Δράμας ζητεί την επίλυση συνταξιοδοτικού του προβλήματος με τον ΟΓΑ.
      25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Σάββας Μακρίδης κάτοικος Κεφαλαρίου Δράμας, ζητεί να του επαναχορηγηθεί αναπηρική σύνταξη από τον ΟΓΑ.
      26) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ν. Κατιρτζόγλου, κάτοικος Δράμας ζητεί να προσμετρηθούν χρόνια, προκειμένου να συνταξιοδοτηθεί από τον ΟΓΑ.
      27) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κα ΄Αννα Χρουστάλεβα ζητεί να της εγκριθεί επιδότηση σχεδίου βελτίωσης εκμετάλλευσής της.
      28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι κ. Λάζαρος Μπαλάφας και Παναγιώτης Παντίκος, καθηγητές φυσικής αγωγής και αθλητισμού ζητούν οι αθλητές με εξαιρετικές διακρίσεις να διορίζονται στα σχολεία ως καθηγητές φυσικής αγωγής.
      29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κα Ελισάβετ Χαρίση κάτοικος Δράμας ζητεί να της χορηγηθεί σύνταξη χηρείας από το ΙΚΑ.
      30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Εθνικός Σύνδεσμος αναπήρων και θυμάτων πολέμου Νομού Δράμας ζητεί να αυξηθεί το ποσοστό πρόσληψης για τα παιδιά των αναπήρων και θυμάτων πολέμου.
      31) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο τ. πρόεδρος Μυστρά, αναφέρεται στο θέμα του ηλεκτροφωτισμού του Κάστρου Μυστρά.
      32) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Μορφωτικός – Εκπολιτιστικός Σύλλογος Μουκοβίνας ζητεί να ονομασθεί δημοτικό διαμέρισμα του Δήμου Δερβιζιάνων Ιωαννίνων το χωριό της Μπουκοβίνας.
      33) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ομοσπονδία Πολυτέκνων Βορείου Ελλάδος ζητεί να αυξηθεί και να συστηματοποιηθεί η χορήγηση τροφίμων στις πολύτεκνες οικογένειες.
      34) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Παράρτημα Κέντρου Θεσσαλονίκης της Πανελλήνιας Ένωσης Αξιωματικών και Υπαξιωματικών Εθνικής Αντίστασης 1941-1945 διαμαρτύρεται για τη μη χορήγηση μερίσματος από το Μετοχικό Ταμείο Στρατού στα μέλη του.
      35) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο  Σύνδεσμος Οικονομολόγων Αιτωλοακαρνανίας-Λευκάδας διαμαρτύρεται για τις αυθαίρετες μεταθέσεις υπαλλήλων στις Δ.Ο.Υ. Αιτωλοακαρνανίας.
      36) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Συντονιστική Επιτροπή Μεταναστευτικών Κοινοτήτων Ελλάδας διαμαρτύρεται για την αυθαίρετη άρνηση ανανέωσης της άδειας παραμονής σε μετανάστες που πληρούν τις προϋποθέσεις.
      37) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Σύλλογος Νοσοκομειακών Ιατρών Λέσβου ζητεί αύξηση –αντί περικοπές- στα κονδύλια για τις εφημερίες και συνολική αναβάθμιση της υγειονομικής περίθαλψης στη Λέσβο.
      38) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΗΣ ΤΣΙΟΓΚΑΣ κατέθεσαν αναφορά με την οποία ο Δήμος Σηπιάδος Μαγνησίας διαμαρτύρεται για την προγραμματιζόμενη εγκατάσταση γραμμής μεταφοράς 150 KV  «ΥΣ Σκιάθου» στην περιοχή του.
      39) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΗΣ ΤΣΙΟΓΚΑΣ κατέθεσαν αναφορά με την οποία ο Σύλλογος Εργαζομένων Δ.Ο.Υ. Νομού Αιτωλοακαρνανίας διαμαρτύρεται για τις ελλείψεις προσωπικού και τις πρόσφατες μεταθέσεις υπαλλήλων.
      40) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ, ΔΗΜΗΤΡΗΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Ποντίων και Ομογενών Φαρκαδόνας Νομού Τρικάλων αναφέρεται στα προβλήματα στέγασης, επαγγελματικής αποκατάστασης και ομαλής κοινωνικής επανένταξης που αντιμετωπίζουν τα μέλη του.
      41) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων Ν. Αρκαδίας υποβάλλει  προτάσεις, που διατυπώθηκαν και αφορούν στον εκσυγχρονισμό και στη βιωσιμότητα του σιδηροδρόμου της Πελοποννήσου.
      42) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η χορήγηση μηνιαίου επιδόματος 60.000 δρχ. στους κληρικούς.
      43) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η τροποποίηση του Ν. 1140/81 που αφορά σε συνταξιοδοτικά θέματα αναπήρων.
      44) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία κάτοικοι της περιοχής Μαρασλή Κερκύρας, καταγγέλλουν παράνομες οικοδομικές δραστηριότητες στο χώρο του ειδικού Σχολείου της Κέρκυρας.
      45) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Κυθήρων ζητεί τα Κύθηρα και Αντικύθηρα να παραμένουν στην αρμοδιότητα 1ης και 2ης Εφορείας Αρχαιοτήτων Αττικής.
      46) Ο Βουλευτής Φωκίδος κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο κ. Ι. Μπουζάς, νομαρχιακός σύμβουλος Φωκίδας ζητεί την ίδρυση σχολών τριτοβάθμιας εκπαίδευσης στη Φωκίδα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1.Στην με αριθμό 199/4-7-02 ερώτηση δόθηκε με το υπ’ αριθμ. 3177/19-7-02 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης 199/4-7-2002 που κατέθεσε ο Βουλευτής Σ. Δήμας σας γνωρίζουμε τα εξής:
      Σε ότι αφορά το Β΄ ΚΠΣ, σύμφωνα με τα επίσημα στοιχεία της Ε.Ε. και για το διάστημα 1994-99 δεσμεύτηκε το σύνολο (100%) των πιστώσεων στο Κοινοτικό Προϋπολογισμό των Διαρθρωτικών Ταμείων (ΕΤΠΑ – ΕΚΤ – ΕΓΤΠΕ Π-ΧΜΠΑ , που αφορούσαν την προγραμματική περίοδο του Β΄ ΚΠΣ 1994-99. Συγκεκριμένα και σε σύνολο προϋπολογισμού Κοινοτικής συνδρομής 14.565,5 εκατ. ΕΥΡΩ, ποσό το οποίο αντιστοιχεί στο σύνολο του Β΄ ΚΠΣ (1994-99) και για το σύνολο των Διαρθρωτικών Ταμείων, οι δεσμεύσεις της χώρας μας στον Κοινοτικό Προϋπολογισμό μέχρι 31-12-99 ανήλθαν στο 100% της Κοινοτικής συνδρομής για την περίοδο 1994-99.
      Το υπόλοιπο της Κοινοτικής Συμμετοχής που θα εισπραχθεί μετά την υποβολή των τελικών εκθέσεων κλεισίματος των Επιχειρησιακών Προγραμμάτων στο πρώτο εξάμηνο του 2002, ανέρχεται στα 1.386,3 εκατ. ΕΥΡΩ.
      Όσον αφορά τη δηλωθείσες δαπάνες όλων των Επιχειρησιακών Προγραμμάτων, αυτές ξεπέρασαν το 100% των αντιστοίχων δεσμεύσεων της συνολικής δημόσιας δαπάνης (Κοινοτική και Εθνική συνδρομή .
      Το Υπουργείο Οικονομίας και Οικονομικών σε σειρά εγκυκλίων στα πλαίσια των οδηγιών που έχουν εκδόσει οι αρμόδιες Γεν. Διευθύνσεις της Ευρωπαϊκής Επιτροπής, οριστικοποίησε το σύνολο των διαδικασιών και το περιεχόμενο των εκθέσεων και των εγγράφων που πρέπει να συνοδεύουν το κλείσιμο των προγραμμάτων της περιόδου 1994-1999, και τα οποία αποστέλλονται μέχρι τις 30-6-2002 από τους Προέδρους των Επιτροπών Παρακολούθησης των Προγραμμάτων στις υπηρεσίες της Ευρωπαϊκής Επιτροπής, προκειμένου να αρχίσει η διαδικασία κλεισίματος και η είσπραξη του υπολοίπου 20% των πιστώσεων των διαρθρωτικών Ταμείων για το τελευταίο έτος 1999.
      Όπως φαίνεται και από τα παραπάνω και σύμφωνα με τις προαναφερθείσες διαδικασίες διασφαλίζεται το κλείσιμο των προγραμμάτων και η πλήρης απορρόφηση των υπολειπόμενων πόρων στα πλαίσια των προβλεπόμενων προθεσμιών από τους κοινοτικούς κανονισμούς αλλά και τον προγραμματισμό των αρμόδιων υπηρεσιών του Υπουργείου Οικονομίας και Οικονομικών.
      Σε ότι αφορά το ΠΕΠ Πελοποννήσου του ΚΠΣ 2000-2006 σας γνωρίζουμε ότι μέχρι σήμερα έχουν ενεργοποιηθεί συνολικά 17 από τα 34 μέτρα του προγράμματος, με συνολικά ενεργοποιημένο προϋπολογισμό 462.610 χιλ. ευρώ δ.δ., ποσοστό 76% της δ.δ. του προγράμματος . Η ενεργοποίηση του προγράμματος γίνεται με τυποποιημένες διαδικασίες προσκλήσεων προς τους τελικούς δικαιούχους και στη συνέχεια αξιολόγησης του από τη Διαχειριστική Αρχή του ΠΕΠ.
      Με βάση την παραπάνω διαδικασία έχουν ενταχθεί μέχρι σήμερα στο ΠΕΠ Πελοποννήσου έργα συνολικού προϋπολογισμού 100.460 χιλ. ευρώ δ.δ. Στο επόμενο διάστημα προγραμματίζεται η άμεση ενεργοποίηση μέτρων που προβλέπουν δράσεις ιδιωτικών καθώς και μέτρων που αφορούν δράσεις του Ευρωπαϊκού Κοινωνικού Ταμείου. Μέχρι τέλος 2002 προβλέπεται η ενεργοποίηση 100% του προϋπολογισμού του προγραμμάτος.
      Στοιχεία αναφορικά με την πορεία του ΠΕΠ Πελοποννήσου 2000-2006 υπάρχουν στην ιστοσελίδα  Υπουργείου Οικονομίας και Οικονομικών www.hellaskps.gr, τα οποία και επικαιροποιούνται συνεχώς.
      Ο Υφυπουργός
      ΧΡΗΣΤΟΣ Α. ΠΑΧΤΑΣ»
      2. Στην με αριθμό 214/4-7-02 ερώτηση δόθηκε με το υπ’ αριθμ. 85061/15-7-02 έγγραφο από την Υπουργό Περιβάλλοντος Χωροταξίας και Δημοσίων Έργων ακόλουθη απάντηση:
      «Σε απάντηση της ερώτησης 214 που κατατέθηκε στις 4/7/2002 από την Βουλευτή κ. Ζέττα Μακρή καθώς και της αναφοράς 3934 που κατατέθηκε στις 4/6/2002 από τον Βουλευτή κ. Αλέξανδρο Βούλγαρη και μας διαβιβάστηκε με το Α.Π 174541/ΕΥΣ/2559/20-6-2002 από το Υπουργείο Οικονομίας και Οικονομικών, σας πληροφορούμε τα εξής:
      Η Νομαρχιακή Αυτοδιοίκηση Μαγνησίας έχει εκπονήσει και έχει εγκρίνει, με τις υπ’ αριθμ 120/20.12.2000 και 57/24.4.2002 Αποφάσεις του Νομαρχιακού Συμβουλίου, τις Α΄ και Β΄ φάσεις του Σχεδιασμού Διαχείρισης Στερεών Αποβλήτων αντίστοιχα, στον οποίο μεταξύ των άλλων προβλέπεται και η δημιουργία Χ.Υ.Τ.Α. Δήμου Αλμυρού στη θέση «Κέγκυρο».
      Σύμφωνα με το Πρόγραμμα του ΥΠΕΧΩΔΕ για τη διαχείριση των στερεών αποβλήτων καταβάλλεται προσπάθεια για την κάλυψη των αναγκών του συνόλου της χώρας, έχοντας ως δεδομένο τις διαθέσιμες πιστώσεις Κοινοτικών Προγραμμάτων και Πρωτοβουλιών της τρέχουσας προγραμματικής περιόδου.
      Στα πλαίσια αυτά του συνολικού σχεδιασμού, εξετάζεται και αξιολογείται το έργο κατασκευής και λειτουργίας ΧΥΤΑ ή Σταθμού Μεταφόρτωσης Απορριμμάτων στον Αλμυρού Μαργνησίας.
      Η Υπουργός
      Β. ΠΑΠΑΝΔΡΕΟΥ»
        3. Στην με αριθμό ερώτηση 219/4-7-02 δόθηκε με το υπ’ αριθμ. 240/18-7-02 έγγραφο από τον Υπουργό Aνάπτυξης  η  ακόλουθη απάντηση:
      «Σε απάντηση της ερώτησης 219/4-7-02 του Βουλευτή κ. Αντ. Μπέζα, με αρ. πρωτ. 219/4-7-2002 σας διαβιβάζουμε το Π/426/165/11-7-02 έγγραφο της Ελληνικής Επιτροπής Ατομικής Ενέργειας, με το οποίο δίδονται τα ζητούμενα στοιχεία.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.:  Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        4. Στην με αριθμό ερώτηση 241/5-7-02 δόθηκε με το υπ’ αριθμ. 29684/19-7-02 έγγραφο από τον Υφυπουργό   Eσωτερικών, Δημόσιας Διοίκησης και Αποκέντρωσης η  ακόλουθη απάντηση:
      «Σε απάντηση της ερώτησης 241/5-7-02 των Βουλευτών κυρίων Ν. Γκατζή και Τ. Τσιόγκα, σας πληροφορούμε ότι το ΥΠ.ΕΣ.Δ.Δ.Α. στα πλαίσια των οικονομικών δυνατοτήτων του, εξετάζει την περίπτωση επιχορήγησης του Δήμου Καρδίτσας για την αποκατάσταση των ζημιών  από τη θεομηνία που έπληξε το Δήμο αυτόν.
      Ο Υφυπουργός
      Λ. ΠΑΠΑΔΗΜΑΣ»
        5. Στην με αριθμό 301/9-7-02 ερώτηση δόθηκε με το υπ’ αριθμ. 52/22-7-02 έγγραφο από τον Υφυπουργό   Γεωργίας η  ακόλουθη απάντηση:
      «Απαντώντας στην ερώτηση 301/9-7-02 που κατέθεσε η Βουλευτής κα Α. Ξηροτύρη – Αικατερινάρη για τα θέματα της αρμοδιότητάς μας, σας πληροφορούμε τα εξής:
      Το εν λόγω θέμα δεν ανήκει στις αρμοδιότητες του Υπουργείου Γεωργίας.
      Παρ’  όλα αυτά, επειδή τα προϊόντα αυτά έχουν σχέση με την γεωργική παραγωγή και την προστασία του αγροτικού περιβάλλοντος, το Υπουργείο Γεωργίας δέχθηκε όπως, στην επιτροπή, που συγκρότησε το Υπουργείο Μακεδονίας – Θράκης για την παρακολούθηση της προγραμματικής σύμβασης «απομάκρυνσης των γεωργικών φαρμάκων της ΔΙΑΝΑ», συμμετέχει υπάλληλός του.
      Ο Υφυπουργός
      Ε. ΑΡΓΥΡΗΣ»
      6. Στην με αριθμό 311/9-7-2002 ερώτηση δόθηκε με το υπ’ αριθμ. 266/15-7-2002 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της ερώτησης 311 από 9.7.02 του Βουλευτή κ. Σωτ. Χατζηγάκη και σ' ό,τι μας αφορά, σας γνωρίζουμε τα εξής:
      1. Η έξαρση του διεθνούς φαινομένου της λαθρομετανάστευσης συμπεριέλαβε την τελευταία εικοσιπενταετία και την Ελλάδα ως χώρα προορισμού παράνομων μεταναστών. Εξαρχής η Τουρκία αποτέλεσε τον κατεξοχήν χώρο διέλευσης παρανόμων μεταναστών προς την Ελλάδα, ιδίως σε ό,τι αφορά τα μεγάλα μεταναστευτικά ρεύματα της Ασίας.
      2. Η χώρα μας καθώς βρίσκεται στο σταυροδρόμι τριών ηπείρων, Ευρώπης, Ασίας και Αφρικής, κατέβαλε και συνεχίζει να καταβάλλει κάθε προσπάθεια για την αποτροπή παράνομης εισόδου λαθρομεταναστών στο έδαφός της. Γενική κατεύθυνση της πολιτικής μας στον τομέα αυτό είναι αφενός η ενσωμάτωση των λαθρομεταναστών που ήδη ζουν στην πατρίδα μας και αφετέρου η επαναπροώθηση των λαθραία εισερχομένων προς τις χώρες της προέλευσής τους.
      3. Για τον σκοπό αυτό, εκτός των άλλων μέτρων, υπεγράφη στην Αθήνα στις 8.11.2001, Ελληνοτουρκικό Πρωτόκολλο «επανεισδοχής» λαθρομεταναστών, το οποίο στη συνέχεια κυρώθηκε από τη χώρα μας και την Τουρκία. Επιπρόσθετα, αναμένεται σύντομα να συγκληθεί η επιτροπή αξιολόγησης της εφαρμογής του πρωτοκόλλου, ενώ υπήρξε πρόσφατα συζήτηση και συνεργασία ανάμεσα σε εμένα και τον Τούρκο ομόλογό μου κ. Τζεμ, για την αυστηρή τήρηση του προαναφερθέντος πρωτοκόλλου.
      4. Η πρώτη περίοδος εφαρμογής του Ελληνοτουρκικού Πρωτοκόλλου περί επανεισδοχής συνέπεσε με ένα νέο άλμα της λαθρομεταναστευτικής πίεσης λόγω των γεγονότων στην περιοχή του Αφγανιστάν/Πακιστάν, τα οποία αύξησαν την τάση μετακίνησης στους πληθυσμούς, όχι μόνο των χωρών αυτών, αλλά και του ευρύτερου γεωγραφικού χώρου.
      5. Ειδικότερα, καθ' όσον αφορά τους λαθρομετανάστες που αυτή τη στιγμή βρίσκονται στην περιοχή του Έβρου, η χώρα μας θα περιθάλψει και στη συνέχεια θα επαναπροωθήσει τους λαθρομετανάστες αυτούς, ενώ παράλληλα θα εντατικοποιηθούν τα μέτρα περιφρούρησης των συνόρων και θα υπάρξει συνεργασία στο πλαίσιο της Ευρωπαϊκής Ένωσης για όλα τα μέτρα που απαιτούνται και ειδικότερα για την εξασφάλιση των αναγκαίων πόρων.
      6. Σημειώνεται ότι σε περίπτωση άρνησης της Τουρκίας να δεχθεί τους λαθρομετανάστες, η χώρα μας θα προβεί στα αναγκαία διαβήματα. Τόσο σε διμερές όσο και σε πολυμερές επίπεδο (Ευρωπαϊκή Ένωση), γίνονται ενέργειες για την αυστηρή τήρηση των διατάξεων του Πρωτοκόλλου Επανεισδοχής.
      Ο Υπουργός
      ΓΙΩΡΓΟΣ ΠΑΠΑΝΔΡΕΟΥ»
      7. Στην με αριθμό 327/10-7-2002 ερώτηση δόθηκε με το υπ’ αριθμ. 39529/18-7-2002 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθ. 327/10-7-02 ερώτηση που κατατέθηκε στη Βουλή των Ελλήνων από τον Βουλευτή κ. Α. Ρεγκούζα σχετικά με το διατρoφικό. επίδομα των νεφροπαθών, σας πληροφορούμε, κατά το μέρος που μας αφορά, ότι, στο πλαίσιο των δυνατοτήτων του εκτελούμενoυ προϋπολογισμού και του υπό κατάρτιση προϋπολογισμού του επόμενου οικονομικού έτους αποφασίστηκε, με τη σύμφωνη γνώμη της Πανελλήνιας Ομοσπονδίας Νεφροπαθών, το εν λόγω επίδομα να αυξηθεί από 1-1-2002 κατά 5% και από 1-9-2002 να εξομοιωθεί με το κατώτερο προνοιακό επίδομα των ΑΜΕΑ, δηλαδή από 42.000 δρχ. να αυξηθεί στις 52.500 δρχ.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα την επιστολή του Πρωθυπουργού με θέμα «Κυβερνητική μεταβολή».
      «Κύριε Πρόεδρε, παρακαλώ να ανακοινώσετε στο Σώμα ότι:
      α  Με το υπ’ αριθ. 218/30.8.2002 Προεδρικό Διάταγμα, που δημοσιεύθηκε στο ΦΕΚ 204/30.8.2002 (τ. Α), έγινε αποδεκτή η παραίτηση που υπέβαλαν οι Ιωάννης Κουράκης του Αντωνίου, από τη θέση του Υφυπουργού Πολιτισμού και Σπυρίδων Βούγιας του Αλεξάνδρου, από τη θέση του Υφυπουργού Μεταφορών και Επικοινωνιών, οι οποίοι απαλλάχθηκαν από τα καθήκοντά τους.
      β  Με το υπ’ αριθ. 219/30.8.2002 Προεδρικό Διάταγμα που δημοσιεύθηκε στο ΦΕΚ 204/30.8.2002 (τ. Α), διορίσθηκαν Υφυπουργός Πολιτισμού ο Γεώργιος Λιάνης του Θεμιστοκλή και Υφυπουργός Μεταφορών και Επικοινωνιών ο Εμμανουήλ Στρατάκης του Σοφοκλή.
      Ο Πρωθυπουργός, Κωνσταντίνος Σημίτης».
      Παρακαλώ να καταχωρισθεί στα Πρακτικά.
      (Στο σημείο αυτό καταχωρείται στα Πρακτικά η σχετική επιστολή η οποία έχει ως εξής:
      Ο ΠΡΩΘΥΠΟΥΡΓΟΣ
      					Αθήνα, 2 Σεπτεμβρίου 2002
      					Αριθμ. Πρωτ. Υ 462
      					ΠΡΟΣ: Τον Πρόεδρο
      					της Βουλής των Ελλήνων
      ΘΕΜΑ: Κυβερνητική μεταβολή
      «Κύριε Πρόεδρε, 
      Παρακαλώ να ανακοινώσετε στο Σώμα ότι:
      α  Με το υπ’ αριθ. 218/30.8.2002 Προεδρικό Διάταγμα, που δημοσιεύθηκε στο ΦΕΚ 204/30.8.2002 (τ. Α΄), έγινε αποδεκτή η παραίτηση που υπέβαλαν οι Ιωάννης Κουράκης του Αντωνίου, από τη θέση του Υφυπουργού Πολιτισμού και Σπυρίδων Βούγιας του Αλεξάνδρου, από τη θέση του Υφυπουργού Μεταφορών και Επικοινωνιών, οι οποίοι απαλλάχθηκαν από τα καθήκοντά τους.
      β  Με το υπ’ αριθ. 219/30.8.2002 Προεδρικό Διάταγμα που δημοσιεύθηκε στο ΦΕΚ 204/30.8.2002 (τ. Α΄), διορίσθηκαν Υφυπουργός Πολιτισμού ο Γεώργιος Λιάνης του Θεμιστοκλή και Υφυπουργός Μεταφορών και Επικοινωνιών ο Εμμανουήλ Στρατάκης του Σοφοκλή.
      Ο ΠΡΩΘΥΠΟΥΡΓΟΣ
      ΚΩΝΣΤΑΝΤΙΝΟΣ ΣΗΜΙΤΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Απλουστεύσεις στον Κώδικα Βιβλίων και Στοιχείων στον τρόπο απόδοσης του Φόρου Προστιθέμενης Αξίας και άλλες ρυθμίσεις».
      Το νομοσχέδιο ψηφίστηκε επί της αρχής στη χθεσινή συνεδρίαση.
      Έχει τέσσερα κεφάλαια. Το πρώτο κεφάλαιο είναι τα άρθρα 1 έως και 10, το άρθρο 11 το δεύτερο κεφάλαιο, το άρθρο 12 το τρίτο, και το τέταρτο κεφάλαιο τα άρθρα 13 έως 16. Στη Διαρκή Επιτροπή τα άρθρα του νομοσχεδίου συζητήθηκαν σε δύο ενότητες, 1 έως 10 και 11 έως 16. 
      Υπάρχουν τέσσερις εμπρόθεσμες τροπολογίες Βουλευτών και τρεις εκπρόθεσμες. 
      Παρακαλώ να μου πείτε τις απόψεις σας για τον τρόπο οργάνωσης της σημερινής συζήτησης, λαμβάνοντας υπόψη ότι η Διάσκεψη των Προέδρων 
      -συμφώνησε  και το Τμήμα- έχει λάβει απόφαση να ολοκληρωθεί σήμερα η συζήτηση του νομοσχεδίου. 
      Ορίστε, κύριε Μαντέλη, έχετε το λόγο.
      (ΑΝΑΣΤΑΣΙΟΣ ΜΑΝΤΕΛΗΣ): Κύριε Πρόεδρε, μπορούμε να το συζητήσουμε όλο το νομοσχέδιο σε μια ενότητα γιατί έχει συγκεκριμένα ζητήματα στα οποία μπορεί να γίνει συζήτηση. Θα χρειαστεί όμως να μας δώσετε μεγαλύτερη πίστωση χρόνου. Αυτό θα μας διευκολύνει.
      ΠΡΟΕΔΡΕΥΩΝ (Κωνσταντίνος Γείτονας): Εξυπακούεται. 
      Ο κ. Σκρέκας ως εισηγητής της Νέας Δημοκρατίας έχει το λόγο.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, συμφωνούμε με τον εισηγητή της Πλειοψηφίας, να συζητηθούν και τα τέσσερα κεφάλαια μαζί, και σε δεύτερη σειρά να συζητηθούν οι τροπολογίες. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζέκης από το Κομμουνιστικό Κόμμα Ελλάδας. 
      ΑΓΓΕΛΟΣ ΤΖΕΚΗΣ: Συμφωνούμε και εμείς, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Δαμανάκη, συμφωνείτε; 
      ΜΑΡΙΑ ΔΑΜΑΝΑΚΗ: Συμφωνούμε, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δεν νομίζω να έχετε αντίρρηση; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Προχωρούμε, λοιπόν, με ομοφωνία του Τμήματος στη συζήτηση όλων των άρθρων σε μια ενότητα. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε διορθώσεις; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, πρόκειται για διορθώσεις νομοτεχνικής μορφής. 
      ΠΡΟΕΔΡΕΥΩΝ (Κωνσταντίνος Γείτονας): Τότε, κύριε Υπουργέ, να τις διαβάσετε γρήγορα, να τις διανείμετε και να καταχωρισθούν στα Πρακτικά. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαίως, κύριε Πρόεδρε. 
      Στο άρθρο 2, στην παράγραφο 1 στην περίπτωση α  της αντικαθιστώμενης παραγράφου 3 μετά τη λέξη «εισοδήματος» τίθεται κόμμα (,  και προστίθεται η φράση «καθώς και ο εκμεταλλευτής πλοίου δεύτερης κατηγορίας του άρθρου 3 του ν. 27/1975».
      Στην παράγραφο 8 και στην αντικαθιστώμενη παράγραφο 11 στο προτελευταίο εδάφιο μετά τη λέξη «νομό» προστίθεται η λέξη «και νησί». 
      Στην παράγραφο 5 του άρθρου 7 στο τέλος της περίπτωσης ε) της αντικαθιστώμενης παραγράφου 7 αντί του αριθμού «30.000.001» τίθεται «30.000.000». 
      Στο άρθρο 8, στην παράγραφο 4 περίπτωση γδ  (στίχος 6ος  μετά τη λέξη «αγαθών» αντί της λέξης «παροχή» τίθεται η λέξη «παροχής». 
      Στο άρθρο 12, στην παράγραφο 2 στον 2ο στίχο μετά τον αριθμό «1955» τίθεται «(ΦΕΚ 214 Α)». Στην παράγραφο 3 στον 5ο στίχο μετά τον αριθμό «1990» τίθεται «(ΦΕΚ 43 Α)». Στην παράγραφο 4 και στο προτελευταίο εδάφιο αντί του αριθμού «14.673 ,51» τίθεται ο αριθμός «17.608, 22».
      Στο άρθρο 14 προστίθεται παράγραφος, η οποία λαμβάνει τον αριθμό 1 και η υπάρχουσα αριθμείται ως 2, ως εξής: 
      «1. Οι διατάξεις του άρθρου 13 του νόμου αυτού εφαρμόζονται επί αιτήσεων αμοιβαίας συνδρομής, που υποβάλλονται από 1ης Ιουλίου 2002». 
      Στο άρθρο 15 η παράγραφος 1 αναδιατυπώνεται ως εξής:
      «1. Από τη δημοσίευση του νόμου αυτού καταργούνται οι παρακάτω διατάξεις:». 
      Στο άρθρο 16, η περίπτωση β  αναδιατυπώνεται ως εξής:
      «β  των διατάξεων των άρθρων 13 και 14 από 1ης Ιουλίου 2002». 
      Πρόκειται για αίτημα της Βουλής για τη διευκρίνιση που είχαμε πει για την έναρξη ισχύος. 
      Ευχαριστώ πολύ. 
      Στο σημείο αυτό ο κύριος Υπουργός καταθέτει για τα Πρακτικά τις σχετικές νομοτεχνικές διορθώσεις, οι οποίες έχουν ως εξής: 
      ΔΙΟΡΘΩΣΕΙΣ                               2-9-2002
      στο σχέδιο νόμου «Απλουστεύσεις στον Κώδικα Βιβλίων και Στοιχείων, στον τρόπο απόδοσης του Φόρου Προστιθεμένης Αξίας και άλλες ρυθμίσεις»
      Άρθρο 2
      - στην παράγραφο 1 στην περίπτωση α)  της αντικαθιστώμενης παραγράφου 3 μετά τη λέξη «εισοδήματος» τίθεται κόμμα (,)  και προστίθεται η φράση «καθώς και ο εκμεταλλευτής πλοίου δεύτερης κατηγορίας του άρθρου 3 του ν. 27/1975».
      - στην παράγραφο 8 και στην αντικαθιστώμενη παράγραφο 11 στο προτελευταίο εδάφιο μετά τη λέξη «νομό» προστίθεται η λέξη «και νησί». 
      Άρθρο 7
      - Στην παράγραφο 5 του άρθρου 7 στο τέλος της περίπτωσης ε)  της αντικαθιστώμενης παραγράφου 7 αντί του αριθμού «30.000.001» τίθεται «30.000.000». 
      Άρθρο 8
      - Στην παράγραφο 4 περίπτωση γδ  (στίχος 6ος)  μετά τη λέξη «αγαθών» αντί της λέξης «παροχή» τίθεται η λέξη «παροχής». 
      Άρθρο 12
      - Στην παράγραφο 2 στον 2ο στίχο μετά τον αριθμό «1955» τίθεται «(ΦΕΚ 214 Α)». 
      - Στην παράγραφο 3 στον 5ο στίχο μετά τον αριθμό «1990» τίθεται «(ΦΕΚ 43 Α)». 
      - Στην παράγραφο 4 και στο προτελευταίο εδάφιο αντί του αριθμού «14.673, 51» τίθεται ο αριθμός «17.608,22».
      Άρθρο 14
      Στο άρθρο 14 προστίθεται παράγραφος, η οποία λαμβάνει τον αριθμό 1 και η υπάρχουσα αριθμείται ως 2, ως εξής: 
      «1. Οι διατάξεις του άρθρου 13 του νόμου αυτού εφαρμόζονται επί αιτήσεων αμοιβαίας συνδρομής, που υποβάλλονται από 1ης Ιουλίου 2002». 
      Άρθρο 15 
      Η παράγραφος 1 αναδιατυπώνεται ως εξής:
      «1. Από τη δημοσίευση του νόμου αυτού καταργούνται οι παρακάτω διατάξεις:». 
      Άρθρο 16
      Η περίπτωση β)  αναδιατυπώνεται ως εξής:
      «β  των διατάξεων των άρθρων 13 και 14 από 1ης Ιουλίου 2002».  .
      ΠΡΟΕΔΡΕΥΩΝ (Κωνσταντίνος Γείτονας) : Πριν προχωρήσουμε και δώσω το λόγο στον εισηγητή, κ. Μαντέλη, ανακοινώνω στο Τμήμα ότι έχει υποβληθεί αίτημα στο Προεδρείο για τον λόγο επί του Κανονισμού που συνυπογράφεται από τον κ. Μαντέλη και τον κ. Σπυριούνη. 
      Επομένως, όπως προβλέπει ο Κανονισμός, το λόγο έχει ο κ. Μαντέλης, ο οποίος έχει ζητήσει το λόγο επί του Κανονισμού, για να μας εξηγήσει σε τι συνίσταται η παραβίαση του Κανονισμού και σε ποιο άρθρο στηρίζεται αυτή η παραβίαση. 
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, στηρίζεται στο άρθρο 87 του Κανονισμού, το οποίο προβλέπει ότι οι τροπολογίες κατατίθενται τρεις τουλάχιστον μέρες πριν από την έναρξη της συζήτησης. 
      Στο νομοσχέδιο αυτό κατέθεσα δύο τροπολογίες, τη γενικού αριθμού 1077 και ειδικού 81 και τη γενικού αριθμού 1078 και ειδικού 82. Την κατέθεσα την Παρασκευή στις 14.00΄. 
      Θυμίζω ότι το νομοσχέδιο αυτό περατώθηκε στη Διαρκή Επιτροπή τις μεταμεσημβρινές ώρες της Πέμπτης και γνωστοποιήθηκε την Παρασκευή το πρωί ότι θα συζητηθεί όχι στην κανονική συνεδρίαση της Τρίτης, αλλά σε εμβόλιμη συνεδρίαση τη Δευτέρα και ορίστηκε η Δευτέρα. 
      Από τη στιγμή που γνωστοποιήθηκε, κατατέθηκε μέσα σε μία ώρα η τροπολογία και κρίθηκε εκπρόθεσμη, γιατί έκαναν λάθος στο χρόνο υπολογισμού. Είναι εμφανής ο λάθος χρόνος υπολογισμού. Υπολογίζεται από ώρα σε ώρα. 
      ΠΡΟΕΔΡΕΥΩΝ (Κωνσταντίνος Γείτονας): Προσπαθώ, κύριε Μαντέλη, να αντιληφθώ τον τρόπο με τον οποίο κάνετε τον λογαριασμό, γιατί τη Δευτέρα υπήρχε κανονική συνεδρίαση. Δεν ήταν εμβόλιμη. Από πού προέκυψε η εμβόλιμη συνεδρίαση τη Δευτέρα; Ήταν στην Ημερήσια Διάταξη. 
      ΑΝΑΣΤΑΣΙΟΣ ΜΑΝΤΕΛΗΣ: Η ημερήσια διάταξη καθορίστηκε την Παρασκευή. Όμως, δεν είναι αυτό το ζήτημα. 
      ΠΡΟΕΔΡΕΥΩΝ (Κωνσταντίνος Γείτονας): Πώς δεν είναι αυτό το ζήτημα; Το τριήμερο ισχύει από τη Δευτέρα και πίσω.
      ΑΝΑΣΤΑΣΙΟΣ ΜΑΝΤΕΛΗΣ: Το ζήτημα είναι πώς μετράμε το τριήμερο. Το τριήμερο το μετράμε από τις 18.30΄ που αρχίζει η συζήτηση. Ο Κανονισμός λέει «πριν από την έναρξη της συζήτησης στο Τμήμα Διακοπών ή στην Ολομέλεια». Δεν λέει «πριν από την ημέρα της συζήτησης». 
      ΠΡΟΕΔΡΕΥΩΝ (Κωνσταντίνος Γείτονας): Νομίζω ότι δεν υπάρχει ζήτημα.
      ΑΝΑΣΤΑΣΙΟΣ ΜΑΝΤΕΛΗΣ: Όχι, κύριε Πρόεδρε. Εσείς, βέβαια, θα κρίνετε.
      ΠΡΟΕΔΡΕΥΩΝ (Κωνσταντίνος Γείτονας): Εγώ θα κρίνω. Και αν, βέβαια, διαφωνείτε με μένα, θα κρίνει το Τμήμα. 
      ΑΝΑΣΤΑΣΙΟΣ ΜΑΝΤΕΛΗΣ: Έχουμε, λοιπόν, ότι στις 18.30΄ αρχίζει η συζήτηση του νομοσχεδίου στο Τμήμα Διακοπών, χθες. Μετράμε τρεις ημέρες από τις 18.30΄ της Δευτέρας. Εκπρόθεσμη γίνεται η τροπολογία στις 18.31΄ της Παρασκευής. Αν κατετίθετο η τροπολογία στις 18.31΄ της Παρασκευής, θα ήταν εκπρόθεσμη. Κατετέθη, όμως, το μεσημέρι, στις 14.00΄ η ώρα.
       Και θυμίζω ότι το εμβόλιμο που ανέφερα περί Δευτέρας το ανέφερα για να πω ότι αν τυχόν κάνουμε άλλο υπολογισμό, τότε στην πραγματικότητα δεν υπήρχε προθεσμία για κατάθεση τροπολογίας, διότι δεν υπήρχε ο χρόνος. Θα έπρεπε να είχε κατατεθεί την Πέμπτη και ήταν αδύνατο να κατατεθεί η τροπολογία. Επομένως, αποκλείεται ο Κανονισμός να εφαρμοστεί με τρόπο που να μην μπορεί ο Βουλευτής να κάνει τροπολογία. 
      ΠΡΟΕΔΡΕΥΩΝ (Κωνσταντίνος Γείτονας): Καθίστε, κύριε Μαντέλη. 
      Πρώτον, δεν υπάρχει θέμα εμβόλιμης. Αυτό ήταν ένα θέμα για το οποίο επιχειρηματολογήσατε. 
      Δεύτερον, το τριήμερο που απαιτείται έχει λήξει την Πέμπτη. 
      ΑΝΑΣΤΑΣΙΟΣ ΜΑΝΤΕΛΗΣ: Πώς το μετράτε; 
      ΠΡΟΕΔΡΕΥΩΝ (Κωνσταντίνος Γείτονας): Μετράται ανάποδα ημερολογιακά. Επομένως, δεν υπάρχει κανένα θέμα με τον Κανονισμό. 
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, με συγχωρείτε. Η πρώτη ημέρα συμπληρώνεται στις 18.30΄ της Κυριακής, η δεύτερη ημέρα συμπληρώνεται στις 18.30΄ του Σαββάτου και η τρίτη ημέρα συμπληρώνεται στις 18.30΄ της Παρασκευής. 
      ΠΡΟΕΔΡΕΥΩΝ (Κωνσταντίνος Γείτονας): Υπάρχει και ο λογαριασμός του τριημέρου ο οποίος γίνεται με βάση τον κώδικα και έτσι έχει εφαρμοστεί. Παρασκευή, Σάββατο και Κυριακή συμπληρώνουν το τριήμερο. Άρα, η Πέμπτη είναι η τελευταία ημέρα υποβολής. 
      Προχωρούμε στη συζήτηση των άρθρων. Έχετε το λόγο επί του νομοσχεδίου. Άλλωστε αυτό αφορά τις τροπολογίες. Θα μπορούσατε να θέσετε τότε το θέμα του Κανονισμού. 
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, πρώτα απ’ όλα να μου επιτρέψετε να σας πω ότι τώρα έπρεπε να τεθεί, διότι οι τροπολογίες αφορούν συγκεκριμένα άρθρα και πρέπει να συζητηθούν μαζί με τα άρθρα και όχι μετά, όταν πλέον έχουμε ψηφίσει τα άρθρα στα οποία αναφέρονται. 
      Το δεύτερο που θα ήθελα πάλι να πω είναι ότι ο τρόπος υπολογισμού τον οποίο κάνετε είναι ένας τρόπος τον οποίο θα βρούμε μπροστά μας. Τελικά στην πραγματικότητα σε αυτήν την περίπτωση αφαιρέθηκε –όχι σε μένα αλλά σε Βουλευτή του Κοινοβουλίου- το δικαίωμα να καταθέσει τροπολογία. Διότι έτσι όπως μετράτε τις μέρες δεν υπήρχε προθεσμία για κατάθεση τροπολογίας. Αυτό αποκλείεται να το εννοεί ο Κανονισμός. 
      ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε. Να μη δημιουργούμε στην Αίθουσα εντυπώσεις. Ουδείς –και πολύ περισσότερο το Προεδρείο και ακόμη περισσότερο και ο έχων την τιμή να προεδρεύει αυτήν τη στιγμή- θα είχε πρόθεση να φαλκιδεύσει τα δικαιώματα των Βουλευτών. 
      Επίσης, δεν θα πρέπει να αγνοείτε ότι οι τροπολογίες, ανεξάρτητα αν αναφέρονται στα άρθρα, συζητούνται χωριστά. Επομένως, εμπρόθεσμες ή μη ισχύει αυτό που είπα. 
      Προχωρούμε, λοιπόν, στη συζήτηση των άρθρων και μετά θα πάμε στις τροπολογίες. 
      ΑΝΑΣΤΑΣΙΟΣ ΜΑΝΤΕΛΗΣ: Με αυτά που λέτε προφανώς θα μου δώσετε και δεύτερη ευκαιρία, για να υπερασπιστώ ξανά την άποψή μου. 
      ΠΡΟΕΔΡΕΥΩΝ (Κωνσταντίνος Γείτονας): Επί του παρεμπίπτοντος θέματος το οποίο αποκρούσθηκε ως επίκληση δεν μπορείτε να επανέλθετε. 
      ΑΝΑΣΤΑΣΙΟΣ ΜΑΝΤΕΛΗΣ: Ελπίζω να μην ξαναεμφανιστεί τέτοια συγκυρία χρονικών προγραμματισμών που να δημιουργήσει παρόμοιο θέμα. 
      Κύριε Πρόεδρε, συζητάμε τα άρθρα του νομοσχεδίου αυτού. Σε όλα αυτά τα άρθρα περιέχεται ό,τι ανεπτύχθη χθες στη συζήτηση επί της αρχής. Μπήκαν τα ζητήματα. Μπήκαν και οι επιμέρους διατάξεις. Και πάλι θα ήθελα να τονίσω ότι το σύνολο των διατάξεων είναι ευνοϊκές για το φορολογούμενο πολίτη. 
      Υπάρχουν, όμως, ορισμένα σημεία στα οποία νομίζω ότι χρειάζεται να γίνει ιδιαίτερη αναφορά. Και αυτή η αναφορά χρειάζεται να γίνει, διότι στα σημεία αυτά έχει ανακύψει προβληματισμός. Όχι προβληματισμός με τη φύση ή την αρχή του νομοσχεδίου, η οποία πέρα για πέρα, όπως είπαμε, είναι και ορθή και προς όφελος του πολίτη και δημιουργεί καινούριες προϋποθέσεις στη σχέση φορολογούμενου και φορολογικής δίκης. Είναι ζητήματα που έχουν εφαρμοστεί στα κατ’ ιδίαν θέματα, τα οποία θέλω να τα αναπτύξω και θέλω –ιδιαίτερα σε αυτά- να υπάρξει ο αντίστοιχος προβληματισμός και η ευαισθησία της Κυβέρνησης. 
      Το πρώτο ζήτημα αφορά την ένταξη στην πρώτη κατηγορία βιβλίων ορισμένης κατηγορίας επαγγελματιών. 
      Η ρύθμιση η οποία έρχεται κατ’ αρχάς περιορίζει όλες εκείνες τις περιπτώσεις του ειδικού καθορισμού ένταξης στα βιβλία. Διατηρεί όμως τρεις κατηγορίες επιτηδευματιών, τους οποίους κατατάσσει στην Α΄ κατηγορία. Αυτοί είναι ο εκμεταλλευτής περιπτέρου, ο πρατηριούχος υγρών καυσίμων για την εμπορία βενζίνης και ο πωλητής οπωροκηπευτικών, νωπών αλιευμάτων και λοιπών αγροτικών προϊόντων, που αφορά αποκλειστικά τις λαϊκές αγορές.
      Εδώ ακριβώς είναι το πρώτο ζήτημα που γεννιέται, γιατί στις λαϊκές αγορές δεν είναι μόνο οι πωλητές οπωροκηπευτικών προϊόντων, δεν είναι μόνο οι πωλητές νωπών αλιευμάτων ή άλλων αγροτικών προϊόντων. Στις λαϊκές αγορές εργάζονται –και στην πραγματικότητα εκεί βγάζουν το μεροκάματό τους- και άλλες κατηγορίες μικροπωλητών, οι οποίοι με τους ίδιους όρους, κάτω από τις ίδιες περιστάσεις και στις ίδιες λαϊκές αγορές στις οποίες δουλεύουν και οι υπόλοιποι μικροπωλητές αγροτικών προϊόντων.
      Αυτοί δεν είναι ούτε καταστηματάρχες, ούτε εισαγωγείς αυτοκινήτων, ούτε μεσίτες, ούτε δικηγόροι, ούτε μηχανικοί, δεν είναι καμιά από αυτές τις κατηγορίες στις οποίες αναφέρονται τα βιβλία Β΄ κατηγορίας. Είναι άνθρωποι οι οποίοι μετακινούνται διαρκώς από ημέρα σε ημέρα, έχουν ένα μικρό αυτοκινητάκι, στήνουν έναν πάγκο και πάνω σε αυτόν τον πάγκο προσπαθούν να πουλήσουν ίσως κάποια πλαστικά για την κουζίνα, κάποιες κάλτσες, κάποια εσώρουχα, κάποια μικρά προϊόντα. Είναι μικροπωλητές. Όλοι αυτοί βγάζουν έτσι το μεροκάματό τους, σημειωθήτω δε ότι για να βγει αυτό το μεροκάματο πρέπει να δουλεύουν και αυτοί και όλη η οικογένειά τους. Είναι αμφίβολο εάν είναι σε θέση να κρατήσουν βιβλία Β΄ κατηγορίας.
      Το κυριότερο όμως είναι το εξής: με ποιο κριτήριο, κύριε Υπουργέ, κάνουμε διαφοροποιήσεις μέσα στην ίδια αγορά, κάτω από τις ίδιες συνθήκες εργασίας, κάτω από τις ίδιες προϋποθέσεις και θεωρούμε ότι οι μισοί πρέπει να είναι στην Α΄ κατηγορία και οι άλλοι μισοί στη Β΄ κατηγορία;
      Η ορθή αντιμετώπιση είναι να είναι κάτω από το ίδιο καθεστώς, αυτό στο οποίο ανήκουν και οι πωλητές των οπωροκηπευτικών προϊόντων, δηλαδή η Α’ κατηγορία βιβλίων.
      Θα συμμεριζόμουνα απόλυτα τη λογική της συζητούμενης ρύθμισης, αν αυτή απέβλεπε στο να χτυπήσουμε τη φοροδιαφυγή. Έχουμε πει και συμφωνούμε όλοι μας ότι ο αγώνας μας είναι κατά της φοροδιαφυγής. Μα, προς Θεού, δεν νομίζω ότι θα αναζητήσουμε τους φοροφυγάδες στους μικροπωλητές των λαϊκών αγορών! Δεν νομίζω ότι μεταξύ αυτών των ανθρώπων είναι εκείνοι στους οποίους η φορολογική αρχή προσπαθεί να εντοπίσει τα προβλήματα της φοροδιαφυγής.
      Επομένως, για την ενότητα του θέματος, αλλά και για την ορθολογική αντιμετώπιση μιας πολύ ευπαθούς και ευαίσθητης κοινωνικής ομάδας πρέπει να υπάρξει ενιαία ρύθμιση.
      Το δεύτερο θέμα αφορά τους μεσίτες. Κύριε Υπουργέ, έγινε μακρά συζήτηση. Προβλέπεται οι μεσίτες να τηρούν ένα βιβλίο στο οποίο να καταγράφονται όλες οι εντολές τις οποίες έχουν. Γνωρίζετε πολύ καλά ότι σε ένα μεσιτικό γραφείο από τους εκατό πελάτες που έρχονται, οι ενενήντα έρχονται για να φύγουν. Είναι αμφίβολο εάν έχουν πραγματική πρόθεση να κάνουν συναλλαγή. Είναι πολύ αμφίβολο εάν είναι οι δέκα αυτοί που κάνουν συναλλαγή.
      Δημιουργούμε, λοιπόν, μία μεγάλη γραφειοκρατική μηχανή σε αυτή την κατηγορία των επιτηδευματιών. Και το κυριότερο είναι –όπως το είδαμε και στη συζήτηση στη Διαρκή Επιτροπή- ότι δημιουργούμε προφανώς πρόβλημα στους επιτηδευματίες αυτούς. Ενδεχομένως να έχουν προβλήματα στη δουλειά τους, να παραλύσει η δουλειά τους.
      ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κύριε Μαντέλη, που σας διακόπτω, αλλά με ειδοποιούν ότι το σύστημα ηλεκτρονικής εγγραφής δεν λειτουργεί. Παρακαλώ, για να μην δημιουργηθεί θέμα με τη σειρά, όσοι θέλουν να εγγραφούν, να έλθουν από αυτή τη στιγμή να το δηλώσουν.
      Συνεχίστε, παρακαλώ.
      ΑΝΑΣΤΑΣΙΟΣ ΜΑΝΤΕΛΗΣ: Ενδεχομένως να δημιουργήσουμε προβλήματα και στην ίδια την αγορά ακινήτων.
      Βέβαια, δεν συμμερίζομαι την άποψη να μην υπάρχει κανένα βιβλίο. Προβληματίστηκα πολύ μετά τη συζήτηση στη Διαρκή Επιτροπή και θα ήθελα να σας κάνω μία πρόταση. Προτείνω να περιλάβουμε στην περίπτωση των μεσιτών αστικών συμβάσεων την υποχρέωση τήρησης βιβλίου εκτελεσθεισών εντολών, όπου να αναγράφεται το ονοματεπώνυμο του εντολέα, η χρονολογία, το είδος της εντολής και η καταβληθείσα ή οφειλομένη εντολή.
      Η πρόταση την οποία κάνω, κύριε Υπουργέ, αποβλέπει στο εξής: πρώτα απ’ όλα στο να μην υπάρχει αυτό το διπλότυπο, για το οποίο φοβούνται ότι η εμπλοκή του πελάτη στην υπογραφή του πιθανώς να αποτρέψει μία σειρά πολίτες.
      Ενδεχόμενα τους απαλλάσσει από την υποχρέωση για εντολές, με τις οποίες ποτέ δεν πρόκειται να προχωρήσουν να τηρούν βιβλία…
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό υπάρχει. 
      ΑΝΑΣΤΑΣΙΟΣ ΜΑΝΤΕΛΗΣ: Μιλάμε φορολογικά. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρέπει να θεωρηθεί δεδομένο. 
      ΑΝΑΣΤΑΣΙΟΣ ΜΑΝΤΕΛΗΣ: Ξέρουμε ότι υπάρχει. Στην συζήτηση που έγινε στην επιτροπή τίποτα από αυτά δεν απεκρύβη από την ομάδα αυτή των επιτηδευματιών. 
      Νομίζω ότι δεχτήκατε και εσείς και ακούσατε τους προβληματισμούς που υπάρχουν. Το ζήτημα είναι να πιάσουμε αυτούς που φοροδιαφεύγουν. Επομένως,  μας ενδιαφέρουν οι εκτελεσθείσες εντολές. Και μας ενδιαφέρει ο επιτηδευματίας, ο επαγγελματίας να καταγράφει όλες τις εντολές που εκτελεί και βάση αυτών να ελέγχει η φορολογική διοίκηση. Άρα, η πρότασή μου είναι για να βελτιωθεί και να λυθεί το πρόβλημα που ζήσαμε στη Διαρκή Επιτροπή, να τηρείται δηλαδή βιβλίο εκτελεσθεισών εντολών. 
      Το τρίτο θέμα αφορά το ζήτημα της απόκτησης των βιβλίων και στοιχείων και η δυνατότητα προσφυγής στην γνωστή Επιτροπή Ελέγχου Βιβλίων. Επαναλαμβάνω ότι η άποψή μου σε αυτό το ζήτημα, ακολουθώντας μία υπάρχουσα άποψη της επιστήμης, είναι ότι όσο παρεμβαίνουν διοικητικές επιτροπές, τόσο απομακρύνεται η δυνατότητα του πολίτη να προσφύγει στη δικαιοσύνη. Επομένως, με βάση αυτή την αρχή –όπως είπα και στη Διαρκή Επιτροπή- θα ήταν περιττή και αυτή η επιτροπή την οποία συνιστάτε. 
      Όμως, σε αυτό το ζήτημα μου έκανε ιδιαίτερη εντύπωση η επιμονή των κοινωνικών φορέων, του ΕΒΕΑ, των φοροτεχνικών, του Οικονομικού Επιμελητηρίου, οι οποίοι συμφώνησαν ότι δεν πρέπει να καταργήσουμε τη δυνατότητα του διοικούμενου, του φορολογούμενου, να μπορεί να προσφύγει στην απόφαση του προϊσταμένου της Δ.Ο.Υ. -ή του προϊσταμένου της ΠΕΚ, της ΤΕΚ- ενώπιον ενός συλλογικού οργάνου, δηλαδή μιας διοικητικής επιτροπής. Άρα, επαναφέρω το ζήτημα για να εξετάσετε το ενδεχόμενο να υπάρξει αυτό το συλλογικό διοικητικό όργανο που θα ελέγχει τις αποφάσεις απόρριψης βιβλίων ως ανεπαρκών. 
      Το τέταρτο ζήτημα αφορά πλέον την περίφημη περίπτωση των γουνοποιών. Κύριε Υπουργέ, κανείς δεν αμφιβάλλει ότι η ρύθμιση η οποία γίνεται είναι ευνοϊκή για τους γουνοποιούς. Είναι μία καλή ρύθμιση. Πραγματικά πιστεύω ότι είναι από τις λίγες περιπτώσεις που το κράτος, η διοίκηση, η Κυβέρνηση έρχεται και κάνει μία ευνοϊκότατη ρύθμιση γι αυτή την κατηγορία των πολιτών. Όμως θα πρέπει να δούμε σε ποια κατάσταση είναι αυτοί οι πολίτες και τι υποκρύπτεται πίσω από αυτή την ιστορία. 
      Θα μου επιτρέψετε να θυμίσω στο Τμήμα –διότι δεν έζησαν όλοι τα γεγονότα όπως τα ζήσαμε στη Διαρκή Επιτροπή- ότι πρώτα απ’ όλα οι γουνοποιοί δεν είναι μία κατηγορία επιτηδευματιών- επαγγελματιών οι οποίοι εξόφλησαν και δεν μας ενδιαφέρουν. Είναι μία δυναμική επαγγελματική ομάδα. Σήμερα βρίσκεται σε αυτή την κάμψη, η οποία ξέρουμε ότι είναι κυκλική και κάποια στιγμή αυτή η επαγγελματική ομάδα θα πάρει επάνω της. Επομένως η πολιτεία πρέπει να σταθεί στο πλευρό της.
      Ξέρουμε επίσης ότι δεν γίνεται μία ατομική εξυπηρέτηση, αλλά αφορά τέσσερις νομούς της χώρας και μάλιστα ευαίσθητους νομούς στην παραμεθόριο Γρεβενά, Κοζάνη, Φλώρινα και Καστοριά. Άρα αφορά την οικονομία τεσσάρων νομών της χώρας. 
      Και το κυριότερο: Μάθαμε ότι αυτή η ιστορία, η οποία έχει ένα βάθος δεκαπέντε χρόνων, είναι μία ιστορία που ξεκίνησε με μία δανειοδότηση των γουνοποιών αυτών της τάξεως των 4,5 δισεκατομμυρίων δραχμών συνολικά. Για αυτά τα 4,5 δισεκατομμύρια αυτοί οι άνθρωποι πλήρωσαν ήδη, προς τις τράπεζες και σε όσους όφειλαν τα χρήματα, 35 δισεκατομμύρια. Εξέπεσαν σε βάρος τους και πληρώθηκαν από το δημόσιο, που είχε εγγυηθεί τα δάνειά τους, 23 δισεκατομμύρια δραχμές ακόμα. Δηλαδή είναι σαν αυτοί οι άνθρωποι να καλούνται να πληρώσουν ή να χρειαστεί να πληρώσουν 58 δισεκατομμύρια δραχμές. Είναι υπέρογκο το ποσό. Είναι έξω από κάθε λογική. 
      Κάναμε ρυθμίσεις για τα πανωτόκια και είπαμε ότι θα πρέπει να είναι εξαπλάσια του κεφαλαίου. Εδώ έχουμε φτάσει στο δεκαπλάσιο. Πρέπει να αντιμετωπίσουμε το ζήτημα με μεγαλύτερη γενναιότητα και τόλμη. Συμμερίζομαι ότι κάνετε σωστή ρύθμιση. Συμμερίζομαι ότι είναι θετικό το βήμα σας, αλλά το ζήτημα είναι ότι οι άνθρωποι αυτοί καλούνται να πληρώσουν πολλαπλάσια από όσα μπορούσαν. Στην πραγματικότητα οι περισσότεροι από αυτούς δεν μπορούν να τα πληρώσουν. Έχω ένα πίνακα εδώ, από τον οποίο προκύπτει ότι δάνεια της τάξεως των 5 εκατομμυρίων δραχμών είχαν πάρει περίπου εξακόσιες επιχειρήσεις. Οι μισές και πλέον επιχειρήσεις είχαν πάρει μικροδάνεια.   
      Επομένως πρέπει να υπάρξει μία αντιμετώπιση του ζητήματος, μία αντιμετώπιση που να λύσει οριστικά το θέμα. Η ρύθμιση την οποία προτείνετε, όπως μας εξήγησαν, σημαίνει μία επιβάρυνση των 7,2 δισεκατομμυρίων δραχμών γι’ αυτούς. Έκαναν μία αντιπρόταση, η οποία είναι της τάξεως των 5,3 δισεκατομμυρίων δραχμών. Δεν νομίζω ότι η διαφορά είναι μεγάλη. Θα μπορούσε είτε στις προσαυξήσεις είτε στο ποσοστό που βάζετε να πληρώσουν, να κάνετε μία μείωση. Και τη μείωση δεν θέλω να την καθορίσω εγώ. Σέβομαι τη θέση σας ότι υπερασπίζεστε το δημόσιο χρήμα, αλλά από την άλλη πλευρά το δημόσιο χρήμα το χρησιμοποιούμε για την ευημερία της ελληνικής κοινωνίας, για την ευημερία του ελληνικού λαού. Γι’ αυτό το φυλάττουμε το δημόσιο χρήμα, για να μπορέσουμε να στηρίξουμε τις αναπτυξιακές προσπάθειες της χώρας και να σταθούμε και στο πλευρό των ατόμων που έχουν ανάγκη να σταθούμε δίπλα τους.
      Λοιπόν ή πρέπει να μειώσετε το ποσό αυτό, κύριε Υπουργέ, ή δώστε τους μία μεγαλύτερη προθεσμία να τα πληρώσουν. Γιατί σας θυμίζω ότι βάζετε μία προθεσμία η οποία είναι σαν να είναι εφάπαξ. Πρέπει να πληρώσουν 20% αμέσως, 40% σε δύο μήνες, άλλο ένα 40% σε άλλο ένα μήνα ακόμη. Σε ένα τρίμηνο δηλαδή πρέπει να πληρώσουν όλη την υποχρέωση την οποία θα καθορίσει ο νόμος και θα καθορίσετε εσείς. 
      Θα πρέπει, λοιπόν, σε αυτό το σημείο τουλάχιστον που δεν αφορά δημόσιο χρήμα, δεν υπερασπίζεσθε, ούτε εμείς σπαταλούμε δημόσιο χρήμα –προθεσμίες βάζουμε- να διευκολύνουμε τουλάχιστον ως προς το χρόνο τους ανθρώπους αυτούς και να τους δώσουμε μία προθεσμία πολύ μεγαλύτερη, να τους δώσουμε ένα εξάμηνο περιθώριο να πληρώσουν στην αρχή ένα ποσό και το υπόλοιπο να το πληρώσουν σε δύο δόσεις, οι οποίες να είναι σε τέτοιο διάστημα μεταξύ τους απεχόμενες, που να μπορούν να το συλλέξουν και να το πληρώσουν. 
      Αυτά είναι τα τέσσερα σημεία στα οποία ήθελα να επιστήσω την προσοχή της Κυβέρνησης, γιατί πιστεύω ότι αν κάνει θετικό βήμα σε αυτά τα τέσσερα ζητήματα, αν τα αντιμετωπίσει σύμφωνα και με τα συμφέροντα των κοινωνικών ομάδων που αναφέρονται, σύμφωνα με την καλώς εννοουμένη έννοια των κοινωνικών συμφερόντων, θα έχουμε ένα συνολικό νομοσχέδιο που έλυσε ζητήματα για τους πολίτες, στάθηκε στο πλευρό των πολιτών, βοήθησε την αναπτυξιακή προσπάθεια της χώρας, είδε τις ιδιαιτερότητες που έχει η κάθε κοινωνική ομάδα και φρόντισε να είναι αρωγός στο σύνολο των φορολογουμένων πολιτών. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκρέκας έχει το λόγο.
      Δεν ικανοποιηθήκατε, κύριε Μαντέλη, από την ερμηνεία του Προεδρείου για το εμπρόθεσμο ...
      ΑΝΑΣΤΑΣΙΟΣ ΜΑΝΤΕΛΗΣ: Χρειάζονται να υπάρχουν αψιμαχίες για να ανάβουν τα αίματα! 
      ΠΡΟΕΔΡΕΥΩΝ (Κωνσταντίνος Γείτονας): Έχει δίκιο το Προεδρείο, όμως, γιατί δεν μετράτε σωστά τις ημέρες. Είναι σαφές το άρθρο.
      ΚΥΡΙΑΚΟΣ ΣΠΥΡΙΟΥΝΗΣ: Η ημερομηνία ...
      ΠΡΟΕΔΡΕΥΩΝ (Κωνσταντίνος Γείτονας): Οι ημερομηνίες, κύριε Σπυριούνη, επειδή πράγματι επιμελώς παρακολουθείτε, ερμηνεύονται  τουλάχιστον εδώ για τον Κανονισμό κατά πάγια τακτική με βάση τον αστικό κώδικα. Έτσι μετριούνται οι ημερομηνίες και λέει σαφώς το άρθρο του Κανονισμού, τρεις ημέρες πριν και όχι μέσα σε τρεις ημέρες από την έναρξη της συνεδρίασης κατατίθενται τροπολογίες. Ήταν για Δευτέρα η συνεδρίαση και είναι σαφές ότι είναι η προηγούμενη Πέμπτη η τελευταία ημέρα για το εμπρόθεσμο.
      Ορίστε, κύριε Σκρέκα, έχετε το λόγο.
      ΘΕΟΔΩΡΟΣ ΣΚΡΕΚΑΣ: Το υπό συζήτηση νομοσχέδιο περιλαμβάνει τέσσερα κεφάλαια και δεκαέξι άρθρα. Το πρώτο κεφάλαιο αφορά ρυθμίσεις που αφορούν τροποποιήσεις και βελτιώσεις του κώδικα φορολογικών στοιχείων. Είναι ένα κεφάλαιο που εκ των πραγμάτων με την εφαρμογή και την αξιοποίηση της νέας τεχνολογίας υποχρεούται το Υπουργείο Οικονομικών να κάνει τις αλλαγές και τις βελτιώσεις που απαιτούνται ώστε τόσο οι υπηρεσίες του όσο και οι φορολογούμενοι να μπορούν μέσα στο νέο περιβάλλον που έχει διαμορφωθεί, να εξυπηρετούνται. Από ό,τι λέει το Υπουργείο, βέβαια, αυτό θα έχει και ένα οικονομικό όφελος, δηλαδή θα έχουμε μείωση των δαπανών λειτουργίας των υπηρεσιών του Υπουργείου Οικονομικών. Από την άλλη μεριά, είναι αλήθεια, βοηθιούνται και οι επιτηδευματίες, που όσοι τους έχουν ζήσει ξέρουν ποια είναι η ταλαιπωρία που δέχονται ερχόμενοι σε επαφή με τις υπηρεσίες των εφοριών για θέματα τα οποία έχουν σχέση με τα στοιχεία και τα βιβλία. 
      Στο κεφάλαιο 1 θα θέλαμε να κάνουμε ορισμένες παρατηρήσεις και προτάσεις. Συγκεκριμένα στο άρθρο 2, παράγραφος 6, σειρά 5, που αφορά επιτηδευματίες, εξαγωγικές επιχειρήσεις. Εδώ θέτετε ένα όριο για να χαρακτηριστούν ως εξαγωγικές, κύριε Υπουργέ. Με βάση το άρθρο 2, παράγραφος 6, σειρά 5 για να χαρακτηριστεί μια επιχείρηση ως εξαγωγική πρέπει η εξαγωγική της δυνατότητα να είναι στο 80% της παραγωγής της. Είναι στη σελίδα ογδόντα οκτώ, –έχω το παλιό σχέδιο- άρθρο 2, παράγραφος 6, που λέει: «εφόσον τα ακαθάριστα έσοδα ανά κλάδο κατά τις δύο προηγούμενες διαχειριστικές περιόδους από τη δραστηριότητα αυτή υπερέβησαν το 80% του συνόλου των ετήσιων ακαθάριστων εσόδων του και τα ετήσια αυτά έσοδα υπερέβησαν το ποσό των πέντε εκατομμυρίων πεντακοσίων χιλιάδων (5.500.000  ευρώ». Να γίνει 70%, κύριε Υπουργέ, ώστε να ενταχθούν περισσότερες επιχειρήσεις στην κατηγορία αυτή. 
      Η δεύτερη παρατήρηση που θέλουμε να κάνουμε στο κεφάλαιο Α΄ είναι στο άρθρο 7 όπου ζητούμε να μην καταργηθούν οι επιτροπές των ΤΕΚ και των ΠΕΚ όπως προβλέπεται, γιατί πιστεύουμε ότι με τον τρόπο που πάτε να το αντιμετωπίσετε δεν προστατεύονται οι επιτηδευματίες οι οποίοι για συγκεκριμένους λόγους υπέπεσαν σε φορολογικές παραβάσεις και είχαν πρόβλημα με τα βιβλία τους. Πιστεύουμε ότι αν παραμείνουν οι επιτροπές αυτές το σύστημα θα λειτουργήσει καλύτερα. Παρακαλούμε να δεχθείτε αυτή την αλλαγή γιατί θεωρούμε ότι είναι προς την σωστή κατεύθυνση.
      Στο άρθρο 18, παράγραφος 2, που αφορά το θέμα των δίγραμμων επιταγών: Νομίζω ότι η καθιέρωση των δίγραμμων επιταγών για αγορά αγαθών ή λήψη υπηρεσιών αξίας 15.000 ευρώ, όπου απαιτείται η τμηματική εξόφληση –γιατί λέει: «η τμηματική αυτή εξόφληση να γίνεται με δίγραμμες επιταγές»- νομίζω –επαναλαμβάνω- ότι η επέμβαση αυτή στην αγορά είναι θέμα που αφορά τους ίδιους για να προστατεύουν τον τρόπο συναλλαγής. Βέβαια εσείς πιστεύετε ότι με την καθιέρωση των δίγραμμων επιταγών θα χτυπηθεί η φοροδιαφυγή. Προσωπικά πιστεύω ότι αυτό είναι θέμα απόφασης του καθενός και, κατά τη γνώμη μου, είναι δύσκολο να εφαρμοστεί στις μικρές επιχειρήσεις.
      Εμείς πιστεύουμε ότι πρέπει να το αφαιρέσετε από το νομοσχέδιο.
      Θα κάνω μία αναφορά που έχει σχέση με τη χθεσινή συζήτηση, αλλά και τη συζήτηση στην επιτροπή όπου κατηγορηθήκαμε ότι εμείς δεν συμβάλλουμε στη βελτίωση των νομοσχεδίων που η Κυβέρνηση φέρνει προς συζήτηση. 
      Καταθέτουμε τρεις συγκεκριμένες προτάσεις, τις οποίες ζητάμε να τις δεχτείτε και αυτό θα δείξει πλέον και τη δική σας καλή θέληση για συνεργασία, ώστε θέματα που τελικά αφορούν την οικονομία μας, αλλά και τους Έλληνες φορολογούμενους να έχουν μία σωστή αντιμετώπιση. 
      Ο εισηγητής της Πλειοψηφίας αναφέρθηκε σε δύο κλάδους, τον κλάδο των πωλητών λαϊκών αγορών και στους μεσίτες αστικών συμβάσεων. Υποχρεώνετε πλέον τη χρησιμοποίηση των ταμειακών μηχανών σε αυτή την κατηγορία των επιτηδευματιών. Αν έχετε πάει, κύριε Υπουργέ, σε λαϊκή αγορά και μάλιστα με καιρικά φαινόμενα δύσκολα, θα διαπιστώσετε το πώς οι άνθρωποι αυτοί εργάζονται. Από την άλλη μεριά η λαϊκή αγορά έχει μία αποστολή: Να προσφέρει στους πολίτες φθηνά προϊόντα. Όταν τους υποχρεώσετε να βάλουν ταμειακές μηχανές είναι υποχρεωμένοι να τηρήσουν και βιβλία εσόδων-εξόδων, είναι υποχρεωμένοι να έχουν το λογιστή τους, είναι υποχρεωμένοι πλέον να μπουν σε ένα σύστημα το οποίο τελικά θα έλθει να τους δημιουργήσει πρόσθετο κόστος στον τρόπο λειτουργίας για την άσκηση του επαγγέλματός τους. Σ’ αυτό αν συνυπολογίσει κανείς τον τρόπο εργασίας και τις δυσκολίες του τρόπου εργασίας τον οποίο έχουν, καταλαβαίνετε ότι πάμε να δημιουργήσουμε έναν κλάδο ο οποίος θα έλθει εκ των πραγμάτων τελικά να ενισχύσει την ακρίβεια, τον πληθωρισμό με τα γνωστά αποτελέσματα. Σήμερα είναι και η χαρακτηριστική μέρα που έχει σχέση με το θέμα της ακρίβειας, με το θέμα του πληθωρισμού και με το θέμα των τιμών που έχουν ξεφύγει από τον έλεγχο της Κυβέρνησης. 
      Πιστεύω ότι η καθιέρωση των ταμειακών μηχανών στον κλάδο αυτό δεν είναι η καλύτερη λύση. Αν θέλετε να τους εντάξετε σ’ ένα σύστημα –σήμερα ο κάθε επιτηδευματίας της λαϊκής αγοράς υποχρεώνεται για τον πάγκο του να πληρώνει κάθε χρόνο 200.000 δραχμές- νομίζω ότι πρέπει να τους καλέσετε, γιατί το Υπουργείο δεν ήλθε σε επαφή μαζί τους. Έγινε μία ρύθμιση χωρίς να γίνει συζήτηση με αυτούς, τουλάχιστον αυτά αναφέρθηκαν σε μένα…
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τους έχει δεχτεί ο γενικός γραμματέας του Υπουργείου. Τους διαβεβαίωσα και έχω αποδεχτεί …
      ΘΕΟΔΩΡΟΣ ΣΚΡΕΚΑΣ: Δεν θα τους κατάλαβε τότε ο γενικός γραμματέας.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τα αιτήματα έγιναν…
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αν θέλετε να πείτε κάτι στο μικρόφωνο παρακαλώ, για να γραφεί στα Πρακτικά.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Παρασύρθηκα από το κλίμα της επιτροπής. 
      ΘΕΟΔΩΡΟΣ ΣΚΡΕΚΑΣ: Ο δεύτερος κλάδος είναι οι μεσίτες αστικών συμβάσεων. Εμείς πιστεύουμε ότι ο τρόπος που πάτε να αντιμετωπίσετε τον κλάδο αυτό δεν είναι ο καλύτερος. Και δεν είναι ο καλύτερος γιατί η πρόθεση του καθενός να έλθει σε επαφή μ’ έναν κτηματομεσίτη δεν σημαίνει ότι με την επίσκεψη και την επαφή αυτή προκύπτει και προϊόν συναλλαγής. 
      Πιστεύω ότι η αντιμετώπιση που επιχειρείται δημιουργεί πρόβλημα στον κλάδο. Ο πρόεδρός τους στην επιτροπή ανέπτυξε το πρόβλημα που δημιουργείται και βεβαίως έκανε και την πρότασή του. Πιστεύουμε και εμείς ότι η καθιέρωση ενός βιβλίου όπου εκεί θα καταγράφονται όλα τα στοιχεία είναι αρκετό και όταν πλέον ολοκληρώνεται η συμφωνία και η πράξη, τότε να εκδίδεται το παραστατικό παροχής υπηρεσιών και με βάση αυτό να φορολογούνται. 
      Πρόκειται για μια θέση, την οποία και ο εισηγητής της Πλειοψηφίας υποστήριξε. Εμείς ως Νέα Δημοκρατία ζητάμε να τους δεχθείτε, να συζητήσετε μαζί τους και από κοινού να βρείτε μια λύση, που θα ικανοποιεί και τις δύο πλευρές, και το Υπουργείο Οικονομικών, αλλά και τον κλάδο των μεσιτών.
      Έρχομαι σ’ ένα τρίτο θέμα, που το θεωρώ ίσως το σημαντικότερο, που αφορά στον ευαίσθητο, δυναμικό και σημαντικό κλάδο της εθνικής μας οικονομίας, τον κλάδο των γουνοποιιών. 
      Στην επιτροπή τοποθετηθήκαμε και είπαμε ότι για μια ακόμα φορά η Κυβέρνηση έρχεται να ρυθμίσει οφειλές αυτού του κλάδου, οφειλές που, όπως συνεπάγεται από τα στοιχεία που έχουμε, προκύπτουν ουσιαστικά από τη ληστρική συμπεριφορά του τραπεζικού συστήματος και σ’ αυτό τον κλάδο. Πρόκειται για μια συμπεριφορά, η οποία έχει πλήξει πολλές τάξεις ανθρώπων της χώρας μας.
      Ζητήσαμε και ζητούμε από την Κυβέρνηση να κάνει δεκτή τη βελτιωμένη πρόταση που έφερε ο σύνδεσμος γουνοποιιών και κατέθεσε στην επιτροπή, μια πρόταση που έγινε αποδεκτή απ’ όλα τα κόμματα και από τον εισηγητή της Πλειοψηφίας.
      Η πολιτεία πρέπει να αντιμετωπίσει με ευαισθησία τον κλάδο των γουνοποιιών. Επιτέλους πρέπει να δώσουμε ένα τέλος σ’ ένα πρόβλημα που αντιμετωπίζει αυτός ο κλάδος, ο οποίος δραστηριοποιείται και αναπτύσσεται σ’ ένα γεωγραφικό χώρο, που πρέπει εκεί να τον κρατήσουμε ζωντανό.
      Ήδη η πολιτεία έχει κάνει ρυθμίσεις πολλών δισεκατομμυρίων σε κατηγορίες επαγγελμάτων με πολύ περισσότερα χρέη απ’ ό,τι τελικά προκύπτει από την ανάλυση που έχουμε του κλάδου των γουνοποιιών. Είναι ένας κλάδος που ουσιαστικά έχει πληρώσει τα χρήματα που έχει πάρει.
      Γνωρίζετε καλά ότι το ύψος των δανειοδοτήσεων ήταν της τάξεως των 4,5 δισεκατομμυρίων δραχμών. Πλήρωσαν 35 δισεκατομμύρια και σήμερα οφείλουν 22 ή 23 δισεκατομμύρια. Κάνετε αυτή τη ρύθμιση, η οποία είναι της τάξεως των 7 δισεκατομμυρίων, και απομένει αυτοί οι άνθρωποι να πληρώσουν ακόμα 15 έως 16 δισεκατομμύρια.
      Νομίζω ότι η Κυβέρνηση πρέπει να δείξει το καλό της πρόσωπο σ’ αυτό τον κλάδο και μάλιστα σε μια εποχή που οι άνθρωποι με την κρίση που περνά ο κλάδος αδυνατούν να ανταποκριθούν και σ’ αυτή τη ρύθμιση. Νομίζω ότι ίσως είναι η τελευταία ευκαιρία της Κυβέρνησης να δείξει το καλό της πρόσωπο. Εμείς το ζητάμε, όλοι οι συνάδελφοι, όλα τα κόμματα το ζητούν από την Κυβέρνηση. Νομίζω, λοιπόν, ότι πρέπει να το δεχθείτε.
      Το τελευταίο που θα ήθελα –και τελειώνω, κύριε Πρόεδρε- έχει σχέση με το θέμα της επιβολής, διότι αυτό το νομοσχέδιο έφερε βελτιώσεις, πολλές από τις οποίες θα μπορούσαν να γίνουν για τον Κώδικα φορολογικών στοιχείων με υπουργικές αποφάσεις.
      Η Κυβέρνηση, λοιπόν, έφερε αυτές τις βελτιώσεις σε σχέδιο νόμου, όμως μαζί με όλα αυτά έχουμε και το κερασάκι στην τούρτα, δηλαδή την πρόσθετη φορολογία σε μια εποχή που η Κυβέρνηση άλλα υποστηρίζει και ο Πρωθυπουργός άλλα ετοιμάζεται να πει στην Έκθεση Θεσσαλονίκης. Θα μιλήσει για φοροαπαλλαγές, για καλύτερη οικονομία, για καλύτερη προοπτική των Ελλήνων πολιτών μέσα από το οικονομικό πρόγραμμα ανάπτυξης, που η Κυβέρνηση εφαρμόζει.
      Στην πράξη, όμως, βλέπουμε άλλα πράγματα. Έρχεστε με αυτό το νομοσχέδιο και με πολύ έξυπνο –θα έλεγα- τρόπο επιβάλλετε μία πρόσθετη φορολογία αυξάνοντας τα τέλη κυκλοφορίας κατά 12% μέχρι 15%. Μάλιστα, έρχεστε να προεισπράξετε αυτά τα τέλη κυκλοφορίας το έτος 2002 για την αγορά των σημάτων, τα οποία οι φορολογούμενοι θα χρησιμοποιήσουν για το 2003.
      Βέβαια, αυτό είναι κάτι που το εφαρμόσατε και πέρσι. Προεισπράξατε, γιατί είχατε πρόβλημα με τα έσοδα του Προϋπολογισμού. Τώρα, έρχεστε και τα προεισπράττετε ξανά, αλλά με προσαύξηση της τάξεως του 12% με 15%!
      Αυτή η αύξηση εμάς δεν μας βρίσκει σύμφωνους!
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Είχαμε τονίσει χθες επί της αρχής ότι και αυτή η φορολογική μεταρρύθμιση, έτσι όπως γίνεται, παρ’ ότι είναι νομοτεχνική, εισάγει και την εξέλιξη της τεχνολογίας στο φορολογικό σύστημα. Πρέπει, λοιπόν, να δει κανείς μέσα σε ποιο πλαίσιο γίνεται.
      Βέβαια, επί της αρχής τονίσαμε και την πολιτική κατεύθυνση που έχει η Κυβέρνηση, η οποία από τη μία πλευρά προσφέρει μεγάλες φοροαπαλλαγές προς το κεφάλαιο και από την άλλη με κάθε τρόπο προτίθεται να φορολογήσει εργαζόμενους, συνταξιούχους και μικροεπαγγελματίες.
      Κύριε Πρόεδρε, σήμερα ο κύριος Πρωθυπουργός και, βέβαια, ο κύριος Υπουργός Εθνικής Οικονομίας στις διευκρινίσεις που έδωσε, πιστοποίησε πραγματικά για μία ακόμα φορά τη φορολογική κατεύθυνση που έχει η μεταρρύθμιση της Κυβέρνησης, η οποία δεν είναι σημερινή, αλλά έχει ξεκινήσει από το 1999 ακολουθώντας τη φορολογική μεταρρύθμιση της Νέας Δημοκρατίας. 
      Δεν χρειάζεται, μάλιστα, πανηγύρια για τις εξαγγελίες της Κυβέρνησης. Το αφορολόγητο καθορίζεται στα δέκα χιλιάδες ευρώ και, όπως λέει η Κυβέρνηση, είναι μία μεγάλη προσφορά προς τους συνταξιούχους και τους μισθωτούς, καθώς με αυτό το όριο θα απαλλαγούν περίπου δυόμισι εκατομμύρια ή τρία εκατομμύρια συμπολίτες μας από την κατάθεση της φορολογικής δήλωσης. 
      Αυτό δεν είναι τίποτα άλλο παρά μία ομολογία της κυβερνητικής πολιτικής και αυτό που λένε τα στοιχεία της «EUROSTAT», ότι δηλαδή πάνω από δυόμισι εκατομμύρια συμπολίτες μας ζουν κάτω από το όριο της φτώχειας!
      Βέβαια, ο πανηγυρισμός της Κυβέρνησης ότι φροντίζει δήθεν τα λαϊκά στρώματα είναι υποκριτικός. Ξέρετε πολύ καλά ότι ο συντελεστής φορολογικής κλίμακας -το 5%- φεύγει από τη μέση! Αναπροσαρμόζεται και γίνεται δέκα πέντε ο πρώτος, τριάντα ο δεύτερος και σαράντα παραμένει προσωρινά ο τελευταίος.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τζέκη, μιλήστε επί των άρθρων!
      ΑΓΓΕΛΟΣ ΤΖΕΚΗΣ: Κύριε Πρόεδρε, κάνω αυτή τη εισαγωγή, για να αποδείξω ότι και αυτά που λέω -και όσα θα πω στη συνέχεια- συντελούν σ’ αυτό που λέω, ότι δηλαδή η Κυβέρνηση φορολογεί τα μικρά και τα μεσαία –ιδίως τώρα με τη φορολογική μεταρρύθμιση- στρώματα και αφήνει αφορολόγητους τους μεγάλους.
      Κύριε Πρόεδρε, όσον αφορά στο άρθρο 1, παράγραφος 1 -για να αποδείξω αυτό που λέω- θα έλεγα ότι εντάσσονται στον Κώδικα Βιβλίων και Στοιχείων οι υπεράκτιες εταιρείες. Αυτό το έχουμε πει κατ’ επανάληψη και σε επιτροπή και στην Ολομέλεια. Γιατί βιάζεται η Κυβέρνηση; Εδώ έχει πει ο κύριος Υπουργός Οικονομίας και Οικονομικών ότι θα ακολουθήσει συγκεκριμένη ρύθμιση για τις υπεράκτιες εταιρείες. 
      Γνωρίζουμε όλοι πολύ καλά ότι αυτές οι εταιρείες γίνονται για να επεκταθεί ακόμα περισσότερο η φοροδιαφυγή. Γνωρίζουμε, επίσης, πολύ καλά ότι μέσα απ’ αυτές τις εταιρείες γίνεται και ξέπλυμα χρήματος! Προκειμένου, λοιπόν, αυτό το μεγάλο θέμα να το δούμε συνολικά, θα πρέπει η Κυβέρνηση να αποσύρει την πρότασή της γι’ αυτές τις υπεράκτιες εταιρείες και να τη φέρει ολοκληρωμένη.
      Η Κυβέρνηση λέει ότι πολλές απ’ αυτές τις διατάξεις «κτυπάνε» τη γραφειοκρατία και ξεκαθαρίζονται ορισμένες ασάφειες που υπήρχαν. Εγώ, όμως, βλέπω ότι σύμφωνα με το άρθρο 2, παράγραφοι 11,12,15,18, μία σειρά από μικροεπαγγελματίες και επιτηδευματίες θα αναγκαστούν να τηρήσουν βιβλία, είτε είναι επισκευαστές επίπλων, μηχανών, μηχανημάτων, είτε είναι αυτοί που πουλάνε τροχόσπιτα, γεωργικά μηχανήματα και άλλα, είτε είναι αυτοί που νοικιάζουν αυτοκίνητα, μοτοποδήλατα, μοτοσικλέτες και, βέβαια, τα μεσιτικά γραφεία στις αστικές συμβάσεις.
      ΄Αρα, δηλαδή από τη μια λέμε ότι βγάζουμε από τη μέση βιβλία και από την άλλη προσθέτουμε βιβλία.
      ΄Οσον αφορά το ζήτημα των μεσιτών, εμείς το τονίζουμε και πάλι ότι φοβόμαστε πως μέσα από αυτή τη ρύθμιση που κάνετε, εκείνο το οποίο επιδιώκετε είναι να φορολογήσετε όσες αγοροπωλησίες γίνονται μέσω των μεσιτικών γραφείων, βάσει της πραγματικής αξίας των ακινήτων και όχι της αντικειμενικής, όπως γίνεται.
      Επίσης –το τόνισε και ο εισηγητής της πλειοψηφίας, το τονίσαμε και εμείς ιδιαίτερα, χθες στη συζήτηση επί της αρχής- στο άρθρο 2 στην παράγραφο 1 εντάσσετε στη δεύτερη κατηγορία βιβλίων τους μικροπωλητές στις λαϊκές και τους ψιλικατζήδες, εκτός από αυτούς βέβαια που πουλάνε στις λαϊκές οπωρολαχανικά και νωπά αγροτικά προϊόντα. Εδώ ακριβώς βρίσκεται το ζήτημα. Με αυτόν τον τρόπο έρχεστε δήθεν να πατάξετε τη φοροδιαφυγή. Μα, αυτοί φοροδιαφεύγουν; Δηλαδή, αν τους εντάξετε στη β΄ κατηγορία θα πάρετε περισσότερη φορολογητέα ύλη; Δηλαδή, θα πιάσετε περισσότερους κλέφτες; Αυτοί είναι οι φοροκλέφτες;
      Από την άλλη μεριά έχετε απαλλάξει το μεγάλο κεφάλαιο με νόμιμες διαδικασίες και με παράνομες διαδικασίες, δηλαδή το κεφάλαιο που αποφεύγει να πληρώσει αυτά που πρέπει. ΄Αρα, λοιπόν, ισχύει αυτό που είπα, κύριε Πρόεδρε, προηγούμενα ότι με το ένα χέρι δίνει και με τα δύο μαζεύει ύστερα πάλι. 
      Επίσης, το άρθρο 3, παράγραφος 5  είναι σημαντικό για μας. ΄Εχει σχέση και με το άρθρο 4, παράγραφο 4. Είναι υποχρεωτική πλέον η αναγραφή του αριθμού φορολογικού μητρώου των δημοσίων υπηρεσιών και οργανισμών. Αυτό κατά τη δική μας άποψη δεν μπαίνει τυχαία. Μέχρι τώρα ήταν αρκετό το να μπει η ονομασία. Με την πολιτική κατεύθυνση της Κυβέρνησης πλέον ότι και αυτοί οι δημόσιοι οργανισμοί πρέπει να παρέχουν τις υπηρεσίες τους με ιδιωτικοοικονομικά κριτήρια, δηλαδή με κριτήρια αγοράς και μέσα στα πλαίσια της ιδιωτικοποίησης και αυτών των φορέων μπαίνει πλέον και ο αριθμός φορολογικού μητρώου. Βλέπουμε δηλαδή πώς ανοίγετε τη διαδικασία των ιδιωτικοποιήσεων. 
      Το ίδιο ισχύει για στο άρθρο 4, παράγραφο 4 που λέει ότι είναι υποχρεωμένες οι δημόσιες, δημοτικές και κοινοτικές επιχειρήσεις, όπως οι ανώνυμες εταιρείες και οι συνεταιρισμοί, να συντάσσουν ισολογισμό σε καθορισμένο χρόνο. Αυτό ακριβώς επισημαίνουμε, ότι δηλαδή οι δημοτικές και κοινοτικές επιχειρήσεις πλέον, ενεργώντας ως εταιρείες, πουλάνε πλέον τις υπηρεσίες τους. Γιατί αυτό κάνατε στην Τοπική Αυτοδιοίκηση. Δημιουργούν επιχειρήσεις-εταιρείες και πουλάνε τις υπηρεσίες τους στους δημότες, οι οποίοι πληρώνουν μία και δύο φορές μέσα από την άμεση και έμμεση φορολογία για να έχουν δωρεάν αυτές τις υπηρεσίες, είτε από τις δημόσιες είτε από τις κοινοτικές και δημοτικές επιχειρήσεις. 
      Στο άρθρο 7 θέλω να σταθώ στη δημιουργία αυτής της πενταμελούς επιτροπής που θα ορίζεται βέβαια και με απόφαση του Υπουργού και θα έχει έδρα το Υπουργείο. Λέτε ότι με αυτή τη διαδικασία πραγματικά διευκολύνετε και τους επαγγελματίες για να βρουν το δίκιο τους. 
      Εδώ καταργείτε το προηγούμενο καθεστώς -απ’  ό,τι τουλάχιστον  μας είπαν  οι φορείς ήταν καλύτερο απ’ αυτό το οποίο κάνετε- και δημιουργείτε μια επιτροπή πενταμελή, στην οποία πλειοψηφία πλέον θα έχουν οι διορισθέντες από την Κυβέρνηση, δηλαδή από τον Υπουργό. 
      Πιστεύουμε ότι και μ’ αυτόν τον τρόπο είναι ασφυκτικά τα πλαίσια στους επαγγελματίες. Μάλιστα δεν διευκολύνετε, ώστε την όποια διαφορά υπάρχει να τη λύσουν τα δικαστήρια σε πιο σύντομο χρόνο για να έχει όφελος και ο επαγγελματίας. 
      Στο άρθρο 10, στην παράγραφο 11, καταργείτε την απόσβεση για την προμήθεια ταμειακών μηχανών. Αυτό το ζήτημα σας είπαμε και στην επιτροπή ότι είναι ένα πλήγμα για τους μικροεπαγγελματίες. Δεν μπορεί, κύριε Πρόεδρε, από τη μία να λέμε ότι πρέπει να βάλουμε την τεχνολογία μέσα στα μαγαζιά, στις επιχειρήσεις και από την άλλη αυτό το θετικό που υπήρχε να το παίρνει πίσω η Κυβέρνηση.
      Από τα έσοδα εκεί και από τα κέρδη έβγαινε η ταμειακή μηχανή με την απόσβεση. Είχε ένα όφελος. Αυτό το όφελος θα το καρπωθεί τώρα η Κυβέρνηση, η οποία μη έχοντας πλέον να αντλήσει από κάπου αλλού προτιμά να βγάλει και από τη μύγα ξίγκι, όπως λέει και η λαϊκή παροιμία. Δεν συμβαδίζει δηλαδή και με τα λεγόμενα της Κυβέρνησης για χρήση μηχανημάτων κλπ.
      Έρχομαι τώρα στο άρθρο 12, που πιστεύουμε ότι είναι και πολύ σημαντικό. Έχει να κάνει με τη ρύθμιση των οφειλών από δάνεια, που δόθηκαν με εγγύηση του ελληνικού δημοσίου στις επιχειρήσεις γουνοποιίας, εκτροφής γουνοφόρων ζώων στην Καστοριά, στη Φλώρινα, στην Κοζάνη και στα Γρεβενά. Τονίσαμε και στην επιτροπή, αλλά και εχθές, ότι αυτό είναι σημαντικό ζήτημα. Η ρύθμιση, όπως την προωθεί η Κυβέρνηση, δεν θα λύσει για μια ακόμα φορά το πρόβλημα, αλλά θα το διαιωνίσει και θα το μεταθέσει ύστερα από δύο, τρία χρόνια, για να γίνουν ακόμα περισσότερες ανενεργές επιχειρήσεις, οι οποίες δεν θα μπορούν βέβαια να ανταποκριθούν. 
      Το μεγάλο ζήτημα για μας είναι ότι, όπως ειπώθηκε, κεφάλαιο τεσσεράμισι δισεκατομμυρίων δραχμών θα φτάσει στο ύψος των πενήντα οκτώ δισεκατομμυρίων. Τριάντα πέντε δισεκατομμύρια άντλησαν και πήραν οι τράπεζες και άλλα είκοσι τρία επιδιώκει να πάρει το δημόσιο.
       Στο ζήτημα αυτό βλέπουμε όχι μόνο πως λειτουργεί το τραπεζικό σύστημα, γιατί αυτό είναι γνωστό, αλλά βλέπουμε παράλληλα πως λειτουργεί και η δημόσια διοίκηση. Η Δημόσια Διοίκηση είναι κατ’ εικόνα και ομοίωση των μέχρι τώρα κυβερνήσεων. Όταν λέμε ότι αυτός ο δημόσιος τομέας λειτουργεί πάντοτε σε βάρος των λαϊκών στρωμάτων, έρχεται τώρα αυτό το παράδειγμα πραγματικά να μας πείσει για τη σωστή θέση του Κομμουνιστικού Κόμματος Ελλάδας. Γιατί, όπως θα διαμορφώσεις το δημόσιο τομέα, είναι σε ποια κατεύθυνση θα τον βάλεις να δουλέψει. 
      Αυτό το λέμε πώς, κύριε Πρόεδρε; Μπορώ να σας αναφέρω ως κλασικό παράδειγμα αυτό, που έγινε την προηγούμενη εβδομάδα στη Βουλή. Ήταν η Κυβέρνηση εκείνη, που έφερε την πρόταση, και με συνδρομή της Νέας Δημοκρατίας χάρισε με μια μονοκοντυλιά 300 δισεκατομμύρια οφειλές οικοδομικών επιχειρήσεων  προς το μεγάλο ασφαλιστικό δημόσιο φορέα το ΙΚΑ. Εκεί δεν είχαμε χάρισμα; Και βέβαια είχαμε χάρισμα. Προκλητικό χάρισμα. Ήταν αυτές οι επιχειρήσεις, που γνωρίζουν ότι δεν πληρώνουν και ότι δεν θα ξαναπληρώσουν, αφού θα έρθει η Κυβέρνηση είτε του ΠΑΣΟΚ είτε της Νέας Δημοκρατίας, για να τα χαρίσει μέσα στη Βουλή. Πρόκειται για 300 δισεκατομμύρια. Από την άλλη βέβαια οδηγούμε το ΙΚΑ να δανείζεται, για να μπορέσει να εκπληρώσει τις ουσιαστικές ανάγκες στην πληρωμή συντάξεων και ιατροφαρμακευτικής περίθαλψης των ασφαλισμένων.
      Άρα δεν μπορεί από την άλλη μεριά να είναι αναξιοπαθούντες οι μεγάλοι επιχειρηματίες, οι μεγάλες οικοδομικές επιχειρήσεις, και από την άλλη να είναι προνομιούχοι οι μικρές οικοτεχνίες και βιοτεχνίες σε μια περιοχή, που μαστίζεται από την ανεργία από την αποβιομηχάνιση, όπως είναι και η δυτική Μακεδονία με τους τέσσερις νομούς και να λέμε: «Ξέρετε δεν μπορώ να κάνω διαφορετικά. Πώς το κρίνουμε; Είναι υποκρισία να λέγεται αυτό μέσα σε αυτήν την Αίθουσα, όταν την προηγούμενη εβδομάδα το Υπουργείο Εργασίας έφερε αυτήν τη ρύθμιση και χάρισε τα 300 δισεκατομμύρια. 
      Εμείς πιστεύουμε ότι αυτή η ρύθμιση, όπως την πρότειναν οι φορείς, μπορεί πραγματικά να δώσει μια ανάσα. Δεν θα λύσει το πρόβλημα. Το πρόβλημα, για να λυθεί, πρέπει να ακολουθηθεί και μια άλλη πολιτική προστασίας αυτού του τομέα, που είναι σε μια πολύ απομακρυσμένη περιοχή της χώρας. Βέβαια είναι και οι διεθνείς συγκυρίες και είναι γνωστό τι έγινε με τις ανατροπές στη Σοβιετική Ένωση, την οικονομική κατάσταση κλπ. Υπήρχαν πολλές επιδράσεις. Σε αυτό το ζήτημα όμως πρέπει να δούμε και πόσοι χειροκροτούσαν μέσα σ’ αυτήν την Αίθουσα για τις ανατροπές. Δεν ήταν μόνο μέλη της Κυβέρνησης, αλλά προέρχονταν και από άλλους χώρους.
      Εμείς πιστεύουμε ότι το Υπουργείο πρέπει να αποδεχθεί τη ρύθμιση, που πρότειναν οι φορείς και τους οποίους ακούσαμε και στην αρμόδια κοινοβουλευτική επιτροπή, γιατί μόνο έτσι θα δώσει πραγματικά μια ανάσα σε αυτές τις επιχειρήσεις. Από ό,τι μας είπαν, είναι χίλιες διακόσιες πενήντα οι μικροεπιχειρήσεις που δανείστηκαν μικροποσά. Άρα γιατί να δεχθούμε ότι δεν μπορούμε να το κάνουμε αυτό, αφού γνωρίζουμε όλοι, κύριε Πρόεδρε, ότι στην περιοχή δεν έληξε το ζήτημα της γούνας και του εμπορίου; Εκεί λειτουργούν πλέον τέσσερις-πέντε μεγάλες επιχειρήσεις και αυτό ισχυροποιεί -αν θέλετε- τη θέση του κόμματος ότι η συγκέντρωση παραγωγής και κεφαλαίου γίνεται με μόνη μία διαφορά ότι πρέπει να καταστραφούν χιλιάδες μικρές βιοτεχνίες και οικοτεχνίες, που δούλευαν οικογενειακά, για να γίνουν αυτές οι μεγάλες επιχειρήσεις.
      Πιστεύουμε δηλαδή, ότι η Κυβέρνηση δεν πρέπει να κλείσει τα μάτια γιατί αυτή η ρύθμιση πραγματικά δεν δίνει λύσεις. 
      Άρθρο 12 παράγραφος 11. Το είπα και προηγούμενα, η Κυβέρνηση προσπαθεί να δημιουργήσει διάφορο κλίμα. Φορολογικές απαλλαγές ιδρυμάτων, τώρα στο κοινωφελές ΄Ιδρυμα Αντώνη Τρίτση. Εμείς θέλουμε να βάλουμε και μια γενικότερη θέση. Τι γίνεται με αυτά τα ιδρύματα; Τι γίνεται με τις μη κυβερνητικές οργανώσεις; Παίρνουν χρήματα, έχουν φοροαπαλλαγές, τι γίνεται; Τελικά πρέπει να γίνει κάτι διαφορετικό με όλα αυτά τα ιδρύματα.
      Έρχομαι, κύριε Πρόεδρε, στο ζήτημα της φορολόγησης των επιδομάτων ή της αποζημίωσης αγοράς βιβλίων σε εκπαιδευτικούς και άλλους εργαζόμενους, στο άρθρο 12 παράγραφος 13. Να, από πού προσπαθεί να μαζέψει τα χρήματα η Κυβέρνηση. Ενώ λέτε στους εκπαιδευτικούς ότι τους δίνετε το επίδομα για να αγοράζουν βιβλία ή και σε άλλους υπαλλήλους, όπως  στο Υπουργείο Οικονομικών που δίνεται το σχετικό επίδομα, για να μπορούν να παρακολουθούν τις εξελίξεις επάνω στο αντικείμενό τους, στον τομέα τους, στη δουλειά τους και να είναι πραγματικά έτοιμοι για όλα, έρχεσθε τώρα και τους λέτε ότι δεν θα φορολογούνται μόνο από την έμμεση φορολογία της αγοράς των βιβλίων, αλλά θα φορολογηθεί και αυτό το επίδομα θεωρώντας το ότι είναι εισόδημα. Μα, αφού το ξοδεύει για τη βιβλιοθήκη την οποία διατηρεί και την εμπλουτίζει κάθε τόσο. Εμείς, λοιπόν, λέμε να το πάρετε πίσω.
      Έρχομαι τώρα στην παράγραφο 12 του άρθρου 12, η οποία αφορά τις χαριστικές ρυθμίσεις για τη διευκόλυνση χορηγιών προς την «ΑΘΗΝΑ 2004 Α.Ε.» Λέει ότι επιτρέπεται η δημιουργία κοινοπραξιών του Κώδικα Βιβλίων και Στοιχείων, ανεξάρτητα από τις προϋποθέσεις της παραγράφου 2 του άρθρου 2 του προεδρικού διατάγματος 186/1992. Ζητήσαμε εξηγήσεις και δεν μας δόθηκαν. Μήπως σχεδιάζετε μια ιδιαίτερη προνομιακή μεταχείριση από την «ΑΘΗΝΑ 2004 Α.Ε.» προς τους χορηγούς τώρα που έρχεται το νομοσχέδιο για τον αθλητισμό και εκεί περιέχει για το oλυμπιακά έργα ένα ολόκληρο άρθρο, το άρθρο 82, να δίνονται δηλαδή προνομιακά, με ανάθεση σε αυτούς τους χορηγούς; Δηλαδή, μέσα από την αλλαγή του Κώδικα Βιβλίων και Στοιχείων μήπως τους οδηγούμε και στις μεγάλες φοροαπαλλαγές; Είναι ζητήματα στα οποία πρέπει να δώσετε εξηγήσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΑΓΓΕΛΟΣ ΤΖΕΚΗΣ:  Ολοκληρώνω, κύριε Πρόεδρε.
      Έρχομαι τώρα στο ζήτημα της αύξησης των τελών κυκλοφορίας. Βέβαια έγινε πολύς λόγος και πιστεύω ότι η Κυβέρνηση, ό,τι και να πούμε, ζει στο δικό της τον κόσμο. Έχει  βάλει στόχο ότι πρέπει να τα πάρει από εδώ, άρα δεν ακούει καμία πρόταση. 
      Το ζήτημα βέβαια της ακρίβειας σήμερα είναι στην επικαιρότητα. Έξω γίνονται συλλαλητήρια αντιδρά όλη η κοινωνία και μόνο η Κυβέρνηση δεν καταλαβαίνει τι της γίνεται. Βγαίνει η κυβέρνηση, βγαίνει το ΠΑΣΟΚ και λέει «είμαστε και εμείς υπέρ του μποϋκοτάζ». ‘Άλλο βέβαια τώρα τι μποϋκοτάζ εννοεί, αλλά είναι υπέρ του μποϋκοτάζ. Καταλαβαίνουμε όλοι ότι όταν η Κυβέρνηση βγαίνει και λέει «κάντε μποϋκοτάζ απέναντι στους κερδοσκόπους», κ.λπ. πώς παίζεται ένα παιχνίδι σε βάρος των λαϊκών στρωμάτων. 
      Είναι η πολιτική σας εκείνη, η οποία επιτρέπει στις μεγάλες επιχειρήσεις, στα ολιγοπώλια να ρυθμίζουν τις τιμές όπως θέλουν και βέβαια είναι η Κυβέρνηση υπεύθυνη γιατί όλο αυτό το διάστημα έχει αυξήσει τα τιμολόγια των ΔΕΚΟ σε μια κατεύθυνση να αυξήσει την κερδοφορία της η κάθε ΔΕΚΟ προκειμένου να γίνει πιο ελκυστική μέσα από το Χρηματιστήριο ή και μέσα από την προσπάθεια που κάνει η Κυβέρνηση να βρεθούν στρατηγικοί επενδυτές για να τις εξαγοράσουν. Τα πάντα δηλαδή γίνονται μέσα στο πλαίσιο των αναδιαρθρώσεων.
      Κύριε Πρόεδρε –και κλείνω με αυτό- η δημαγωγία έχει τα όριά της, η υποκρισία έχει τα όριά της. Θα έπρεπε έστω και αυτήν την ώρα, αν η Κυβέρνηση ήταν πιστή στα όσα έλεγε, να κάνει σαμποτάζ στον εαυτόν της και να μη συνεδριάζαμε σήμερα. 
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να σας ανακοινώσω ότι ο Συνασπισμός της Αριστεράς και της Προόδου ορίζει ως Κοινοβουλευτική Εκπρόσωπο για τη σημερινή συζήτηση την κα Μαρία Δαμανάκη. 
      Κυρία Δαμανάκη, έχετε το λόγο τώρα, ως ειδική αγορήτρια βέβαια στα άρθρα. 
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Η ιδιότητα δεν έχει τόση σημασία, ορισμένες παρατηρήσεις θέλω να κάνω, επαναφέροντας ορισμένα συγκεκριμένα ζητήματα, τα οποία έχουν ήδη τεθεί στη συζήτηση.
      Το πρώτο θέμα έχει να κάνει με τα τέλη κυκλοφορίας. Ο κύριος Υπουργός ουσιαστικά δεν απάντησε. Τα επιχειρήματα τα οποία υπάρχουν είναι ότι τα τέλη κυκλοφορίας δεν είχαν αυξηθεί για ένα πολύ μεγάλο διάστημα και ότι τώρα γίνεται αναδρομικά κατά κάποιο τρόπο η αύξηση όλων των τελών της κυκλοφορίας κατά 10%, 13% έως και 15%. 
      Κύριε Πρόεδρε, θέλω να επαναλάβω ότι εμείς δεν συμφωνούμε με τη λογική της γενικής αύξησης των τελών κυκλοφορίας όλων των οχημάτων. Δεν μπορεί να υπάρχει δηλαδή ένας δείκτης, κύριε Υπουργέ, ο οποίος όλα τα οχήματα ανεξαρτήτως κυβισμού, μεγέθους και κοινωνικών κριτηρίων να αυξάνει τη φορολογία τους με τον ίδιο τρόπο. Αυτή είναι η συγκεκριμένη πρότασή μας. Και έχω προτείνει και επιμένω σε αυτό για τα μοτοποδήλατα μικρού κυβισμού –για τα παπάκια- εμείς δεν θα βλέπαμε καθόλου τέλη κυκλοφορίας ή εν πάση περιπτώσει εάν επιμένετε η αύξηση να είναι μηδενική. Το ίδιο να ισχύει και για τα αυτοκίνητα μικρού κυβισμού, εφόσον αποτελούν το μοναδικό μέσο μετακίνησης μιας οικογένειας. Νομίζω ότι αυτή η πρόταση έχει μια λογική. Εμείς αντιλαμβανόμαστε ότι και τα οχήματα πρέπει να συμμετέχουν στη φορολογία. Δεν έχουμε την άποψη ότι δεν πρέπει να αυξηθεί τίποτα ή ότι δεν πρέπει να φορολογούμε τίποτα, διότι προφανώς αντιλαμβανόμαστε και την ανάγκη να υπάρξουν έσοδα στον προϋπολογισμό. Αλλά όταν ο άλλος έχει ένα αυτοκίνητο δύο χιλιάδες, τρεις χιλιάδες κυβικά, πολυτελείας κλπ, δεν βλέπω για ποιο λόγο να μην αυξηθούν τα τέλη κυκλοφορίας και να είναι αρκετά. Όταν, όμως,  μιλάμε για τον άλλο που πάει με το «παπάκι» στη δουλειά του, όπου μάλιστα πολλά απ’ αυτά βοηθούν και στη λύση του κυκλοφοριακού προβλήματος, είναι το ίδιο; Εμείς θα θέλαμε την απάντηση της Κυβέρνησης σε αυτό το επιχείρημα, διότι επαναλαμβάνω: δεν λέμε να μην αυξηθεί τίποτα, αλλά δεν μπορούμε να δεχθούμε την ημέρα που η Κυβέρνηση υποτίθεται ότι κάνει μποϊκοτάζ για τον πληθωρισμό και συμμετέχει στις λαϊκές κινητοποιήσεις, την ίδια μέρα να έρχεστε και να λέτε ότι θα αυξήσουμε τη φορολογία σε όλα επί δικαίων και αδίκων. 
      Ένα δεύτερο θέμα, το οποίο ήθελα να θίξω, κύριε Πρόεδρε, το έθιξε ήδη ο εισηγητής της Πλειοψηφίας με μία τροπολογία, η οποία από το Προεδρείο χαρακτηρίζεται εκπρόθεσμη. Δεν έχει σημασία, δεν θέλω να υπεισέλθω στο αν είναι εμπρόθεσμη ή εκπρόθεσμη. Πέρα από το χαρακτηρισμό να δούμε την ουσία του θέματος. Υπάρχει ένα θέμα με τους πωλητές λαϊκών αγορών. Εφόσον για μία κατηγορία πωλητών, δηλαδή για τα οπωρολαχανικά και τα τρόφιμα τηρούνται ορισμένα βιβλία, αυτό θα πρέπει να επεκταθεί σε όλους. Δεν μπορεί για ορισμένους που δουλεύουν δίπλα σε άλλους να ισχύουν βιβλία άλλης κατηγορίας και για τους άλλους να ισχύουν βιβλία άλλης κατηγορίας. Σε αυτό υπάρχει και τροπολογία, την οποία εμείς υποστηρίζουμε κατατεθειμένη για τους  πωλητές λαϊκών αγορών και θα θέλαμε μία απάντηση. 
      Το τρίτο θέμα έχει να κάνει με την υπόθεση των μεσιτών. Εδώ γίνεται πολύ συζήτηση και εγώ δέχομαι αυτό που λέει το Υπουργείο για να δούμε και ορισμένες πλευρές, ότι υπάρχει ανάγκη να παταχθεί η φοροδιαφυγή και σε αυτό τον τομέα. Διότι πράγματι όταν η συντριπτική πλειοψηφία των συμβολαίων, εκτός ελαχίστων εξαιρέσεων, γράφει ότι δεν υπήρξε παρέμβαση μεσίτη και όλοι γνωρίζουμε ότι στην αγορά ακινήτων υπάρχουν πια μεγάλα μεσιτικά γραφεία και ότι η μεγάλη πλειοψηφία των συναλλαγών γίνεται μέσω μεσιτών, με το να λέμε τώρα ότι κανένα συμβόλαιο δεν περιέχει τη ρήτρα του μεσίτη και κατά συνέπεια όλες αυτές οι συναλλαγές είναι αφορολόγητες βλέπουμε ότι υπάρχει εδώ ένα στοιχείο, το οποίο εκφεύγει από την πραγματικότητα. Όμως, κύριε Υπουργέ, οι μεσίτες έχουν δίκιο  και πιστεύω ότι αυτό πρέπει να το δούμε βάσει νομικών και άλλου είδους επιχειρημάτων. Δεν είναι δυνατόν το Υπουργείο να ελέγχει με απόδειξη, θεωρημένη από την εφορία την πρόθεση συναλλαγής, διότι περί αυτού πρόκειται. Όταν λέτε ότι ο πελάτης θα υπογράφει σε απόδειξη θεωρημένη από την εφορία την πρόθεση να κάνει μια συναλλαγή, ε, αυτό δεν μπορούμε να δεχθούμε να φορολογηθεί. Να φορολογηθεί η συναλλαγή εφόσον γίνεται και αν υπάρχει φοροδιαφυγή να βρούμε έναν τρόπο να την ελέγξουμε. Εμείς είμαστε θετικοί σ’ αυτό. Αλλά όχι επειδή δεν μπορούμε να ελέγξουμε τη φοροδιαφυγή να φορολογήσουμε την πρόθεση.
      Εν πάση περιπτώσει για να συνεννοηθούμε νομίζω ότι πρέπει να βρεθεί ένας τρόπος να φορολογηθεί η συναλλαγή. Αυτή η διάταξη, την οποία έφερε το Υπουργείο και την οποία εμείς δεν μπορούμε να δεχθούμε, φορολογεί την πρόθεση συναλλαγής. Αναγκάζει τον πολίτη να δηλώσει την πρόθεση συναλλαγής στην εφορία. 
      Έχουν δίκιο οι μεσίτες όταν λένε ότι έτσι θα φτάσουμε σε ένα περίεργο καθεστώς. Ξέρετε ότι καμιά φορά, από το μεγάλο μας άγχος να πιάσουμε τη φορολογητέα ύλη, φτάνουμε στο αντίθετο αποτέλεσμα. 
      Το αποτέλεσμα, κύριε Πρόεδρε, θα είναι ότι όλες οι συναλλαγές θα γίνονται προφορικά. Θα υπάρχουν «τεφτέρια», με τα οποία ο μεσίτης θα συμφωνεί προφορικά με τον πελάτη για το τίμημα και για τα υπόλοιπα, βάσει της αντικειμενικής αξίας, που είναι το γνωστό ποσοστό. Έτσι, θα σας φύγουν τα πάντα, δηλαδή δεν θα ελέγχεται καθόλου και αυτό που σήμερα ελέγχεται.
      Γι’ αυτό, εμείς προτείνουμε να τηρείται το βιβλίο, χωρίς να αναγκάζεται ο πολίτης να υπογράφει την πρόθεση και αυτό να πηγαίνει στην εφορία, διότι αυτό είναι που ενοχλεί στη συγκεκριμένη περίπτωση. Αυτό είναι μία λύση. 
      Η άλλη λύση είναι να αποσυρθεί προς το παρόν η διάταξη και να έλθει στο επόμενο φορολογικό νομοσχέδιο, αφού μελετηθεί καλύτερα. Θα πρέπει να βάλετε τους υπεύθυνους που έχετε στο Υπουργείο να καταρτίσουν μία διάταξη, με βάση την οποία θα φορολογείται η συναλλαγή και όχι η πρόθεση συναλλαγής.
      Κύριε Πρόεδρε, από τις πολλές παρατηρήσεις που έγιναν στη συζήτηση που είχαμε στην Επιτροπή, ορισμένες τις δέχθηκε ο κύριος Υπουργός. Παραμένει, όμως, το αίτημα των επιμελητηρίων, δηλαδή το θέμα της δυνατότητας των επαγγελματιών και των επιτηδευματιών να μπορούν να προσφύγουν σε μία επιτροπή σε περίπτωση που ακυρωθούν τα βιβλία, να έχουν, δηλαδή, τη δυνατότητα μιας δευτεροβάθμιας κρίσης. 
      Νομίζω ότι πρέπει να τους δώσουμε αυτήν τη δυνατότητα μέσω μιας επιτροπής και όχι ο προϊστάμενος της εφορίας, δηλαδή ένα και μόνο πρόσωπο, να αποφαίνεται για το βάσιμο ή αβάσιμο του αιτήματός τους. Αν εκπίπτουν σε περίπτωση παραβάσεων, ενδεχομένως καλώς, να έχουν ωστόσο τη δυνατότητα μιας προσφυγής σε μία επιτροπή, όπου θα μετέχουν και εκπρόσωποι των επιμελητηρίων και δικοί τους εκπρόσωποι και η οποία θα κρίνει τα πράγματα. Νομίζω ότι αυτό το αίτημα προβάλλεται απ’ όλες τις πτέρυγες και το Υπουργείο δεν έχει πείσει για την ανάγκη κατάργησης αυτών των επιτροπών.
      Τέλος, κύριε Πρόεδρε, έρχομαι κι εγώ σ’ αυτό το θέμα που έχει σχέση με τους μικρούς επιχειρηματίες γούνας, που βασικά αφορά τέσσερις νομούς της χώρας, δηλαδή τους Νομούς Καστοριάς, Φλώρινας, Κοζάνης και Γρεβενών. Το Υπουργείο εμφανίζεται διστακτικό σε αυτήν την περίπτωση, διότι θεωρεί ότι οι ρυθμίσεις χρεών δεν βοηθούν. 
      Εγώ συμφωνώ ότι οι ρυθμίσεις χρεών δεν βοηθούν πάντα. Θα έλεγα ότι αυτή η Κυβέρνηση το έχει παρακάνει σε ορισμένες κατευθύνσεις με τις ρυθμίσεις χρεών. Δεν ξέρω, κύριε Υπουργέ, πώς αισθάνεστε για τις ρυθμίσεις χρεών στις ποδοσφαιρικές ανώνυμες εταιρείες. Υπάρχει μία ιστορία εδώ που δεν μπορεί να συνεχίζεται. Θα συζητήσουμε το θέμα όταν έλθει η ώρα. 
      Η ρύθμιση που πέρασε ήταν για ρύθμιση χρεών στο ΙΚΑ και εμείς την καταψηφίσαμε. Η ρύθμιση αυτή, κάτω από ορισμένες προϋποθέσεις, μπορεί να αγγίξει ποσά ύψους 300.000 ευρώ μέχρι και 1.000.000.000.000 ευρώ και λέμε ότι το ΙΚΑ δεν έχει πόρους. 
      Εν πάση περιπτώσει, το σημαντικό θέμα δεν είναι τόσο η ρύθμιση των χρεών και το λογιστικό ζήτημα, είναι κυρίως το γεγονός ότι όλοι οι επιχειρηματίες, όλοι όσοι ασχολούνται με την αγορά, παίρνουν το μήνυμα: «Μην πληρώνετε, θα έρθει κάποια στιγμή η Κυβέρνηση και θα ρυθμίσει προεκλογικά τα χρέη». 
      Όμως, κύριε Πρόεδρε, εδώ υπάρχουν ορισμένες δυνατότητες. Ο κύριος Υπουργός πρέπει να λάβει υπόψη του ότι, πρώτον, πρόκειται για πολύ μικρές επιχειρήσεις. Η μεγαλύτερη απ’ αυτές τις επιχειρήσεις έχει σαράντα ανθρώπους. Δεύτερον, η πλειοψηφία των δανείων αυτών των επιχειρήσεων είναι της τάξης των 5.000.000 δραχμών. 
      Αυτές οι μικρές επιχειρήσεις, λοιπόν, πήραν συνολικό κεφάλαιο 4,5 δισεκατομμύρια δραχμές και, αν ισχύσουν όσα λέει το νομοσχέδιο, πόσα λέτε ότι θα κληθούν να πληρώσουν συνολικά; Είναι απίστευτο το νούμερο. Θα κληθούν να πληρώσουν 53 δισεκατομμύρια δραχμές. Αυτό δεν είναι τραπεζικό σύστημα. Τι λένε ορισμένοι εδώ, στη Βουλή, ότι τα πανωτόκια είναι έξι φορές πάνω από το αρχικό κεφάλαιο; Εδώ μιλάμε για δέκα και δώδεκα φορές πάνω από το αρχικό κεφάλαιο.
      Όταν, λοιπόν, υπάρχουν τέτοιες αναλογίες, νομίζω ότι πρέπει να αντιμετωπιστεί το θέμα. Η πρόταση που κάνουν αυτοί και την οποία νομίζω ότι πρέπει να δει το Υπουργείο έστω τώρα, την τελευταία στιγμή, είναι μία πρόταση που λέει να πληρώσουν τώρα. Δεν λέει να μην πληρώσουν κι εμείς δεν θα υποστηρίζαμε μία πρόταση που θα έλεγε να χαριστούν τα πάντα. Ακούω ορισμένες πτέρυγες της Βουλής που λένε να χαριστούν όλα. Εμείς δεν συμφωνούμε με αυτήν την πρόταση.
      Όμως, πρέπει να υπάρχει μία λογική στην περίπτωση ανενεργών επιχειρήσεων. Από αυτές τι θα πάρετε, κύριε Υπουργέ, αν έχουν κλείσει; Δεν θα πάρετε τίποτα. Άρα δεν το κάνετε για λόγους κοινωνικής φροντίδας, αλλά γιατί αυτές οι επιχειρήσεις δεν μπορούν να σας δώσουν τίποτα. Άρα ουκ αν λάβοις παρά του μη έχοντος.
      Και το κύριο κατά τη γνώμη μας είναι να δημιουργηθεί ένα κλίμα -διότι υπάρχει ένα κλίμα συναινετικό σ’ αυτούς τους νομούς που λέει μην πληρώνει κανείς- ώστε να τελειώνουμε με αυτήν την ιστορία και να δούμε ποιες επιχειρήσεις υγιείς πλέον μπορούν να επιβιώσουν. Με βάση όλα αυτά, κύριε Πρόεδρε, εμείς θα προτείναμε να γίνει δεκτή η πρόταση του Συνδικάτου των Γουνοποιών η οποία έχει υποστηριχθεί και από άλλες πλευρές και νομίζουμε ότι είναι μια λύση, η οποία δίνει μια ανάσα στο θέμα αυτό. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας):  Το λόγο έχει ο κ. Αγγελής.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, αγαπητοί συνάδελφοι, είναι φυσικό κύριε Υπουργέ, να μην αναφερθώ ως Βουλευτής Καστοριάς στις άλλες διατάξεις του νομοσχεδίου. Συμφωνώ βέβαια με τις θέσεις του εισηγητού της Νέας Δημοκρατίας. Είναι φυσικό να αναφερθώ στα προβλήματα που απασχολούν τη δυτική Μακεδονία και ειδικότερα το Νομό Καστοριάς. Πολλές φορές στο Κοινοβούλιο έχουμε θέσει το θέμα είτε σε επίπεδο ερωτήσεων είτε σε επίπεδο αναφορών είτε σε επίπεδο επικαίρων ερωτήσεων. Αναφέρομαι στο άρθρο 12 παρ. 4 και στη ρύθμιση που επιχειρεί να κάνει η Κυβέρνηση. Αν θέλουμε να δούμε την πραγματικότητα καλοπροαίρετα χωρίς αντιπολιτευτικές διαθέσεις, για το καλό της τοπικής κοινωνίας, αλλά και για το καλό της πατρίδας μας θα πρέπει να πούμε ότι η τέχνη της γουνοποιίας αναπτύχθηκε σε μια εποχή δύσκολη στην εποχή τους τουρκοκρατίας σε μια περιοχή, η οποία ούτως ή άλλως δεν έχει συγκριτικά πλεονεκτήματα, όσον αφορά την παραγωγικότητα σε άλλους τομείς. 
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Αναπτύχθηκε με έναν τρόπο που ευνόησε αυτό που λέμε σήμερα μικρομεσαίες επιχειρήσεις οικογενειακού χαρακτήρα. Οι επιχειρήσεις αυτές είχαν σαν αποτέλεσμα τη δεκαετία του 1950, του 1960, του 1970, του 1980 να δώσουν ανάσταση σ’ αυτήν τη συγκεκριμένη περιοχή. Ήδη στην ευρύτατη περιοχή της δυτικής Μακεδονίας, λειτουργούσαν τεσσερισήμισι χιλιάδες οικοτεχνίες που απασχολούσαν από τέσσερα έως πέντε άτομα η κάθε μια. Και υπήρχε γιορτή πραγματικά στις προηγούμενες δεκαετίες σ’ αυτήν την περιοχή. Υπήρχε μεροκάματο. Πάντα όμως υπάρχουν διάφοροι εξωγενείς παράγοντες που ανατρέπουν τα οικονομικά πρότυπα ανάπτυξης και πολλές φορές συμβαίνει να βρίσκονται οι τοπικές  κοινωνίες σε αδιέξοδο. Σήμερα πράγματι χίλιες εκατόν εξήντα επιχειρήσεις βρίσκονται σε αδιέξοδο και δεν ευθύνονται. Ευθύνεται το τραπεζικό σύστημα, το οποίο είναι γνωστό τοις πάσι ότι εφάρμοσε ληστρικές μεθόδους ειδικότερα τα τελευταία χρόνια. Οφείλεται σε εξωγενείς παράγοντες που έχουν σχέση με την παγκόσμια αγορά, οφείλεται στην κρίση που έπληξε τη Ρωσία και σε άλλους παράγοντες δεν θα θέσουμε τώρα υπόψη του Κοινοβουλίου.
      Σήμερα υπάρχει μια πραγματικότητα. Άνθρωποι νοικοκυραίοι κρυφά επισκέπτονται τη Μητρόπολη με τη τσάντα για να πάρουν συσσίτιο. Αυτό τι σημαίνει; Αν δούμε ότι χίλιες διακόσιες επιχειρήσεις έχουν το άγχος της επιβίωσης για το αύριο και όχι μόνο, έχουν το άγχος της κατάσχεσης της εστίας τους που είναι το ιερότερο δικαίωμα καταλαβαίνετε ότι σε καμιά περίπτωση δεν μπορεί να αναπτυχθεί επιχειρηματικότητα.
      Και μάλιστα επιχειρηματικότητα σε μία ευαίσθητη περιοχή της πατρίδος μας, σε ένα κομβικό σημείο της πατρίδας μας, απέναντι σε δύο χώρες την Αλβανία και τη FYROM, σε μία περιοχή η οποία δέχθηκε μόνο σε ένα έτος σύμφωνα με επίσημα στοιχεία, σαράντα τρεις χιλιάδες λαθρομετανάστες, σε μία περιοχή που και η μεραρχία που υπήρχε μετακινήθηκε, σε μία περιοχή η οποία δεν έχει καμία άλλη εναλλακτική πρόταση εκτός από τη δραστηριότητα στη γεωργία και στην κτηνοτροφία. Σε αυτήν την περιοχή θέλουμε να αφανίσουμε, με τη συμπεριφορά μας, με τις πράξεις μας και την ευαίσθητη τάξη των γουνοποιητικών επιχειρήσεων;
      Ανακοίνωσε η Κυβέρνηση προεκλογικά ένα σχέδιο ανάπτυξης το master plan όπου εκεί τα στοιχεία είναι συγκεκριμένα. Υπάρχει συγκεκριμένη μελέτη από επίσημο φορέα, η οποία χρηματοδοτήθηκε για να αναδειχθεί το πρόγραμμα ως έχει. Επί μία τετραετία οι γουνοποιοί παρακαλούν και προσπαθούν.
      Σήμερα η Κυβέρνηση με τη συγκεκριμένη ρύθμιση για χρέη αρχικού κεφαλαίου 4,5 δισεκατομμυρίων που οι γουνοποιοί πλήρωσαν 35 δισεκατομμύρια, έρχεται και δίνει 7 δισεκατομμύρια. Άρα οι γουνοποιοί καλούνται για ληξιπρόθεσμα χρέη να πληρώσουν 15 δισεκατομμύρια σε ένα εξάμηνο. Αυτά τα πράγματα δεν γίνονται. Δεν υπάρχουν. Και το λέω με όλη την εκτίμηση που έχω προς τον Υπουργό.
      Κατά συνέπεια κινδυνεύει η όλη προσπάθεια της Κυβέρνησης για την επίλυση αυτού του θέματος να μην είναι αποτελεσματική. Άρα πρέπει να βελτιωθεί και πρέπει να βελτιωθεί σε συγκεκριμένα σημεία. 
      Έχουμε καταθέσει κάποιες τροπολογίες, οι οποίες αναδεικνύουν το πρόβλημα και επισημαίνουν τα κομβικά σημεία και είναι κοντά στις προτάσεις των γουνοποιητικών επιχειρήσεων. Και εδώ σας λέγω το εξής: Δεν υπάρχει αντιπολιτευτική διάθεση. Υπάρχει κοινωνική διάθεση, διάθεση συνεργασίας για να λυθεί αυτό το μεγάλο πρόβλημα. 
      Τα κομβικά σημεία είναι τα εξής: Μειώστε τα ποσοστά. Απαλείψτε τις προσαυξήσεις. Κάντε μεγαλύτερο το χρόνο αποπληρωμής. Ενισχύσετε τις επιχειρήσεις γουνοφόρων ζώων. 
      Η Κυβέρνηση τι κάνει; Θέλει να δημιουργήσει προοπτικές στον κλάδο και μας λέει: Αναπτύξετε γουνοφόρα ζώα. Το δέχονται οι γουνοποιοί και δημιουργούνται εργοστάσια. Δημιουργήθηκε συγκεκριμένα εργοστάσιο το οποίο δεν λειτουργεί σήμερα και πρέπει να λειτουργήσει. Και ερωτούν οι γουνοποιοί: Για να αναπτύξουμε τα γουνοφόρα ζώα πρέπει να έχουμε πρώτη ύλη για να μπορέσουν να δουλέψουν και οι γουνοποιητικές επιχειρήσεις, για να εξοικονομήσουμε συνάλλαγμα, για να διαμορφώσουμε μία νέα προοπτική. Όλα αυτά είναι καλά, αλλά τι θα τα κάνουν; Εσείς λέτε να τα δημιουργήσουν οι γουνοποιοί. Για να τα δημιουργήσουν όμως πρέπει να υπάρξουν. Και για να υπάρξουν χρειάζονται οι ρυθμίσεις, οι οποίες θα είναι βελτιωμένες, θα είναι αποτελεσματικές. Και εμείς ως Κοινοβούλιο θα έχουμε τη χαρά ότι αυτή η πανέμορφη περιοχή σφύζει από ζωή και ανάπτυξη και εσείς, κύριε Υπουργέ, θα έχετε την ικανοποίηση ότι πραγματικά βοηθήσατε την πατρίδα, την εθνική οικονομία απεγκλωβίζοντας το εμπορικό δαιμόνιο των κατοίκων της Καστοριάς, των κατοίκων της δυτικής Μακεδονίας που μαστίζονται από την ανεργία αφού περιοχή αυτή, πραγματικά αποτελεί μία από τις φτωχότερες περιφέρειες όλη της Ευρώπης.
      Τελειώνοντας, κύριε Πρόεδρε, καλώ για άλλη μία φορά τον Υπουργό Οικονομικών και Οικονομίας να βελτιώσει την πρόταση και να ενισχύσει τις γουνοποιητικές επιχειρήσεις και αυτές με τη σειρά τους θα ενισχύσουν την εθνική οικονομία όπως έκαναν μέχρι τώρα. Ένα δισεκατομμύριο συνάλλαγμα έφερναν τα προηγούμενα χρόνια. Καταλαβαίνετε, λοιπόν, τη μεγάλη σημασία για την εθνική οικονομία.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο πτέραρχος κ. Φλωρίνης και ακολουθεί ο στρατηγός κ. Σπυριούνης. Ένας ναύαρχος δηλαδή μας λείπει!
      ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κυρίες και κύριοι συνάδελφοι, όπως διαβάζουμε στην εισηγητική έκθεση, το νομοσχέδιο που συζητούμε σήμερα περιλαμβάνει μία σειρά μέτρων και απλουστεύσεων στην εφαρμογή του Κώδικα Βιβλίων και Στοιχείων και στον τρόπο απόδοσης του ΦΠΑ στο δημόσιο. Και στοχεύει –σας διαβάζω όπως το γράφετε μέσα, κύριε Υπουργέ- στην ποιότητα και ταχύτητα εξυπηρέτησης του πολίτη, στη μείωση του κόστους εξυπηρέτησης του φορολογικού συστήματος, στην απελευθέρωση ανθρωπίνου δυναμικού, στην ενθάρρυνση της επιχειρηματικότητας και στη βελτίωση σχέσεων φορολογουμένων και πολιτείας. 
      Κύριε Υπουργέ, είναι γεγονός ότι το νομοσχέδιο περιέχει θετικά στοιχεία. Δεν μπορεί κανείς να το αρνηθεί. Άλλωστε το είπε και ο εισηγητής μας. Όμως βλέπουμε σε ορισμένα άρθρα ότι δεν επιτυγχάνεται κανένας από τους στόχους. Και είναι γεγονός, γιατί βλέπετε ότι μπήκε ο ηλεκτρονικός υπολογιστής, αλλά χρειαζόμαστε περισσότερους ανθρώπους. Διαβάζω καθημερινώς ότι θα κάνετε χιλιάδες προσλήψεις. Χρειαζόμαστε κόσμο. Τώρα γιατί τον χρειαζόμαστε, είναι άλλο θέμα. Χρειαζόμαστε κόσμο στις εφορίες. Σας έχω ενοχλήσει πολλές φορές και με έγγραφα και με ερωτήσεις για το γεγονός ότι οι Δ.Ο.Υ και της Κασσάνδρας και των Νέων Μουδανιών και του Πολυγύρου υπολειτουργούν. Είναι γεγονός, δεν είναι υπερβολή, ότι ο κόσμος στήνεται από τα χαράματα στις εφορίες για να πάρουν αριθμό προτεραιότητος. 
      Δεν νομίζω ότι το νομοσχέδιο θα επιλύσει προβλήματα όσον αφορά τους στόχους που έχετε θέσει. Μάλλον θα δημιουργήσει προβλήματα. Θα σας πω δε που εστιάζω την προσοχή μου και τι εισηγούμαι.
      ΄Οσον αφορά τις εισαγωγικές επιχειρήσεις στο άρθρο 2, τι πειράζει να ικανοποιήσουμε και αυτό τον κλάδο. Η αναλογία είναι ογδόντα προς είκοσι. Τι θα πειράξει αν το κάνουμε εβδομήντα προς τριάντα. ΄Ισα-ίσα λέτε ότι αυτά τα κάνετε για την βελτίωση της επιχειρηματικότητας. Να ο στόχος. Αυτό θέλουν αυτοί. Δεν είναι κάτι το σοβαρό. Αντί, λοιπόν, η αναλογία να είναι ογδόντα προς είκοσι να το κάνουμε εβδομήντα προς τριάντα. ΄Ετσι ικανοποιούμε και αυτήν την τάξη των συμπολιτών μας. 
      Επίσης, στην παράγραφο 8 του άρθρου 2, εκεί που αναφέρεσθε στην τήρηση βιβλίου εντολών από τους μεσίτες. ΄Εχει ξεσηκωθεί αυτός ο κλάδος. Ένα μόνο σας λέγω, ότι στα Νέα Μουδανιά υπάρχουν πέντε μεσιτικά γραφεία. ΄Ολοι που θέλουν να πουλήσουν ή να αγοράσουν κάτι, περνάνε από όλους. Φαντασθείτε τους ανθρώπους αυτούς να σημειώνουν στα βιβλία τους όλους αυτούς που περνάνε ή όλοι αυτοί να πηγαίνουν στην εφορία. Πού θα βοηθήσουμε με αυτό; Πουθενά. Δηλαδή δημιουργούμε πάλι χάος. Γιατί δεν τους καλούμε να μας πουν τι επιτέλους θέλουν, να βρούμε μία χρυσή τομή και να εφαρμοσθεί, προκειμένου να μην υπάρχουν προβλήματα.
      Θα συνεχίσω και θα ενώσω και εγώ τη φωνή μου με το συνάδελφο κ. Αγγελή, αλλά και με τους προλαλήσαντες στο θέμα των γουνοποιών. Αυτοί οι άνθρωποι, κύριε Υπουργέ –το γνωρίζετε πολύ καλά- βοήθησαν -και πολύ μάλιστα- την εθνική οικονομία. Τότε που οι άλλες επιχειρήσεις αγκομαχούσαν, αυτοί φέρνανε συνάλλαγμα στην πατρίδα μας. Διεθνείς συγκυρίες βέβαια συνετέλεσαν στο να βρεθούν σε μία πάρα πολύ δύσκολη θέση. Περνούν πραγματικά δύσκολες στιγμές. Δώσανε στην πατρίδα. Τώρα είναι η ώρα, ώστε και η πατρίδα να δείξει το κοινωνικό της πρόσωπο.
      Δείξτε κατανόηση εσείς που προέρχεστε από κάποια ακριτική περιοχή, για την οποία αγωνίζεσθε. Δεν θα ήταν άδικο να δείξετε και εδώ κατανόηση και να βοηθήσουμε αυτούς τους ανθρώπους να ξεπεράσουν την κρίση. Τόσες και τόσες χαριστικές πράξεις γίνονται. Ακούμε ότι χαρίζονται δισεκατομμύρια. Εδώ οι άνθρωποι δεν θέλουν στο κάτω-κάτω να τους χαρίσουμε χρήματα. Θέλουν να κάνουμε ευνοϊκότερη ρύθμιση και να επιμηκύνουμε, όπως είπε ο κ. Αγγελής, το χρόνο αποπληρωμής. 
      Θα πω και δυο λόγια για το αυτοκίνητο. Πάλι το αυτοκίνητο πληρώνει. Αν είχε φωνή θα έλεγε «φθάνει πια, έλεος, δεν αντέχω άλλο!». Μα, και στα «παπάκια» θα βάλουμε φόρο; Μα και στα πεντακοσαράκια, στα εξακοσαράκια; Αυτός που έχει δύο και τρεις και πέντε χιλιάδες κυβικά να πληρώσει. Αλλά κάθε εξάμηνο να αυξάνουμε τα τέλη κυκλοφορίας, κάθε χρόνο να αλλάζουμε το φορολογικό μας σύστημα; Είναι νομίζω λάθος, κύριε Υπουργέ. 
      Δεν ξέρω, αλλά δεν υπάρχει εμπιστοσύνη του πολίτη προς την πολιτεία, του φορολογουμένου προς τις υπηρεσίες. Ξέρετε πολύ καλά τι συμβαίνει με τη διαφθορά, με τη διαπλοκή και όλα αυτά. Απ’ αυτά που πρέπει να εισπράξει το κράτος μόνο το 30% έρχεται σε αυτό. Το 70% πηγαίνει στη διαπλοκή και στη διαφθορά. Αυτό είναι βέβαιο. Το γνωρίζετε πολύ καλά. Τώρα γιατί οι ελεγκτικοί μηχανισμοί δεν μπορούν να επιβάλουν το νόμο, δεν μπορώ να δώσω εξήγηση. Θα πρέπει εσείς που έχετε τα γένια, να βρείτε και τα χτένια. 
      Θα πρέπει, λοιπόν, να βοηθήσετε, ούτως ώστε όλα τα ποσά τα οποία προορίζονται για το κράτος να έρχονται σ’ αυτό και να μην πηγαίνουν κάτω από το τραπέζι.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Όπως βλέπετε, κύριε Πρόεδρε, η διακλαδικότητα στο Κοινοβούλιο κάνει την εμφάνισή της, που σημαίνει ότι δίνεται και ένα μήνυμα γενικότερο, αφού η χώρα μας είναι πολεμική χώρα…
      ΑΔΑΜ ΡΕΓΚΟΥΖΑΣ: Ειρηνική είναι.
      ΠΡΟΕΔΡΕΥΩΝ (Κωνσταντίνος Βρεττός): Αμυντική είναι. Αμύνεται.
      ΚΥΡΙΑΚΟΣ ΣΠΥΡΙΟΥΝΗΣ: …με την έννοια και την ερμηνεία της ιστορίας και με την έννοια της πάντοτε ορατής, δεδομένης και επικίνδυνης απειλής, όπως διαμορφώνεται και εξελίσσεται στα σημερινά δρώμενα και δεδομένα.
      Θα θίξω πέντε σημεία: Τις λαϊκές αγορές, την υπόθεση των μεσιτικών γραφείων, τη ρύθμιση που γίνεται στην ευπαθή, ηρωική και ιστορική περιοχή της δυτικής Μακεδονίας με τη γνωστή προσφορά στον γνωστό μακεδονικό αγώνα, το θέμα της φορολόγησης του επιδόματος βιβλίου για τους εκπαιδευτικούς και τα τέλη κυκλοφορίας των αυτοκινήτων.
      Όσον αφορά το πρώτο σημείο, κύριε Υπουργέ, τι να φορολογήσετε; Θα συμφωνήσω με τους προλαλήσαντες που έθιξαν και ανέλυσαν το θέμα. Τι να φορολογήσετε; Τι έσοδα δηλαδή θα πάρει κανείς από τις δύο κατηγορίες των βιβλίων; Χωρίζουμε μία τάξη σε ενιαίο χώρο και διαφοροποιούμε τις υποχρεώσεις. Νομίζω ότι στην Α΄ κατηγορία των βιβλίων πρέπει να ενταχθούν όλοι οι βιοπορίζοντες στο χώρο της λαϊκής αγοράς. 
      Όσον αφορά το δεύτερο σημείο, τα μεσιτικά γραφεία, το όντι υπάρχει πρόβλημα. Η απλούστευση που θα εξασφαλίσει τη σύλληψη της φορολογητέας ύλης, που θα εξασφαλίσει την άνεση στην εργασία και θα διευκολύνει φορολογούμενους και φορολογικές υπηρεσίες, είναι όρος και πνεύμα του νομοσχεδίου. 
      Πιστεύω, λοιπόν, ότι πρέπει να πάμε όχι σ’ εκείνον που εκφράζει την πρόθεσή του, αλλά σε εκείνον που πραγματοποιεί τη συναλλαγή. 
      Στο τρίτο σημείο δεν θα αναφερθώ. Το ανέπτυξαν οι συνάδελφοι από τον κ. Μαντέλη έως τον κ. Αγγελή, τον συνάδελφο που ζει στην περιοχή και βιώνει εντονότερα το πρόβλημα. Απευθύνομαι στην ευαισθησία σας για το κοινωνικό κράτος και τις ακριτικές περιοχές. Ρίξτε μία ματιά. Είναι καθολικό το αίτημα. Φαίνεται ότι υπάρχει πρόβλημα.
      Όταν το κράτος γίνεται τοκογλυφικό, με ποιο σεβασμό και με ποια εμπιστοσύνη θα το περιβάλλει ο πολίτης; Υπάρχει ένα γενικότερο πρόβλημα, πώς θα αναπτύξουμε αυτό το στοιχειώδες κεφάλαιο του δεσμού εμπιστοσύνης, που στη δημοκρατία είναι παράγοντας γονιμότητας μεταξύ  του πολίτη και του κράτους και ειδικότερα της Δημόσιας Διοίκησης. Αυτός ο όρος εμπιστοσύνης πρέπει να αποτελεί πρωταρχική μέριμνα του κράτους, που δεν ανάγεται μόνο σε θέματα καθημερινότητας –πεζότητας να το πω- αλλά αποτελεί τον πυρήνα του άρθρου 2 του Συντάγματος, όπου στην παράγραφο 1 ανάγει την προστασία της ανθρώπινης αξίας σε πρωταρχική μέριμνα της πολιτείας. 
      Το τέταρτο σημείο είναι τα τέλη κυκλοφορίας. Κύριε Πρόεδρε, τα ευκολότερα, για να εισπράξουμε, είναι το αυτοκινητάκι και το σπιτάκι στην ελληνική πραγματικότητα. Να σταματήσει η φορολογία κάτω από κάποιο επίπεδο. Ούτε το σπίτι ούτε το αυτοκίνητο το μικρό. Όχι όλοι στην ίδια κατηγορία.  Και βάλτε, για να εισπράξουμε ή αυξήστε τα τέλη κυκλοφορίας από κάποιο επίπεδο και πάνω. Άμα θέλετε, μπορείτε να βάλετε από το «PEUGEOT 106» και πάνω, για να απαλλαγώ και εγώ από τα σχετικά τέλη. Με το χιούμορ θέλω να καλύψω ένα πολύ σοβαρό θέμα. Βάλτε τη φορολογία στην κατανάλωση της βενζίνης, για να τη μετακινήσουμε σε ένα άλλο χώρο, που θα πιάσει εκείνους που τρέχουν και διασκεδάζουν, δηλαδή τους έχοντες . 
      Το επίδομα βιβλίων θα έπρεπε να διευρυνθεί σε όλες τις τάξεις. Όλες οι τάξεις είναι πνευματικές. Έχουν τελειώσει πανεπιστήμια, ανώτερες και ανώτατες σχολές. Θα πρέπει, λοιπόν, να γενικευθεί. Αυτή είναι μια όψη του νομίσματος. Δεν είναι προνόμιο μόνο των εκπαιδευτικών. Ο σεβασμός μου είναι αμέριστος. Εξάλλου έχω υποστηρίξει επανειλημμένα, κύριοι συνάδελφοι, ότι, εάν δικαιολογούνται ειδικά μισθολόγια, τρεις τάξεις τα δικαιούνται. Τα δικαιούνται οι δικαστικοί, ισότιμα οι στρατιωτικοί και ακολουθούν οι εκπαιδευτικοί, δηλαδή οι τρεις βασικές λειτουργίες επιβίωσης, η λειτουργία της δικαιοσύνης που είναι θεμέλιο της δημοκρατίας, η λειτουργία της ασφάλειας και της επιβίωσης της πατριδούλας μας και η λειτουργία της παιδείας μας, το φως στον ορίζοντα και στα διάσελα της πατρίδας. Ανοίγονται παράθυρα. Λέει ο Καβάφης στο ομώνυμο ποίημά του «Να ανοίξω στις σκοτεινές κάμαρες που τρομάζει ο άνθρωπος» και τρομάζει και το κράτος να ανοίγει παράθυρα; Μήπως είναι καλύτερα να είναι κλειστά τα παράθυρα; Ποιος ξέρει, κύριε Πρόεδρε, τι θα δείξει το φως. Να διευκολύνουμε και να ανοίξουμε, λοιπόν, τα παράθυρα του Έλληνα, για να λειτουργήσει γονιμότερα η δημοκρατία. 
      Η άλλη όψη του νομίσματος είναι η εξής. Όλα τα επιδόματα φορολογούνται, κύριε Υπουργέ. Γιατί να μη φορολογείται και το επίδομα βιβλίων, κύριοι συνάδελφοι; Άλλο το ένα και άλλο το άλλο. Είμαι σύμφωνος με τη σχετική διάταξη. 
      Να παρακαλέσω, κλείνοντας την ομιλία μου, τον κύριο Υπουργό της εγνωσμένης ευαισθησίας αυτά τα θέματα που προβλήθηκαν σχεδόν από το σύνολο της Αιθούσης και από την πίεση που ασκεί η ανάγκη μία συναινετικής διαλεκτικής λειτουργίας του Κοινοβουλίου να τύχουν ειδικής μέριμνας της ευαισθησίας σας για τους καλύτερους συνδυασμούς των διατάξεων μετά τη συζήτηση. Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, κυρίες και κύριοι συνάδελφοι, «πριν αλέκτωρ λαλήσει τρις», η Κυβέρνηση ξανακτύπησε και μας  έφερε τη νέα δόση της φορολογικής μεταρρύθμισης. Και επειδή σήμερα η ημέρα είναι επετειακή λόγω της διακήρυξης της 3ης του Σεπτέμβρη, μας κουβάλησε και δώρα. Και η δεύτερη δόση αφειδώς μοιράζει δώρα στους Έλληνες πολίτες. Κανένας φόρος δεν μπαίνει και με αυτήν την εξαγγελία. 
      Όλα αυτά είναι βέβαια συνδυασμένα για να καλύψουν τα επικοινωνιακά παιχνίδια των ημερών, αλλά κυρίως της επίσκεψης του Πρωθυπουργού στη Θεσσαλονίκη.  Ο κύριος Πρωθυπουργός ασφαλώς δεν έχει να πει τίποτα για τα μεγάλα έργα που καθυστερούν στη Θεσσαλονίκη, δεν έχει να πει τίποτα για τους αγρότες, δεν μπορεί να πει τίποτα για τους εργαζόμενους, για την ανεργία, για την κατάντια της παιδείας και τον ξεσηκωμό, για την κατάσταση της υγείας και έτσι εφευρίσκει τεχνάσματα και χρησιμοποιεί ένα εργαλείο που ούτως ή άλλως συγκινεί όλους τους Έλληνες: Τι θα πληρώσουν, την αγωνία πώς θα επιβιώσουν, το πρόβλημα…
      ΑΝΑΣΤΑΣΙΟΣ ΜΑΝΤΕΛΗΣ: Αντίθετα τα λέγατε χθες, κύριε συνάδελφε. 
      ΑΔΑΜ ΡΕΓΚΟΥΖΑΣ:  Κάνετε λάθος, δεν με παρακολουθούσατε. Μήπως θα πρέπει να βάλουμε την κασέτα;
      ΑΝΑΣΤΑΣΙΟΣ ΜΑΝΤΕΛΗΣ: Γιατί τα λέτε ανάποδα σήμερα;
      ΑΔΑΜ ΡΕΓΚΟΥΖΑΣ: Έρχεται, λοιπόν, η Κυβέρνηση και μας λέει για νέες ρυθμίσεις. Εγώ ξέρω ότι γίνεται ένα παιχνίδι εξαπάτησης του ελληνικού λαού, όμως χρειάζεται περισσότερος σεβασμός προς το Κοινοβούλιο. Συζητάμε ένα νομοσχέδιο, το οποίο εμφανίζει ντε και καλά η Κυβέρνηση ότι είναι φορολογική μεταρρύθμιση. Ε, δεν είναι.  Πώς θα το κάνουμε; Και δεν είναι γιατί μια φορολογική μεταρρύθμιση έχει ένα συνολικό πλαίσιο, αλληλοεπηρεάζεται το ένα αντικείμενο με το άλλο, εξαρτάται από τη χρησιμοποίηση της νέας τεχνολογίας και από το πώς θα την αξιοποιήσει κανείς. Βέβαια όλα αυτά βγαίνουν και μέσα από αυτό το νομοσχέδιο. 
      Αρχίζω, λοιπόν, να παρουσιάζω μερικές παρατηρήσεις που έχω κάνει:
      Στο άρθρο 2, παράγραφος 18, εδάφιο ιθ΄ μας φέρνει τους μεσίτες. Εγώ δεν είπα ότι και σε αυτόν το χώρο ενδεχομένως να γίνεται φοροδιαφυγή. Η υποχρέωση, όμως, για αυτούς τους ανθρώπους με τη ρύθμιση που γίνεται δεν είναι απογραφειοκρατική, είναι γραφειοκρατική. Επιπλέον δεν συνοδεύεται με μια ταυτόχρονη νομοθετική παρέμβαση στη σύνταξη των συμβολαίων, ούτως ώστε να υπάρχει ρητή υποχρέωση στους συμβολαιογράφους, όπως υπήρχε παλαιότερα, να αναφέρουν την παράσταση ή μη του μεσίτη. Δεν είναι υποχρεωτικό, αν θέλουν το αναγράφουν.
      Άρθρο 4, παράγραφος 9: Μιλάτε για διασταύρωση στοιχείων. Μέχρι το τέλος του Σεπτεμβρίου κάθε χρόνο πρέπει να υποβάλλονται αυτές οι καταστάσεις που «ΘΑ» χρησιμεύσουν για τη διασταύρωση των στοιχείων. Το «ΘΑ» το λέω με μεγάλα γράμματα, γιατί αυτήν τη στιγμή η νέα τεχνολογία στην κατάσταση που βρίσκεται δεν μπορεί να κάνει διασταύρωση στοιχείων. Και το δεύτερο είναι χειρότερο για την Κυβέρνηση. Η Κυβέρνηση δεν θέλει να κάνει διασταύρωση των στοιχείων.
      Κύριε Υφυπουργέ,  περιμένω ακόμα και τώρα απάντηση. Στις αποθήκες του Μοσχάτου για έξι ολόκληρα χρόνια περίπου βρίσκονται δισκέτες, που είναι έτοιμες για να κάνετε διασταυρώσεις. Κρατάτε στα χέρια σας τη φοροδιαφυγή έξι ετών. Γιατί δεν τις αξιοποιείτε; Ποιοι προστατεύονται; Ειρήσθω εν παρόδω, στην περίοδο στην οποία αναφερόμαστε, την περίοδο 1993-1998, υπήρχε μεγάλη άνθιση στα πλαστά και εικονικά τιμολόγια. Άρα η φοροδιαφυγή είναι χειροπιαστή. 
      Τι γίνεται τώρα; Επειδή ακριβώς αρχίζουν να πηγαίνουν για παραγραφή δύο οικονομικά έτη, σε λίγο και η αξιοποίηση που μπορεί να υπάρξει θα είναι άνευ αποτελέσματος, αφού οι υποθέσεις αυτές θα έχουν παραγραφεί. Γιατί δεν τα αξιοποιείτε;  
      Το ΣΔΟΕ πηγαίνει σε επιχειρήσεις και κάνει επίσχεση στοιχείων, δηλαδή στοιχείων φοροδιαφυγής. Αυτά στοιβάζονται στα συρτάρια των εφοριών και δεν αξιοποιούνται. Αυτό συμβαίνει γιατί από την αγωνία σας να εισπράξετε έσοδα για να καλύψετε τις δημοσιονομικές ανάγκες, πάτε στις υγιείς επιχειρήσεις και δημιουργείτε δύο κακά: Το πρώτο είναι ότι αφήνετε τη φοροδιαφυγή ανεκμετάλλευτη και το άλλο είναι ότι δημιουργείτε συνθήκες αθέμιτου ανταγωνισμού στις υγιείς επιχειρήσεις.
      Τι θα γίνει με αυτά, θα τις ελέγξετε; Προλαβαίνετε να τις ελέγξετε; Εγώ σας λέω ότι δεν προλαβαίνετε. Γιατί επομένως, αφού δεν προλαβαίνετε να ελέγξετε τη φοροδιαφυγή, απειλείτε τους συνεπείς φορολογουμένους να προστρέξουν υποχρεωτικά να υποβάλουν αυτά τα σημειώματα αυτοελέγχου και να δώσουν ζεστά χρήματα από τη νόμιμη επιχειρηματικότητα; Γιατί; Αυτά είναι ερωτήματα, στα οποία δεν έχετε δώσει απαντήσεις ακόμη.
      Έρχομαι στο άρθρο 7 παράγραφος 1, στις περιπτώσεις γ΄ και δ΄. Γίνεται λόγος για τα ανεπαρκή βιβλία. Διαπιστώνω εδώ ότι και η μη καταγραφή των πραγματικών εξόδων αποτελεί λόγο απόρριψης των βιβλίων, λόγο ανακρίβειας των βιβλίων. Εγώ ξέρω –από την εμπειρία μου στο παρελθόν- ότι για να υπάρξουν πράγματι ανακριβή βιβλία πρέπει να θιγεί το κύρος των εσόδων. Γιατί το βάζετε αυτό εδώ για τις δαπάνες; Αν διαπιστωθεί από τις φορολογικές αρχές μία δαπάνη, μπαίνει η λογιστική διαφορά και τελειώνει το θέμα. Γιατί εσείς υιοθετείτε τέτοια λύση; Γιατί προφανώς σκέπτεσθε ότι και στο μέλλον θα αναγκαστείτε να κάνετε -εάν βέβαια είστε στην Κυβέρνηση, που εγώ πιστεύω ότι δεν θα είστε- νέες ρυθμίσεις με αυτόν το λογιστικό τρόπο του αυτοελέγχου, όπως το είπατε, για να ξεπεράσετε τα προβλήματα αντισυμβατότητας στην Ευρωπαϊκή Ένωση.
      Επίσης, στην παράγραφο 3 του άρθρου 7 σχετικά με αυτήν την επιτροπή δεν μας απαντήσατε ακόμη γιατί καταργείτε τις πέντε επιτροπές, οι οποίες μέχρι ένα βαθμό εξασφαλίζουν μια αντικειμενικότητα, αφού δεν είναι μία, και υιοθετείτε μια επιτροπή πέντε ανθρώπων, η οποία διορίζεται από τον Υπουργό, χωρίς να βάζετε αρχές στο διορισμό των προσώπων που συμμετέχουν στην επιτροπή. Δηλαδή, ο εκάστοτε γενικός διευθυντής φορολογίας εισοδήματος, ο εκάστοτε γενικός διευθυντής διοικητικού του Υπουργείου Οικονομικών, γιατί το αφήνετε ανοικτό να επιλέγεται όποιος θέλετε κάθε φορά; 
      Η κατάργηση αυτής της επιτροπής, μάλλον η μετατροπή της από πέντε επιτροπές σε μία, δεν είναι ευθεία παρέμβαση πολιτικής ποδηγέτησης στις επιχειρήσεις μεγάλου τζίρου, δηλαδή στην επιχειρηματικότητα, και μετατροπή της επιχειρηματικότητας σε πολιτική στήριξη; Δεν είναι αλλοίωση της δημοκρατίας αυτό; Ε τότε, πότε πραγματικά παραβιάζεται ο κανόνας της δημοκρατίας;
      Θα σας πω όμως και κάτι άλλο. Γιατί καταργείτε τις ενδιάμεσες επιτροπές στα τοπικά ελεγκτικά κέντρα; Για να φέρετε απευθείας τους ελεγκτές σε διαπραγμάτευση με τους κακούς φορολογούμενους; Γιατί το κάνετε αυτό; Και σε αυτό δεν μας δώσατε απάντηση. 
      Στο άρθρο 12 παράγραφος 3 κάνετε μια ρύθμιση που είναι προς τη θετική κατεύθυνση, δηλαδή την πάταξη του φαινομένου της διαφθοράς για τη σύνδεση ηλεκτροδότησης των κατοικιών. Πραγματικά δεν υπάρχει άλλο προηγούμενο και κάνετε καλά. Όμως, αφήνετε περιθώριο να τα ελέγξετε. Πότε θα τα ελέγξετε και αυτά; Δεν μπορείτε να ελέγξετε τα υπόλοιπα. Πότε θα ελεγχθούν αυτά; Γιατί να μη γίνεται άμεσος έλεγχος και οριοθέτηση σε φακέλους, να παραμένουν σε αρχείο, ούτως ώστε οι οικονομικοί επιθεωρητές να μπορούν να διασταυρώνουν αν πράγματι γίνεται έτσι; Εσείς λέτε: Παραλαμβάνονται, δίδεται η άδεια σύνδεσης  και γίνεται φάκελος.
      Έρχομαι στην παράγραφο 4 του άρθρου 12 για τη γούνα. Ουκ αν λάβοις παρά του μη έχοντος, λέει μια παροιμία. Οι άνθρωποι αυτοί έχουν χρεοκοπήσει. Ή αναγνωρίζουμε ότι έχουν χρεοκοπήσει και τους δίνουμε μια ανάσα ζωής διαγράφοντας τουλάχιστον τις προσαυξήσεις και μειώνοντας τα ποσοστά που έχετε βάλει εδώ πέρα ή δεν τα αναγνωρίζουμε. Τι είδους μιζέρια είναι αυτή εδώ πέρα, δεν το κατανοώ πραγματικά. Γιατί φέρατε ρύθμιση, αφού νομίζετε ότι μπορείτε να τα εισπράξετε, και δεν τα αφήνατε όπως ήταν; 
      Κύριε Υπουργέ, όταν όλες οι πτέρυγες της Βουλής, ακόμη και του κυβερνώντος κόμματος, σας επισημαίνουν ότι πρέπει να κάνετε ρύθμιση για τη γούνα διότι δεν θα εισπράξετε από μια κατηγορία ανθρώπων της γούνας και από την άλλη οι υπαρκτές επιχειρήσεις λειτουργούν σήμερα, επειδή δεν υπάρχουν και εναλλακτικές λύσεις απασχόλησης στην επιχειρηματικότητα στην Καστοριά, δώστε μια ανάσα πνοής σε αυτήν την ακριτική περιοχή για να σταθεί στα πόδια της. Γιατί να ταλαιπωρούνται οι άνθρωποι τόσα χρόνια; Σας το λένε όλες οι πτέρυγες της Βουλής. Δεν διαφωνεί κανείς για να υπολογίζετε μήπως υπάρξει πολιτικό κόστος για τα κόμματα που επισημαίνουν. Δώστε, λοιπόν, μία λύση άμεσα.
      Στην παράγραφο 7 εσείς λέτε για φοροαπαλλαγές. Τότε γιατί αυξάνετε τα τέλη κυκλοφορίας; Τα κόμματα της Αριστεράς σας έκαναν δύο πολύ σημαντικές παρατηρήσεις που συμφωνώ και εγώ. Σας είπαν, κλιμακώστε τουλάχιστον την επιβάρυνση σε βάρος των μεγάλων αυτοκινήτων. Είναι πάρα πολύ λογικό. Γιατί δεν το κάνετε αυτό; Επιτέλους δείξτε τι είστε: Σοσιαλιστική κυβέρνηση ή καπιταλιστική κυβέρνηση, για να το ξεκαθαρίσουμε. Γιατί η Αριστερά πολλές φορές εδώ μέσα στη Βουλή έχει αναρωτηθεί ποια είναι η Δεξιά με τους γεωγραφικούς προσδιορισμούς που έχουμε για τα κόμματα. 
      Κυρίες και κύριοι συνάδελφοι, αντιλαμβάνεσθε, λοιπόν, ότι η γενικότερη φιλοσοφία του νομοσχεδίου δεν είναι η φορολογική μεταρρύθμιση. Λυπούμαστε που μαζί με τις αρνητικές αυτές ρυθμίσεις και αυτήν τη φιλοσοφία του νομοσχεδίου, είμαστε υποχρεωμένοι να καταψηφίσουμε και τις όποιες θετικές ρυθμίσεις, που βεβαίως έχουν δευτερεύοντα ρόλο. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, από πού θέλετε να αρχίσουμε; Από τα υπόλοιπα της χθεσινής συζητήσεως ή από κάτι άλλο και να τα αφήσουμε στο τέλος; Για να μην απαντάτε, μάλλον θέλετε να βάλουμε νέα θέματα.
      Πρώτο θέμα. Κύριε Πρόεδρε, στηρίζω και εγώ την άποψη ότι πρέπει να τύχουν οι γουνοποιοί της Καστοριάς κάποιας ειδικής και ευεργετικής μεταχειρίσεως. Ο λόγος; Συνδέομαι με την Καστοριά και τους Καστοριανούς, γιατί υπηρέτησα εκεί σαν έφεδρος αξιωματικός και έχω ζήσει τον καημό τους. Είναι μία ενασχόληση η οποία σβήνει, φθίνει και θα τη χάσουμε και αυτή. Εάν η Κυβέρνησή σας θέλει και αυτό να σβήσει, κάντε ό,τι νομίζετε, αλλά πάντως έστω και την τελευταία στιγμή τώρα που έχετε και τον κ. Πετσάλνικο εδώ …
      ΠΡΟΕΔΡΕΥΩΝ (Κωνσταντίνος Βρεττός): Είναι ο κ. Πετσάλνικος δίπλα του, μάλλον του τα λέει αυτά. 
      ΑΡΙΣΤΟΤΕΛΗΣ ΠΑΥΛΙΔΗΣ: Υποθέτω ότι ήλθε για να ενισχύσει την άποψη της ειδικής μεταχειρίσεως των γουνοποιών της Καστοριάς. Κάντε κάτι, λοιπόν, κύριε Υφυπουργέ. Ή θα κάνετε τη χειρονομία ή θα αφήσετε τα πράγματα έτσι.
      Δεύτερο θέμα. Κύριε Πρόεδρε, όσον αφορά τα τέλη κυκλοφορίας θα διαφωνήσω με ορισμένους εκ των συναδέλφων, οι οποίοι κάνουν τη διάκριση μικρό ή μεγάλο αυτοκίνητο. Εδώ αγωνιά ο κόσμος να βελτιώσει το επίπεδο της ζωής του. Δεν χαίρεσθε που υπάρχουν στην Ελλάδα Έλληνες, οι οποίοι κατάφεραν με διαφόρους τρόπους –λέγω διαφόρους τρόπους εννοώντας την οικονομία ή την παραοικονομία, για να εξηγούμεθα- και απέκτησαν αυτοκίνητα μεγάλου κυβισμού; Πού είναι το αμάρτημα; Εάν υπάρχει αμάρτημα πατάξτε το αμάρτημα. Αλλά όχι να επιβάλλετε τώρα αυξημένα τέλη κυκλοφορίας, τα οποία υποθέτω, κύριοι συνάδελφοι, ότι είναι ανταποδοτικά. 
      Χθες έθεσα ένα ερώτημα. Από της προηγουμένης αυξήσεως μέχρι σήμερα τι άλλαξε στο δικό μας σύστημα, ποιοτικά εννοώ, το οποίο επιβάλλει να πληρώσουμε  ηυξημένα τέλη κυκλοφορίας; Εγώ που κυκλοφορώ στα νησιά μας, κύριε Υφυπουργέ των Οικονομικών -γιατί δεν ξέρω την υπόλοιπη Ελλάδα τόσο καλά όσο εσείς που έχετε μεγάλες διαδρομές- που έχουν μικρές διαδρομές δεν βλέπω καμία ιδιαίτερη βελτίωση, η οποία να επιβάλλει ηυξημένα τέλη κυκλοφορίας. Από μία άλλη πλευρά μπορούμε να πούμε ότι υπάρχει χειροτέρευση. 
      Τι είναι αυτά τα τερτίπια που μετέρχεσθε; Αλλά τα μετέρχεσθε γιατί ισχύει ό,τι σας είπα χθες και εξανέστη ο κ. Πάγκαλος όταν άκουσε την έκφραση την οποία απηύθυνα στον κύριο Υπουργό, το «φορολογείτε», δηλαδή. 
      Κύριε Πρόεδρε, ακούστε τι λέγει η έκθεση του Γενικού Λογιστηρίου του Κράτους. Θα έχουμε απώλεια εσόδων από την τάδε διάταξη 4,3 εκατομμύρια ευρώ, από τη δείνα διάταξη 23,48, σούμα 27,78, αλλά θα έχουμε από τα τέλη κυκλοφορίας έσοδα 33 εκατομμύρια ευρώ. Είναι ή δεν είναι λοιπόν, φορομπηχτικό το μέτρο; Είναι φορομπηχτικότατο μέτρο, χωρίς αμφιβολία.
      Αυτά καθόσον αφορά στο σχολιασμό δύο θεμάτων, τα οποία επέλεξα από τα όσα περιλαμβάνονται στο υπό συζήτηση νομοσχέδιο, πριν φθάσω, κύριε Υπουργέ, και στην εκλογική μου περιφέρεια, τη δύσμοιρο περιφέρεια. Δύσμοιρος! 
      Φόρος Προστιθέμενης Αξίας. Δεν ήταν τυχαία η απόφαση, την οποία ψήφισε το Κοινοβούλιο, στα νησιά δηλαδή, του ανατολικού Αιγαίου, να ισχύει σύστημα μειωμένων συντελεστών Φόρου Προστιθέμενης Αξίας. Ζουν στην αβεβαιότητα προπάντων μετά την έκθεση Γεωργακόπουλου, οι κάτοικοι αυτών των νησιών. Αναφέρομαι στα Δωδεκάνησα άλλα όπως ξέρετε ισχύει και σε άλλους παραμεθόριους νησιωτικούς νομούς. 
      Λόγω της εισηγήσεως του καθηγητή κ. Γεωργακόπουλου περί εξομοιώσεως ή εξισώσεως αυτών των συντελεστών προς αυτούς που ισχύουν στην λοιπή Ελλάδα, ο Αντινομάρχης Δωδεκανήσου κ. Χατζηευθυμίου έστειλε επιστολή στο Υπουργείο και το ίδιο έπραξε και το Επιμελητήριο Δωδεκανήσου. Και έγιναν αυτά μετά από διαβεβαίωση του Πρωθυπουργού ότι οι συντελεστές αυτοί δεν πρόκειται να μεταβληθούν. Το φυσικότερο θα ήταν, κύριε Πρόεδρε, η απάντηση σ’ αυτές τις επιστολές που ερωτούν «ισχύει ό,τι εξήγγειλε ο Πρωθυπουργός», χωρίς δεύτερη σκέψη να είναι «ναι, ισχύει»! 
      Θα καταθέσω για τα Πρακτικά, για να καταχωρισθούν σ’ αυτά, τις απαντήσεις του Γενικού Γραμματέα του Υπουργείου σας -πρόκειται περί του κ. Γεωργίου Κανελλοπούλου και της προϊσταμένης της Γ΄ Διεύθυνσης Φορολογίας της κας Ρουμελιώτη- για να δείτε και εσείς το πώς σχολιάζουν οι υπηρεσίες σας –πολιτική ηγεσία μέλος της οποίας είναι ο γενικός γραμματέας και εκ της ιεραρχίας η προϊσταμένη της διευθύνσεως που ανέφερα- θέμα που αναφέρεται σε εξαγγελία, σε δήλωση, σε υπόσχεση του Προέδρου της Κυβερνήσεώς σας. Είναι μια ευκαιρία να απαντήσετε θετικά ή αρνητικά και να κλείσει το θέμα. Εισηγούμαι να απαντήσετε πάντως θετικά ότι δεν θα μεταβληθούν οι συντελεστές και σας το ζητώ αυτό.
      Θα αναφερθώ στο τελευταίο ζήτημα από τα όσα απέμειναν χθες. 
      Αναλάβατε την υποχρέωση, κύριε Υφυπουργέ των Οικονομικών, να διευκρινίσετε τι συνέβη με την εκποίηση άνευ πλειστηριασμού ακινήτου του δημοσίου στη Ρόδο και προπάντων να πληροφορήσετε τη Βουλή και δι’ εμού τους πολίτες τής Δωδεκανήσου, εάν διά της μεθόδου που επιλέξατε το 75% του προϊόντος της εκποιήσεως, ως ο ν. 973 ορίζει, θα επιστραφεί στη Νομαρχία Δωδεκανήσου για να καλύψει ανάγκες των μικρών κυρίως νησιών. Σας το ζητώ επίμονα. Υπάρχει θέμα. Έχει σχέση με τα δημόσια έσοδα και έχει σχέση προπάντων με εκείνο το μέρος των δημοσίων εσόδων, τα οποία κατά την επιταγή πλέον του Συντάγματος άρθρο 101, οφείλουν να προορίζονται προς εκείνες τις νησιωτικές περιοχές και γενικώς τις νησιωτικές περιοχές, εν προκειμένω τα Δωδεκάνησα, που έχουν ανάγκη μιας ειδικής στηρίξεως.
      Κύριε Υπουργέ, σας δίδεται η ευκαιρία να ξεκαθαρίσετε ορισμένα θέματα και παράλληλα να φύγει από τη Βουλή ένα μήνυμα: Για μεν το πρώτο θέμα, νησιώτες μην ανησυχείτε, για δε το δεύτερο, ότι η διαχείριση των οικονομικών είναι σύννομος και όχι με τερτίπια να επιχειρείται να αφαιρεθεί έσοδο από νησιωτικές περιοχές, οι οποίες προ πάσης άλλης το έχουν ανάγκη.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Βλαχόπουλος έχει το λόγο.
      ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριοι συνάδελφοι, κύριε Υπουργέ, είναι γνωστή η μεγάλη συμβολή του κλάδου της γουνοποιίας στην εθνική οικονομία και με το γεγονός ότι απασχολούσε πολλούς εργαζόμενους, αλλά και με το συνάλλαγμα το οποίο εισέρεε και οφείλονταν στον κλάδο της γούνας που ήταν σε κάποια εποχή γύρο στο 6%. 
      Είναι γνωστό επίσης σε όλους ότι ο κλάδος της γούνας διέρχεται μια παρατεταμένη κρίση, η οποία μπορούμε να πούμε ότι ήδη μετράει περίπου δέκα χρόνια. Μία κρίση η οποία οφείλονταν και οφείλεται σε εξωγενείς παράγοντες κυρίως είτε στην κατάρρευση της οικονομίας της Ρωσίας, η οποία αποτελούσε μια μεγάλη αγορά όταν οι άλλες αγορές εξέλειπαν είτε σε άλλους παράγοντες που έχουν σχέση με το διεθνές εμπόριο, με τη μόδα κ.ο.κ.
      Αυτό ακριβώς δημιούργησε και το πρόβλημα στην περιοχή μας, την αδυναμία δηλαδή των επιχειρηματιών των γουνοποιών να ανταποκριθούν στις υποχρεώσεις. Έτσι δανείζονταν και στη συνέχεια αδυνατούσαν να ανταπεξέλθουν και ν’ ανταποκριθούν στις υποχρεώσεις των δόσεων. 
      Αυτό είχε ως αποτέλεσμα –το γνωρίζετε, κύριε Υπουργέ, πολύ καλά- να κινητοποιηθούν οι φορείς μαζί με τους Βουλευτές και τους εκπροσώπους τους, ώστε να μπορέσουμε να καταλήξουμε σε μία ρύθμιση, η οποία θα μπορούσε να βοηθήσει ουσιαστικά τον κλάδο της γούνας. Και το λέω, γιατί εγώ προεκτείνω την σκέψη μου και εννοώ να βοηθήσει ολόκληρη την περιοχή, και του Νομού Καστοριάς, και του  Νομού Κοζάνης, την περιοχή της Σιάτιστας αλλά και του Νομού Γρεβενών, γιατί είναι αλήθεια, ότι η περιοχή μας, αν δούμε τις απογραφές, πλήγεται από αιμορραγία εσωτερικής μετανάστευσης και κυρίως οι περιοχές όπου παρατηρήθηκε  τα τελευταία δέκα χρόνια η κρίση της γούνας.
      Έτσι μία ρύθμιση που θα βοηθούσε τους επιχειρηματίες γουνοποιούς, θα βοηθούσε και την περιοχή. Με αυτήν την έννοια θα πρέπει να προσεγγίσουμε το ζήτημα και από μία εθνική πλευρά.
      Πρέπει να ομολογήσω, κύριοι συνάδελφοι, ότι η Κυβέρνηση είδε πράγματι το πρόβλημα. Υπήρξε  ευαισθησία, η οποία φάνηκε και στην πράξη. Και έτσι κατέληξε σε μία ρύθμιση, η οποία κατ’ αρχάς θα ικανοποιούσε. Η πολιτική βούληση σας υπάρχει. Αν όμως θέλετε να το προσεγγίσουμε και με αριθμούς, θα δούμε ότι η ρύθμιση, η οποία προβλέπεται από το παρόν νομοσχέδιο λίγο απέχει από τη ρύθμιση που θέλουν οι εκπρόσωποι των γουνοποιών και οι γουνοποιοί της περιοχής. Δηλαδή περίπου 7,2 δισεκατομμύρια στοιχίζει η ρύθμιση, την οποία προτείνουμε με το νομοσχέδιο και 5,3 δισεκατομμύρια η άλλη ρύθμιση. Η διαφορά  είναι 1,9 δισεκατομμύρια. Αν, λοιπόν, προχωρήσετε και αποδεχθείτε ή τη μείωση του ποσοστού του 20%, κυρίως στις ανενεργείς επιχειρήσεις σε 10% και αντίστοιχα στις ενεργείς επιχειρήσεις ή στην κατάργηση του 50% των προσαυξήσεων ή του 100% για τις ενεργείς επιχειρήσεις, νομίζω ότι η απόσταση μεταξύ του 7,2 και του 5,3 δεν θα είναι 1,9 αλλά 500 εκατομμύρια, αν τέλος πάντων αποδεχθείτε το ένα εκ των δύο και όχι τη συνολική πρόταση των γουνοποιών.
      Νομίζω ότι φθάσαμε πολύ κοντά σε ένα στόχο, ώστε να ικανοποιηθούν αλλά και να στηριχθεί ουσιαστικά ο κλάδος της γούνας. Θα έλεγα ότι –νομίζω ότι αυτό θα πρέπει να το δεχθείτε- ο χρόνος μέσα στον οποίο καλούνται οι γουνοποιοί ν’ ανταποκριθούν ώστε να μπορέσουν  να εξοφλήσουν με τρεις δόσεις αυτά τα οποία τελικά θα αποφασιστούν, είναι κάπως μικρός. Αν δίναμε μία επέκταση χρόνου έξι μηνών, θα ήταν μία ανάσα, για να ανταποκριθούν. Δεν νομίζω να δώσουν τις δύο πρώτες δόσεις και να χάσουν την τρίτη και λόγω του ότι δεν θα δώσουν την τρίτη δόση, να χάσουν όλη τη ρύθμιση. Όταν ξεκινήσουν με την πρώτη δόση, είναι υποχρεωμένοι να προχωρήσουν και στη δεύτερη και στην τρίτη. Ας πάμε λίγο πιο μακριά. Δε νομίζω να θέλουν να χάσουν την όλη ρύθμιση. Θα προχωρήσουν έως το τέλος. 
      Κύριε Υπουργέ, είναι θετικό ότι δεχθήκατε και την αφαίρεση της πρώτης κατοικίας από τον συνυπολογισμό των 50 εκατομμυρίων κάτω από τα οποία κάποιος εμπίπτει στις ρυθμίσεις, που είναι πιο ευνοϊκές  για τις ανενεργείς επιχειρήσεις και ότι έγινε 6 εκατομμύρια το καθαρό ποσό το 2001, κάτω από το οποίο θεωρείται μία επιχείρηση ανενεργής.
      Κύριε Υπουργέ, θα έλεγα ότι πρέπει να προχωρήσετε  και λόγω της ευαισθησία σας αλλά και λόγω της πολιτική σας κρίση που είδαμε όλα αυτά τα χρόνια. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, θέλω να κάνω ένα πολύ σύντομο σχόλιο όχι τόσο στο νομοσχέδιο, όσο στις παρατηρήσεις συναδέλφων επί ενός άρθρου που αφορά τα τέλη κυκλοφορίας. Υπάρχει μία ιδιότυπη κατά τη γνώμη μου παρανόηση ότι μπορούμε να προσθέτουμε εδώ και κοινωνικά κριτήρια διότι τάχα μικρός κυβισμός ταυτίζεται με φτωχό άνθρωπο και τάχα λίγα τετραγωνικά μέτρα οικοπέδου ταυτίζονται με φτωχό άνθρωπο κ.ο.κ. 
      Την κοινωνική παρέμβαση του κράτους πρέπει να την αντιμετωπίζουμε με διαφάνεια και κατά τρόπο ενιαίο. Ο καλύτερος τρόπος κατ’ εμέ είναι η προοδευτικότητα της φορολογικής κλίμακας. Κάνουμε, λοιπόν, το λάθος και κάθε τόσο σκορπάμε διάφορα κοινωνικά κριτήρια εκεί που δεν έχουν θέση και νοθεύουμε αυτό που επιδιώκουμε.
      Τα τροχοφόρα, κύριε Πρόεδρε, τα μηχανοκίνητα προκαλούν κόστος στην κοινωνία μας. Πρώτον, ρυπαίνουν την ατμόσφαιρα, δεύτερον καταστρέφουν το οδόστρωμα, τρίτον καταλαμβάνουν χώρο στάθμευσης στο οδόστρωμα. Αν μπορούσε κανείς να κάνει μία παρατήρηση για τα τέλη κυκλοφορίας είναι ότι θα έπρεπε να συνδέονται ευθέως με το κόστος που τα τροχοφόρα προκαλούν. Για παράδειγμα θα μπορούσαμε να πούμε ότι θα επιβάλουμε τέλη κυκλοφορίας ανάλογα με την επιφάνεια που καταλαμβάνει ένα αυτοκίνητο όταν σταθμεύει. Αυτός θα ήταν λογικός τρόπος επιβολής τελών κυκλοφορίας. Θα μπορούσαμε να πούμε και ανάλογα με το βάρος διότι η καταστροφή του οδοστρώματος είναι σε ευθεία συνάρτηση με το βάρος, του αυτοκινήτου. Αυτός θα ήταν ένας άλλος τρόπος λογικής επιβολής του τέλους κυκλοφορίας. Ανάλογα θα μπορούσε κανείς να πει ότι για τη ρύπανση του περιβάλλοντος όπως έχει πει και η αρμόδια επιτροπή για την αλλαγή του φορολογικού συστήματος, το λογικότερο είναι να επιβληθεί κάποιος φόρος στη βενζίνη γιατί η κατανάλωσή της είναι εκείνη η οποία προκαλεί τη ρύπανση. 
      Αν η Κυβέρνηση ήταν πιο φιλόδοξη και ήθελε να κάνει κάτι καινούριο και σωστό θα έπρεπε να σκεφθεί από την αρχή πως επιβάλλεται αυτός ο φόρος έτσι ώστε να συμβαδίζει με το επιδιωκόμενο αποτέλεσμα, που θα ήταν σε όφελος του κοινωνικού συνόλου.
      ‘Ολες οι άλλες ρυθμίσεις για τα τέλη, αυτές που κάποιοι συνάδελφοι εισηγήθηκαν δημιουργούν στρεβλώσεις που στο τέλος δημιουργούν άλλου είδους προβλήματα. Τέτοιου είδους κριτήρια δήθεν κοινωνικού περιεχομένου έχουν υπεισέλθει και στην πολεοδομική νομοθεσία και έχουν δημιουργήσει άλυτα προβλήματα.
      Γι’ αυτό θα εισηγούμουν στην Κυβέρνηση να σκεφθεί πάνω στη βάση της Επιτροπής Γεωργακόπουλου πώς επιβάλλονται τα τέλη κυκλοφορίας και πώς φορολογούνται τα καύσιμα.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντομάρης έχει το λόγο.
      ΕΥΤΥΧΗΣ ΚΟΝΤΟΜΑΡΗΣ: Κύριε Πρόεδρε, δυο, τρεις τηλεγραφικές παρατηρήσεις που βγαίνουν μέσα από ένα διάλογο που έκανα με συγκεκριμένους φορείς στην Κέρκυρα. Πρώτον, λογιστές, φοροτεχνικοί ακόμα και υπηρεσιακοί για το άρθρο 5, παρ. 1α’ και β’ ζητούν η εκτύπωση των ημερολογίων των βιβλίων εσόδων και εξόδων να μην γίνεται στο τέλος του επομένου μηνός. Η πρόταση είναι να γίνεται στο τέλος του χρόνου δεδομένου ότι κάθε μήνα γίνεται η ενημέρωση και επιβάλλεται και η εκτύπωση και του ισοζυγίου γενικού, αναλυτικών και καθολικών για τα βιβλία της Γ΄ κατηγορίας. Άρα, δεν χρειάζεται, είναι γραφειοκρατία.
      Δεύτερον, δεν αντιλαμβάνομαι ειλικρινά αυτό που λέει και η ΟΚΕ για την δίγραμμη επιταγή. Γιατί, ποιο είναι το σκεπτικό; 
      Τρίτον, εγώ θα κάνω μια πρόταση για τα τέλη κυκλοφορίας ειδικά τα αγροτικά γιατί έχουμε μια ιστορία εδώ μέσα. Πέρυσι υφαρπάχθηκε η ψήφος μας από μηδέν μέχρι τρεισήμισι τόνους αγροτικά φορτηγά αυτοκίνητα. Φέτος βλέπω μια προσπάθεια θετική μέχρι ενάμισι τόνο και μετά από ενάμισι μέχρι τρεισήμισι τόνους. Με αγρότες που κουβέντιασα το μέχρι ενάμισι τόνο αγροτικό αυτοκίνητο είναι αυτά που είναι τα καθαρά πεντακόσια κιλά και πιάνουν ούτε το 5%-10% των αγροτών μας. Μιλάω πάντα για την Κέρκυρα.
      Η πρόταση, λοιπόν, είναι να πάει από μηδέν μέχρι δυόμισι τόνους αυτή η κλιμάκωση και μετά 2,5 μέχρι 3,5 έστω. 
      Και τελειώνοντας για τα βιβλία κίνησης πελατών πόρτας, τουριστικά καταλύματα, θα πρέπει να αναγράφεται, λέτε, και η πιθανή ημερομηνία αναχώρησης του πελάτη. Δεν έχει κανένα νόημα, νομίζω ότι υπάρχει προβληματισμός. Ποια σκοπιμότητα εξυπηρετεί η αναγραφή μιας ημερομηνίας πού δεν έχει καμία δεσμευτική ισχύ; Να ελέγξουμε πόσο έμεινε, ναι. Αλλά να πιθανολογήσουμε πόσο θα μείνει δεν έχει κανένα νόημα. Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο για δεκαπέντε λεπτά. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, είναι παντελώς αδύνατο να απαντήσω σε δεκαπέντε λεπτά. Εγώ δεν έχω αντίρρηση να τελειώσω σε δεκαπέντε αλλά φοβάμαι, ότι θα αφήσω αναπάντητα πάρα πολλά από τα τεθέντα ερωτήματα. 
      ΠΡΟΕΔΡΕΥΩΝ (Κωνσταντίνος Βρεττός): Ξεκινήστε και βλέπουμε, κύριε Υπουργέ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, υποσχέθηκα χθες στη Νέα Δημοκρατία, μια και η ίδια για μια ακόμη φορά κατά την προσφιλή της τακτική απέφυγε να εκφράσει δημόσια τις απόψεις της για το φορολογικό νομοσχέδιο στην επιτροπή του κοινωνικού διαλόγου, να καταθέσω στα Πρακτικά την απόφασή της αφού η ίδια αγνοεί ότι στον κοινωνικό διάλογο συμμετείχαν τριτοβάθμιες οργανώσεις όλης της χώρας που εκπροσωπούσαν το σύνολο του ελληνικού λαού. Να σας θυμίσω ότι χθες μιλήσατε  για κομματικά όργανα, τα όργανα του κοινωνικού ελέγχου όπως είναι η Οικονομική και Κοινωνική Επιτροπή. Να σας θυμίσω, λοιπόν, ότι στην Επιτροπή Κοινωνικού Διαλόγου συμμετείχαν –θα καταθέσω τη συγκεκριμένη απόφαση- εκπρόσωποι της ΑΔΕΔΥ, της ΓΕΣΕΒΕ της ΓΓΣΕΕ του ΕΒΕΑ, του Επιμελητηρίου Αθηνών, της Εθνικής Συνομοσπονδίας Ελληνικού Εμπορίου, της ΚΕΔΚΕ, της ΠΑΣΕΓΕΣ, του ΣΕΒ, ΠΟΕ-ΔΥΟ, του ΚΕΠ, εκπρόσωποι των ελεγκτικών κέντρων της ΠΟΜΙΔΑ, και μια σειρά από άλλους κοινωνικούς φορείς. 
      Καταθέτω την απόφαση.
      (Στο σημείο αυτό ο κ. Υφυπουργός Οικονομικών κ. Α. Φωτιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης απλά και μόνο για να γνωρίζετε, για να μη μιλάτε για αποσπασματική ρύθμιση ή ότι δεν αποτελεί φορολογική αναμόρφωση και μεταρρύθμιση η συγκεκριμένη πρωτοβουλία, λοιπόν, για την ιστορία και για τα Πρακτικά μια και σεις θέλετε να αγνοείτε το περιεχόμενο της πρότασης της Επιτροπής Κοινωνικού Διαλόγου, καταθέτω στα Πρακτικά της Βουλής το περιεχόμενο της πρότασης της Επιτροπής του Κοινωνικού Διαλόγου που αποτελεί τελικά την πρόταση που ουσιαστικά σήμερα εμείς εδώ συζητούμε ως πρόταση της Κυβέρνησης και του Υπουργείου Οικονομικών.
      (Στο σημείο αυτό ο κ. Υφυπουργός Οικονομικών κ. Α. Φωτιάδης καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και επειδή τελικά είπα να αποφύγω την πρόκληση, αλλά δεν με αφήσατε εσείς -είπα να αγιάσω, αλλά δεν με αφήσατε σήμερα- θα σας πω, λοιπόν, ότι μάταια αγωνιάτε και μάταια προσπαθείτε να ανατρέψετε το ιδιαίτερα θετικό κλίμα που έχει διαμορφωθεί στους κόλπους της ελληνικής κοινωνίας και των κοινωνικών φορέων. 
      Σήμερα και πριν ακόμη ακούσετε καλά καλά τις ανακοινώσεις του Υπουργού προχωρήσατε εδώ στη Βουλή σε δηλώσεις για μέτρα εξαπάτησης των Ελλήνων φορολογουμένων, μέτρα που εξαγγέλθηκαν μετά από απόφαση της Κυβερνητικής Επιτροπής, δια στόματος του Υπουργού Οικονομίας και Οικονομικών, κ. Χριστοδουλάκη.
      Έτσι, λοιπόν, θα σας πω με δυο λέξεις ότι με τα συγκεκριμένα μέτρα το σύνολο των αγροτών δεν πληρώνει ούτε μία δραχμή, το σύνολο των συνταξιούχων αγροτών δεν πληρώνει μία δραχμή, ούτε ένα ευρώ φόρο εισοδήματος, το σύνολο των εργαζομένων στον ιδιωτικό τομέα δεν πληρώνει ούτε ένα ευρώ φόρο, το σύνολο των συνταξιούχων του ΙΚΑ, ΤΕΒΕ, ΤΣΑ και όλων αυτών των άλλων συναφών ταμείων δεν πληρώνουν καθόλου φόρους, το σύνολο σχεδόν, η μεγάλη μερίδα των δημοσίων υπαλλήλων δεν πληρώνει φόρους και τελικά το 70%, κύριοι συνάδελφοι,  του ελληνικού λαού δεν πληρώνει φορολογία εισοδήματος. 
      ΘΕΟΔΩΡΟΣ ΣΚΡΕΚΑΣ: Στο νομοσχέδιο, κύριε Υπουργέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η βαρύτητα έχει δοθεί στην οικογένεια με την αύξηση του αφορολόγητου που ανέρχεται στα τριάντα χιλιάδες ευρώ, για την οικογένεια που έχει τρία παιδιά. Πρόκειται δηλαδή ουσιαστικά για πλήρη απαλλαγή από τη φορολογία για τις πολυμελείς οικογένειες. 
      ΓΕΩΡΓΙΟΣ ΣΑΛΑΓΚΟΥΔΗΣ: Είκοσι χιλιάδες και όχι τριάντα χιλιάδες, κύριε Υπουργέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):Τριάντα χιλιάδες ευρώ. Δέκα χιλιάδες είναι για τον ένα σύζυγο και είκοσι χιλιάδες για τον άλλο σύζυγο, που δηλώνει τα παιδιά. Επομένως για την οικογένεια η απαλλαγή ανέρχεται στα τριάντα χιλιάδες ευρώ και πρόκειται πραγματικά για μια γενναία απόφαση που δείχνει το στίγμα της βούλησης μας για στήριξη της οικογένειας. 
      Το δεύτερο που θέλω να μνημονεύσω είναι ότι το νομοσχέδιο αυτό δίνει έμφαση στις μικρομεσαίες επιχειρήσεις με την κατάργηση του εξωλογιστικού προσδιορισμού του εισοδήματος. Μέχρι σήμερα πάγιο αίτημα και μόνιμη επωδός διαμαρτυριών υπήρξε το σύστημα του αντικειμενικού προσδιορισμού των εισοδημάτων, μεταξύ αυτών και του εξωλογιστικού προσδιορισμού.
      Έτσι, λοιπόν, ανακοινώθηκε η πλήρης κατάργηση του εξωλογιστικού προσδιορισμού των εισοδημάτων των επιχειρήσεων. Των επιχειρήσεων όμως που τηρούν ακριβή και συνεπή βιβλία. 
      Ερχόμαστε λοιπόν σήμερα -και λυπάμαι για το γεγονός ότι δεν τονίστηκε ιδιαίτερα από τους συναδέλφους- και προσδιορίζουμε κατά τρόπο απόλυτα αντικειμενικό τις περιπτώσεις κατά τις οποίες έχει τη δυνατότητα ο ελέγχων υπάλληλος να απορρίψει τα βιβλία. Και αυτό γίνεται, επειδή ακριβώς η μεγάλη πληγή του φορολογικού μας συστήματος είναι η διακριτική δυνατότητα του ελέγχοντος υπαλλήλου να απορρίψει ή όχι τα βιβλία.  Σε καμία άλλη περίπτωση δεν έχει τη δυνατότητα ελαστικής κρίσης ο υπάλληλος. Η μόνη δυνατότητα που έχει είναι να καταγράψει τις παραβάσεις ως ποσοστό του συνολικού δηλούμενου εισοδήματος, των ακαθαρίστων εσόδων, εφόσον βέβαια υπάρχει παράβαση. 
      Ταυτόχρονα, προσδιορίζεται ότι η δυνατότητα για απόρριψη των βιβλίων υπάρχει στην περίπτωση μη έκδοσης ή ανακριβούς έκδοσης φορολογικών στοιχείων, τουλάχιστον για δύο συναλλαγές στην ίδια χρήση και οι οποίες διαπιστώνονται από διαφορετικούς ελέγχους. Είναι συγκεκριμένη η διάταξη. Άρα για δύο τουλάχιστον παραβάσεις το χρόνο για μη έκδοση στοιχείων, οι οποίες να διαπιστώνονται από δύο διαφορετικούς ελέγχους. 
      Επιπλέον, η δυνατότητα απόρριψης των βιβλίων υπάρχει και στην περίπτωση μη έκδοσης ή ανακριβούς έκδοσης φορολογικών στοιχείων τουλάχιστον για τρεις συναλλαγές στην ίδια χρήση, οι οποίες να διαπιστώνονται από τον ίδιο έλεγχο, για την μη έκδοση ή έκδοση ανακριβούς στοιχείου αξίας πάνω από 880 ευρώ και για τη χρήση πλαστών, εικονικών και νοθευμένων στοιχείων. 
      Επομένως, είναι απόλυτα σαφές ότι δίδεται μια λύση, η οποία αίρει την αγωνία και το άγχος των ελεύθερων επαγγελματιών και επιτηδευματιών, των ανθρώπων της αγοράς. 
      Στο σημείο αυτό θέλω να απαντήσω στο ερώτημά σας: Γιατί οι δίγραμμες επιταγές; 
      Αγαπητοί συνάδελφοι, η χρήση των πλαστών και των εικονικών τιμολογίων είναι ιδιαίτερα εκτεταμένη. Ένας από τους πάγιους τρόπους για τη χρήση εικονικών τιμολογίων υπήρξε και η δυνατότητα της απλής επίκλησης του συγκεκριμένου πλαστού ή εικονικού τιμολογίου και της επί σύναψης του στα φορολογικά βιβλία. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Σήμερα δεν μπορεί να το πράξει αυτό. Η συγκεκριμένη συναλλαγή για κάθε τιμολόγιο πάνω από δεκαπέντε χιλιάδες ευρώ γίνεται απλά και μόνο ή με τραπεζική συναλλαγή ή με δίγραμμη επιταγή, ώστε εν τέλει να κατοχυρώνεται ότι αυτή η συναλλαγή είναι πραγματική και όχι εικονική. Τα πέντε εκατομμύρια δραχμές περίπου, που είναι το όριο, πιστεύω ότι είναι μια συναλλαγή που δεν είναι ασήμαντη. 
      ΘΕΟΔΩΡΟΣ ΣΚΡΕΚΑΣ: Αν γίνει αυτή η συναλλαγή και επιστραφούν τα χρήματα με άλλο τρόπο, πώς διασφαλίζεται; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εξασφάλιση από την απάτη δεν υπάρχει προκαταβολικά. Έχω πει πολλές φορές ότι πάντοτε η απάτη προηγείται του νόμου. Εμείς εκ των υστέρων ερχόμαστε να νομοθετήσουμε πρόβλεψη ποινών για τις μεθόδους που ακολουθούν οι οποιοιδήποτε απατεώνες. Σύμφωνα με τα δεδομένα που έχουμε και σύμφωνα με τις δυνατότητες μου πιστεύουμε ότι αυτή η διαδικασία της απατηλής έκδοσης των εικονικών και των πλαστών τιμολογίων, και με αυτόν τον τρόπο αλλά και με τους ελέγχους που γίνονται, θα περιοριστεί σημαντικότατα. 
      Επομένως, εμείς γνωρίζουμε ένα δεδομένο τρόπο του πώς ακριβώς γίνεται αυτή η συναλλαγή. Αυτήν την πόρτα την κλείνουμε. Θα πρέπει να έχει και χρήματα στην τράπεζα, για να πληρώσει τη δίγραμμη επιταγή και να μην επικαλείται ότι πλήρωσε εκατό εκατομμύρια δραχμές για την εξόφληση ενός τιμολογίου με μετρητά από την τσέπη του ή από το συρτάρι της επιχείρησής του.
      ΘΕΟΔΩΡΟΣ ΣΚΡΕΚΑΣ: Κύριε Υπουργέ, πρέπει να το δείτε πιο βαθιά αυτό το θέμα. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όσον αφορά το ζήτημα των ελέγχων, που τέθηκε από αγαπητό συνάδελφο της Νέας Δημοκρατίας, θέλω να του πω ότι οι ελεγκτικοί μηχανισμοί, τα Περιφερειακά Ελεγκτικά Κέντρα και το Εθνικό Ελεγκτικό Κέντρο, έχουν κάνει μια πολύ σημαντική δουλειά. Το Σώμα Δίωξης Οικονομικού Εγκλήματος με τη διαρκή του παρουσία στην αγορά συνετέλεσε στη δημιουργία ενός κλίματος κατάλληλου για την ενίσχυση της φορολογικής συνείδησης των Ελλήνων φορολογουμένων. Δεν είναι τυχαίο ότι τα εκουσίως δηλούμενα εισοδήματα των Ελλήνων –τα εκουσίως τονίζω- αυξάνουν κάθε χρόνο με ρυθμούς πολύ μεγαλύτερους απ’ αυτούς της αύξησης του ονομαστικού ακαθάριστου εθνικού προϊόντος. 
      Έτσι, τα κέντρα αυτά πραγματοποίησαν πέρυσι, αλλά προβλέπεται και φέτος να πραγματοποιήσουν ελέγχους, οι οποίοι θα αποδώσουν στο ελληνικό κράτος πεντακόσια περίπου δισεκατομμύρια δραχμές. Τα έσοδα αυτά προέρχονται κυρίως από τον έλεγχο των μεγάλων επιχειρήσεων που πραγματοποιούν ακαθάριστα έσοδα, πάνω από πεντακόσια εκατομμύρια δραχμές ετησίως. 
      Αναφέρθηκαν ορισμένες παρατηρήσεις όσον αφορά τους μεσίτες, γιατί η παρέμβαση του εκπροσώπου του συγκεκριμένου συλλόγου στη Βουλή δημιούργησε προβληματισμό. 
      Αγαπητοί συνάδελφοι, θέλω να πιστέψετε ότι όταν προτείνουμε συγκεκριμένες διατάξεις, αυτό δεν γίνεται τυχαία. Το ότι δηλαδή υπάρχει ειδική ρύθμιση για τους μεσίτες δεν είναι τυχαίο. Έτσι ξαφνικά θυμηθήκαμε τους μεσίτες μεταξύ εκατοντάδων άλλων επαγγελμάτων ή θυμηθήκαμε μερικά άλλα επαγγέλματα τα οποία μνημονεύονται στο νόμο; Είναι διαπίστωση αποδεδειγμένη ότι στα συγκεκριμένα επαγγέλματα υπάρχει εκτεταμένη φοροδιαφυγή πολύ μεγαλύτερη της μέσης φοροδιαφυγής, την οποία όλοι μας εδώ μέσα καταδικάσαμε. 
      Η πρότασή σας να υπάρχει βιβλίο που να δηλώνονται οι εκτελεσμένες πράξεις δεν έχει κανένα απολύτως νόημα, γιατί οι εκτελεσμένες πράξεις, αυτές που έχουν ολοκληρωθεί, ήδη θα πρέπει να είναι βεβαιωμένες στις αποδείξεις παροχής υπηρεσιών. Επομένως, περιττεύει και το βιβλίο και το δελτίο της εντολής προς το μεσίτη. Κανένας δεν ισχυρίστηκε ότι θα επιβληθεί φορολογία σε κάθε έναν που μπαίνει μέσα ή καταγράφεται στο βιβλίο ή στο δελτίο της εντολής. Κανείς απολύτως. Το αντίθετο μάλιστα. Αν γίνει έλεγχος, μπορεί ο μεσίτης να αποδείξει ότι από τις χίλιες εντολές που καταγράφονται στο βιβλίο, δεν εκτελέστηκε καμία απολύτως.
      Τι φοβούνται όμως οι μεσίτες; Φοβούνται ότι, όταν υπάρχει καταγεγραμμένος αυτός που μπήκε μέσα και έδωσε συγκεκριμένη εντολή, υπάρχει και αντικείμενο ελέγχου. Γιατί, αν δεν υπάρχει τίποτα απολύτως γραμμένα παρά μόνο οι αποδείξεις παροχής υπηρεσιών, δεν υπάρχει δυνατότητα διασταύρωσης κανενός στοιχείου. Ή γίνεται η συναλλαγή ή δεν γίνεται. Και αν γίνει ή κόβεται απόδειξη παροχής ή δεν κόβεται. Δεν υπάρχει καμία άλλη δυνατότητα κανενός ελεγκτικού μηχανισμού να ελέγξει.
      Σήμερα λέμε ότι στο δειγματοληπτικό έλεγχο, ο οποίος θα αντιστοιχεί πιθανόν σε κάποιες δεκάδες μεσίτες κάθε χρόνο, θα μπορεί ο ελεγκτής να δει αν τηρείται το βιβλίο. Από εκεί και πέρα, βέβαια, υπάρχει και η αγωνία, το άγχος του ελέγχου, που σημαίνει ότι θα υπάρξει και φορολογική συμμόρφωση για τις εντολές οι οποίες έχουν υλοποιηθεί.
      Εξάλλου, μιλήσατε για γραφειοκρατικό σύστημα. Μα, για ποια γραφειοκρατία μιλάτε; Το βιβλίο το έχουν ήδη. Απλώς φοβούνται ότι δεν θα δίνονται εντολές, επειδή θα καταγράφονται στο βιβλίο, το οποίο ζητάμε τώρα να θεωρηθεί. Μα, ο πελάτης υπογράφει συγκεκριμένη σύμβαση στο βιβλίο του μεσίτη. Εμείς λέμε αυτό το βιβλίο να κρατηθεί, αφού θεωρηθεί προηγουμένως από την Εφορία. Δεν λέμε τίποτε παραπάνω, δεν βάζουμε κανένα καινούριο βιβλίο. Να μην μπορούν, όμως, ούτε σελίδες να κόβουν ούτε βιβλία να εξαφανίζουν από το γραφείο. Γιατί ούτως ή άλλως και τα βιβλία τα οποία δεν προβλέπονται από τον Κώδικα Βιβλίων και Στοιχείων είναι αντικείμενο ελέγχου. Αν, δηλαδή, πάει ο ελεγκτής, μπορεί να κάνει χρήση και αυτών των μη επίσημων συγκεκριμένων βιβλίων. Ποιο είναι το πρόβλημα, λοιπόν;
      ΑΓΓΕΛΟΣ ΤΖΕΚΗΣ: Άλλο είναι το πρόβλημα.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όσον αφορά το ζήτημα των τελών κυκλοφορίας, επειδή πολλά λέχθηκαν, θα σας πω για την αύξηση του 10%, με την οποία ασχοληθήκαμε πάρα πολύ. Η αύξηση, λοιπόν, των τελών κυκλοφορίας για την πρώτη κατηγορία επιβατηγών, τη μικρή δηλαδή, είναι σε ετήσια βάση 1 ευρώ. Για τη δεύτερη κατηγορία η ετήσια αύξηση είναι 3 ευρώ και για την τρίτη κατηγορία είναι 7 ευρώ. Η τρίτη κατηγορία είναι τα αυτοκίνητα που έχουμε όλοι, τα μέχρι 1400 κυβικά εκατοστά.
      Άρα όταν συζητάμε για αυξήσεις και φορολογική επιδρομή της Κυβέρνησης εξαιτίας της αύξησης, να έχουμε στο νου μας ότι σε αυτά αντιστοιχεί μία αύξηση ενός λεπτού ημερησίως.
      ΘΕΟΔΩΡΟΣ ΣΚΡΕΚΑΣ: Αφού είναι τόσο λίγα, γιατί τα βάζετε, κύριε Υπουργέ;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό το οποίο αγνοείτε, κύριοι συνάδελφοι –θέλετε να αγνοείτε ή κάνετε ότι αγνοείτε- είναι ότι τα έσοδα από τα τέλη κυκλοφορίας κατά ένα μεγάλο ποσοστό, το 75%, πηγαίνουν στην Τοπική Αυτοδιοίκηση, την πρωτοβάθμια και δευτεροβάθμια. Αποτελούν, δηλαδή, έσοδα της Τοπικής Αυτοδιοίκησης, τα οποία θα πρέπει να αυξάνονται με ένα λογικό ρυθμό, ο οποίος είναι πολύ μικρότερος από το μέσο ρυθμό αύξησης του τιμαρίθμου τα τελευταία πέντε χρόνια.
      ΕΥΤΥΧΗΣ ΚΟΝΤΟΜΑΡΗΣ: Να μας πείτε για τα αγροτικά, κύριε Υπουργέ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας πω και γι’ αυτό.
      Πρώτα, θέλω να σας πω για τη Ρόδο. Επειδή χθες κάνατε εδώ κάποιες πολύ σκληρές καταγγελίες, θέλω να σας θυμίσω, ότι στα έγγραφα και στις αποφάσεις που στάλθηκαν ως προαπαιτούμενα από το νόμο, για τη χορήγηση της συγκεκριμένης έγκρισης εκποίησης από τους τρεις Υπουργούς του συγκεκριμένου τουριστικού ακινήτου, δέκα οκτώ υπηρεσίες απάντησαν συναινετικά, όπως μνημονεύονται στην απόφαση που εσείς επικαλεστήκατε.
      Δεν θα επικαλεστώ τις άλλες. Θα επικαλεστώ το έγγραφο 4393 της 24/9/2001 της Νομαρχιακής Αυτοδιοίκησης Δωδεκανήσου. Είπατε ότι ο Νομάρχης διαμαρτυρήθηκε ότι η υπηρεσία του και ο ίδιος δεν γνώριζε. Η Νομαρχιακή Αυτοδιοίκηση Δωδεκανήσου μεταξύ άλλων –που δεν μας αφορούν εδώ- λέει: «Όσον αφορά την άποψη της υπηρεσίας μας δεν έχουμε αντίρρηση για την εκποίησή του». Αυτό απευθύνεται στην εταιρεία η οποία υπέβαλε το αίτημα. 
      Καταθέτω το έγγραφο στα Πρακτικά για να σταματήσει ο έντονος λαϊκισμός. 
      (Στο σημείο αυτό ο Υφυπουργός Οικονομικών κ. Απ. Φωτιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής 
      ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι αυτό το θέμα. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καλό θα είναι μάλιστα, κύριοι συνάδελφοι, να σεβόμαστε τους νόμους, να τους αναγιγνώσκουμε και να βλέπουμε ότι ισχύουν. Να βλέπουμε ότι με το συγκεκριμένο νόμο, ο οποίος ορθά ψηφίστηκε σε κάποιες εποχές και εξακολουθεί να ισχύει, αποσκοπείται η στήριξη της βιομηχανίας και του τουρισμού, με τη δυνατότητα παραχώρησης από την πλευρά του κράτους -μετά από συγκεκριμένες πολύπλοκες διαδικασίες- έναντι συγκεκριμένου τιμήματος, δηλαδή της αγοραίας αξίας συγκεκριμένων εκτάσεων για την ανάπτυξη του τουρισμού. 
      Όσον αφορά την επιμονή σας να δημιουργήσετε πάλι εντυπώσεις, κύριε Παυλίδη, έχω την εντύπωση ότι ματαίως προσπαθείτε, γιατί ο υποφαινόμενος ευρισκόμενος στα Δωδεκάνησα και ενώπιον των τηλεοπτικών και λοιπών Μέσων Μαζικής Επικοινωνίας, δήλωσα ότι δεν υπάρχει καμία απολύτως περίπτωση κατάργησης του ειδικού προνομιακού καθεστώτος που ισχύει για τα Δωδεκάνησα, της μειωμένης δηλαδή καταβολής του ΦΠΑ. 
      Θα το επαναλάβω, λοιπόν, αφού θέλετε εσείς να το ακούσετε και δεν έχετε εμπιστοσύνη σε αυτά τα οποία μέχρι τώρα ακούσατε και δια στόματος του Προέδρου της Κυβέρνησης, του ίδιου του Υπουργού και εμού στα Δωδεκάνησα. Θα το επαναλάβω άλλη μια φορά για να μην έχετε κανένα απολύτως επιχείρημα για το συγκεκριμένο θέμα. 
      Τελειώνοντας, θα αναφερθώ στο ζήτημα της γουνοποιίας. Πρέπει να πω ότι έχουν γίνει ρυθμίσεις για τη γουνοποιία από το 1989. Το 1993, λίγες βδομάδες πριν από τις εκλογές, η τότε Κυβέρνηση του κ. Μητσοτάκη πάγωσε τα χρέη των γουνοποιών για πέντε χρόνια. Σε εκείνη την περίπτωση πάγωσαν και τα χρέη ορισμένων επιχειρήσεων που είχαν πάρει δάνεια λίγες μέρες πριν το πάγωμα. Αυτά δεν τα σχολιάζω. Έφτασαν στα αυτιά μου κατά τη διάρκεια της προσωπικής μου επίσκεψης στην Κοζάνη, όπου κουβεντιάσαμε κυρίως για τα θέματα των γουνοποιών. 
      Το 1999 έγινε ρύθμιση των συγκεκριμένων δανείων σε είκοσι εξαμηνιαίες άτοκες δόσεις, δηλαδή εξόφληση σε δέκα χρόνια χωρίς κανέναν απολύτως τόκο. Θα έλεγα ότι είναι η τελευταία και οριστική ρύθμιση, αυτή που συζητήσαμε κατ΄ αρχήν ως ερέθισμα στη δυτική Μακεδονία, αλλά και κατά τη συζήτηση στο γραφείο μου παρουσία όλων των Βουλευτών της περιφέρειας και των εκπροσώπων των γουνοποιών, και άλλων φορέων. Ήταν  ένας σημαντικός αριθμός εκπροσώπων στο γραφείο μου. 
      Έτσι, λοιπόν, συμφωνήσαμε σε μία ρύθμιση η οποία είναι ιδιαίτερα ευνοϊκή. Είναι η πλέον ευνοϊκή ρύθμιση που έχει γίνει στην ιστορία του Υπουργείου Οικονομικών. Θα έλεγα ότι είναι μια ρύθμιση απόλυτα δίκαιη, υπό την έννοια ότι για πρώτη φορά υπεισέρχεται και το κοινωνικό κριτήριο, δηλαδή αλλιώς αντιμετωπίζονται οι φτωχοί, οι ανήμποροι να πληρώσουν και τελείως διαφορετικά αντιμετωπίζονται οι επιχειρήσεις που λειτουργούν και έχουν τη δυνατότητα να πληρώσουν. Ούτως ή άλλως όμως και στις δύο περιπτώσεις η ρύθμιση είναι –το ξανατονίζω- απόλυτα ευνοϊκή και πιστεύουμε ότι γι’ αυτό το λόγο έγινε κατ΄ αρχήν αποδεκτή και από την πλευρά των ενδιαφερομένων. 
      Για να μη μιλάω αορίστως, γιατί πολλές φορές η αοριστία δεν πείθει για το ευνοϊκό των ρυθμίσεων, θα σας πω ότι για τις ανενεργείς επιχειρήσεις μέχρι 30 εκατομμύρια δραχμές, δηλαδή το σύνολο σχεδόν, των επιχειρήσεων των ανενεργών, διαγράφεται το 80% του κεφαλαίου και το 90% των προσαυξήσεων.  Διαγράφεται το 80% του κεφαλαίου και το 90% των προσαυξήσεων. Και ανενεργείς επιχειρήσεις είναι αυτές που δεν λειτουργούν, είναι οι συνταξιούχοι και αυτοί που δεν έχουν εισοδήματα. Επίσης, απαλλάξαμε και την πρώτη κατοικία για να μη θεωρηθούν αυτοί που έχουν μόνο ένα σπίτι ότι είναι ενεργείς Άρα αυτοί που είναι ανήμποροι που δεν μπορούν να πληρώσουν ουσιαστικά δεν πληρώνουν τίποτα. Θα μου πείτε, αφού διαγράψατε το 90% γιατί δεν διαγράφετε και το 100%; Ε, θα πρέπει να δώσουμε και ένα μήνυμα ότι εν πάση περιπτώσει κάποια λίγα έστω, ελάχιστα χρήματα από την οφειλή πρέπει να πληρώσουν και ως παιδευτική διαδικασία και όχι για τα χρήματα. Δηλαδή, το να πληρώσει το 10% έστω…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να βγει μια φωτοτυπία αυτού που κατέθεσε ο κύριος Υπουργός για να μπορέσει η γραμματεία να προχωρήσει και να μοιραστεί. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το δεύτερο: Για τις ενεργείς επιχειρήσεις μέχρι του ποσού πάλι των 30 εκατομμυρίων δραχμών ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ όμως, κύριε Υπουργέ! 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, αλλά πρέπει να τελειώσω …
      ΠΡΟΕΔΡΕΥΩΝ (Παναγιώτης Σγουρίδης): Ναι, σωστά τα λέτε αλλά πιο γρήγορα σας παρακαλώ γιατί περνάει ο χρόνος. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τρία λεπτά, κύριε Πρόεδρε, εκτός αν θέλετε να σταματήσω. Δεν έχω πρόβλημα.
      ΠΡΟΕΔΡΕΥΩΝ (Παναγιώτης Σγουρίδης): Δεν θέλω να σταματήσετε αλλά στην Αίθουσα υπάρχουν συνάδελφοι που διαμαρτύρονται και δείχνουν το ρολόι τους. 
      ΜΑΡΙΑ ΔΑΜΑΝΑΚΗ: Αφήστε να ακούσουμε την πρόταση, κύριε Πρόεδρε. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, κύριε Πρόεδρε. Είχα διάθεση να δεχθώ κάποιες προτάσεις. Σας ευχαριστώ πολύ! 
      ΗΛΙΑΣ ΒΛΑΧΟΠΟΥΛΟΣ: Αφήστε τον Υπουργό, κύριε Πρόεδρε, να ολοκληρώσει, να ακούσουμε τις προτάσεις. 
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ: Ήταν μισή ώρα εκτός θέματος, κύριε Πρόεδρε, και τώρα τον διακόπτετε; 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριοι συνάδελφοι. Εσείς μπορεί να θέλετε, αλλά κάποιοι άλλοι μου δείχνουν το ρολόι.
      Τέλος πάντων συνεχίστε κύριε Υπουργέ, αλλά σύντομα 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το τι θα πω, κύριε Παυλόπουλε, είναι δική μου υπόθεση. 
      ΠΡΟΚΟΠΗΣ ΠΑΥΛΟΠΟΥΛΟΣ: Ναι, αλλά ο χρόνος είναι αμείλικτος.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ό,τι είπαμε είναι εντός του θέματος και δεν θα καθορίσετε εσείς το τι ακριβώς θα πω εγώ. Είναι μιια υπόθεση …
      ΠΡΟΚΟΠΗΣ ΠΑΥΛΟΠΟΥΛΟΣ: Είναι ο χρόνος, κύριε Υπουργέ, που είναι αμείλικτος! 
      ΠΡΟΕΔΡΕΥΩΝ (Παναγιώτης Σγουρίδης): Ας μην ερίζουμε επί του χρόνου. Σας παρακαλώ ολοκληρώστε, κύριε Υπουργέ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το θέμα αφορά μια ολόκληρη περιφέρεια, αφορά χιλιάδες ενδιαφερόμενους και έχω την εντύπωση ότι μπορείτε ως Νέα Δημοκρατία να ακούσετε τις ρυθμίσεις. 
      ΠΡΟΚΟΠΗΣ ΠΑΥΛΟΠΟΥΛΟΣ: Μπείτε επιτέλους στο θέμα, είσθε εκτός θέματος τόση ώρα.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας παρακαλώ!
      ‘Ετσι λοιπόν, για τις ενεργείς επιχειρήσεις διαγράφεται το 50% των βεβαιωμένων οφειλών και το αντίστοιχο ποσοστό των προσαυξήσεων. Το 50% μέχρι 30 εκατομμύρια και μεγαλύτερο ποσοστό –για να μην σας κουράσω- για τα υπόλοιπα ποσά. 
      Πρέπει να σας πω ότι η ρύθμιση όπως περιλαμβάνεται στη πρόταση στο σχέδιο νόμου είναι αυτή την οποία είχαμε συμφωνήσει στο γραφείο μου και αυτή έχει έρθει εδώ. 
      Παρά ταύτα και θα έλεγα την τελευταία στιγμή εδώ μετά από προτάσεις των Βουλευτών και οφείλω να πω των Βουλευτών των παρισταμένων και λαβόντων το λόγο και μετά θα έλεγα και την προσπάθεια που έγινε με πρωτοβουλία του Υπουργού Δικαιοσύνης κ. Πετσάλνικου και όλων των υπολοίπων Βουλευτών της περιφέρειας προκαταβολικά, αποδέχομαι την παράταση του χρόνου καταβολής για τη δεύτερη δόση το Μάρτιο και τη τρίτη δόση τον Ιούνιο. Ζητήσατε έξι μήνες και δέχομαι να σας δώσω εννέα και όχι έξι που ζητήσατε. Αντί των έξι μηνών εννέα μήνες ώστε να υπάρξει διευκόλυνση καταβολής των συγκεκριμένων δόσεων. 
      ΗΛΙΑΣ ΒΛΑΧΟΠΟΥΛΟΣ: Ζητήσαμε έξι μήνες μετά. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επομένως, κύριε Πρόεδρε, …
      ΜΑΡΙΑ ΔΑΜΑΝΑΚΗ: Μόνο με το χρόνο έχει να κάνει η τροποποίηση, κύριε Υπουργέ, για τα λεφτά δεν θα κάνετε τίποτα; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν ακούσατε προηγουμένως. Το 90% έχει διαγραφεί. Τι άλλο να διαγράψουμε; Και άλλο; Πόσο να το πάμε; Το 90% των χρεών διαγράφηκε. 
      ΠΡΟΕΔΡΕΥΩΝ (Παναγιώτης Σγουρίδης): Σε ποιο σημείο του άρθρου μπαίνει αυτό, κύριε Υπουργέ;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μπαίνει στη σελίδα 16 στο Β’ ενεργείς επιχειρήσεις, συγκεκριμένα Β3  στο εδάφιο β’ όπου λέει «το 40% μέχρι την τελευταία εργάσιμη για τις δημόσιες υπηρεσίες ημέρα του τρίτου μήνα από το μήνα δημοσίευσης…». Δηλαδή, γίνεται «το 40% μέχρι την τελευταία εργάσιμη για τις δημόσιες υπηρεσίες ημέρα του έκτου μήνα από το μήνα δημοσίευσης …». Και το εδάφιο γ’ που λέει «το υπόλοιπο 40% μέχρι την τελευταία εργάσιμη για τις δημόσιες υπηρεσίες ημέρα του τέταρτου μήνα από το μήνα δημοσίευσης του παρόντος», γίνεται «το υπόλοιπο 40% μέχρι την τελευταία εργάσιμη για τις δημόσιες υπηρεσίες ημέρα του ένατου μήνα από το μήνα δημοσίευσης του παρόντος». 
      Καταθέτω για τα Πρακτικά το έγγραφο του Συνδέσμου Γουνοποιών Καστοριάς, το οποίο μου στάλθηκε χθες μετά τη συζήτηση του συγκεκριμένου νομοσχεδίου και τους ευχαριστώ ιδιαίτερα, για την αναγνώριση του θετικού της συγκεκριμένης πρότασης. «Με ιδιαίτερη ευχαρίστηση –αναφέρεται- πληροφορηθήκαμε ότι ψηφίστηκε το άρθρο που μας αφορά. Θεωρούμε ιδιαίτερα θετικό το γεγονός» και ζητούν και οι ίδιοι μεταξύ άλλων την παράταση του χρόνου.
      (Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΓΓΕΛΟΣ ΤΖΕΚΗΣ: Μόνο αυτό ζητούν; Μήπως ζητούν κι άλλα πράγματα;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ζητούν και ένα δεύτερο, για να κριθούν  ανενεργείς και άλλες επιχειρήσεις. Κάνουμε δεκτό το πρώτο τους αίτημα. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα ήθελα κι εγώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Θα μιλήσετε όταν θα έρθει η σειρά σας. Έχουμε δρόμο μπροστά μας. Να έχετε υπομονή.
      Το λόγο έχει ο κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. Πόσο χρόνο έχω;
      ΠΡΟΕΔΡΕΥΩΝ (Παναγιώτης Σγουρίδης): Δώδεκα λεπτά με την ανοχή που δίνουμε σε όλους. 
      ΠΡΟΚΟΠΗΣ ΠΑΥΛΟΠΟΥΛΟΣ: Επειδή θα είμαι εντός θέματος, κύριε Πρόεδρε, ελπίζω ότι θα μου φθάσει ο χρόνος αυτός. 
      Κύριοι συνάδελφοι, απέναντι στις μεγάλες προκλήσεις του φορολογικού συστήματος, προκλήσεις που αφορούν την πορεία της ελληνικής οικονομίας και τις προοπτικές ανάπτυξής της, η Κυβέρνηση απήντησε σήμερα με δυο μέσα: Με τα φορολογικά μέτρα τα οποία εξήγγειλε και με το σχέδιο νόμου, το οποίο συζητούμε εδώ.
      Ποιες είναι οι μεγάλες προκλήσεις του φορολογικού συστήματος, όπως αυτές είναι σε όλους γνωστές και όπως αυτές έχουν ομολογηθεί από όλους; Το πρώτο είναι το θέμα το οποίο σχετίζεται με την αύξηση των κινήτρων εκείνων τα οποία αφορούν την επιχειρηματικότητα. Και, αντιστρόφως, το θέμα και η σχετίζεται με τα αντικίνητρα για την επιχειρηματικότητα.
      Η δεύτερη πρόκληση είναι η διεύρυνση της φορολογικής βάσης, μέσα από την πάταξη της φοροδιαφυγής. 
      Το τρίτο είναι το ζήτημα που αφορά την πάταξη της διαφθοράς.
      Και το τέταρτο είναι η ενίσχυση της ανταγωνιστικότητας της ελληνικής οικονομίας. Απέναντι σε όλα αυτά τα θέματα, στα τέσσερα μεγάλα αυτά θέματα, κύριε Υπουργέ, βρήκατε να μας φέρετε τα φορολογικά μέτρα που εξήγγειλε σήμερα ο Πρωθυπουργός μετά από την Κυβερνητική Επιτροπή και αυτό το σχέδιο νόμου για τα ζητήματα τα οποία αφορούν -υποτίθεται- τον Κώδικα Βιβλίων και Στοιχείων; Αυτή είναι η απάντηση την οποία δίνετε σε όλα τα ζητήματα πού μας αφορούν; Αυτή είναι η τρίτη φάση της φορολογικής σας μεταρρύθμισης; Γιατί, αν δεν κάνω λάθος, βγήκε σήμερα ο κύριος Πρωθυπουργός και μίλησε για εκπλήρωση της υποχρέωσης για την τρίτη φάση της φορολογικής μεταρρύθμισης. Ποια φορολογική μεταρρύθμιση; 
      Εξήγγειλε, υποτίθεται, σήμερα κάποια μέτρα ο κύριος Πρωθυπουργός. Κύριοι συνάδελφοι, τα μέτρα αυτά στοιχίζουν κάτω από ένα δισεκατομμύριο ευρώ –οι φοροελαφρύνσεις τις οποίες, υποτίθεται, θα απολαμβάνουν μετά τις εξαγγελίες του κ. Σημίτη οι Έλληνες είναι κάτω από ένα δισεκατομμύριο ευρώ- όταν η ληστρική δημοσιονομική επιδρομή, μεσούντος του θέρους και ιδίως το μήνα Ιούλιο, στοίχισε στον Ελληνικό Λαό πάνω από ένα δισεκατομμύριο ευρώ, περίπου ενάμισι δισεκατομμύριο ευρώ, μέσα από την αύξηση των τελών των αυτοκινήτων στην οποία θα επανέρθω, την αύξηση του παγίου του ΟΤΕ, την αύξηση των τιμολογίων της ΔΕΗ και, βεβαίως, την αύξηση των τιμών των φαρμάκων. Και φθάσαμε στο σημείο να σας καταγγέλλει -υποκριτικά βεβαίως- ο ίδιος ο Γραμματέας του Κόμματός σας για την ευθύνη που φέρετε  για τις αυξήσεις των τιμολογίων. Και σεις να έρχεστε εδώ και να μιλάτε για φορολογικά μέτρα τα οποία είναι το μισό περίπου εκείνων τα οποία εισπράξατε το καλοκαίρι μέσα από τη ληστρική επιδρομή την οποία κάνατε. Δηλαδή ενσκήπτετε πάνω στους φορολογουμένους και ιδίως πάνω στα χαμηλά εισοδήματα για να εξαγγείλετε φορολογικές ελαφρύνσεις οι οποίες είναι πολύ λιγότερες. Είναι ή δεν είναι αυτό υποκρισία; Είναι ή δεν είναι αυτό το πράγμα εφαρμογή της περίφημης, της γνωστής νοοτροπίας του Χότζα και του σπιτιού του; Αυτά κάνετε. 
      Άρα λοιπόν, απέναντι στις μεγάλες προκλήσεις εξαγγέλλετε μια φορολογική μεταρρύθμιση, που στην πραγματικότητα δεν λέει απολύτως τίποτα.
      Όπως ελέχθη από πλευράς Νέας Δημοκρατίας, όλα αυτά που βαρύγδουπα λέγατε ισοδυναμούν μ’ αυτό το οποίο έχει προσφυώς λεχθεί: «ώδινεν όρος και έτεκεν μυν». 
      Κοιτάξτε, κύριε Υπουργέ, τις διαρροές μέσα από την Κυβερνητική Επιτροπή, που εδόθησαν σήμερα το βράδυ. Κορυφαία στελέχη του επιτελείου του ίδιου του κ. Σημίτη, όταν τους εξήγγειλε τι πρόκειται να κάνει, έφθασαν στο σημείο να του πουν ότι εάν δεν υπήρχε όλος αυτός ο επικοινωνιακός ορυμαγδός, ο οποίος σχετίζεται με την πάταξη της τρομοκρατίας που επιχειρεί η Κυβέρνηση να καρπωθεί δι’ ίδιον λογαριασμόν –τονίζω και πάλι επικοινωνιακά- δεν θα τολμούσε ο Πρωθυπουργός να εξαγγείλει κανένα απ’ αυτά τα μέτρα. Οι διαρροές μέσα από την Κυβερνητική Επιτροπή είναι σημερινές. Και αναφέρονται στα δελτία ειδήσεων. Αυτή είναι η σοβαρότητά σας απέναντι στα μεγάλα προβλήματα, τα οποία σχετίζονται με τη φορολογία; 
      Ας έλθουμε στο σημερινό νομοσχέδιο, αυτό που, υποτίθεται, μας φέρνετε για την εξυγίανση του Κώδικα Στοιχείων και Βιβλίων. Για να δούμε, λοιπόν, ορισμένα μέτρα που παίρνετε εδώ.
      Ας ξεκινήσουμε από το άρθρο 12 παράγραφος 7 σχετικά με την αύξηση των τελών των αυτοκινήτων. Σας άκουσα να λέτε ότι είναι μια πολύ μικρή αύξηση των τελών. Αν είναι μικρή, γιατί την κάνετε; Ποιος ο λόγος να την κάνετε; Εάν είναι μεγάλη –και είναι μεγάλη και το γνωρίζετε- τότε σας ρωτούμε το εξής: 
      Το θεωρείτε εντελώς τυχαίο ότι συζητείται σήμερα το βράδυ στη Βουλή αυτή ακριβώς η αύξηση, που μαζί με άλλα θέματα είναι αιτία για τη διεύρυνση του πληθωρισμού, όταν ακριβώς σήμερα είναι η μέρα που γίνεται το μποϊκοτάζ, το οποίο εξήγγειλαν οι καταναλωτές αμυνόμενοι εναντίον της κυβερνητικής πολιτικής; Πρόκειται για ένα μποϊκοτάζ που δεν στρέφεται εναντίον των παραγωγικών τάξεων, αλλά στρέφεται εναντίον της ίδιας της κυβερνητικής πολιτικής, όπως ο ίδιος ο Γραμματέας του Κόμματός σας είπε.
      Έτσι, λοιπόν, αυξάνετε τα τέλη κυκλοφορίας των αυτοκινήτων, εισπράττετε απ’ αυτήν την πλευρά, για να μπορείτε να μιλάτε για εξαγγελίες, οι οποίες αφορούν φοροελαφρύνσεις.
      ΔΗΜΗΤΡΙΟΣ ΣΙΟΥΦΑΣ: Προκαταβολικά!
      ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως!
      Το δεύτερο ζήτημα αφορά στο άρθρο 7 και την περίφημη ρύθμιση για την πενταμελή επιτροπή. Τι λέτε στην πενταμελή επιτροπή; Λέτε ότι όταν ελεγχθούν τα βιβλία από την αρμόδια ελεγκτική επιτροπή, τότε εντός εικοσαημέρου μπορεί να υπάρχει διοικητική προσφυγή σε μια πενταμελή επιτροπή, η οποία θα ελέγχει κι αυτή εάν και κατά πόσο η κρίση του ελεγκτικού κέντρου ήταν ορθή.
      Ποια είναι η σύνθεση αυτής της επιτροπής; Αφού καταργείτε τις επιμέρους επιτροπές που ίσχυαν ως σήμερα, δημιουργείτε μια πενταμελή επιτροπή, της οποίας τα τρία μέλη διορίζονται από τον Υπουργό. Είναι δηλαδή όργανα του Υπουργού! Σας ρωτώ, λοιπόν: Ναι ή όχι; 
      Εύκολα ο νους του καθενός μπορεί να σκεφτεί ότι από τη στιγμή που ελέγχετε τη σύνθεση και τη συγκρότηση αυτής της επιτροπής, στην πραγματικότητα μπορείτε να πουλάτε εκδουλεύσεις σ’ όλους εκείνους, οι οποίοι προσφεύγουν. Γιατί δεν αντικειμενικοποιείτε τα κριτήρια της σύνθεσης και συγκρότησης αυτής της επιτροπής; Γιατί, παραδείγματος χάρη, δεν λέτε ότι θα προσδιορίζεται ποιος θα είναι ο νομικός σύμβουλος από το ίδιο το Νομικό Συμβούλιο του Κράτους; 
      Δεν είναι σωστό η ολομέλεια του Νομικού Συμβουλίου να ορίζει ποιος θα είναι ο νομικός σύμβουλος και ποιος θα μετέχει; Δεν είναι σωστό να προσδιορίσετε εάν θα είναι οι τρεις γενικοί διευθυντές οι αρμόδιοι γι’ αυτά τα θέματα ή τουλάχιστον, συγκεκριμένοι διευθυντές, ώστε εκ των προτέρων να ξέρουμε ποιοι είναι αντί να τους διορίζετε εσείς; Πώς μπορείτε να μας πείσετε για την αντικειμενικότητα των προθέσεών σας;
      Έρχομαι τώρα στο μεγάλο θέμα, το οποίο συζητήσαμε πριν από λίγο, που αφορά στο ζήτημα της γούνας. Σας ακούσαμε προηγουμένως για το θέμα των γουνοποιιών να κάνετε δεκτή -παρουσία μάλιστα του εκ Καστοριάς καταγόμενου Υπουργού Δικαιοσύνης- μια ρύθμιση, η οποία στην πραγματικότητα είναι η παράταση κατά ελάχιστο χρονικό διάστημα του χρόνου καταβολής συγκεκριμένων ποσών, τα οποία οφείλονται σε μια άλλη ληστρική επιδρομή, για την οποία θα μιλήσω στη συνέχεια.
      Δηλαδή, κάνετε παράταση απλώς και μόνο του χρόνου οικονομικής εκτέλεσης –για να το πω έτσι- των γουνοποιιών και είστε ικανοποιημένοι; Για να δούμε, όμως, πώς έχει η πραγματικότητα μ’ αυτό το ζήτημα. 
      Πριν από είκοσι –και μάλιστα λιγότερο- χρόνια αυτοί οι άνθρωποι, που τόσα έχουν προσφέρει στην εθνική οικονομία από πλευράς εισροής συναλλάγματος, δανείστηκαν με την εγγύηση του δημοσίου περίπου 4,5 δισεκατομμύρια. Ο τουρισμός και αυτοί ήταν που μια εποχή έσωζαν συναλλαγματικά τον τόπο! 
      Αναφέρομαι στην προσφορά όλων αυτών των ανθρώπων και στη ζωή μιας ολόκληρης περιοχής που έχει ιστορική και εθνική σημασία και όχι μόνο οικονομική, κύριε Υπουργέ. Κι εσείς καταγόμενος από τον Έβρο πρέπει να ξέρετε τι σημασία έχει αυτό. Εσείς, λοιπόν, ως Υπουργός γνωρίζετε ότι τα 4,5 δισεκατομμύρια συνολικά σήμερα μαζί μ’ αυτά που έχουν καταβληθεί έχουν φθάσει να αγγίζουν τα 58 ίσως και 60 δισεκατομμύρια!
      Το ερώτημα είναι: Κανείς μα κανείς σε αυτόν τον Τόπο δε ντρέπεται για το κατάντημα αυτό της εξέλιξης αυτού του χρέους; Ποια χώρα μπορεί να θεωρείται κράτος δικαίου και δη κοινωνικό κράτος δικαίου, όταν μέσα σε είκοσι χρόνια ένα χρέος το οποίο εν τω μεταξύ τμηματικά καταβάλλεται, φτάνει από 4,5 δισεκατομμύρια να αγγίζει τα 60 δισεκατομμύρια; Είναι ή δεν είναι αυτό το πράγμα μία ληστρική επιδρομή η οποία οδηγεί στον αφανισμό κάθε υγιούς επιχείρησης; 
      Άρα ήταν το ίδιο το κράτος, η αβελτηρία ή η ληστρική του επιδρομή, η οποία επέτρεψε και η οποία προκάλεσε, την οικονομική καταστροφή. Στο μεταξύ από αυτά τα 58 δισεκατομμύρια –που κακώς έφτασαν εκεί με την αβελτηρία του κράτους που τους καταδικάζει στον οικονομικό μαρασμό- οι άνθρωποι αυτοί έφτασαν να καταβάλουν τα 35 δισεκατομμύρια περίπου. Τα κατέβαλαν και απέμειναν 22 δισεκατομμύρια τα οποία πρέπει να καταβληθούν. Από αυτά ρυθμίζετε τα 7 δισεκατομμύρια και τους καλείτε να πληρώσουν τα 15 δισεκατομμύρια σε πέντε μήνες ή τους λέτε τώρα, άντε να τους κάνετε έξι ή επτά τους μήνες. 
      Αυτή είναι η πραγματικότητα; Αυτή είναι η απάντηση της ελληνικής πολιτείας στους ανθρώπους εκείνους οι οποίοι προσέφεραν συναλλαγματικά ό,τι προσέφεραν, προσέφεραν εθνικά ό,τι προσέφεραν και είναι θύματα ενός ληστρικού οικονομικού συστήματος, το οποίο με τα πανωτόκια αυτής της κατηγορίας τους οδήγησε εδώ που τους οδήγησε; 
      Εμείς έχουμε συγκεκριμένη πρόταση και σας την επαναλαμβάνω. Πρέπει να υπάρξει ρύθμιση για τα 11 δισεκατομμύρια και να πληρωθούν τα υπόλοιπα 11 και πρέπει να υπάρξει τριετής χρονική προθεσμία για να καταβληθούν. 
      Και ερωτώ, κύριε Υπουργέ. Απέναντι σε μία τάξη, όπως είναι οι γουνοποιοί με την τεράστια σημασία την οποία έχουν και για την περιοχή και για την εθνική οικονομία και, εν πάση περιπτώσει, σε ανταπόδοση της προσφοράς τους σας παρακαλώ πολύ, είναι δυνατόν να μιλάμε για 4 δισεκατομμύρια –γιατί 7 λέγατε προηγουμένως, άλλα 4 προτείνουμε ώστε να φτάσουμε στα 11- και μάλιστα για τρία χρόνια; Θα πέσει έξω το ελληνικό κράτος για τρία χρόνια και για ένα ποσό το οποίο από 7 πάει στα 11, δηλαδή περίπου για 4 δισεκατομμύρια; Αυτή είναι η ευαισθησία σας; Αυτή είναι η κοινωνική ευαισθησία απέναντι σε ανθρώπους, οι οποίοι αγωνίζονται να επιβιώσουν σε μία συγκεκριμένη ευαίσθητη περιοχή; 
      Σας προκαλούμε. Η πρόταση είναι συγκεκριμένη. Πείτε μας: Σε ποια οικονομική πολιτική της Κυβέρνησης αντιτίθεται αυτό; Ποιο είναι το εμπόδιο –συνταγματικό, νομικό, δημοσιονομικό, οιοδήποτε άλλο- το οποίο σας αποτρέπει να πάρετε αυτό το μέτρο; Γιατί δεν το δέχεσθε; Είναι η πρόταση που σας έχουν κάνει οι ίδιοι οι άνθρωποι και μολονότι –επαναλαμβάνω- είναι το ληστρικό σύστημα που τους οδήγησε εδώ που τους οδήγησε, δεσμεύονται να εκπληρώσουν τις υποχρεώσεις τους από εκεί και κάτω. 
      Αυτή όμως είναι η απάντησή σας γενικότερα στην Ελλάδα σήμερα, σε μία Ελλάδα η οποία σε ό,τι αφορά την οικονομία της πάει από το κακό στο χειρότερο, σε μία Ελλάδα που διευρύνει την κοινωνία των 2/3, σε μία Ελλάδα η οποία εντυπωσιακά αυξάνει τη φτώχεια με την έννοια ότι η ίδια η «EUROSTAT» –σας το είπα και χθες, το επαναλαμβάνω- σας τονίζει ότι από πλευράς ευημερίας ο ελληνικός λαός όχι μόνον είναι ουραγός σήμερα στην Ευρωπαϊκή Ένωση, αλλά μας ξεπερνούν και χώρες που είναι υπό ένταξη, όπως είναι η Κύπρος και η Σλοβενία.
      Κύριε Υπουργέ, σας είπα και πάλι και το ξανατονίζω. Με όλα αυτά, πέρα από την έλλειψη κοινωνικής ευαισθησίας, πέρα από την έλλειψη προγραμματισμού, πέρα από την έλλειψη βούλησης εξυγίανσης του φορολογικού συστήματος, πέρα από την έλλειψη βούλησης εμπέδωσης ενός πραγματικού κοινωνικού κράτους δικαίου, πέρα από την έλλειψη ικανοτήτων να διαμορφώσετε μία οικονομία ανταγωνιστική και επιχειρηματικά υγιή, αποδεικνύεται αυτό που σας έχουμε πει πολλές φορές. Είστε Κυβέρνηση μειωμένων προσδοκιών, είστε Κυβέρνηση μειωμένων ικανοτήτων, είστε Κυβέρνηση η οποία έχετε αναγάγει σε ιδεολογία τη μετριότητα. Αυτό φαίνεται και σήμερα, γι’ αυτό το άφησα τελευταίο για να μη θεωρηθεί ότι μιλώ εκτός θέματος. Αποδεικνύεται ακόμη και σήμερα που μιλάμε εδώ στη Βουλή. Ήρκεσε στο τέλος καλοκαιριού, στην αρχή του φθινοπώρου, μία συνηθισμένη βροχή μιάμισης ώρας για να πνιγούν πάλι οι φτωχογειτονιές της Αθήνας. Έχετε κάνει ληστρικές επιδρομές δισεκατομμυρίων στο βαλάντιο του Έλληνα. Έχετε πάρει δύο ολόκληρα Κοινοτικά Πλαίσια Στήριξης. Δεν μπορείτε να τελειώσετε ούτε τον Κηφισό, τον φτιάχνετε στραβά και με τις πρώτες βροχές πνίγονται οι φτωχογειτονιές της Αθήνας. Η Αθήνα, η οποία ετοιμάζεται να υποδεχθεί τους Ολυμπιακούς Αγώνες του 2004, δίνει με δική σας ευθύνη αυτήν την εικόνα της μιζέριας, την οποία βλέπουμε όλοι μαζί.
      Αυτή είναι η Κυβέρνησή σας! Είναι μία Κυβέρνηση που την είδαμε εδώ μέσα, σ’ αυτήν τη Βουλή, όταν παρατηρήσαμε τον Πρωθυπουργό με τις πρώτες δυσκολίες –θυμάστε την περίπτωση του «EXPRESS SAMINA»- από αυτό ακριβώς το Βήμα να λέει στους διακόσιους ενενήντα εννέα συναδέλφους του το εξής: «Τι θέλετε να κάνω; Αυτή είναι η Ελλάδα». 
      Αυτή είναι η Ελλάδα του κ. Σημίτη και όχι των Ελλήνων! Αυτή δεν είναι η Ελλάδα του Ελληνικού Λαού ούτε των οραμάτων ενός Λαού που έχει τεράστιες δυνατότητες. Δεν μπορεί, εξαιτίας της δικής σας ανικανότητας ή της έλλειψης βούλησης να καταδικάσετε αυτό το Λαό και αυτόν τον Τόπο στη μετριότητα, στην οποία τον οδηγείτε!
      Ακόμα και αυτό το νομοσχέδιο που συζητούμε σήμερα και τα «φορολογικά μέτρα» τα οποία εξαγγείλατε, είναι ένα απτό δείγμα γραφής ότι δεν μπορείτε να προσφέρετε τίποτε άλλο σ’ αυτό τον Τόπο, εκτός από την μιζέρια, στην οποία τον έχετε πνίξει όλα αυτά τα χρόνια και για την οποία θα πάρετε το συντομότερο δυνατόν απάντηση. Η πρώτη απάντηση θα σας έρθει στις Δημοτικές και Νομαρχιακές Εκλογές!
       Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης) : Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Δεν θα περίμενα από τον κύριο Υπουργό -συνεχίζοντας τον εμπαιγμό της Κυβέρνησης με τις εξαγγελίες τόσο του κυρίου Πρωθυπουργού, αλλά και του Υπουργού Εθνικής Οικονομίας- να αναφέρει εδώ με μία περίσσια ευτυχία ότι το 70% του ελληνικού λαού δεν πληρώνει φόρους!
      Πρώτα-πρώτα, θα πρέπει να συνεννοηθεί με τον κ. Χριστοδουλάκη, ο οποίος  προσδιόρισε το ποσοστό στο 40%! Πιστεύω, όμως, ότι έμμεσα πλέον η Κυβέρνηση  παραδέχεται το αυταπόδεικτο για το σύνολο του ελληνικού λαού, ότι δηλαδή η πλειοψηφία των συμπολιτών μας πλέον ζει κάτω από το όριο της φτώχειας! 
      Βέβαια αυτά τα στοιχεία είναι αποκαλυπτικά και δεν μπορεί να τα κρύβει η Κυβέρνηση. Σήμερα, έμμεσα ο κύριος Υπουργός με μία περίσσια ευτυχία παραδέχθηκε ότι δυόμισι εκατομμύρια με τρία εκατομμύρια συμπολιτών μας ζουν κάτω από το όριο της φτώχειας. Βέβαια, επιμελώς απέκρυψε να πει ότι καταργείται ο κατώτερος φορολογικός συντελεστής φορολογικής κλίμακας, δηλαδή το 5% εξαφανίζεται. Το 15% γίνεται ο πρώτος φορολογικός συντελεστής, το 20% γίνεται 30% και παραμένει ο ανώτερος, που σημαίνει ότι η Κυβέρνηση έχει βάλει πλέον στο στόχαστρο –αφού εξάντλησε τα μικρά εισοδήματα- τα μεσαία στρώματα. 
      Σ’ αυτό το σημείο, δεν θα πρέπει να επαίρεται η Κυβέρνηση ότι αυξάνει το φορολογικό όριο στους πολύτεκνους. Η λαϊκή οικογένεια των πολυτέκνων έχει να αντιμετωπίσει σοβαρά προβλήματα παιδείας και υγείας. Όλα αυτά πληρώνει για να τα αγοράσει, όπως και όλες οι λαϊκές οικογένειες. 
      Επίσης, θέλω να αναφέρω ότι από τις αποδείξεις που ήταν αφορολόγητες, το 50% πλέον μειώνεται, πράγμα που σημαίνει δηλαδή ότι θα πληρώσει παραπάνω η λαϊκή οικογένεια. 
      Τελικά, κύριε Πρόεδρε, ο ισχυρισμός και η επιτυχία δήθεν της Κυβέρνησης ότι όλο αυτό το πακέτο, το ευνοϊκό προς τον εργαζόμενο λαό και τους συνταξιούχους, κοστίζει ένα δισεκατομμύριο ευρώ –δηλαδή περίπου τριακόσια σαράντα δισεκατομμύρια δραχμές- με φθάνουν στο σημείο να πω το εξής: Αυτά τα τριακόσια περίπου δισεκατομμύρια δραχμές είναι ισάξια με τα τριακόσια δισεκατομμύρια δραχμές που χάρισε η Κυβέρνηση την προηγούμενη εβδομάδα μέσα στη Βουλή στις μεγάλες οικοδομικές και κατασκευαστικές επιχειρήσεις!
      Επιτέλους, η υποκρισία θα πρέπει να τελειώνει σε αυτήν την Αίθουσα!
      Θα ήθελα, κύριε Πρόεδρε, να αναφερθώ σ’ ένα μεγάλο ζήτημα, στο οποίο η Κυβέρνηση έδειξε μία πεισματική και σκληρή στάση. Εννοώ, βέβαια, τη συμπεριφορά της απέναντι στους γουνοποιούς. Βέβαια η Κυβέρνηση μέσω του κυρίου Υπουργού κατέθεσε εδώ στα αρχεία και ένα ευχαριστήριο από το Σύνδεσμο Γουνοποιών Καστοριάς. 
      Εμείς, το Σύνδεσμο Καστοριάς -όπως και τους άλλους εκπροσώπους των άλλων περιοχών της δυτικής Μακεδονίας- τους ακούσαμε μέσα στην αρμόδια κοινοβουλευτική επιτροπή. Εκεί –δυστυχώς για σας- έκαναν συγκεκριμένες προτάσεις, από τις οποίες εσείς δεν βρήκατε να υλοποιήσετε καμιά ως λογική, ρεαλιστική και θετική! Εκείνο, όμως, που κάνατε είναι τραγικό! Καλέσατε, δηλαδή, να έρθει και ο κ. Πετσάλνικος, για να πείτε ότι χάρη του κ. Πετσάλνικου και ορισμένων άλλων κυβερνητικών Βουλευτών, κάνατε αποδεκτή τη μετάθεση της αποπληρωμής κατά ένα εξάμηνο.
      «Σιγά στα λάχανα», λένε στο χωριό μου!
      Θα κάνετε δεκτή την πρόταση των φορέων, ναι ή όχι; Αυτό θέλουμε να ακούσουμε από σας. Και βέβαια, όσο κι αν ισχυρίζεσθε ότι δεν αντέχουν τα οικονομικά της Κυβέρνησης, δώστε λόγο στη Βουλή, όπως θα δώσετε και στον ελληνικό λαό, αλλά και στο λαό της περιοχής, πώς βρήκατε τα λεφτά, τριακόσια δισεκατομμύρια δραχμές και τα χαρίσατε στις μεγάλες οικοδομικές επιχειρήσεις. Αυτά ήταν λεφτά του Ι.Κ.Α., του δημόσιου οργανισμού, λεφτά των εργαζομένων και των συνταξιούχων κι εσείς με μια μονοκονδυλιά και την αμέριστη βοήθεια της Νέας Δημοκρατίας, τα χαρίσατε. Αυτές, λοιπόν, οι χαριστικές ρυθμίσεις, αυτές οι προκλητικές ρυθμίσεις δεν αξίζουν, ώστε να ακολουθήσει μια ευνοϊκή ρύθμιση για τους γουνοποιούς; 
      Τη λογική μας, τη λογική του Κομμουνιστικού Κόμματος Ελλάδας, δεν θα την υποτιμήσετε, κύριε Υπουργέ. 
      Τι κάνατε σήμερα; Πήγατε στο παρελθόν και μιλήσατε για ρυθμίσεις που έγιναν τότε. Αυτό το κάνετε σκόπιμα, για να συσκοτίσετε το σήμερα. Ξέρετε πολύ καλά  όταν έγιναν εκείνες οι ρυθμίσεις, που εμείς είπαμε ότι δεν θα δώσουν διέξοδο –και επιβεβαιωθήκαμε- τι ακολούθησε στο οικονομικό γίγνεσθαι της περιοχής και παγκόσμια. Επαναλαμβάνω ότι το οικονομικό κλίμα ήταν εκείνο που φόρτωσε ένα μεγαλύτερο αδιέξοδο στις συγκεκριμένες επιχειρήσεις. 
      Αυτά θα τα πάρετε υπόψη, ναι ή όχι; Δεν μπορείτε να συνεχίζετε τον εμπαιγμό, δεν μπορείτε να κάνετε κινήσεις εντυπωσιασμού και ιδίως προεκλογικά και να δίνετε τα συγχαρητήρια στον κ. Πετσάλνικο.
      Εμείς, επαναλαμβάνω, ότι θα δεχθούμε τις προτάσεις των φορέων. Αυτό έκαναν και οι άλλες πτέρυγες της Βουλής, μηδενός εξαιρουμένου, ακόμα και του εισηγητή της Πλειοψηφίας, ο οποίος και στην επιτροπή πραγματικά στάθηκε στο ύψος των περιστάσεων, παρ’ όλους τους ωμούς εκβιασμούς που μας κάνατε στην Επιτροπή ότι, αν επιμένουμε, θα αποσύρετε και αυτή τη ρύθμιση. 
      Εκβιασμούς, εμείς τουλάχιστον ως Κομμουνιστικό Κόμμα Ελλάδας δεν δεχόμαστε και  περισσότερο ο λαός δεν δέχεται.
      Κλείνω, κύριε Πρόεδρε, με το εξής. Δεν έχει περιθώρια να κρύψει τίποτα η Κυβέρνηση. Δεν μπορεί να κρύψει ότι αυτή η νεοφιλελεύθερη συντηρητική πολιτική ήταν που οδήγησε σε αδιέξοδο όλες τις μικρές οικοτεχνίες, βιοτεχνίες της περιοχής. Δεν μπορεί να κρύψει αυτήν την πολιτική που ευνόησε τη δημιουργία τριών, τεσσάρων μεγαλοεπιχειρήσεων του κλάδου, που πραγματικά έχουν συγκεντρώσει το κεφάλαιο και την παραγωγή στα χέρια τους. 
      Παρ’ όλα αυτά, όμως, ενώ ακούνε τις φωνές των βιομηχάνων και του κεφαλαίου, δεν μπορούν να ακούσουν τις κραυγές απόγνωσης χιλιάδων μικρών επιχειρηματιών της περιοχής με τις οικογένειές τους και βέβαια δεν μπορούν να κλείσουν τα μάτια στο μαρασμό μιας ολόκληρης περιοχής. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σιούφας έχει το λόγο για τρία λεπτά, ως προτασσόμενη δευτερολογία.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακολούθησα και την αγόρευση του Υπουργού σε ό,τι αφορά τον κλάδο των γουνοποιών και τον Κοινοβουλευτικό Εκπρόσωπο της Νέας Δημοκρατίας. Περίμενα ότι ο παριστάμενος Υπουργός άμεσα θα είχε τοποθετηθεί στην πρόταση την οποία έκανε ο κ. Παυλόπουλος. 
      Εδώ δεν πρόκειται για αίτημα κάποιων χαριστικών ρυθμίσεων, κύριε Υπουργέ. Πριν από μια εβδομάδα, με δική σας υπογραφή, έγιναν ρυθμίσεις και υποχρεώσεις προς το Ι.Κ.Α. με χάρισμα 80%…
      ΑΓΓΕΛΟΣ ΤΖΕΚΗΣ: Και με τη δική σας ψήφο, κύριε Σιούφα.
      ΔΗΜΗΤΡΙΟΣ ΣΙΟΥΦΑΣ: Βεβαίως, κύριε Τζέκη, γιατί αυτό έπρεπε να γίνει. Από την ώρα που δεν εισπράττονται την ώρα που πρέπει, γιατί έχουν παραλύσει οι ελεγκτικοί μηχανισμοί του Ι.Κ.Α., εξυπακούεται ότι θα υπάρχουν αυτά τα φαινόμενα. Επίσης, από την ώρα που δεν γίνεται ανάλογη προσαρμογή των επιπλέον επιβαρύνσεων που παραμένουν στο 120% και δεν προσαρμόζονται ανάλογα με τα επιτόκια στην αγορά σε αντίστοιχο επίπεδο, γίνονται τέτοιες ρυθμίσεις.
      Κύριε Υπουργέ –και δεν χρειάζεται να το επαναλάβω, εσείς το γνωρίζετε πολύ καλύτερα- ο κλάδος των γουνοποιών, πέρα από το γεγονός ότι δραστηριοποιείται σε μια ακριτική περιοχή, είναι ένας κλάδος ο οποίος δεν πληρώνει δικά του αμαρτήματα. Πληρώνει τη διεθνή κρίση, πληρώνει τις οικονομικές ανισορροπίες, τις νομισματικές ανισορροπίες. 
      Το ζητούμενο ποιο είναι αυτήν την ώρα; Έρχονται και σας λένε να αυξηθεί η ρύθμιση την οποία κάνετε από τα επτά δισεκατομμύρια στα εντεκάμισι δισεκατομμύρια και δώστε τους τρία χρόνια τη δυνατότητα να ανασάνουν. 
      Ποιο είναι το τόσο σπουδαίο που σας κάνει να έχετε ξύλινα αυτιά και να μην ανταποκρίνεστε σ’ αυτό το αίτημα; 
      Δεύτερον, δεν συγκινείστε λίγο, αν και πριν είχατε κοντά σας -προφανώς από γνήσιο ενδιαφέρον- τον Υπουργό Δικαιοσύνης, που εκλέγεται στην Καστοριά; Αυτό το πράγμα, αυτή η ανταπόκριση του συναδέλφου σας ήταν, για να πείτε: Εντάξει τους έξι μήνες τους κάνω τρεις χωρίς τίποτα παραπάνω; Έλεος!
      Κύριε Πρόεδρε, γνωρίζω τον κλάδο και τον έζησα στο ξεκίνημά του και σε καλές στιγμές. Νομίζω -και απευθύνομαι προς εσάς- ότι πρέπει να δείτε με μεγαλύτερη κατανόηση αυτήν την περίπτωση και την πρόταση, που πιστεύω ότι όλες οι πλευρές της Βουλής θα τη χειροκροτήσουν. Ο αξιότιμος κύριος Υπουργός πιστεύω ότι θα φύγει λίγο απ’ αυτήν τη λογική, η οποία διακρίνει την οδό Καραγιώργη Σερβίας, ιδιαίτερα τον τελευταίο καιρό, απ’ αυτήν την αγωνιώδη προσπάθεια να μαζευτούν όπως-όπως χρήματα. 
      (Χειροκροτήματα από την πτέρυγα της Νέας Δημοκρατίας 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο. 
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Κύριε Πρόεδρε, θέλω να κάνω λίγες παρατηρήσεις, οι οποίες έχουν σχέση με τις φορολογικές επιβαρύνσεις. 
      Ξεκινώ από την αύξηση των τελών κυκλοφορίας των αυτοκινήτων, η οποία γίνεται και είναι της τάξεως του 12% έως 13%.Ο κύριος Υπουργός υποστήριξε ότι είναι τόσο μικρή αυτή η αύξηση, που αναφέρθηκε και σε συγκεκριμένες κατηγορίες. Στην πρώτη κατηγορία, λέει, είναι ένα ευρώ το χρόνο, στη δεύτερη είναι τρία ευρώ και στην τρίτη επτά ευρώ. Αν είναι τόσο μικρό το ύψος αυτής της αύξησης, γιατί το επιβάλλει η Κυβέρνηση;  
      Αν το δούμε αθροιστικά, κύριε Πρόεδρε, τότε βλέπουμε ότι σε ετήσια βάση είναι 33 εκατομμύρια ευρώ. Τα χρήματα αυτά του ενός έτους, που προκαταβολικά μπαίνουν στο ταμείο του Υπουργείου Οικονομικών, είναι τα χρήματα που μπορούν να λύσουν το πρόβλημα της βελτιωμένης πρότασης των γουνοποιών. Η βελτιωμένη πρόταση των γουνοποιών από 23,48 εκατομμύρια ευρώ είναι 33,4 εκατομμύρια ευρώ. Κάντε το, κύριε Υπουργέ. Είναι τα έσοδα ενός έτους από την αύξηση των τελών κυκλοφορίας. Δώστε τα, για να κλείσετε ένα μόνιμο πρόβλημα αυτού του ευαίσθητου κλάδου των γουνοποιών της δυτικής Μακεδονίας. 
      Δεν επικαλεσθήκατε ένα άλλο στοιχείο το ότι επιβάλλετε αυτήν την αύξηση των τελών κυκλοφορίας, γιατί είναι έσοδα, τα οποία θα πάνε στην Τοπική Aυτοδιοίκηση. Ποιον κοροϊδεύετε, κύριε Υπουργέ; Δώστε τους θεσμοθετημένους πόρους στους δημάρχους και στους κοινοτάρχες και αφήστε αυτά τα ψίχουλα, που θέλετε να δώσετε μέσα απ’ αυτήν την αύξηση των τελών κυκλοφορίας, που επιχειρείτε. 
      Ένα τρίτο, που θα ήθελα να σας πω, είναι ότι το σύστημά σας το έχετε αλλάξει. Οι τελευταίες κυβερνήσεις του ΠΑΣΟΚ με δεκαέξι φορολογικά νομοσχέδια επιβάλλατε ογδόντα πέντε νέες φορολογίες στον ελληνικό λαό. Αποδεικνύεται ότι είστε μία Κυβέρνηση φορομπηχτική. Έρχεστε τώρα με μία σειρά νέων νομοσχεδίων και καθιερώνετε μία άλλη τακτική φορολογικών επιβαρύνσεων. Φέρνετε φορολογικά νομοσχέδια κάθε τόσο δήθεν για βελτιώσεις του Κώδικα Φορολογικών Στοιχείων ή για  βελτιώσεις της φορολογίας και σε κάθε νομοσχέδιο προσθέτετε και μία νέα φορολογία. Είναι μια καινούρια τακτική, την οποία βέβαια ευφυώς προσπαθείτε να την εφαρμόσετε. Ο ελληνικός λαός όμως, κύριε Υπουργέ, καταλαβαίνει και η ώρα της κρίσης πλησιάζει. 
      Δεν αναφερθήκατε σε συγκεκριμένα ερωτήματα, που θέσαμε, και σε προτάσεις. Έρχομαι στο θέμα των λαϊκών αγορών, όπου επιβάλλετε τις ταμειακές μηχανές. Δεν απαντήσατε σ’ αυτό το ερώτημα. Υπάρχει το υπόμνημα του κλάδου. 
      Τέλος, να σας πω, κύριε Υπουργέ, ότι είσθε η Κυβέρνηση που ό,τι κινείται ή πετάει ή κολυμπάει σ’ αυτόν τον τόπο, προσπαθείτε να το φορολογήσετε.
      (Χειροκροτήματα από την πτέρυγα της Νέας Δημοκρατίας 
      ΠΡΟΕΔΡΕΥΩΝ (Παναγιώτης Σγουρίδης):  Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Κύριε Υπουργέ, με την τοποθέτησή σας χάσατε μια ευκαιρία να επιλύσετε ένα σημαντικότατο πρόβλημα, το πρόβλημα της γουνοποιίας. Φαίνεται ότι η Βουλή δεν σας έπεισε ή οι κατευθυντήριες γραμμές που έχετε είναι τόσο σκληρές και δεν δείχνουν ουσιαστικά καμία ευαισθησία προς την ακριτική περιοχή του Νομού Καστοριάς.  ‘Εχω την αίσθηση ότι η Βουλή νομοθετεί και ότι σε καμία περίπτωση δεν νομοθετούν οι παρεμβάσεις. Δεν κάνετε χάρη σε κανέναν και δεν πρέπει να ακούονται αυτά μέσα στην Αίθουσα. Εάν προσέχατε πολύ καλά τις τροπολογίες τις οποίες καταθέσαμε και τις καταθέσαμε στο παραπέντε εμπρόθεσμα, θα βλέπατε ότι ήμασταν προς τη σωστή κατεύθυνση.
      Σας είπαμε για τις επιχειρήσεις γουνοφόρων ζώων. Είναι κτηνοτροφικές επιχειρήσεις. Να τις εντάξετε  σε αυτά που ισχύουν στην Β1  κατηγορία των ενεργών επιχειρήσεων. Κάντε ένα βήμα, δώστε μια προοπτική, γιατί η ίδια η Κυβέρνηση στην προπαγάνδα και στην παραπληροφόρηση στο Νομό Καστοριάς ομιλεί για ανάπτυξη γουνοφόρων ζώων, ομιλεί για πρώτη ύλη κλπ. Και όμως, δεν βοηθάτε αυτές τις συγκεκριμένες επιχειρήσεις.
      Ένα δεύτερο θέμα. Έθεσα μέσα από την τροπολογία αυτό το οποίο εν πάση περιπτώσει απαιτούσαν και τα συνδικαλιστικά όργανα. Τη μείωση των ποσοστών. Δεν το δεχθήκατε. Είπαμε να εξαλειφθούν οι προσαυξήσεις. Δεν κάνετε τίποτε προς αυτήν την κατεύθυνση.  Μας είπατε για τον χρόνο. Σας είπαμε και το επαναλαμβάνουμε, ότι σε έξι μήνες, σε εννέα μήνες, δεν βρίσκονται 15 δισεκατομμύρια δραχμές. Είναι πάρα πολύ απλό. Ουσιαστικά κάνετε για 3-4 δισεκατομμύρια δραχμές ανενεργή τη ρύθμιση. Στην ουσία, αν λάβουμε υπόψη μας -ειπώθηκε και χθες  βέβαια στη Βουλή- για δύο χιλιόμετρα…
      ΑΓΓΕΛΟΣ ΤΖΕΚΗΣ: Ένα χιλιόμετρο.
      ΑΝΕΣΤΗΣ ΑΓΓΕΛΗΣ: Ένα λέτε εσείς, εγώ λέω τρία, τέσσερα, πέντε χιλιόμετρα εθνικής οδού στην όλη υπόθεση της γουνοποιίας που τόσα πρόσφερε στην εθνική οικονομία. Καταλαβαίνετε, λοιπόν, και σεις ο ίδιος ότι και αυτή η ρύθμιση θα απαλύνει βέβαια την κατάσταση σε ορισμένους, αλλά δεν θα επιλύσει το πρόβλημα. Δεν θα οδηγήσει σε καμία περίπτωση την περιοχή στην ανάπτυξη. Θα έχουμε στο άμεσο μέλλον περιπλοκή όλων αυτών των θεμάτων όπως και ανακύκλωσή τους και εδώ θα φωνάζουμε συνεχίζοντας να θέτουμε τους γουνοποιούς σε ομηρία.
      ‘Εχετε και την τελευταία στιγμή μια ευκαιρία να βελτιώσετε την  πρότασή σας. Κάντε το, αποδείξτε το στην πράξη «εδώ και τώρα», ότι ασκείτε περιφερειακή πολιτική. Να ενισχύσετε ένα συγκεκριμένο κλάδο που τόσα πρόσφερε. Δώστε προοπτική σε μια περιοχή, η οποία έχει χίλια δύο δεινά σήμερα. Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Παναγιώτης Σγουρίδης) : Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, διαπίστωσα και χθες και σήμερα έναν εκνευρισμό της Νέας Δημοκρατίας. Λίγο περίεργο εκνευρισμό. Φαίνεται ότι όλος αυτός ο εκνευρισμός συμπυκνωνόταν στο εξής: Προσοχή, κίνδυνος! Κτυπήστε με οποιοδήποτε τρόπο, αποδομήστε τη φορολογική μεταρρύθμιση μη μας περάσει και την πατήσουμε. 
      Kάπως έτσι το κατάλαβα. Κάντε κάτι λοιπόν, βρείτε οτιδήποτε να πείτε σε αυτήν την Αίθουσα και εκτός αυτής, για να αποδομήσετε τη φορολογική μεταρρύθμιση. Επίσης, φροντίστε να μειώσετε τον Πρωθυπουργό. Αυτό δεν έχει σχέση με το νομοσχέδιο, αλλά πείτε κάτι, να μειωθεί και ο Πρωθυπουργός, γιατί κάτι τρέχει και ως εκ τούτου πρέπει να το προλάβουμε. Αυτό εκδηλώθηκε με αυτού του είδους τον εκνευρισμό και τον πανικό, θα έλεγα.
      Τα πράγματα θα εκδηλωθούν τις επόμενες μέρες. Θα φανούν τα ζητήματα. Είναι χαρακτηριστικό ότι σ’ αυτό το νομοσχέδιο φτάσαμε στο σημείο να λέμε ναι σε ό,τι μπορεί να ζητάει ο οποιοσδήποτε, δηλαδή φτάνουμε να είμαστε καθολικά αποδέκτες και μεταφορείς του οτιδήποτε μας ζητήσουν. 
      Δεν πρέπει να είναι έτσι τα πράγματα. Εμείς, σαν Κοινοβούλιο, πρέπει να συμμεριζόμαστε τις ανάγκες του ελληνικού λαού. Πρέπει να συναισθανόμαστε ότι τα τέλη κυκλοφορίας πηγαίνουν στην Τοπική Αυτοδιοίκηση, διότι, αν δεν το συναισθανόμαστε αυτό, τότε στερούμε πόρους από την Τοπική Αυτοδιοίκηση, που είναι απαραίτητοι. Δεν μπορεί να γίνει αλλιώς. 
      Συμμερίζομαι την άποψή σας για τις τιμές. Αυτό είναι ένα επιχείρημα πολύ λογικό. Όμως, δεν είναι λογικό επιχείρημα να λέμε ότι θα πάρουμε από την Τοπική Αυτοδιοίκηση τα τέλη κυκλοφορίας, ενώ τα έχει ανάγκη και θα τα δώσουμε κάπου αλλού, σε κάποιες άλλες κατηγορίες πολιτών, στους γουνοποιούς. Είναι δίκαιο το αίτημα των γουνοποιών και το υπερασπιστήκαμε όλοι, αλλά μη φτάνουμε σε τέτοιες ακραίες απόψεις.
      ΘΕΟΔΩΡΟΣ ΣΚΡΕΚΑΣ: Κύριε συνάδελφε, για παράδειγμα το έφερα. Εδώ δεν δίνονται στην Τοπική Αυτοδιοίκηση οι θεσμοθετούμενοι πόροι.
      ΑΝΑΣΤΑΣΙΟΣ ΜΑΝΤΕΛΗΣ: Κι εγώ για παράδειγμα το έφερα, για να μη φτάνουμε σε ακραίες αποφάσεις.
      Θα μου επιτρέψετε να πω και το εξής. Εγώ θα υπερασπιστώ ξανά το αίτημα των γουνοποιών, όπως το υπερασπιστήκατε κι εσείς, για να είμαι στο πλευρό των Βουλευτών της περιοχής, αλλά δεν μπορώ να πω ότι η Κυβέρνηση δεν έχει κάνει ένα σοβαρό βήμα γι’ αυτό το θέμα. Δεν μπορώ να μην αναγνωρίσω ότι πράγματι χαρίζει το 80%, το 90%. Κατά τη γνώμη μου και κατά τη γνώμη άλλων συναδέλφων, θα έπρεπε να είναι γενναιότερο το βήμα, αλλά δεν θα εκμηδενίσω την προσπάθεια της Κυβέρνησης.
      Γι’ αυτό, ας θέτουμε τα πράγματα στις πραγματικές τους διαστάσεις, γιατί διαισθάνομαι ότι, όταν υπερβάλλουμε σε ορισμένα ζητήματα, είναι αναπόφευκτο να χτυπάμε σε ώτα μη ακουόντων. Η υπερβολή μας κάνει να φτάνουμε σ’ αυτό το συμπέρασμα, που δεν είναι επιθυμητό για κανέναν από μας.
      ΘΕΟΔΩΡΟΣ ΣΚΡΕΚΑΣ: Δεν νομίζω ότι υπάρχει τέτοιο θέμα υπερβολής. Η πολιτική σας είναι μονίμως «κλειστή». Η Κυβέρνηση έχει συνεχώς τα αυτιά της κλειστά.
      ΑΝΑΣΤΑΣΙΟΣ ΜΑΝΤΕΛΗΣ: Κύριε συνάδελφε, ειλικρινά δεν θέλω να σας ασκήσω κριτική επειδή υπερασπίζεστε ένα αίτημα. Καλώς το υπερασπίζεστε και το υπερασπίζομαι κι εγώ. Εγώ για τις ακρότητες μιλάω. Μην κάνουμε υπερβολές.
      ΘΕΟΔΩΡΟΣ ΣΚΡΕΚΑΣ: Όλες οι πτέρυγες της Βουλής είναι σύμφωνες γι’ αυτό το θέμα.
      ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, έχω μία απορία. Μπορείτε να μου τη λύσετε;
      ΑΝΑΣΤΑΣΙΟΣ ΜΑΝΤΕΛΗΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Είναι δυνατόν ένας δυνατός κλάδος, που έφερε τόσο συνάλλαγμα στη χώρα, να μη μπορεί να πληρώσει τα δάνεια που πήρε;
      ΑΝΑΣΤΑΣΙΟΣ ΜΑΝΤΕΛΗΣ: Είναι φανερό ότι ο κλάδος αυτός περνάει μία κρίση εδώ και δεκαπέντε χρόνια.
      ΠΡΟΕΔΡΕΥΩΝ (Παναγιώτης Σγουρίδης): Μία απορία εξέφρασα, μπορεί να έχετε δίκιο. 
      ΑΝΑΣΤΑΣΙΟΣ ΜΑΝΤΕΛΗΣ: Υπάρχει κρίση εδώ και δεκαπέντε χρόνια και υπήρξε μία ρύθμιση το 1999, αλλά και η τωρινή ρύθμιση είναι ευνοϊκή. Οι ρυθμίσεις που έγιναν δεν μπόρεσαν να ανταποκριθούν στις ανάγκες των ανθρώπων αυτών, γιατί  είχαν περιορισμένες δυνατότητες. 
      Εν πάση περιπτώσει, νομίζω ότι αυτό το ζήτημα εναπόκειται πλέον στον Υπουργό των Οικονομικών, που είναι φύλακας του δημοσίου χρήματος. Αν μπορεί να κάνει αυτό το βήμα, ας το κάνει, ας υλοποιηθεί αυτή η ρύθμιση.
      Κύριε Υπουργέ, υπάρχουν δύο ζητήματα, για τα οποία θεωρώ ότι δεν έχουν δοθεί ικανοποιητικές απαντήσεις. Επανέρχομαι στο θέμα των μεσιτών. Όλες οι κατηγορίες των επιτηδευματιών που τηρούν βιβλία, τα τηρούν με δική τους ευθύνη. Αυτά τα βιβλία αφορούν τους πελάτες. Με τους μεσίτες κάνουμε μία σοβαρότατη απόκλιση. Με το διπλότυπο του βιβλίου εντολών, που συνυπογράφει και ο πελάτης, βάζουμε τον υποτιθέμενο πελάτη, όχι τον πραγματικό, να υπογράφει κι αυτός σε θεωρημένο βιβλίο της εφορίας. Αυτό είναι πράγματι σοβαρός ανασταλτικός παράγοντας. Άλλωστε, όπως είπα, πρόκειται για υποτιθέμενο πελάτη.
      Θέλω να επανέλθω στην πρόταση την οποία σας έκανα. Με ευθύνη του ο μεσίτης, όπως κάθε επιτηδευματίας θα τηρεί βιβλίο εκτελεσθεισών εντολών, όπως ισχύει για κάθε επαγγελματία είτε είναι γιατρός είτε είναι οδοντίατρος, όπως το ρυθμίζουμε, είτε είναι ενοικιαστής αυτοκινήτων είτε είναι οτιδήποτε άλλο. Το πρώτο είναι αυτό. 
      Το δεύτερο, μικροπωλητές λαϊκών αγορών. Εδώ κοίταξα την περίφημη Eπιτροπή Γεωργακόπουλου, την οποία είδα ότι ακολουθεί στην τροποποίησή σας. Και μάλιστα όταν μιλούσα και έλεγα ότι υπάρχει ένα σχέδιο και βλέπω ότι η Κυβέρνηση το ακολουθεί, είδα ότι ακολουθείτε τις προτάσεις της Eπιτροπής Γεωργακόπουλου και τις οποίες έχει θέσει μάλιστα και σε διάλογο με τους κοινωνικούς φορείς. Στην Επιτροπή Γεωργακόπουλου δεν περιλαμβάνεται αυτή η ρύθμιση. Προσέξτε. Ο υφιστάμενος νόμος, το προεδρικό διάταγμα 186, καθορίζει ότι στην άλφα κατηγορία, ανήκουν οι πρατηριούχοι υγρών καυσίμων βενζίνης και πετρελαίου, οι επιτηδευματίες που διαθέτουν τα είδη τους αποκλειστικά λιανικώς στις κινητές λαϊκές αγορές, δηλαδή όλοι οι μικροπωλητές λαϊκών αγορών, οι εκμεταλλευτές περιπτέρων και ο λιανοπωλητής ψιλικών και συναφών ειδών, εφημερίδων, περιοδικών και τσιγάρων.
      Η επιτροπή κάνει πρόταση, οι πρατηριούχοι πετρελαίου και βενζίνης να πάνε στη β’ κατηγορία και η ρύθμιση που κάνετε εσείς είναι τους μεν της βενζίνης τους κρατάτε στην πρώτη κατηγορία, τους δε του πετρελαίου τους πάτε στη β΄ κατηγορία, τους λιανοπωλητές ψιλικών και συναφών ειδών να πάνε στη β΄ κατηγορία, όπως τους πάτε. Διατηρεί η πρόταση και για τους μικροπωλητές και για τους περιπτεράδες, όπως λέμε, να είναι στην άλφα κατηγορία. Και το κάνει η επιτροπή ακριβώς επειδή δεν μπορεί να διαχωρίσει στη λαϊκή αγορά τον ένα μικροπωλητής που πουλάει νωπά ψάρια και θα είναι στην α΄ κατηγορία και τον άλλο μικροπωλητή. που θα είναι δίπλα του και θα πουλάει κατεψυγμένα ψάρια να είναι στη β΄ κατηγορία. Επομένως από πού ξεκινήσατε και κάνατε αυτήν τη ρύθμιση; Διότι τις άλλες ρυθμίσεις τις ακολουθήσατε. Για τα πρατήρια υγρών καυσίμων κάνατε ευνοϊκή ρύθμιση για τη βενζίνη. Θα υπήρχε κάποιος λόγος. Εδώ, όμως, για ποιο λόγο κάνετε αυτήν τη δομή για τους μικροπωλητές των λαϊκών αγορών; Ξέρω ότι υπάρχει πίεση- το ανέφερε και ο συνάδελφος από το Κομμουνιστικό Κόμμα- γι’ αυτούς που έχουν ψιλικά και τα συναφή είδη, γιατί υπάρχει ο ανταγωνισμός. Υπάρχουν οι άλλοι επαγγελματίες με τους μικροπωλητές που έχουν νόμιμη άδεια, γιατί μιλάμε για κατόχους νομίμου αδείας. Τι ανταγωνισμός υπάρχει; Απεναντίας αυτοί διευκολύνουν στην αγορά να είναι οι τιμές χαμηλές, να κινείται ο κόσμος, όπου δεν έχει την άνεση να πάει στα διάφορα άλλα καταστήματα να ψωνίσει φθηνά, να ψωνίσει στη λαϊκή αγορά και διευκολύνει και όλη την οικονομία. Επομένως θέλω να ξανασκεφθείτε το ζήτημα των μικροπωλητών των λαϊκών αγορών, εν όψει και του γεγονότος ότι και το σχέδιο μεταρρύθμισης που θα κληθούμε όλοι, άλλοι αντιπολιτευόμενοι, άλλοι συμπολιτευόμενοι, κάποια στιγμή να το υλοποιήσουμε, δεν προβλέπει και αυτό το γεγονός.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, πολύς λόγος έγινε και εδώ στη Βουλή και εκτός της Βουλής για τις αυξήσεις των ΔΕΚΟ. Για την αποκατάσταση της αλήθειας θέλω να σας πω ότι από τις δεκατέσσερις ΔΕΚΟ που προσφέρουν υπηρεσίες στο λαό, στους καταναλωτές, οι έξι δεν έχουν πραγματοποιήσει καμιά απολύτως αύξηση, μηδενική αύξηση. Η μία έχει μειώσει το τιμολόγιό της, οι πέντε έχουν αυξήσει το τιμολόγιό τους σε ποσοστό μικρότερο της αύξησης του τιμαρίθμου και μόνο δύο, τα ΕΛΤΑ και η Ολυμπιακή για ειδικούς λόγους και οι δύο έχουν αυξήσει τα τιμολόγιά τους, πάνω από την αύξηση του πληθωρισμού. Αυτά για την αποκατάσταση της αλήθειας και για άρση κάθε παρεξήγησης υστερόβουλης ή μη. 
      Όσον αφορά την πενταμελή επιτροπή και τον ορισμό της, θέλω να πω ότι με την υφιστάμενη νομοθεσία η επιτροπή αποτελούνταν από ένα διευθυντή, το διευθυντή της κεντρικής υπηρεσίας, έναν επιθεωρητή και έναν εκπρόσωπο του εμπορικού επιμελητηρίου, δηλαδή δύο υπαλλήλους και έναν εκπρόσωπο του φορέα.
      Σήμερα η επιτροπή αυτή γίνεται πενταμελής, προεδρεύεται από δικαστικό λειτουργό, από νομικό σύμβουλο, τον πάρεδρο του Νομικού Συμβουλίου του Κράτους, από δύο διευθυντές συγγενικών διευθύνσεων και από δύο εκπροσώπους φορέων της Κεντρικής Ένωσης Επιμελητηρίων και του Οικονομικού Επιμελητηρίου. Σαφώς κανένας δεν μπορεί να ισχυριστεί ότι ο δικαστής είναι δυνατόν να επηρεαστεί θετικά ή αρνητικά για οποιαδήποτε από τις κρίσεις του. Κάποιος τέτοιος ισχυρισμός αποδυναμώνει και το κύρος της ευρύτερα νοούμενης δικαστικής λειτουργίας, δηλαδή, του Νομικού Συμβουλίου του Κράτους.
      Αυτά θα ήθελα να κάνω ως παρατηρήσεις και πιστεύω ότι μ’ αυτά τελείωσε και η δική μου τοποθέτηση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, δεν μας απαντήσατε στα εξής: Η πενταμελής επιτροπή του άρθρου 7, έτσι όπως συντίθεται αυτήν τη στιγμή δεν παρέχει εχέγγυα αντικειμενικότητας. Γιατί τα τρία από τα πέντε μέλη προέρχονται από επιλογή του Υπουργού. 
      Και ρωτώ: Τόσο δύσκολο είναι να αντικειμενοποιήσετε τα κριτήρια επιλογής τους; Σας προτείνω λοιπόν τα εξής:
      Ο νομικός σύμβουλος του κράτους να επιλέγεται από το Νομικό Συμβούλιο του Κράτους. Είναι ένα σώμα με ενότητα και ανεξαρτησία, του οποίου μάλιστα εμείς δώσαμε και συνταγματική κατοχύρωση στην πρόσφατη αναθεώρηση. Αν είχε αυτή τη δυνατότητα δεν καταλαβαίνω για ποιο λόγο δεν δίνουμε τη δυνατότητα να επιλέγει. 
      Επίσης οι διευθυντές γιατί να μην είναι οι γενικοί διευθυντές που ξέρουμε ποιοι είναι οι συγκεκριμένοι διευθυντές και όχι να προέρχονται από την επιλογή του Υπουργού;
      Σαν κυβέρνηση που, όπως πιστεύουμε, με τη βούληση του ελληνικού λαού θα γίνουμε, μας βολεύει η διάταξη που έχετε βάλει. Θα μπορούμε να την αξιοποιήσουμε. Αλλά το ζήτημα δεν είναι πολιτικά πώς θα το αξιοποιήσεις. Το ζήτημα είναι τι οφείλεις να κάνεις.
      Σας λέμε λοιπόν ότι η διάταξη αυτή μπάζει. Μπάζει σε ένα τόσο καίριο θέμα όπως είναι το θέμα της φορολογίας, το οποίο ξέρετε ότι πάσχει από τεράστιο ζήτημα κομματικού νεποτισμού, διαφθοράς κλπ. Σας προτείνουμε, λοιπόν, μια αντικειμενοποίηση και  δεν τη δέχεστε και μας λέτε επιχειρήματα που δεν στέκουν. 
      Όσον αφορά το θέμα που σχετίζεται με τη γούνα, σας προτείναμε ορισμένα πράγματα. Κάνατε μια πρόταση και έφυγε και ο Υπουργός Δικαιοσύνης. Γιατί νομίζει ότι επιτέλεσε την αποστολή του απέναντι στους γουνοποιούς και στα προβλήματα που αντιμετωπίζουν!
      Το ερώτημα είναι απλό: Για την Κυβέρνηση και τα δημοσιονομικά της πράγματα, μετά από τόσες ληστρικές επιδρομές και τόσα χρήματα τα οποία έχει πάρει, είναι τόσο μεγάλο το θέμα να κάνει τα 7 δισεκατομμύρια 11 δισεκατομμύρια και τους έξι μήνες τρία χρόνια; Δηλαδή αν εισπράξει 11 δισεκατομμύρια ενάμιση χρόνο μετά απ’ αυτό που λέτε εν ονόματι του αγώνα που δίνουν οι γουνοποιοί, πιστεύετε ότι θα πέσει έξω το ελληνικό δημόσιο; Αυτή είναι η κοινωνική ευαισθησία της Κυβέρνησης; Έτσι αντιλαμβάνεσθε την αντιμετώπιση των προβλημάτων που αυτήν την ώρα έχει ο τόπος;
      Κύριε Υπουργέ, όταν είναι η ώρα  να χαρίσετε χρέη σε ποδόσφαιρο, σε Μέσα Μαζικής Ενημέρωσης είσθε πλουσιοπάροχοι. Τα δίνετε πάρα πολύ εύκολα. Πρόσφατα τα ζήσαμε αυτά τα πράγματα. Όταν όμως είναι να συντρέξετε ανθρώπους οι οποίοι έχουν πρόβλημα, τότε αρχίζει η «συνέπεια» της Κυβέρνησης. Τότε αρχίζει η Κυβέρνηση Σημίτη να αισθάνεται ότι πρέπει να «υπερασπισθεί» τα δημοσιονομικά πράγματα. 
      Σας το ξαναείπα και το ξανατονίζω, με τα όσα συμβαίνουν σήμερα στην Αθήνα που πλημμυρίζει, στην Αθήνα που δίνει μια άλλη εικόνα τριτοκοσμικής πόλης με δική σας ευθύνη και δική σας αβελτηρία, δεν είναι νοοτροπία αυτή για να υπηρετήσεις τον τόπο και το δημόσιο συμφέρον. 
      Η Ελλάδα μπορεί να κάνει πολύ περισσότερα απ’ αυτά που εσείς σκέπτεσθε. Πρέπει όμως να δώσετε κίνητρα στον ελληνικό λαό και ιδίως σε εκείνους που έχουν ανάγκη αυτήν τη στιγμή για να καταλάβουν ότι το κράτος τους συμπαρίσταται. Όταν αντιληφθείτε ότι δεν σας χωρίζει τίποτα από τον ελληνικό λαό, ότι ο μόνος σας αντίπαλος θα έπρεπε να είναι τα προβλήματα του ελληνικού λαού και όχι συγκεκριμένες κατηγορίες Ελλήνων, τότε τα πράγματα θα πάνε καλύτερα και για την Κυβέρνηση και για τον τόπο.
      Θα μου πείτε βέβαια γιατί εγώ αγωνιώ, γιατί η Νέα Δημοκρατία αγωνιά αν θα τα καταφέρετε καλύτερα ενώ θα είχαμε κάθε συμφέρον να σας αφήνουμε να καταρρέετε. Σας λέγω ότι ξέρουμε πολύ καλά ότι η δυστυχία μιας κυβέρνησης είναι η δυστυχία του Τόπου. Για τη Νέα Δημοκρατία ποτέ και για κανένα πολιτικό όφελος δεν πρόκειται να ζητήσουμε το κακό του ελληνικού λαού και του τόπου. Γνωρίζω ότι αυτή η νοοτροπία σας είναι παντελώς ξένη, ίσως να σας προκαλεί και θυμηδία. Αλλά είναι και αυτό άλλο ένα χαρακτηριστικό της πολιτικής ανευθυνότητας η οποία σας διακρίνει όλα αυτά τα χρόνια και η οποία δεν σας αφήνει να πάρετε τα μέτρα εκείνα τα οποία είναι απαραίτητα εν ονόματι του μέλλοντος του ελληνικού λαού.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ζήτησα να δευτερολογήσω για να κλείσουμε το λογαριασμό με τον κύριο Υφυπουργό. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Προτασσόμενη τριτολογία είναι; 
      ΑΡΙΣΤΟΤΕΛΗΣ ΠΑΥΛΙΔΗΣ: Όχι. Είναι δευτερολογία. 
      ΠΡΟΕΔΡΕΥΩΝ (Παναγιώτης Σγουρίδης): Δεν ήταν εδώ ο κ. Παυλίδης. Αλλά επειδή είναι ένας από τους τακτικούς και συνεπείς Βουλευτές του έδωσα το λόγο εκ των υστέρων. 
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ κύριε Πρόεδρε. Αλλά δεν ξέρω για ποιο λόγο δυσαρεστείσθε εσείς, κύριε Υφυπουργέ. 
       Κύριε Υφυπουργέ, θέλετε ο Υπουργός Οικονομικών να έχει ανοιχτούς λογαριασμούς; Θα κλείσουμε, λοιπόν, λογαριασμό απόψε. 
      ΠΡΟΕΔΡΕΥΩΝ (Παναγιώτης Σγουρίδης): Αυτό που λέμε «λογαρία». Θα κλείσουμε τη «λογαρία». 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υφυπουργέ των Οικονομικών επιχειρήσατε να παραπλανήσετε τη Βουλή  με τα στοιχεία τα οποία παρουσιάσατε προκειμένου να αποδείξετε ότι πρώτον η εκποίηση του κτήματος που έγινε, έγινε κατ’ ορθόδοξο τρόπο και δεύτερον ότι έγινε με σύμφωνο γνώμη της Νομαρχιακής Αυτοδιοίκησης και ειδικώς του κυρίου νομάρχου.
      Καταθέσατε ένα έγγραφο το οποίο παραδόξως, κύριε Πρόεδρε, διενεμήθη και στους κυρίους συναδέλφους. Πρώτη φορά γίνεται αυτό. Το θεωρείτε λοιπόν ότι είναι ιδιαιτέρας σημασίας.
      Ας το διαβάσουμε να δούμε τι λέγει. Το έγγραφο αυτό, κύριε Υφυπουργέ, είναι απάντηση του προϊσταμένου της διεύθυνσης υποδομών και τεχνικών έργων της Νομαρχίας Δωδεκανήσου, του κ. Στεφανόπουλου και απευθύνεται, κύριε Πρόεδρε, στον ιδιώτη, στην εταιρεία η οποία ερωτά ποιοι είναι οι όροι δομήσεως. Και ερωτά ακόμη ο ιδιώτης αν έχει αυτή η Υπηρεσία αντίρρηση για την εκποίηση. Αυτό το έγγραφο ως θέμα έχει «παρέχονται πληροφορίες –απάντηση σε αίτησή σας». Και ποιες είναι οι πληροφορίες; Οι όροι δομήσεως και  ότι όσον αφορά την άποψη της υπηρεσίας μας στο ερώτημα, βάσει των προβλεπομένων από τις διατάξεις του άρθρου 3 του ν.δ. 1018/71 δεν έχουμε αντίρρηση –λέγει η υπηρεσία- για την εκποίησή του. Αυτή είναι απάντηση στον ιδιώτη. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η Νομαρχιακή Αυτοδιοίκηση, Διεύθυνση τάδε. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υφυπουργέ, με «τσιγκλάτε». Της Πολεοδομίας δεν της πέφτει λόγος για την εκποίηση δημοσίου κτήμάτος. Είσθε και Υφυπουργός των Οικονομικών. Πέρασα και εγώ από την καρέκλα σας. Εμένα θα μου πει ο πολεοδόμος εάν θα εκποιηθεί δημόσιο κτήμα; Δεν έχετε Κτηματική Εταιρεία του Δημοσίου, δεν έχετε Κτηματική Υπηρεσία; Τι μας τα λέτε αυτά; Επικαλείσθε μάλιστα και στην απόφασή σας αυτό το έγγραφο για να παραπλανήσετε τη Βουλή; Και το βάζετε και στην απόφαση την οποία υπέγραψαν τρεις Υπουργοί; Μνημονεύετε μάλιστα -και εδώ είναι το περίεργο- το ν. 4377/29 ο οποίος τι λέει; «Δημόσια κτήματα δύνανται να παραχωρηθώσιν προτάσει του Διοικητικού Συμβουλίου του ΕΟΤ και μετ’ απόφασιν του Υπουργικού Συμβουλίου» - έχετε απόφαση του Υπουργικού Συμβουλίου;- «προς τον σκοπόν ιδρύσεως νέων ξενοδοχειακών επιχειρήσεων άνευ δημοπρασίας». Λέγει ακόμη. «Το τίμημα καθορίζεται πάλι υπό του Υπουργικού Συμβουλίου κατόπιν ητιολογημένης γνωματεύσεως επιτροπής αποτελουμένης από τον Νομάρχη ως Πρόεδρο». ‘Ομως, ουδέποτε συνήλθε αυτή η επιτροπή για να αποφανθεί. Πού το βγάλατε το τίμημα; Αφού λοιπόν επικαλείστε τον ν. 4377, εφαρμόστε τον. Μάλιστα διευκρινίζω και πάλι. Να το πάρει ο ιδιώτης και να κάμει επένδυση, αλλά όμως να το πάρει με τρόπο καθαρό, με τρόπο νόμιμο και να γίνει αυτό για το οποίο φωνάζουμε όλοι κύριοι συνάδελφοι. Ο ν. 973 λέγει ότι το 75% εκ του προϊόντος εκποιήσεως –εν προκειμένω έχουμε ένα λογαριασμό της τάξεως του 1.300.000 ευρώ- γυρίζει στο ταμείο της Νομαρχίας και εν προκειμένω της Δωδεκανήσου για να χρησιμοποιήσει αυτά τα ποσά ως ο νόμος ορίζει και του οποίου νόμου την πατρότητα έχω εγώ κύριε Φωτιάδη. Επί Αθανασίου Κανελλοπούλου ως Υπουργού εγώ πέρασα τη διάταξη. Είναι νόμος του κράτους μας. Και έγινε αυτό προκειμένου να καλύψει ανάγκες προπάντων των μικρών νησιών και μάλιστα σε έργα υποδομής. Είναι σαφής ο νόμος. Από όλα αυτά τι εκάματε εσείς; 
      Δεν είμαι της άποψης να κρατάτε εκεί τη γη «παλουκωμένη». Δώστε την. Δώστε την όμως καθαρά και εφαρμόσθε το νόμο.
      Δεν μου απαντήσατε. Το χρήμα από αυτήν την εκποίηση θα γυρίσει ως ο νόμος λέγει, στην «κάσα» του Νομού Δωδεκανήσου, στους Δωδεκανησίους;
      Φωνάζαμε τόση ώρα για τους Καστοριανούς και καλώς πράξαμε. Υπάρχει πρόβλημα. Πως θα γίνει μ’ αυτήν την ιστορία; Να μη φωνάξουμε και για όλους τους νησιώτες που τους ζούμε καθημερινά και περιμένουν από αυτά, κύριε Φωτιάδη, για να «ξελασπώσουν; Δεν απαντήσατε, κύριε Φωτιάδη. 
      Παραπλανήσατε ή μάλλον επιχειρήσατε να απαντήσετε στο Kοινοβούλιο και να μας χρυσώσετε μετέπειτα το χάπι, εξαναγκασθείς από την πίεσή μου να δηλώσετε επιτέλους –και υποθέτω ότι πια αυτό είναι και η τελευταία σας δήλωση- ότι οι συντελεστές του ΦΠΑ θα παραμείνουσι ως έχουσι…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Εξηναγκάσθητε, κύριε Υπουργέ. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι πολύ κακό άνθρωπος που δεν γνωρίζει νομικά να προσπαθεί να κάνει νομικές αναλύσεις. Εγώ σας συμβούλεψα έστω σε δέκα δευτερόλεπτα, θα σας έδινε την απάντηση ο κ. Παυλόπουλος …
      ΑΡΙΣΤΟΤΕΛΗΣ ΠΑΥΛΙΔΗΣ: Θα γυρίσει το χρήμα ναι ή όχι;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλίδη, με τις φωνές σας δεν κάνετε τίποτα. Δικολάβο έχετε για σύμβουλό σας, ο οποίος δεν γνωρίζει να διαβάζει ούτε τους νόμους. Γιατί πήρε το αρχείο των νόμων του 1929 και τον αντέγραψε. Ο νόμος αυτός έχει αλλάξει δεκάδες φορές από το 1929 μέχρι τώρα. Και μου διαβάζετε το κείμενο του νόμου, όπως υπήρχε τότε. Αγνοείτε ότι οι αρμοδιότητες του Yπουργικού Συμβουλίου έχουν μεταβιβαστεί στους αρμοδίους υπουργούς, παλαιότερα ήταν άλλες αρμοδιότητες, γιατί το μνημονεύσατε, ενδεικτικά το λέω αυτό. Ε, λοιπόν, ρωτήστε κάποιο δικηγόρο και μη κάνετε το δικηγόρο εσείς. 
      ΑΡΙΣΤΟΤΕΛΗΣ ΠΑΥΛΙΔΗΣ: Μα, τι λέτε; 
      ΠΡΟΕΔΡΕΥΩΝ  (Παναγιώτης Σγουρίδης): Σας παρακαλώ, κύριε Παυλίδη. 
      Και να μη γράφεται καμιά διακοπή στα Πρακτικά παρακαλώ
      ΑΡΙΣΤΟΤΕΛΗΣ ΠΑΥΛΙΔΗΣ: ….
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλίδη μάθετε να διαβάζετε γιατί δεν ξέρετε να διαβάζετε. Και σας δικαιολογώ ότι δεν ξέρετε να διαβάζετε νόμους. Ρωτήστε κάποιο νομικό που ξέρει να διαβάζει τους νόμους. 
      Σας το λέω πάρα πολύ απλά. Ρωτήστε το διακεκριμένο νομικό Παυλόπουλο…
      ΑΡΙΣΤΟΤΕΛΗΣ ΠΑΥΛΙΔΗΣ: … 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη,  Κατ’ αρχήν τίθεται θέμα κοινοβουλευτικού ελέγχου. Δεν είναι θέμα του παρόντος νομοσχεδίου. Άρα, αν δεν έχετε να απαντήσετε πλην της απαντήσεως που δώσατε ότι πρέπει να διαβάσετε σωστά τους νόμους, να μη συνεχίσετε. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω επομένως, κύριε Πρόεδρε, αλλά αυτό έπρεπε να το κάνουμε από την αρχή και να μη συζητήσουμε καθόλου. Γιατί ο κ. Παυλίδης ήρθε εδώ να δημιουργήσει μόνο εντυπώσεις για να δημιουργήσει πρωτοσέλιδα. Σας πληροφορώ ότι ατυχήσατε. Χάσατε την πρώτη είδηση στις εφημερίδες! 
      ΠΡΟΕΔΡΕΥΩΝ (Παναγιώτης Σγουρίδης) : Καλώς. 
      Κηρύσσεται περαιωμένη η συζήτηση επί της ενότητας των άρθρων 1 έως και 15 και εισερχόμαστε στη ψήφισή τους κεχωρισμένως.
      Ερωτάται το Τμήμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 1 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία,  ως έχει. 
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία,  ως έχει. 
      Ερωτάται το Τμήμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 6 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό  κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό, κατά πλειοψηφία, ως έχει. 
      Ερωτάται το Τμήμα: Γίνεται δεκτό το άρθρο 14, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το άρθρο 15, όπως τροποποιήθηκε από τον κύριο Υπουργό.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΘΕΟΔΩΡΟΣ ΣΚΡΕΚΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Κύριοι συνάδελφοι εισερχόμαστε στις τροπολογίες. 
      Κύριε Υπουργέ, υπάρχουν τρεις εκπρόθεσμες τροπολογίες. Θα κάνετε καμιά τροπολογία από τις εκπρόθεσμες δεκτή;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): ‘Oχι.
      ΠΡΟΕΔΡΕΥΩΝ (Παναγιώτης Σγουρίδης): Υπάρχουν και τέσσερις εμπρόθεσμες τροπολογίες. Θα κάνετε καμιά δεκτή, κύριε Υπουργέ; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καμιά απολύτως.
      ΠΡΟΕΔΡΕΥΩΝ (Παναγιώτης Σγουρίδης): Είθισται για τις εμπρόθεσμες τροπολογίες όποιος εκ των συναδέλφων θέλει να τοποθετηθεί, δεν τίθενται σε ψηφοφορία εφόσον έχουν και οικονομικό κόστος. 
      Ερωτώ, ποιος από τους συναδέλφους θέλει να αναπτύξει κάποια τροπολογία;
      Ορίστε, κύριε Αγγελή, ποια τροπολογία θέλετε να αναπτύξετε. Υπάρχουν τέσσερις τροπολογίες και σε όλες έχετε υπογράψει.
      ΑΝΕΣΤΗΣ ΑΓΓΕΛΗΣ: Βεβαίως. Και τις τέσσερις μαζί σε μισό δευτερόλεπτο.
      ΠΡΟΕΔΡΕΥΩΝ (Παναγιώτης Σγουρίδης): Σας δίνω το λόγο για δύο λεπτά.
      ΑΝΕΣΤΗΣ ΑΓΓΕΛΗΣ: Ουσιαστικά, κύριε Πρόεδρε, αγαπητοί συνάδελφοι, αν υιοθετηθεί το πνεύμα των τροπολογιών –ουσιαστικά είναι το πνεύμα το οποίο εκφράζουν οι γουνοποιητικές επιχειρήσεις- σήμερα θα πανηγύριζε η Βουλή για μία ρύθμιση η οποία θα ανταποκρινόταν στα κοινωνικά δεδομένα τα οποία διαγράφονται στο Νομό Καστοριάς. Δυστυχώς ο κύριος Υπουργός ήταν αρνητικός. Φαίνεται ότι το πρόβλημα των γουνοποιών θα το κληρονομήσει κάποια άλλη κυβέρνηση, η οποία θα έχει και την τόλμη και το θάρρος να ανταποκριθεί στην επίλυση αυτού του ζωτικού προβλήματος για την περιοχή. 
      ΠΡΟΕΔΡΕΥΩΝ (Παναγιώτης Σγουρίδης): Ο πατέρας μου έλεγε «μεγάλη μπουκιά φάε, μεγάλη κουβέντα μη λες».
      ΑΝΕΣΤΗΣ ΑΓΓΕΛΗΣ: Εμείς λέμε μεγάλη κουβέντα. Δεν το λέμε, όμως, μόνο εμείς, αλλά όλος ο ελληνικός λαός. Και δεν χρειάζεται, κύριε Πρόεδρε, να αναφερθούμε σε χίλια δυο γεγονότα που συνηγορούν υπέρ των απόψεών μας. Εν πάση περιπτώσει, όμως, τις μεγάλες μπουκιές τις τρώνε άλλοι. Τις τρώνε μάλιστα με πολύ μεγάλη όρεξη. 
      Κλείνοντας θα ήθελα να πω το εξής: Τουλάχιστον περίμενα, κύριε Υπουργέ, στην τάξη των εκτροφέων γουνοφόρων ζώων να επιδείξετε ευαισθησία. Δυστυχώς δεν την επιδείξατε. Να είσαστε καλά.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο για δύο λεπτά. 
      ΑΓΓΕΛΟΣ ΤΖΕΚΗΣ: Κύριε Πρόεδρε, πιστεύω ότι αυτές οι τροποποιήσεις θα έπρεπε να γίνουν αποδεκτές από την Κυβέρνηση. Εξάλλου μας έχει κάνει τέτοια ανάλυση όλες αυτές τις μέρες η Κυβέρνηση διά του κυρίου Υπουργού ότι ακούει τις φωνές των κοινωνικών φορέων. Προσπαθούσε να μας πείσει ότι όλο το υπόλοιπο σχέδιο νόμου, που συζητήσαμε, ήταν απόρροια του κοινωνικού διαλόγου, των προτάσεων των κοινωνικών φορέων. Αυτές οι τροποποιήσεις είναι προτάσεις των κοινωνικών φορέων της περιοχής. Δεν τις κάνατε αποδεκτές και ακριβώς εδώ είναι και η επιλογή σας: Ταξική πολιτική, κύριε Υπουργέ. 
      Εδώ πριν από μία εβδομάδα τριακόσια δισεκατομμύρια. Θα σας συνοδεύει αυτή η χαριστική ρύθμιση που κάνατε σε μερικές δεκάδες, εκατοντάδες μπορώ να σας πω, οικοδομικές επιχειρήσεις. Μπροστά, όμως, στο δράμα που ζουν αυτές οι χιλιάδες των κατοίκων της συγκεκριμένης περιοχής δεν δείξατε την ανάλογη ευαισθησία. 
      Γι’ αυτόν ακριβώς το λόγο σας επαναλαμβάνω για μια ακόμη φορά το εξής: Ο λαός πιστεύω ότι θα βγάλει τα συμπεράσματά του και για τη δική σας την πολιτική, αλλά και για την πολιτική της Νέας Δημοκρατίας. Διότι καλά είπε ο κύριος Πρόεδρος, μεγάλη μπουκιά φάε, μεγάλη κουβέντα μη λες, γιατί οι ρυθμίσεις μπορούσαν να δώσουν οριστικό διέξοδο και όταν έγιναν. Για τις προηγούμενες μιλάω. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς έχει το λόγο. 
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. 
      Κύριε Υπουργέ, πριν από λίγο επικαλεστήκατε ότι οι γουνοποιοί της Καστοριάς σας έστειλαν μια επιστολή, η οποία είναι ευχαριστήρια. Μου φαίνεται ότι -νομικός είστε, άλλους παρατηρείτε αν ξέρουν τα νομικά και τα διαβάζουν καλά- δεν τη διαβάσατε καλά την επιστολή. 
      Σας τονίζω ότι θα έπρεπε να παρατηρήσετε ιδιαίτερα το τι σας γράφουν στην τρίτη παράγραφο που σας ζητούν απεγνωσμένα, αφού σας ευχαριστούν που επιτέλους ασχοληθήκατε με το θέμα, να επιμηκυνθεί κατά το δυνατόν το θέμα των τριών δόσεων, δηλαδή της αποπληρωμής, από τους τρεις μήνες τουλάχιστον σε τρία χρόνια. Διότι μόνο έτσι θα μπορέσουν να ανταποκριθούν στις υποχρεώσεις και να μην αφανιστεί ο κλάδος. 
      Σας πληροφορώ ότι –από επίσκεψή μου στο νομό την περασμένη εβδομάδα- ήδη στις χίλιες διακόσιες εβδομήντα επιχειρήσεις γούνας έχουν αρχίσει άπειρες κατασχέσεις και μέρα με τη μέρα ο κλάδος αφανίζεται. Είναι η μοναδική ευκαιρία, όταν βλέπετε όλες οι πτέρυγες της Βουλής να συμφωνούν στη στήριξη αυτού του τόσο σημαντικού και ζωτικού εθνικού κεφαλαίου που λέγεται Νομός Καστοριάς, γουνοποιοί Νομού Καστοριάς, ακριτική περιοχή που πρέπει να ζήσει, να μην αλβανοποιηθεί, να δώσει την ευκαιρία, τη δύναμη αλλά και τη δυνατότητα σε αυτές τις οικογένειες να μείνουν με τα παιδιά τους στην περιοχή και να μην έρθουν εδώ και αυξήσουν τις ορδές των ανέργων που λειτουργούν στα αστικά κέντρα και ιδιαίτερα στην Αθήνα. Πνίξατε την Αθήνα με τα νερά σήμερα. Δεν μπορούσαμε να φθάσουμε στη Βουλή με κανέναν τρόπο. Ε, πνίξτε και τους γουνοποιούς στα χρέη τους να δούμε τι θα καταλάβει η Κυβέρνηση του κ. Σημίτη που γενικώς εύκολα ανοίγει τους διαύλους της λογικής ότι έχει κοινωνική ευαισθησία και κοινωνική διάθεση συμπαράστασης σε όλους τους μικρούς κλάδους. 
      Θυμάται όμως να συμπαρίσταται στους κλάδους και στους έχοντες και κατέχοντες, κυρίως καναλάρχες, με 300 δισεκατομμύρια εξυπηρετήσεις από τη δική σας πλευρά του Υπουργείου και αδυνατεί τα 7 δισεκατομμύρια να τα κάνει 11 δισεκατομμύρια, ώστε να μπορέσει να στηρίξει έναν κλάδο που αφανίζεται, έναν κλάδο που κάποτε, κύριε Υπουργέ, αποτελούσε –κυριολεκτώ σ’ αυτό που σας λέω- την περηφάνια της ελληνικής κοινωνίας. 
      Ήταν ο κλάδος που έφερνε στην Ελλάδα 35 τρισεκατομμύρια σε ετήσια βάση. Ούτε η ναυτιλία μας δεν είχε τέτοιες δυνάμεις. Είχε μια ατυχία τα τελευταία χρόνια. Υπάρχει μια ανάκαμψη του κλάδου σε όλα τα μήκη και τα πλάτη. Ιδιαίτερα στο δυτικό κόσμο όλες οι γουνοποιητικές επιχειρήσεις προχωρούν και εσείς ούτε τις εκτροφές των γουνοποιών ζώων βοηθάτε ούτε και τους ίδιους τους γουνοποιούς να κρατήσουν τις οικογένειές τους και τις επιχειρήσεις τους θέλετε για το μέλλον αυτού του τόπου. Επιτέλους δείξτε την ευαισθησία που επιβάλλετε. Αφήστε τα μεγάλα λόγια και είναι ώρα για έργα.
       Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν μπορώ να καταλάβω γιατί με προκαλείτε, στο τέλος μιας συζήτησης που ήταν ιδιαίτερα ευνοϊκή. Επειδή με προκαλείτε λοιπόν, θα σας πω ότι βοά η Καστοριά ότι τις ρυθμίσεις που κάνατε το 1993, τις κάνατε για συγκεκριμένους στους οποίους δώσατε δάνειο μια εβδομάδα πριν. Και αυτά δεν τα γνωρίζω εγώ, τα άκουσα από  Καστοριανούς. 
      Μη λέτε, λοιπόν, ότι ρυθμίσεις οι οποίες οδηγούν στη διαγραφή του χρέους μέχρι 90% δεν είναι επιεικείς και ορθές. Από εκεί και πέρα είναι δικαίωμά σας να πλειοδοτείτε αλλά δεν έχετε δυνατότητα και το δικαίωμα τα χρήματα του ελληνικού λαού να το διαχειρίζεστε εσείς. Υπάρχει η Κυβέρνηση, υπάρχει το Υπουργείο Οικονομικών το οποίο τα διαχειρίζεται.
      Θέλω να σας πω και να επαναλάβω –γιατί εδώ στη Βουλή θα πρέπει να καταλαβαινόμαστε- ότι η συγκεκριμένη ρύθμιση ήταν αποτέλεσμα συζήτησης και αποδοχής απ’ όλους τους Βουλευτές της περιοχής και από τους ίδιους τους εκπροσώπους. 
      ΓΕΩΡΓΙΟΣ ΓΑΡΟΥΦΑΛΙΑΣ: Εσείς τα χαρίζετε στους επαΐοντες. Εδώ το σωματείο δεν συμφωνεί, κύριε Υπουργέ. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ήταν και του παρόντος και των απόντων. Το έγγραφο το κατέθεσα εγώ. Οι άνθρωποι εξέφρασαν την ευχαρίστησή τους. Διαβάστε το. Ψηφίστηκε. 
      ΓΕΩΡΓΙΟΣ ΓΑΡΟΥΦΑΛΙΑΣ: Να το διαβάσετε εσείς. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν το καταθέσατε εσείς, εγώ το κατέθεσα στη Βουλή. Δεν έχω διακόψει κανέναν στη Βουλή. Δεν μπορούν, κύριε Πρόεδρε, να ακούσουν την αλήθεια. Δεν έχουν μάθει να ακούν και δεν θέλουν να ακούσουν τη συγκεκριμένη αλήθεια, έχουν δυσαρεστηθεί, επειδή έχουν μείνει ικανοποιημένοι οι γουνοποιοί από τη ρύθμιση την οποία ψηφίσαμε όχι αυτή με την παράταση αλλά αυτή που ψηφίσαμε μέσα στην επιτροπή. Μετά τη συνεδρίαση της επιτροπής που ψήφισε εξέφρασαν την ευχαρίστησή τους και απλώς παρακαλούν να γίνει επιπλέον παράταση της προθεσμίας, κάτι το οποίο αποδεχθήκαμε. 
      ΑΓΓΕΛΟΣ ΤΖΕΚΗΣ: Εδώ είναι οι γουνοποιοί. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όσον αφορά την τροπολογία δεν μπορεί, κύριε συνάδελφε, να γίνει δεκτή.  Δεν μπορεί να ζητάτε οι εκτροφείς των γουνοφόρων να έχουν ακόμη πιο ευνοϊκή ρύθμιση μέσα στην ευνοϊκή ρύθμιση. Δηλαδή θα έχουν ευνοϊκότερη ρύθμιση απ’ αυτήν που έχουν όλοι οι άλλοι γουνοποιοί. Να έχουν τη ρύθμιση την κατ’ εξοχήν ευνοϊκή. 
      Αυτό δεν μπορεί να γίνει, γιατί είναι μια κοινωνία χιλίων τριακοσίων ανθρώπων. Την ίδια αντιμετώπιση πρέπει να έχουν όλοι και δεν μπορούμε να λέμε ότι ο ένας θα πληρώσει 60% ή 70% πάνω από τα 30 εκατομμύρια δραχμές χρέος και ότι ειδικά μια ομάδα έξι επιχειρηματιών θα τους φωτογραφίσουμε και θα πούμε ότι εσείς δεν θα πληρώσετε 60% αλλά 50%. Δεν μπορεί να γίνει αυτό. Δεν μπορεί να γίνει μια τέτοια φωτογραφική ρύθμιση.
      ΓΕΩΡΓΙΟΣ ΓΑΡΟΥΦΑΛΙΑΣ: Είναι σαράντα τρεις. Δεν είναι έξι, κύριε Υπουργέ.
      ΑΝΕΣΤΗΣ ΑΓΓΕΛΗΣ: Θα ήθελα το λόγο, κύριε Πρόεδρε, επί προσωπικού. 
      ΠΡΟΕΔΡΕΥΩΝ (Παναγιώτης Σγουρίδης):  Μετά, κύριε Αγγελή.
      Ορίστε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Είναι προφανές ότι ο κύριος Υπουργός εξ ιδίων –και ομιλώ για την Κυβέρνηση Σημίτη- κρίνει τα αλλότρια. Η Κυβέρνηση Σημίτη από το 1997 –το έχω πει και το επαναλαμβάνω- είναι η Κυβέρνηση που με συγκεκριμένες ρυθμίσεις έχει εισαγάγει στην  Ελλάδα το θεσμό -φυσικά εντός εισαγωγικών- της «θεμιτής παρανομίας».
      Υπάρχουν παρανομίες, που τις θεραπεύει με νομοθετικές ρυθμίσεις. 
      Θα φέρνω πάντα το παράδειγμα του ν. 2522/1997. Ποια χώρα, έστω και τύπου Μπανανίας, στον κόσμο έχει ρύθμιση σύμφωνα με την οποία και όταν ακυρώνεται ένας διαγωνισμός έργου ή προμήθειας και αποδεικνύεται ότι παρανόμως ανετέθη σε κάποιον, αυτός που παρανόμως το πήρε να το συνεχίζει μέχρι το τέλος και αυτός που δικαιώνεται να αποζημιώνεται; Δηλαδή και αυτός ο οποίος παρανομεί, εξυπηρετείται και η Ελλάδα πληρώνει δύο φορές το ίδιο έργο και την ίδια προμήθεια. Το λέω για να το θυμάται ο κύριος Υπουργός όταν μιλάει για ρυθμίσεις που η  Νέα Δημοκρατία, όπως λέει, έκανε για συγκεκριμένους. 
      Επίσης, εδώ, μέσα στη Βουλή, ρυθμίσατε ή δεν ρυθμίσατε χρέη ΠΑΕ και τόσα άλλα; Τους τα χαρίσατε, ναι ή όχι; Και μιλάμε για εκατοντάδες δισεκατομμυρίων. Τα ρυθμίσατε χρονικά, ναι ή όχι; 
      Mας λέτε  ότι είναι ικανοποιημένοι οι γουνοποιοί. Το πόσο ικανοποιημένοι είναι θα το δει ο κ. Πετσάλνικος το Σαββατοκύριακο που θα πάει στην Καστοριά και αν δεν έρθετε σε κάνα δυο μήνες εδώ, κύριε Υπουργέ, να ρυθμίζετε τα ίδια πράγματα να μας το πείτε. 
      Εγώ όμως σας ρωτώ πολύ απλά πράγματα. Λέτε ότι είστε ικανοποιημένος. Εγώ σας προτείνω κάτι άλλο: Τα 7 δισεκατομμύρια να γίνουν 11 δισεκατομμύρια και οι έξι μήνες να γίνουν τρία χρόνια. Για ενάμιση χρόνο και 4 δισεκατομμύρια παραπάνω θα φτωχύνει το ελληνικό δημόσιο; Αυτό είναι το δημοσιονομικό σας πρόβλημα; Δεν μου απαντήσατε σ’ αυτήν την πρόταση. Γιατί την αρνείστε; Είναι η πρόταση των γουνοποιών. Δεν θα μας δώσετε μία απάντηση; 
      Λέτε ότι είναι ικανοποιημένοι μ’ αυτό που κάνατε. Δεν είναι ικανοποιημένοι. Αλλά και αν το νομίζετε εγώ σας λέω γιατί αυτήν τη λύση που εμείς σας προτείνουμε ως Νέα Δημοκρατία και είναι λύση από την αλληλογραφία των γουνοποιών, εσείς την αρνείστε; 
      Κατά τα άλλα θα είστε κοινός συκοφάντης εάν δεν αποκαλύψετε τώρα στη Βουλή για ποιους συγκεκριμένους σας είπαν στην Καστοριά: Ορίστε κύρος Υπουργού ο οποίος έρχεται και μεταφέρει κουτσομπολιά της γειτονιάς μέσα στη Βουλή των Ελλήνων. Εάν θέλετε να είστε εντάξει με τον εαυτό σας -αλλιώς θα είστε συκοφάντης- θα πρέπει να μας πείτε τους κυρίους που σας τα είπαν και για ποιους συγκεκριμένους έγινε η ρύθμιση. Aλλιώς είστε κοινός συκοφάντης και λυπούμαι που το λέω.
      ΠΡΟΕΔΡΕΥΩΝ (Παναγιώτης Σγουρίδης): Κύριε Αγγελή, έχετε ένα λεπτό να μας πείτε σε τι συνίσταται το προσωπικό θέμα.
      ΑΝΕΣΤΗΣ ΑΓΓΕΛΗΣ: Βέβαια, είναι σχετικό το θέμα, αλλά…
      ΠΡΟΕΔΡΕΥΩΝ (Παναγιώτης Σγουρίδης): Είπατε ότι έχετε προσωπικό θέμα.
      ΑΝΕΣΤΗΣ ΑΓΓΕΛΗΣ: Επικαλέστηκε ο κύριος Υπουργός ότι συμφωνήσαμε όλοι οι παρόντες στη συγκεκριμένη πρόταση του Υπουργείου σε μία σύσκεψη που έγινε μετά από αιτήματα των γουνοποιών, τα οποία είναι βέβαια εδώ και δύο χρόνια. Όταν έγινε το σχέδιο, θυμάστε ότι βρεθήκαμε, αλλά η συζήτηση έγινε κάτω από δυσμενείς όρους για όλους. Δεν είναι έτσι. Εμείς λέμε ότι η Βουλή νομοθετεί. Εδώ το συζητήσαμε, εκφράσαμε τις απόψεις μας και είναι αυτές που επισήμως καταθέσαμε κατά τη διάρκεια του διαλόγου. 
      ΘΕΟΔΩΡΟΣ ΣΚΡΕΚΑΣ: Εάν ήταν ευχαριστημένοι οι γουνοποιοί γιατί κατέβηκαν στην επιτροπή και εδώ τώρα για να ακούσουν;
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το συγκεκριμένο σχέδιο της τροπολογίας το παρέλαβαν οι εκπρόσωποι των φορέων, εξεδήλωσαν την ικανοποίησή τους στα Μέσα Μαζικής Επικοινωνίας, στα οποία μίλησα και εγώ. Υπήρξε μία πλήρης ικανοποίηση στη συγκεκριμένη χρονική στιγμή. 
      Από εκεί και πέρα όταν ικανοποιήσεις το αίτημά σου κατά 90%, θέλεις το 100%. Εγώ δεν είπα ότι δεν ήθελαν την πλήρη διαγραφή. Την πλήρη διαγραφή επιθυμούσαν κατ’ αρχήν οι γουνοποιοί, να μην πληρώσουν ούτε μία δραχμή.
      ΑΓΓΕΛΟΣ ΤΖΕΚΗΣ: Των προσαυξήσεων.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όμως και η διαγραφή μέχρι 90% των χρεών, πιστεύω ότι αποτελεί την πιο γενναία απόφαση της Βουλής τα τελευταία χρόνια.
      ΓΕΩΡΓΙΟΣ ΓΑΡΟΥΦΑΛΙΑΣ: Το χρονοδιάγραμμα αποπληρωμής ζητήσαμε.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί των τροπολογιών.
      Εισερχόμαστε στην ψήφιση του ακροτελεύτιου άρθρου όπως τροποποιήθηκε από τον κύριο Υπουργό.
      Ερωτάται το Τμήμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Συνεπώς το νομοσχέδιο αυτό του Υπουργείου Οικονομίας και Οικονομικών: «Απλουστεύσεις στον Κώδικα Βιβλίων και Στοιχείων, στον τρόπο απόδοσης του Φόρου Προστιθέμενης Αξίας και άλλες ρυθμίσεις» έγινε δεκτό επί της αρχής, επί των άρθρων και αναβάλλεται η ψήφισή του στο σύνολο σε άλλη συνεδρίαση.
      Κύριοι συνάδελφοι, έχουν διανεμηθεί τα Πρακτικά της 30ης Ιουλίου 2002, της 21ης Αυγούστου 2002, της 22ας Αυγούστου 2002 και ερωτάται το Τμήμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της 30ης Ιουλίου 2002, της 21ης Αυγούστου 2002, της 22ας Αυγούστου 2002  επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.39΄, λύεται η συνεδρίαση για αύριο ημέρα Τετάρτη 4 Σεπτεμβρίου 2002 και ώρα 10.30΄, με αντικείμενο εργασιών του Τμήματος: νομοθετική εργασία μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Οργάνωση της αγοράς πετρελαιοειδών και άλλες διατάξεις».
       Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 3-9-2002   ΣΕΛ.

