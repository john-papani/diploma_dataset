ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΕ΄
Παρασκευή 8 Νοεμβρίου 2002
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Υμηττού, από το 11 Δημοτικό Σχολείο Κερατσινίου, το 1ο Γυμνάσιο Υμηττού και το 9ο Γυμνάσιο Ιλίου Αττικής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 11 Νοεμβρίου 2002.
4. Συζήτηση επικαίρων ερωτήσεων.
α) Προς τον Πρωθυπουργό, σχετικά με τις ενστάσεις των εμπειρογνωμόνων της «EUROSTAT» για τα ελληνικά δημοσιονομικά μεγέθη κ.λπ., σελ. 
β) Προς τον Υπουργό Περιβάλλοντος, Χωροταξίας και Δημοσίων Έργων:ι) σχετικά με την καθυστέρηση των μελετών για τα έργα του οδικού δικτύου του Νομού Εύβοιας, σελ.
ιι)σχετικά με τις προθέσεις του Υπουργείου για τη δημιουργία ενιαίου διαχειριστικού φορέα υδάτινων πόρων στη Δυτική Λοκρίδα κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την απομάκρυνση του σκουπιδότοπου που βρίσκεται κοντά στην πόλη της Λευκάδας κ.λπ., σελ. 
δ) Προς τον Υπουργό Τύπου και Μέσων Μαζικής Ενημέρωσης, σχετικά με καταγγελίες για αργόμισθους δημοσιογράφους που υπηρετούν στο Υπουργείο, σελ.
5. Συζήτηση επερώτησης:
Προς τον Υπουργό Οικονομίας και Οικονομικών, σχετικά με την οικονομική πολιτική της Κυβέρνησης στην εξαγωγική δραστηριότητα, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
α) Διαρκής Επιτροπή Οικονομικών της Βουλής καταθέτει την έκθεσή της στο σχέδιο νόμου: «Προϋπολογισμός Δαπανών της Βουλής για το οικονομικό έτος 2003 και Απολογισμός Δαπανών της Βουλής για το οικονομικό έτος 2001», σελ.
β) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών «Σύσταση Ανωνύμου Τραπεζικής Εταιρείας με την επωνυμία Ταχυδρομικό Ταμιευτήριο Ελλάδας Ανώνυμη Τραπεζική Εταιρεία και άλλες διατάξεις», σελ.
ΟΜΙΛΗΤΕΣ
Α. Επί των Επικαίρων Ερωτήσεων:
α) Προς τον Πρωθυπουργό.
ΕΒΕΡΤ Μ., σελ.
ΧΡΙΣΤΟΔΟΥΛΑΚΗΣ Ν., σελ.
β) Προς του Υπουργούς.
ΚΑΛΛΙΩΡΑΣ Η., σελ.
ΚΑΡΑΤΖΑΦΕΡΗΣ Γ., σελ.
ΠΑΠΑΔΗΜΑΣ Λ., σελ.
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΣΤΡΙΦΤΑΡΗΣ Σ., σελ.
ΤΣΑΚΛΙΔΗΣ Ι., σελ.
Β. επί της Επερώτησης:
ΑΛΟΓΟΣΚΟΥΦΗΣ Γ., σελ.
ΚΑΛΛΙΩΡΑΣ Η., σελ.
ΚΑΣΣΙΜΗΣ Θ., σελ.
ΚΩΝΣΤΑΝΤΙΝΟΥ Φ., σελ.
ΚΩΣΤΟΠΟΥΛΟΣ Δ., σελ.
ΜΗΤΣΟΤΑΚΗΣ Κ. ,σελ.
ΝΙΚΟΛΟΠΟΥΛΟΣ Ν., σελ.
ΡΕΓΚΟΥΖΑΣ Α., σελ.
ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ  ΒΟΥΛΗΣ
      Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ’
      ΣΥΝΕΔΡΙΑΣΗ  ΙΕ΄
      Παρασκευή 8 Νοεμβρίου 2002
      Αθήνα, σήμερα στις 8 Νοεμβρίου 2002, ημέρα Παρασκευή και ώρα 10.50’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τοn κ. Ηλία Καλλιώρα, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Οιτύλου ζητεί τον αποχαρακτηρισμό της περιοχής του Διρού ως Α και Β ζώνης και την επίλυση του προβλήματος του φωτισμού και εξαερισμού των σπηλαίων.
      2) Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Ασπροπύργου Αττικής διαμαρτύρεται για ελλείψεις σε εκπαιδευτικό προσωπικό από τα Δημοτικά Σχολεία του Δήμου του.
      3) Ο Βουλευτής Αθηνών κ. ΦΩΤΗΣ  ΚΟΥΒΕΛΗΣ κατέθεσε αναφορά με την οποία οι κύριοι Ευάγγελος, Γεώργιος και Νικόλαος Σκουλάς ζητούν από την πολιτεία να σηκώσει στο ίδιο βάθρο και τα δύο παιδιά της, τον Κων/νο Γιαμπουδάκη και τον Εμμανουήλ Σκουλά, πυρπολητές της Ιεράς Μονής Αρκαδίου Ρεθύμνου στις 9/11/1866.
      4) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την εξέταση καταγγελιών για παραλείψεις και επιζήμιες ενέργειες της ΥΠΑ σε ζωτικά εθνικά θέματα.
      5) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ κατέθεσαν αναφορά με την οποία ο Πανελλήνιος Σύλλογος Εκπαιδευτικών Ειδικευμένων στην Ειδική Αγωγή ζητεί την επανεξέταση των αποφάσεων σχετικά με τις τοποθετήσεις Διευθυντών που δεν διέθεταν τα απαιτούμενα τυπικά προσόντα σε σχολικές μονάδες ειδικής αγωγής.
      6) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η «Φροντίδα Ζώων» καταγγέλλει την καταστρατήγηση των Νόμων «Περί Προστασίας Ζώων».
      7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Γονέων και Κηδεμόνων Μαθητών του Μουσικού Σχολείου Αλίμου ζητεί την επίλυση του προβλήματος στέγασης των λυκειακών τάξεων του σχολείου.
      8) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία τα Σωματεία Εργαζομένων στο Καζίνο Πόρτο – Καρράς ζητεί ο κάτοχος της άδειας Καζίνο να απασχολήσει σαν σε μεταβολή προσώπου εργοδότη το σύνολο του προσωπικού που απασχολούσε η ΚΑΖΙΝΟ ΠΟΡΤΟ ΚΑΡΡΑΣ Α.Ε.  πριν τη διακοπή της λειτουργίας της.
      9) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Τμήμα Λέσβου της ΑΔΕΔΥ, ζητεί τη διάθεση της επιπλέον απαιτούμενης πίστωσης προκειμένου να αποτραπεί η απειλούμενη καταγγελία σύμβασης από τα φαρμακεία του Νομού Λέσβου.
      10) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλήνια Επαγγελματική ’Ενωση Εργαστηριακών Γιατρών Βιοπαθολόγων – Κυτταρολόγων – Παθολογοανατόμων ζητεί τη διευθέτηση του προβλήματος καταβολής της αμοιβής των ιατρών από τον Οίκο Ναύτου.
      11) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Γεωτεχνικό Επιμελητήριο Ελλάδος –Παράρτημα Ανατολικής Μακεδονίας- ζητεί την επίτευξη της υψηλότερης δυνατής παραγωγής βαμβακιού με την όσο το δυνατόν πληρέστερη αξιοποίηση των υφισταμένων συντελεστών παραγωγής κ.λπ.
      12) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τη δέσμευση επί 60 χρόνια των περιουσιών πολιτών στην περιοχή Άνω Πόλη Πατρών με προοπτική τη διάνοιξη της μίνι περιμετρικής.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αδιαφορία του Υπουργείου Υγείας για το Νοσοκομείο «Άγιος Ανδρέας» στην Πάτρα.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επιστολή της Πολυτεκνικής Οργάνωσης Πατρών και Περιχώρων με την οποία ζητούν τη χορήγηση αδειών περιπτέρων και στις πολύτεκνες οικογένειες.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο αίτημα του Δημάρχου Πατρέων για οικονομική ενίσχυση του Δήμου, λόγω δυσμενών συγκυριών.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην απολύμανση της περιοχής του Ι.Ν. Παντανάσσης του Δήμου Πατρέων.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε ατασθαλίες στις πρόσφατες δημοτικές εκλογές στο Δήμο Διακοπτού Αχαίας.
      18) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στον τρόπο εκλογής τοπικών συμβουλίων στις πρόσφατες δημοτικές εκλογές στο Δήμο Ερινεού Αχαίας.
      19) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επάνδρωση του υπερσύγχρονου σκάφους που απέκτησε η Πυροσβεστική.
      20) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η ‘Ενωση Συντακτών Ημερησίων Εφημερίδων Μακεδονίας – Θράκης ζητεί την αλλαγή της εργασιακής σύμβασης δημοσιογράφων εργαζομένων στην ΕΡΤ ΑΕ.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε οικονομικά προβλήματα των Δήμων της Κρήτης από το πρόγραμμα ΕΠΤΑ.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η εξασφάλιση υποδομής στα λιμάνια του Νομού Λασιθίου για τη διάθεση των λυμάτων των πλοίων.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Μακρύ Γιαλού Λασιθίου ζητεί την επισκευή και βελτίωση του δρόμου Μακρύ Γιαλού – Αθερινόλακκου Λασιθίου που εξυπηρετεί κυρίως το εργοτάξιο της ΔΕΗ.
      24) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Εργαζομένων Πολυκλινικής Αθηνών ζητεί τη χρηματοδότηση της ανακαίνισης του νοσοκομείου και την άμεση πρόσληψη προσωπικού όλων των ειδικοτήτων και κλάδων.
      25) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Τεχνική Εταιρεία «ΜΗΧΑΝΙΚΗ ΑΕ» καταγγέλλει παρανομίες στην ανάθεση της κατασκευής του έργου «αισθητική ενοποίηση του Αθλητικού Ολυμπιακού Κέντρου της Αθήνας (ΟΑΚΑ)»  από το Δημόσιο στην τεχνική εταιρεία «ΑΚΤΩΡ ΑΤΕ».
      26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Θήρας Κυκλάδων ζητεί τη συνέχιση των περυσινών δρομολογίων της Ο.Α. για τη Θήρα.
      27) Ο Βουλευτής Αθηνών κ. ΓΕΩΡΓΙΟΣ ΔΑΣΚΑΛΑΚΗΣ κατέθεσε αναφορά με την οποία η Εταιρεία Αρκαδικών Γραμμάτων και Τεχνών ζητεί να ενταχθούν οι αρχαιότητες του Λυκαίου Όρους στο Γ’ Κοινοτικό Πλαίσιο Στήριξης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 370/11-7-2002 ερώτηση δόθηκε με το υπ’ αριθμ. 31379/31-7-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 370/11-7-2002 του Βουλευτή κ. Ι. Λαμπρόπουλου, σας πληροφορούμε τα εξής:
      Οι μελέτες που έχουν ενταχθεί στη ΣΑΜΠ 026/3 και έχει ανατεθεί η διαδικασία δημοπράτησής τους στη Νομαρχιακή Αυτοδιοίκηση Μεσσηνίας είναι:
      - «Βελτίωση Ε.Ο. Βασιλιτσίου – Κορώνης (Τμήματος Βασιλίτσι – Διασταύρωση με την 9η Ε.Ο. προς Κορώνη)», με προϋπολογισμό 146,735,10 ευρώ.
      - «Δρόμος Εξαχώρι – Σαϊδώνα Β’ φάση», με προϋπολογισμό 146.735,10 ευρώ.
      - «Δρόμος Καλαμάτα – Γέφυρα Κοσκαράγας – Καρδαμύλη – Αρεόπολη (Κατά τμήματα)», με προϋπολογισμό 293.470,29 ευρώ.
      - «Τοπικές βελτιώσεις και τεχνικά έργα στο επαρχιακό δίκτυο νομού Μεσσηνίας» με προϋπολογισμό 293.470,29 ευρώ.
      - «Δρόμος Καλαμάτα – Ριζόμυλος (νέα χάραξη)» με προϋπολογισμό 440.205,43 ευρώ.
      Μελέτες ενταγμένες στο ΕΠΤΑ που εκτελούνται από τους Δήμους είναι:
      - «Μελέτη αποχέτευσης και βιολογικού καθαρισμού», με προϋπολογισμό 146.735,14 ευρώ του Δήμου Αιπείας.
      - «Μελέτη δικτύου αποχέτευση λυμάτων», με προϋπολογισμό 146.735,10 ευρώ του Δήμου Αρφάρων.
      - «Μελέτη βιολογικού καθαρισμού», με προϋπολογισμό 88.041,09 ευρώ του Δήμου Μελιγαλά.
      - «Μελέτη κατασκευής ΧΥΤΑ νομού Μεσσηνίας», με προϋπολογισμό 220.102,71 ευρώ του Δήμου Μεσσήνης.
      - «Μελέτη έργων παράκτιας προστασίας και ανάπλασης ακτών Δ. Αβίας και Μικράς Μαντίνειας και συμπληρωματικές μελέτες, με προϋπολογισμό 88.041,09 ευρώ του Δήμου Αβίας.
      - «Μελέτη αποχέτευσης βιολογικού καθαρισμού της έδρας και των δ.δ.», με προϋπολογισμό 161.408,66 ευρώ του Δήμου Αετού.
      - «Μελέτη αποχέτευσης και βιολογικού καθαρισμού», με προϋπολογισμό 164.343,36 ευρώ του Δήμου Γαργαλιάνων.
      - «Μελέτη αποχέτευσης και βιολογικού καθαρισμού», με προϋπολογισμό 146.735,14 ευρώ του Δήμου Λεύκτρου.
      Ο Υφυπουργός
      Λ. ΠΑΠΑΔΗΜΑΣ»
      2. Στην με αριθμό 374/11-7-02 ερώτηση δόθηκε με το υπ΄ αριθμ. 1523/26-7-02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης και της αναφοράς με αριθμό 374/11-7-02 και 209/16-7-02, που κατέθεσαν στη Βουλή οι Βουλευτές κύριοι Λευτέρης Ι. Παπανικολάου και Ιωάννης Λαμπρόπουλος, σχετικά με τη λειτουργία του Κέντρου Διαλογής των ΕΛΤΑ Καλάματας, σας διαβιβάζουμε το με αριθμό 49/6381/154.2/18-7-02 έγγραφο του Οργανισμού.
      Ο Υφυπουργός
      ΣΠΥΡΟΣ ΒΟΥΓΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 376/11-7-02 ερώτηση δόθηκε με το υπ΄ αριθμ. 68824/29-7-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στηn με αριθμό 376/11-7-02 ερώτηση που κατατέθηκε στη Βουλή από το Βουλευτή κ. Π. Σκανδαλάκη, αναφορικά με τις προσλήψεις νοσηλευτικού προσωπικού στο Νοσοκομείο Σπάρτης, σας γνωρίζουμε τα εξής:
      Είναι στο τελικό στάδιο η διαδικασία πρόσληψης 15 ατόμων μόνιμων νοσηλευτικού και παραϊατρικού προσωπικού. Έχουν προσληφθεί 16 άτομα νοσηλευτικού και παραϊατρικού προσωπικού με σχέση εργασίας ιδιωτικού δικαίου ορισμένου χρόνου, για κάλυψη εποχιακών αναγκών και αναπλήρωση μητέρων.
      Με το ΔΙΠΠ/Φ.ΕΓΚΡ.8/145/7524/15-5-02 έγγραφο του ΥΠΕΣΔΔΑ, εγκρίθηκε η πλήρωση  3.000 θέσεων σε διάφορους τομείς και υπηρεσίες του Υπουργείου Υγείας και Πρόνοιας. Η Κεντρική Υπηρεσία του Υπουργείου μας, έχει ζητήσει από τα ΠΕ.Σ.Υ., να στείλουν αιτιολογημένες προτάσεις για κάλυψη κενών θέσεων των αποκεντρωμένων μονάδων.
      Ο Υφυπουργός
      Ε. ΝΑΣΙΩΚΑΣ»
      4. Στην με αριθμό 380/11-7-02 ερώτηση δόθηκε με το υπ’ αριθμ. 1832/30-7-02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 380/11-7-02 ερώτησης του Βουλευτή κ. Μ. Μπεντενιώτη, και σύμφωνα με όσα μας γνώρισε η Διοίκηση της ΕΟΕ, σας πληροφορούμε τα παρακάτω:
      Μετά την από 20.6.2002 δήλωση εκπτώσεως της ΕΟΕ κατά της αναδόχου εταιρείας του έργου της ανακατασκευής του Σταδίου «Γ. Καραϊσκάκης» η ΕΟΕ διεκδικεί τα νόμιμα δικαιώματά που απορρέουν από την εν λόγω σύμβαση.
      Έχει επίσης ορίσει 3μελή Επιτροπή για υποβολή προτάσεων σχετικά με την κατά το δυνατόν καλύτερη αξιοποίηση του Σταδίου, τις οποίες θα μελετήσει και με γνώμονα πάντοτε το συμφέρον του Ελληνικού Αθλητισμού εν συνόλω, θα προχωρήσει στην υλοποίησή τους.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      5. Στην με αριθμό 383/11-7-02 ερώτηση δόθηκε με το υπ’ αριθμ. 1458/31-7-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό ερώτησης 383/11-7-2002, που κατέθεσαν στη Βουλή των Ελλήνων οι Βουλευτές κύριοι Μ. Μπεντενιώτης και Π. Φασούλας σχετικά με την αποζημίωση όσων επλήγησαν από την πρόσφατη πλημμύρα στο Νέο Φάληρο και τα Καμίνια του Πειραιά, σας γνωρίζουμε τα ακόλουθα:
      Το Υπουργείο Οικονομίας και Οικονομικών μέσω του υφισταμένου θεσμικού πλαισίου κάθε φορά που έρχεται αντιμέτωπο με ζημιές από θεομηνίες εφαρμόζει τα ανάλογα με την περίπτωση μέτρα. Πιο συγκεκριμένα η διαδικασία η οποία ακολουθείται στην περίπτωση ζημιών από πλημμύρες είναι η έκδοση σχετικής ΚΥΑ με πρωτοβουλία του ΥΠΕΧΩΔΕ από τους Υπουργούς ΠΕΧΩΔΕ, Οικονομίας και Οικονομικών, και Εσωτερικών, Δημόσιας Διοίκησης και Αποκέντρωσης, με την οποία οριοθετείται η θεομηνιόπληκτη περιοχή και παρέχονται πιστωτικές διευκολύνσεις για την αποκατάσταση κτιρίων και κτιριακών εγκαταστάσεων.
      Στη συνέχεια το Υπουργείο Οικονομίας και Οικονομικών προκειμένου να προβεί στην έκδοση ειδικής Απόφασης, κατ’ εξουσιοδότηση του άρθρου 36 του ν. 2459/97 για την επιχορήγηση των πληγεισών επιχειρήσεων, θα πρέπει απαραιτήτως να έχει προηγηθεί, πλην της οριοθέτησης της περιοχής με την ανωτέρω ΚΥΑ και η αποστολή των σχετικών καταστάσεων της Νομαρχιακής Αυτοδιοίκησης με την καταγραφή των ζημιών φυσικής καταστροφής.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      6. Στην με αριθμό 385/11-7-02 ερώτηση δόθηκε με το υπ’ αριθμό 30663/25-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 385/11-7-2002 που κατέθετε στη Βουλή ο Βουλευτής κ. Θεόφιλος Λεονταρίδης και αναφέρεται στο αντικείμενο του θέματος, σας γνωρίζουμε κατά το μέρος της αρμοδιότητάς μας τα εξής:
      Με τις υπ’ αριθμ. ΔΙΠΠ/Φ.ΕΠ. 2.9/180521/1-8-2000 και 27592/10-8-2000 εγκυκλίους του Υπουργείου ζητήθηκε από τους εποπτευόμενους από το Υπουργείο Εσωτερικών, Δημόσιας Διοίκησης και Αποκέντρωσης, φορείς να προβούν στον προγραμματισμό προσλήψεων τακτικού προσωπικού, εποχιακού προσωπικού και συμβάσεων μίσθωσης έργου έτους 2001.
      Στα πλαίσια του προγραμματισμού προσλήψεων για το έτος 2001 σύμφωνα με τα οριζόμενα από το ΠΥΣ 55/98 όπως ισχύει, η Νομαρχιακή Αυτοδιοίκηση Σερρών απέστειλε στην υπηρεσία μας σχετικά αιτήματα πλήρωσης θέσεων μονίμου προσωπικού διαφόρων κατηγοριών.
      Τα αιτήματα αυτά προωθήθηκαν στην προβλεπόμενη από την παρ. 3 του άρθρου 2 της ΠΥΣ 55/98 όπως τροποποιήθηκε από την ΠΥΣ 35/2000 όμοια, Τριμελή εξ Υπουργών Επιτροπή, προκειμένου να παρασχεθεί η σχετική έγκριση η οποία απαιτείται για τη, στη συνέχεια, προκήρυξη πλήρωσης των ανωτέρω θέσεων, σύμφωνα με τις διατάξεις του ν. 2190/94.
      Κατόπιν της σχετικής εγκρίσεως έχουν προωθηθεί για να προκηρυχθούν από το ΑΣΕΠ οι κατωτέρω θέσεις για την Νομαρχιακή Αυτοδιοίκηση Σερρών:
      ΠΕ ΓΕΩΠΟΝΩΝ                                                       5 θέσεις
      ΠΕ ΔΙΟΙΚΗΤΙΚΟΥ                                                    3 θέσεις
      ΠΕ ΔΙΟΙΚΗΤΙΚΟΥ – ΟΙΚΟΝΟΜΙΚΟΥ                      2 θέσεις
      ΠΕ ΙΑΤΡΩΝ ΕΙΔΙΚΟΤΗΤΩΝ (ΓΕΝΙΚΗΣ ΙΑΤΡΙΚΗΣ) 1 θέση
      ΠΕ ΚΤΗΝΙΑΤΡΩΝ                                                     5 θέσεις
      ΠΕ ΨΥΧΟΛΟΓΩΝ                                                      1 θέσεις
      ΤΕ ΔΙΟΙΚΗΤΙΚΟΥ ΛΟΓΙΣΤΙΚΟΥ                                 3 θέσεις
      ΤΕ ΕΠΙΣΚΕΠΤΩΝ ΥΓΕΙΑΣ                                           1 θέση
      ΤΕ ΚΟΙΝΩΝΙΚΗΣ ΕΡΓΑΣΙΑΣ                                        3 θέσεις
      ΤΕ ΤΕΧΝ/ΓΩΝ ΓΕΩΠΟΝΙΑΣ (ΦΥΤΙΚΗΣ ΠΑΡΑΓΩΓΗΣ) 2 θέσεις
      Η πλήρωση των υπολοίπων κενών οργανικών θέσεων ΤΕ Κοινωνικής Εργασίας, μπορεί να αντιμετωπισθεί μέσω του τριετούς προγραμματισμού προσλήψεων μετά από σχετικό αίτημα της Ν.Α. Σερρών αφού σ’ αυτό που έχει αποσταλεί ήδη στην υπηρεσία μας, δεν συμπεριλαμβάνονται οι θέσεις ΤΕ Κοινωνικής Εργασίας.
      Ο Υφυπουργός
      Λ. ΠΑΠΑΔΗΜΑΣ»
      7. Στην με αριθμό 395/11.7.02 ερώτηση δόθηκε με το υπ’ αριθμ. 61/30.7.02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 395/11.7.02 που κατέθεσε ο Βουλευτής κ. Στ. Μάνος, σας πληροφορούμε τα εξής:
      Μέσα από την ανακοίνωση της Ε. Επιτροπής για την ενδιάμεση αναμόρφωση της Agenda 2000, δεν παρέχεται η δυνατότητα χορήγησης εθνικών ενισχύσεων για αναπλήρωση των μειώσεων των κοινοτικών επιδοτήσεων.
      Οι θέσεις της Ε. Επιτροπής δεν μας ικανοποιούν ως έχουν, γιατί απέχουν πολύ από τις ελληνικές θέσεις, όπως αυτές είχαν εκφραστεί γραπτώς πολύ πριν από την έκδοση της ανακοίνωσής της και γιατί προβλέπουν μειώσεις των ενισχύσεων σε ορισμένα προϊόντα Ελληνικού ενδιαφέροντος. 
      Συνεργαζόμενοι με άλλα Κράτη-Μέλη, που έχουν παραπλήσιες απόψεις με τις δικές μας, θα προσπαθήσουμε να επιτύχουμε αλλαγές στις ιδέες αυτές της Ε. Επιτροπής.
      Από μια πρώτη αποτίμηση των «προτάσεων», φαίνεται ότι θίγονται οι παραγωγοί σκληρού σίτου και λιγότερο οι παραγωγοί ρυζιού. Από την εν γένει μείωση των επιδοτήσεων κατά 3% κατ’ έτος και μέχρι 20% σε τελικό στάδιο, δεν φαίνεται ότι θα θιγούν πολλές αγροτικές εκμεταλλεύσεις στην Ελλάδα, γιατί εξαιρούνται αυτές που παίρνουν μέχρι 5.000 Ευρώ και οι οποίες στην χώρα μας είναι πάρα πολλές.
      Η ενημέρωση των αγροτών είχε αρχίσει και πριν εκδοθεί η ανακοίνωση της Ε. Επιτροπής μέσω των συλλογικών τους οργάνων. Θα συνεχιστεί δε μέσω και της ενημέρωσης των πολιτικών κομμάτων τις αμέσως προσεχείς ημέρες και μέσω της έκτακτης συνεδρίασης της Εθνικής Επιτροπής Αγροτικής Πολιτικής (ΕΘ.ΕΑ.Π.) που έγινε στις 19/7.02. Το θέμα αυτό επίσης αποτελεί αντικείμενο συζήτησης στο Συμβούλιο Αγροτικής Πολιτικής (Σ.Α.Π.), η συνεδρίαση του οποίου θα γίνει τον Σεπτέμβριο.
      Ο Υπουργός
      Γ. ΔΡΥΣ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 11 Νοεμβρίου 2002.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου  (Άρθρο 130 παρ.4 Καν. Βουλής)
      1. Η με αριθμό 79/4-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς την Υπουργό Περιβάλλοντος, Χωροταξίας και Δημοσίων ‘Εργων, σχετικώς με τα μέτρα προστασίας του Κηφισού κλπ.
      2. Η με αριθμό 95/5-11-2002 επίκαιρη ερώτηση  του Βουλευτή της Νέας Δημοκρατίας κ. Κωνσταντίνου Καρρά, προς τους Υπουργούς Εξωτερικών, Πολιτισμού, σχετικώς με το κόστος μετάβασης της Ελληνικής Αντιπροσωπείας στην Κωνσταντινούπολη για τον αγώνα του Παναθηναϊκού με την Φενερμπαχτσέ κλπ.
      3. Η με αριθμό 90/5-11-2002 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Υγείας και Πρόνοιας, σχετικώς με την αντιμετώπιση των προβλημάτων των εργαζομένων στο Εθνικό Κέντρο Άμεσης Βοήθειας. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1. Η με αριθμό 86/5-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Γεωργίας, σχετικώς με τη δημιουργία απεντομωτηρίων από ιδιώτες συκοπαραγωγούς και συνεταιρισμούς. 
      2. Η με αριθμό 96/5-11-2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας και Πρόνοιας, σχετικώς με την έναρξη λειτουργίας του νέου Νοσοκομείου Σερρών. 
      3.  Η με αριθμό 91/5-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την εγκατάσταση Κέντρου Υπερυψηλής Τάσης της Δημόσιας Επιχείρησης Ηλεκτρισμού στον Υμηττό, τις επιπτώσεις κλπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,  εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Α. Επίκαιρες Ερωτήσεις πρώτου κύκλου:
      Η πρώτη με αριθμό 89/5-11-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τους Υπουργούς Εξωτερικών, Εθνικής Άμυνας, σχετικώς με δημοσιεύματα του Τύπου αναφερόμενα στη βραχονησίδα Τσούκα, την αναφορά της με τουρκικό όνομα σε ελληνικούς υπηρεσιακούς χάρτες κλπ. διαγράφεται λόγω απουσίας αμφοτέρων, ερωτώντος και ερωτωμένου.
      Δεύτερη είναι η με αριθμό 75/3/1-11-2002 επίκαιρη ερώτηση του Βουλευτή της Νέας Δημοκρατίας  κ. Μιλτιάδη Έβερτ προς τον Πρωθυπουργό, σχετικώς με τις ενστάσεις των εμπειρογνωμόνων της «EUROSTAT» για τα ελληνικά δημοσιονομικά μεγέθη κ.λπ.
      (Θα απαντήσει ο Υπουργός Οικονομίας και Οικονομικών, άρθρο 129, παρ.3)
      Η επίκαιρη ερώτηση του κ. Έβερτ έχει ως εξής:
      «Η Κυβέρνηση στο προσχέδιο προϋπολογισμού για το 2003, που συζητήθηκε προ ημερών στη Βουλή, επέμενε να παρουσιάζει το μύθο της ισχυρής οικονομίας χρησιμοποιώντας τη δημιουργική λογιστική νοθεύοντας έτσι τα δημοσιονομικά μεγέθη.
      Μεγέθη, όπως ο πληθωρισμός, η ανεργία, οι κρατικές δαπάνες υπέστησαν σοβαρές αλλοιώσεις, ώστε να εμφανίζουν μια πλασματική πραγματικότητα με στόχο τα μικροκομματικά οφέλη και τη διατήρηση του ΠΑΣΟΚ στην εξουσία.
      Οι εκπρόσωποι της Ευρωπαϊκής Στατιστικής Υπηρεσίας «EUROSTAT» που επισκέφθηκαν τελευταία την Ελλάδα, για να ερευνήσουν την αλήθεια των προϋπολογισμών, αμφισβήτησαν την αξιοπιστία της Ελλάδας και προσγείωσαν την αλαζονεία της ελληνικής κυβέρνησης.
      Ήδη η ομάδα εμπειρογνωμόνων της «EUROSTAT» με δέκα ενστάσεις ζητεί βαθύτερη ανάγνωση και ειλικρινέστερη αποτύπωση των ελληνικών δημοσιονομικών μεγεθών και μάλιστα σ’ ένα ευρύ φάσμα της δημοσιονομικής διαχείρισης από τις εγγυήσεις του δημοσίου, τις κεφαλαιακές μεταβιβάσεις μέχρι το πλεόνασμα στη διαχείριση των ασφαλιστικών ταμείων, τα έσοδα της μετάβασης από τη δραχμή στο ευρώ, το ρόλο της ΔΕΚΑ και τα ανταλλάξιμα ομόλογα.
      Το σημαντικότερο είναι ότι η απόκλιση του πραγματικού δημόσιου χρέους έφθασε το 2001 από 100% σε 107,3% του ΑΕΠ με την αποδοχή πρόσθετου χρέους ύψους 3,5 τρισεκατομμύρια δρχ., πράγμα που δείχνει το μέγεθος της αλλοίωσης των δημοσιονομικών στοιχείων κατά την κρίσιμη περίοδο για την ένταξη της χώρας στην ΟΝΕ αλλά και για τις εσωτερικές εξελίξεις της περιόδου 1998 και 2000.
      Η απόκρυψη της πραγματικότητας από τους αρμόδιους Υπουργούς έγινε ηθελημένα και με πρωταγωνιστή τον Υπουργό Οικονομίας και Οικονομικών.
      Κατόπιν τούτων, ερωτάται ο κύριος Πρωθυπουργός τι μέτρα θα λάβει σε βάρος όλων όσων συνέπραξαν στην αλλοίωση των πραγματικών στοιχείων και τη γελοιοποίηση της χώρας διεθνώς.»
      Ο Υπουργός Οικονομίας και Οικονομικών κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σας ευχαριστώ, κύριε Πρόεδρε.
      Κατ’ αρχάς θέλω να δηλώσω με απόλυτα κατηγορηματικό τρόπο ότι η ελληνική Κυβέρνηση διαρκώς παρουσιάζει τα δημοσιονομικά μεγέθη ως ακριβώς έχουν και ουδέποτε τέθηκε θέμα απόκρυψης ή κακού υπολογισμού σε οποιοδήποτε μέγεθος από την Ευρωπαϊκή Στατιστική Υπηρεσία. Θέλω να το τονίσω αυτό με κατηγορηματικό τρόπο, διότι συστηματικά επιχειρείται να καλλιεργηθεί μια άποψη ότι δήθεν η ελληνική Κυβέρνηση απέκρυψε το ένα, δεν έκανε το άλλο ή οτιδήποτε άλλο. Αυτό δεν ευσταθεί.
      Όταν, υποβάλαμε το σχέδιο προϋπολογισμού για το επόμενο έτος είχαμε ξεκινήσει μια σειρά συνεννοήσεων και διερευνήσεων με την Ευρωπαϊκή Στατιστική Υπηρεσία, όπως συμβαίνει με πάρα πολλές άλλες χώρες της Ευρωπαϊκής Ένωσης. Είναι γνωστό σε όλους τους Ευρωπαίους πολίτες και στον κάθε Έλληνα πολίτη ότι το τελευταίο διάστημα η Ευρωπαϊκή Στατιστική Υπηρεσία έχει αρχίσει να αλλάζει επί το αυστηρότερον μια σειρά από στατιστικούς κανόνες και μεθοδολογίες σύμφωνα με τις οποίες ταξινομεί διάφορες δαπάνες. Όπως, λοιπόν, είχε γίνει και σε άλλες χώρες οι οποίες είχαν προχωρήσει σε μια ανασύνθεση των δημοσιονομικών μεγεθών, έτσι είχαν τεθεί και μια σειρά από ερωτήματα σχετικά με το πώς ταξινομούνται τα μεγέθη του ελληνικού προϋπολογισμού.
      Στα περισσότερα ζητήματα υπήρξε μία απόλυτη συμφωνία για τον ακριβή τρόπο με τον οποίο αποτυπώνονται τα δημοσιονομικά μεγέθη. Υπήρξαν, όμως, δύο μεγέθη του προϋπολογισμού, τα οποία ήταν απολύτως διαφανή καταγεγραμμένα, πολυσυζητημένα και αποφασισμένα από την Ελληνική Αντιπροσωπεία –από την Κοινοβουλευτική Αντιπροσωπεία εδώ- τα οποία μέχρι τώρα καταχωρούνταν ως παράγοντες αύξησης του δημοσίου χρέους. 
      Ποια ήταν αυτά; Ήταν οι κεφαλαιακές ενισχύσεις τις οποίες δίδουμε στις δημόσιες επιχειρήσεις είτε τις δημόσιες επιχειρήσεις υποδομών είτε τις δημόσιες επιχειρήσεις κοινής ωφέλειας, όταν καταπίπτουν τα δάνεια τα οποία δανείζονται με εγγύηση του ελληνικού δημοσίου. Αυτές, λοιπόν, οι δαπάνες, επειδή αντιστοιχούν ως επί το πλείστον σε ενίσχυση και χρηματοδότηση επενδύσεων, είχε επικρατήσει -όχι μόνο στη χώρα μας αλλά και σε όλες σχεδόν τις χώρες της Ευρωπαϊκής Ένωσης- να καταχωρούνται ως δάνεια απευθείας στο χρέος. 
      Εκ των υστέρων άλλαξαν αυτοί οι κανόνες, όχι μόνο για την Ελλάδα, αλλά άλλαξαν για πολλές άλλες χώρες, πρωτίστως για άλλες χώρες. Εξ αυτού του λόγου και εμείς ανασυνθέσαμε τα δημοσιονομικά μεγέθη της γενικής Κυβερνήσεως και όχι του κεντρικού προϋπολογισμού και έτσι οι γνωστές, εγκεκριμένες και απόλυτα διαφανείς κεφαλαιακές μεταβιβάσεις ή οι πληρωμές δανείων –τις οποίες κάνουμε προς τις ΔΕΚΟ- καταχωρούνται πλέον και ως δαπάνες, οι οποίες συνυπολογίζονται στο έλλειμμα της γενικής Κυβερνήσεως. 
      Αυτή είναι όλη η μεγάλη μεταβολή που συνετελέσθη, η οποία αποτυπώνει με πιο αυστηρό τρόπο την εξέλιξη των δημοσιονομικών μεγεθών, δεν αλλάζει, όμως, ούτε κατά μία κεραία την πραγματική εξέλιξη και τη βελτίωση των οικονομικών δεδομένων της χώρας μας τα τελευταία χρόνια. Όπως και να μετρήσει κανείς τις οικονομικές εξελίξεις, θα διαπιστώσει ότι τα τελευταία χρόνια υπήρξε μία πολύ μεγάλη δημοσιονομική σταθεροποίηση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Μισό λεπτό, κύριε Πρόεδρε, αν θέλετε. 
      Υπήρξε μία πολύ μεγάλη δημοσιονομική σταθεροποίηση. Επίσης αυτό οδήγησε στο να αποκτήσει η ελληνική οικονομία έναν από τους πιο ισχυρούς δυναμισμούς μέσα στην Ευρωπαϊκή Ένωση. Έχει αποκτήσει τέτοιο δυναμισμό η ελληνική οικονομία που και το επόμενο…
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ, ολοκληρώστε. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …έτος θα είναι η ταχύτερα αναπτυσσόμενη οικονομία ανάμεσα στις δώδεκα και στις δεκαπέντε οικονομίες της ευρωζώνης και της Ευρωπαϊκής Ένωσης αντίστοιχα. Και αυτό δεν μπορεί να θιγεί με κανένα τρόπο από την αναταξινόμηση στατιστικών μεγεθών στις οποίες προέβη η ελληνική Κυβέρνηση, όπως και πολλές άλλες ευρωπαϊκές Κυβερνήσεις. 
      ΠΡΟΕΔΡΟΣ (Απόστολος Κακλαμάνης): Ο κ. Έβερτ έχει το λόγο. 
      ΜΙΛΤΙΑΔΗΣ ΕΒΕΡΤ: Κύριε Πρόεδρε, αυτό το οποίο συνέβη είναι απάτη κατ’ εξακολούθηση. Απάτη εις βάρος της Βουλής των Ελλήνων, απάτη εις βάρος του ελληνικού λαού, απάτη με ψευδή στοιχεία προς την Ευρωπαϊκή Ένωση. 3,5 τρισεκατομμύρια δραχμές απεκρύβησαν τα τέσσερα τελευταία χρόνια. 
      Στην ερώτηση την οποία κατέθεσα προς τον Πρωθυπουργό -και καλό θα ήταν ο Πρωθυπουργός να παρευρίσκετο στη συζήτηση και ήμουν έτοιμος να την αναβάλω προκειμένου να είναι παρών- περιμένω να ακούσω ονόματα. Περιμένω να δω ποιος έβαλε την υπογραφή του προκειμένου να αποκρυβούν αυτά τα 3,5 τρισεκατομμύρια. 
      Είστε εσείς ο υπεύθυνος; Πέστε το, ναι ή όχι. Είναι υπεύθυνη όλη η Κυβέρνηση; Είναι υπεύθυνος ο Πρωθυπουργός; 
      ΠΡΟΕΔΡΟΣ (Απόστολος Κακλαμάνης): Κύριε Έβερτ, στον Πρόεδρο να απευθύνεστε, σας παρακαλώ, για να γίνει η συζήτηση. 
      ΜΙΛΤΙΑΔΗΣ ΕΒΕΡΤ: Ποιος απέκρυψε, κύριε Πρόεδρε, τελικά τα στοιχεία; Περιμένω ονόματα, ονόματα Υπουργού, Υπουργών, του Πρωθυπουργού ενδεχομένως, αλλά και ονόματα των δημοσίων υπαλλήλων οι οποίοι συνήργησαν σε αυτή τη διαδικασία. Ονόματα δώστε μας. Από εκεί και πέρα υποστηρίζετε ό,τι θέλετε. 
      ΠΡΟΕΔΡΟΣ (Απόστολος Κακλαμάνης): Ο κ. Υπουργός έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, θέλω να απαντήσω στον κ. Έβερτ ότι όλα αυτά τα στοιχεία που αναταξινομήθηκαν ήταν πασίγνωστα σε όλους και πρωτίστως ήταν γνωστά στην Ευρωπαϊκή Στατιστική Υπηρεσία, η οποία -όπως σας είπα και πριν- άλλαξε ορισμένους κανόνες ταξινόμησης ευρύτερα, όχι μόνο για την Ελλάδα. 
      Νομίζω ότι τώρα όλοι έχουμε μία αυστηρότερη αποτύπωση, πράγμα το οποίο θα βοηθήσει και την ελληνική οικονομία και την Ευρωπαϊκή Ένωση να κάνει καλύτερες συγκρίσεις και να προσανατολίζεται καλύτερα στην άσκηση δημοσιονομικής πολιτικής. Νομίζω ότι δεν υπάρχει κανένα ουσιαστικό ζήτημα από την άποψη αυτή, διότι όταν αλλάζει κανόνες αυτός ο οποίος κάνει και θεωρεί τις ταξινομήσεις, είναι φυσικό να αλλάζουμε και ορισμένα δημοσιονομικά μεγέθη. 
      Εάν θέλετε την άποψή μου, εγώ θα σας πω απερίφραστα ότι, όπως και τα προηγούμενα χρόνια, το να παρουσιάζονται πλεονασματικοί οι προϋπολογισμοί της Γενικής Κυβέρνησης είχαν ένα ουσιαστικά μικρό αποτέλεσμα στην πραγματική έκβαση των δημοσιονομικών μεγεθών, διότι αυτά αφορούσαν τη Γενική Κυβέρνηση και όχι τον προϋπολογισμό της Κεντρικής Κυβέρνησης, άλλο τόσο και τώρα, που έγιναν ορισμένες διορθώσεις και εμφανίζουν ορισμένα μικρά ελλείμματα στη Γενική Κυβέρνηση, πάλι δεν αλλάζουν ουσιαστικά την εξέλιξη των δημοσιονομικών μεγεθών. Δεν υπήρξε καμία απολύτως εξαπάτηση, δεν υπήρξε καμία απολύτως απόκρυψη, δεν υπήρξε απολύτως τίποτα απ’ όλα αυτά τα οποία λέτε. 
      ΜΙΛΤΙΑΔΗΣ ΕΒΕΡΤ: Πείτε μας ονόματα. 
      ΠΡΟΕΔΡΟΣ (Απόστολος Κακλαμάνης): Παρακαλώ να μη γράφεται καμία διακοπή στα Πρακτικά.
      Κύριε Πρόεδρε, σας παρακαλώ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Και νομίζω ότι όλοι θα ωφεληθούν και η Κυβέρνηση και η Αντιπολίτευση και το Κοινοβούλιο, αλλά προπάντων η ελληνική κοινωνία και οικονομία, αν αφήσουμε κατά μέρος τη λογιστική αντιπολίτευση και κάνουμε μία ουσιαστική συζήτηση για την εξέλιξη της ελληνικής οικονομίας. Αυτό έχει ανάγκη ο τόπος. Σε αυτόν τον ουσιαστικό διάλογο σας καλούμε. Και να αφήσουμε κατά μέρος τα διάφορα λογιστικά τεχνάσματα της Αντιπολιτεύσεως με τα οποία δήθεν θα πληγεί η αξιοπιστία, η βελτίωση και η πρόοδος της ελληνικής οικονομίας. 
      ΜΙΛΤΙΑΔΗΣ ΕΒΕΡΤ:  …
      ΠΡΟΕΔΡΟΣ (Απόστολος Κακλαμάνης): Παρακαλώ να μην καταγράφονται οι διακοπές στα Πρακτικά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Όσο δε αφορά την Ευρωπαϊκή Ένωση, δεν είναι καθόλου τυχαίο ότι η ίδια η Ευρωπαϊκή Επιτροπή, δια στόματος του Επιτρόπου, αναγνώρισε ως πρότυπο συνεργασίας, τη συνεργασία μεταξύ ελληνικής Κυβερνήσεως και «EUROSTAT» (Ευρωπαϊκής Στατιστικής Υπηρεσίας), έτσι ώστε να διατυπωθούν επί τω αυστηρότερο, σύμφωνα με τους νέους κανόνες, τα δημοσιονομικά μεγέθη. Δύο φορές, τις προηγούμενες ημέρες, κάλεσε και τις άλλες χώρες να συνεργαστούν εξ ίσου αποτελεσματικά, όπως έκανε η Ελλάδα.
      Αυτή είναι η δική μας απάντηση σε όλα αυτά τα οποία εσείς καταλογίζετε ανεδαφικά και χωρίς κανένα ουσιαστικό περιεχόμενο στην ελληνική Κυβέρνηση.
      Σας ευχαριστώ πολύ, κύριε Πρόεδρε.
      ΜΙΛΤΙΑΔΗΣ ΕΒΕΡΤ: …
      ΠΡΟΕΔΡΟΣ (Απόστολος Κακλαμάνης): Κύριε Έβερτ, σας παρακαλώ. Γνωρίζετε καλά ότι ο Πρωθυπουργός είναι στο εξωτερικό και ότι αρμόδιος…
      ΜΙΛΤΙΑΔΗΣ ΕΒΕΡΤ:  …
      ΠΡΟΕΔΡΟΣ (Απόστολος Κακλαμάνης): Σας παρακαλώ.
      Αρμόδιος να σας απαντήσει είναι ο Υπουργός Οικονομίας, κατά τον Κανονισμό. 
      ΜΙΛΤΙΑΔΗΣ ΕΒΕΡΤ:  …
      ΠΡΟΕΔΡΟΣ (Απόστολος Κακλαμάνης): Εσείς ζητάτε ονόματα. Επί του θέματος δεν μας είπατε τίποτα πάντως. Σας παρακαλώ. Ονόματα επί ποίου πράγματος; 
      ΜΙΛΤΙΑΔΗΣ ΕΒΕΡΤ: …
      ΠΡΟΕΔΡΟΣ (Απόστολος Κακλαμάνης): Ποια απόφαση, κύριε Έβερτ; Σας απαντάει επί της ουσίας ο Υπουργός. 
      ΜΙΛΤΙΑΔΗΣ ΕΒΕΡΤ: …
      ΠΡΟΕΔΡΟΣ (Απόστολος Κακλαμάνης): Ορίστε.
      ΜΙΛΤΙΑΔΗΣ ΕΒΕΡΤ: Κύριε Πρόεδρε, παρεμβαίνετε στη συζήτηση και πρέπει να δώσω μία απάντηση.
      ΠΡΟΕΔΡΟΣ (Απόστολος Κακλαμάνης): Εγώ δεν έχω δουλειά…
      ΜΙΛΤΙΑΔΗΣ ΕΒΕΡΤ: Σας λέω λοιπόν: Ποιος συνέβαλε, ποιος υπέγραψε… 
      ΠΡΟΕΔΡΟΣ (Απόστολος Κακλαμάνης): Κύριε Έβερτ, σας παρακαλώ.
      ΜΙΛΤΙΑΔΗΣ ΕΒΕΡΤ: …στο να επιβαρυνθεί η χώρα με 3,5 τρισεκατομμύρια δραχμές. Είναι απλό το ερώτημα και θέλω απάντηση.
      ΠΡΟΕΔΡΟΣ (Απόστολος Κακλαμάνης): Κύριε Έβερτ, σας παρακαλώ. Καταθέστε μια επερώτηση, αναπτύξτε τις απόψεις σας, να έχετε τις απαντήσεις. Εδώ πολιτικός διάλογος γίνεται. Δεν είναι δικαστήριο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, μου επιτρέπετε; 
      ΠΡΟΕΔΡΟΣ (Απόστολος Κακλαμάνης): Όχι, κύριε Υπουργέ, γιατί ολοκληρώθηκε η συζήτηση. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θέλω λιγότερο από ένα λεπτό. 
      ΠΡΟΕΔΡΟΣ (Απόστολος Κακλαμάνης): Για ποιο λόγο;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θέλω να απαντήσω σε αυτό που ειπώθηκε, ότι δήθεν υπήρξε επιβάρυνση 3,5 τρισεκατομμυρίων. 
      ΠΡΟΕΔΡΟΣ (Απόστολος Κακλαμάνης): Μα, απαντήσατε ήδη, κύριε Υπουργέ. Το θέμα έχει κλείσει. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δέκα δευτερόλεπτα μόνο, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, δώσατε επί της ουσίας την απάντηση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν υπήρξε καμία απόκρυψη, κανενός ποσού…
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, είμαστε εκτός διαδικασίας. Σας παρακαλώ. 
      Παρακαλώ να μην γράφεται τίποτε στα Πρακτικά.
      Αυτό που μπορώ να πω αυτήν τη στιγμή, απ’ αυτή τη θέση, είναι το εξής: Εάν το θέμα θεωρείται μείζον, παρακαλώ υπάρχει διαδικασία μιας επερώτησης και μάλιστα επίκαιρης επερώτησης, όπου αντί διαξιφισμών να παρατεθούν εκατέρωθεν τα στοιχεία και να υπάρξει πολιτική κρίση του Σώματος περί του αν υπάρχει ή δεν υπάρχει θέμα, εάν και ποιος φταίει ή δεν φταίει. 
      Η τρίτη, η με αριθμό 93/5.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την αντιμετώπιση προβλημάτων των οικοδόμων που εργάζονται στο έργο του Ολυμπιακού Χωριού διαγράφεται λόγω κωλύματος του αρμοδίου Υπουργού.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 87/5.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με την καθυστέρηση των μελετών για τα έργα του οδικού δικτύου του Νομού Εύβοιας κλπ.
      Η επίκαιρη ερώτηση του κ. Πιπεργιά έχει ως εξής:
      «Στο Νομό της Εύβοιας ελλείπουν βασικές υποδομές ανάπτυξης και κυρίως ένα σύγχρονο οδικό δίκτυο με δύο βασικούς άξονες από Βορά προς Νότο και από Ανατολή προς Δύση. 
      Η κατάσταση του οδικού δικτύου αποτελεί το βασικότερο πρόβλημα του νομού αφού λειτουργεί ως τροχοπέδη στην ανάπτυξή του. Μια επίσκεψη ένα κοινό Σαββατοκύριακο αρκεί για να διαπιστώσει κανείς το μέγεθος του προβλήματος, ο εντοπισμός του οποίου οδήγησε σε συγκεκριμένες κυβερνητικές δεσμεύσεις. Παρά όμως, τις δεσμεύσεις αυτές οι μελέτες σημαντικών έργων του οδικού δικτύου και συγκεκριμένα των αξόνων Χαλκίδα-Λέπουρα-Κύμη, Χαλκίδα–Ψαχνά-Ιστιαία και Λέπουρα-Κάρυστος, καρκινοβατούν με κίνδυνο τα έργα να τεθούν εκτός του Γ΄ Κοινοτικού Πλαισίου Στήριξης.
      Ερωτώνται οι αρμόδιοι Υπουργοί: 
      Για ποιους λόγους καθυστερούν οι μελέτες για τα έργα του οδικού δικτύου του Νομού της Εύβοιας;
      Σε ποιες ενέργειες προτίθεται να προβεί, ώστε οι μελέτες να επιταχυνθούν και να ολοκληρωθούν, ώστε να ενταχθούν τα έργα των οδικών αξόνων του νομού στο Γ’ Κοινοτικό Πλαίσιο Στήριξης;».
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρία και κύριοι συνάδελφοι, οι οδικοί άξονες του Νομού Εύβοιας πράγματι έχουν πρόβλημα. Υπάρχουν μελέτες, οι οποίες προωθούνται. Θα αναφερθώ στους τρεις μεγάλους άξονες που περιγράφει με την ερώτησή του ο κ. Πιπεργιάς.
      Ξεκινάω από τον άξονα Χαλκίδα-Λέπουρα-Κύμη. Οι βασικές παρεμβάσεις στον άξονα αυτό περιλαμβάνουν την παράκαμψη Βασιλικού, την παράκαμψη Ερέτριας, την παράκαμψη Αμαρύνθου και την παράκαμψη Αλιβερίου. 
      Για την παράκαμψη Βασιλικού και την παράκαμψη Αμαρύνθου είναι σε εξέλιξη το στάδιο έγκρισης των περιβαλλοντικών όρων κι έχουν συνταχθεί οι οριστικές μελέτες, οι οποίες θα εγκριθούν μετά την έκδοση των περιβαλλοντικών όρων. Για την παράκαμψη της Ερέτριας έχει εγκριθεί η προμελέτη. Για την παράκαμψη Αλιβερίου έχει χορηγηθεί η προέγκριση χωροθέτησης κι έχει εγκριθεί η αναγνωριστική μελέτη. 
      Για την ολοκλήρωση των μελετών Βασιλικού και Αμαρύνθου έχει ενταχθεί στην Σ.Α.Μ.Π. 0563 προϋπολογισμός 880.000 ευρώ. Επιπλέον για συμπληρωματικές παρεμβάσεις στον άξονα αυτόν είναι υπό έγκριση η προκαταρκτική μελέτη και η μελέτη προέγκρισης χωροθέτησης. Για τα έργα οδοποιίας του άξονα αυτού έχει δεσμευτεί στο Συμπλήρωμα Προγραμματισμού του ΠΕΠ Στερεάς Ελλάδας ποσό 14,5 εκατομμυρίων ευρώ. 
      Άξονας Λέπουρα-Κάρυστος: Για το τμήμα από διασταύρωση Πόρτο Λάφια έως διασταύρωση Μαρμαρίου έχει ολοκληρωθεί το σύνολο των μελετών και αναμένεται η κήρυξη της απαλλοτρίωσης, προκειμένου να εγκριθεί το τεχνικό δελτίο του έργου για να ενταχθεί το έργο στο Γ΄ Κοινοτικό Πλαίσιο Στήριξης και στη συνέχεια να δημοπρατηθεί. 
      Για το τμήμα επαρχιακή οδός Ραπταίοι–Νέα Στύρα-Στύρα έχει εγκριθεί η μελέτη οδοποιίας. Για τη δημοπράτηση του έργου απαιτείται η εκπόνηση συμπληρωματικών υποστηρικτικών μελετών. Έχει κατατεθεί τεχνικό δελτίο του έργου στην Περιφέρεια που περιλαμβάνει ως υποέργο και την εκπόνηση των μελετών αυτών. Επίσης έχει υποβληθεί τεχνικό δελτίο έργου για την ολοκλήρωση τμήματος περίπου ενός χιλιομέτρου πριν από την Κάρυστο. Μετά την ένταξη του τμήματος αυτού θα προκηρυχθούν οι μελέτες. 
      ‘Άξονας Χαλκίδα-Ψαχνά-Ιστιαία: Για το έργο βελτίωση κατά τμήματα της οδού Πευκί-Βασιλικά-Στροφιλιά έχει εκπονηθεί αναγνωριστική γεωλογική μελέτη και αναγνωριστική μελέτη οδοποιίας. Επίσης έχει εκδοθεί η προέγκριση χωροθέτησης. Μετά την έγκριση της αναγνωριστικής μελέτης θα καθοριστεί το τμήμα για το οποίο θα προχωρήσει η οριστική μελέτη. 
      Για το έργο βελτίωση κατά τμήματα της Εθνικής Οδού 77 Χαλκίδα-Ψαχνά-Ιστιαία–Λουτρά Αιδηψού: Έχει εγκριθεί η προέγκριση χωροθέτησης, είναι σε εξέλιξη το στάδιο της έγκρισης της αναγνωριστικής μελέτης της οδού, ώστε να καθοριστεί το τμήμα που θα αφορά η οριστική μελέτη.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Παράκαμψη Χαλκίδας - ανισόπεδος κόμβος Χαραυγής: Υπάρχει εγκεκριμένη προμελέτη. Με απόφαση στις 17.9.2002 του Γενικού Γραμματέα Περιφέρειας Στερεάς Ελλάδας εγκρίθηκε η διάθεση ποσού 1.467.000 ευρώ για τη σχετική μελέτη και προετοιμάζεται η προκήρυξη της μελέτης αυτής.
      Για τον άξονα Χαλκίδα-Ψαχνά-Ιστιαία είναι δεσμευμένο στο Συμπλήρωμα Προγραμματισμού του ΠΕΠ Στερεάς Ελλάδας το ποσόν των 14,5 εκατομμυρίων ευρώ.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, είναι ευτυχής συγκυρία που βρίσκεται σήμερα εδώ και ο Υπουργός Οικονομίας γιατί το θέμα αφορά και το Υπουργείο Οικονομίας.
      ΠΡΟΕΔΡΕΥΩΝ (Κωνσταντίνος Γείτονας): Δεν μετέχει, όμως, στη συζήτηση.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Υφυπουργέ, δεν προωθούνται οι μελέτες. Οι μελέτες είναι κυριολεκτικά κολλημένες εδώ και δύο χρόνια. Υπάρχει πρόβλημα στην Εύβοια. Υπάρχει πρόβλημα στη Διεύθυνση Μελετών Οδικών Έργων. Η Διεύθυνση των Δημοσίων Έργων της περιφέρειας δεν έχει προς τούτο αρμοδιότητες. Είναι χαρακτηριστική η περίπτωση της μελέτης παράκαμψη Χαλκίδας Ανισόπεδος Κόμβος Χαραυγής που αποτελεί τμήμα της παράκαμψης Χαλκίδας. Εδώ υπάρχουν τεράστιες ευθύνες στην περιφέρεια γιατί δεν αποφάσισε για το σύνολο της παράκαμψης παρά μόνο για το ένα τμήμα.
      Αλλά ακόμα και για τη μελέτη του μισού έργου, κύριε Υπουργέ, προσέξτε τις ημερομηνίες. Το Δεκέμβριο του 2001 πάρθηκε η απόφαση του περιφερειακού συμβουλίου. Έχουμε Νοέμβριο του 2002 και ακόμα δεν έχει ανατεθεί μελέτη. Πώς θα προλάβουμε τα έργα, πώς θα ενταχθούν στο Γ΄ Κοινοτικό Πλαίσιο Στήριξης; 
      Ο κύριος Υπουργός της Οικονομίας αγωνιά και λογικά για το πώς θα απορροφηθούν πιστώσεις από το Γ΄ Κοινοτικό Πλαίσιο Στήριξης. Πώς θα υπάρξουν όμως απορροφήσεις με την ταχύτητα που οι αρμόδιες υπηρεσίες ωριμάζουν τις μελέτες. Η ΔΜΕΟ βέβαια ισχυρίζεται ότι δεν έχει πιστώσεις. Αλλά και στην περίπτωση που εγκρίνονται με πιστώσεις, από αποφάσεις της περιφέρειας δεν προχωρούν οι μελέτες.
      Έλεος, κύριε Υπουργέ. Υπάρχει ρητή δέσμευση του κυρίου Πρωθυπουργού το Μάρτιο 2000 προς το λαό της Εύβοιας ότι αυτές οι μελέτες είναι ολοκληρωμένες και ότι τα έργα θα δημοπρατηθούν. Εκτός από το Σχηματάρι-Χαλκίδα που εξήγγειλε πρόσφατα ο κ. Χριστοδουλάκης όλα τα υπόλοιπα καρκινοβατούν. Τα αναγκαία οδικά έργα δεν θα ενταχθούν στο Γ΄ Κοινοτικό Πλαίσιο Στήριξης. Το μεγαλύτερο πρόβλημα της Εύβοιας δεν θα λυθεί. 
      Ένα απλό Σαββατοκύριακο να έλθετε, κύριε Υπουργέ, στην Εύβοια για να καταλάβετε το πρόβλημα. Σας προσκαλούμε να έλθετε και κερνάμε και ψάρι. Είπα και στον κ. Χριστοδουλάκη να έλθει μια Κυριακή για να επιχειρήσουμε μαζί να γυρίσουμε στην Αθήνα, ώστε να δει το πρόβλημα, ας ακούσετε τους ραδιοφωνικούς σταθμούς που μιλάνε για το ατέλειωτο μποτιλιάρισμα Χαλκίδας. Λύστε επιτέλους αυτό το πρόβλημα, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, αυτό δεν είναι πρόσκληση για πολιτική δράση αλλά «πρόσκληση» σε γεύμα.
      Ο Υφυπουργός κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Είναι εύλογο το ενδιαφέρον του κ. Πιπεργιά, μας έχει στείλει και πολλές επιστολές το τελευταίο διάστημα και τον βεβαιώνω, ότι η κυρία Υπουργός ασχολείται προσωπικά με το θέμα αυτό και έδωσε εντολές προς κάθε κατεύθυνση, ώστε να υπάρξει στενή παρακολούθηση και επίσπευση των διαδικασιών. 
      Ίσως έχετε κάποιο δίκιο ότι υπάρχουν μερικές καθυστερήσεις, υπάρχουν δύσκολες διαδικασίες, αλλά νομίζω ότι γενικά είναι σε καλό δρόμο η αντιμετώπιση των μεγάλων προβλημάτων που έχει το οδικό δίκτυο της Χαλκίδας.
      Σας βεβαιώνω ότι και προσωπικά θα επιβλέψω την επίσπευση των διαδικασιών, ώστε να ενταχθούν έγκαιρα τα έργα. Υπάρχουν οι καλές προϋποθέσεις σε ό,τι αφορά τη χρηματοδότηση και εσείς πριν από λίγο είπατε ότι το Υπουργείο Εθνικής Οικονομίας χρηματοδότησε ως δημόσιο έργο, βγάζοντας από το πακέτο των έργων αυτοχρηματοδότησης, το Σχηματάρι-Χαλκίδα.
      Πιστεύω ότι θα έχουμε καλό αποτέλεσμα και η ερώτησή σας βοηθάει προς αυτήν την κατεύθυνση για να αντιμετωπίσουμε τα προβλήματα που είναι υπαρκτά στο οδικό δίκτυο της Εύβοιας.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 94/5-11-2002 επίκαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου για τη δημιουργία ενιαίου διαχειριστικού φορέα υδάτινων πόρων στη Δυτική Λοκρίδα κλπ.
      Η επίκαιρη ερώτηση του κυρίου συναδέλφου έχει ως εξής:
      «Όπως είναι γνωστό, πρόσφατα με σχετική τροπολογία των Υπουργείων ΠΕΧΩΔΕ, Γεωργίας, Ανάπτυξης και Εμπορικής Ναυτιλίας, που ενσωματώθηκε σε νόμο του ΥΠΕΧΩΔΕ και με τις κοινές υπουργικές αποφάσεις που ακολούθησαν, ιδρύθηκε επίσημα Φορέας Διαχείρισης της λίμνης Παμβώτιδας (Ιωαννίνων). Σκοπός του εδικού αυτού φορέα είναι η αντιμετώπιση του οξύτατου προβλήματος επιβίωσης της λίμνης. Σωστή απόφαση.
      Επειδή, ανάλογο σοβαρότατο πρόβλημα υφίσταται και στη Δυτική Λοκρίδα με την αλόγιστη από τον Οργανισμό Κωπαΐδας άντληση νερών για την κάλυψη αρδευτικών αναγκών της ευρύτερης περιοχής.
      Ερωτάται η κυρία Υπουργός:
      1. Πότε θα συσταθεί ο περιβόητος πλέον Ενιαίος Διαχειριστικός Φορέας για ορθολογική χρήση του υπόγειου δυναμικού των λεκανών του Βοιωτικού Κηφισού;
      2. Αφού, όπως απάντησε επί λέξει ο κ. Τσακλίδης (Α.Π. 694/224/14-3-02), η «ΕΥΔΑΠ Α.Ε.» «συμφωνεί απόλυτα για τη σύσταση Διαχειριστικού Φορέα, ο οποίος θα ασχολείται με την ορθολογική χρήση των υπόγειων υδάτων», γιατί το εν λόγω σοβαρότατο πρόβλημα της διαχείρισης των υδάτινων πόρων παραπαίει και μένει άλυτο έως σήμερα;»
      Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω κατ’ αρχάς να πω ότι οι φορείς διαχείρισης που ιδρύθηκαν με το άρθρο 13 του ν. 3044/2002 και περιλαμβάνουν το φορέα για την Παμβώτιδα, για το οποίο μιλάει ο κύριος συνάδελφος, αφορούν τη συνολική διαχείριση μόνο ειδικών προστατευόμενων περιοχών. Δεν έχει σχέση με τον βοιωτικό Κηφισό. Το θέμα του βοιωτικού Κηφισού εντάσσεται στην οδηγία 60/2000 της Ευρωπαϊκής Ένωσης. Σύμφωνα με την οδηγία αυτή η διαχείριση των υδατικών πόρων θα γίνεται ανά περιοχή λεκάνης απορροής ποταμού. Οι περιοχές αυτές θα προσδιοριστούν από κάθε κράτος. Για κάθε περιοχή λεκάνης απορροής ποταμού μέχρι την  31.12.2003, θα πρέπει να οριστεί μία αρμόδια αρχή για την εφαρμογή των κανόνων της οδηγίας. Βρισκόμαστε τώρα στη φάση εναρμόνισης της ελληνικής νομοθεσίας με την οδηγία. Έχουν ήδη προχωρήσει σημαντικά οι προετοιμασίες των σχετικών νομοθετικών ρυθμίσεων. Στο μεταξύ, δηλαδή μέχρι 31.12.2003 εφαρμόζεται η ήδη υπάρχουσα νομοθεσία. Με βάση τη νομοθεσία αυτή όπως έχουμε ενημερώσει τη Βουλή, έχει οριστεί για το υδατικό διαμέρισμα της Ανατολικής Στερεάς Ελλάδας η αρμόδια Περιφερειακή Επιτροπή Υδάτων από τις 20.12.2000. Σε αυτήν υπάγεται η λεκάνη απορροής του βοιωτικού Κηφισού και βεβαίως η περιοχή της Λοκρίδας. Έχουμε επίσης ενημερώσει ότι η αρμόδια υπηρεσία είναι το τμήμα διαχείρισης υδατικών πόρων της Διεύθυνσης Σχεδιασμού και Ανάπτυξης της Περιφέρειας Στερεάς Ελλάδος. Το ΥΠΕΧΩΔΕ έχει έγκαιρα ζητήσει την ενεργοποίηση των οργάνων αυτών. Αυτή η δομή που αναφέρθηκε πρέπει να χειριστεί τα θέματα που υπάρχουν σήμερα στην περιοχή της Λοκρίδας και συνολικά στη λεκάνη απορροής του βοιωτικού Κηφισού. Υπάρχει βέβαια μία σημαντική ιδιαιτερότητα και μία πραγματικότητα που πρέπει να λαμβάνεται υπόψη απ’ όλους, δηλαδή ότι η λεκάνη του βοιωτικού Κηφισού αποτελεί αναπόσπαστο τμήμα του υδροδοτικού συστήματος της Αττικής. Όπως έχουμε ενημερώσει η ορθολογική κατανομή των απολήψιμων υδατικών αποθεμάτων από την ΕΥΔΑΠ στηρίζεται σε διαχειριστικό σχέδιο που εκπονείται κατ’ έτος. Το σχέδιο εκπονείται από την ΕΥΔΑΠ σε συνεργασία με τον Τομέα υδατικών πόρων του Εθνικού Μετσοβίου Πολυτεχνείου. 
      Επειδή το νερό των γεωτρήσεων είναι ακριβό, η ΕΥΔΑΠ το χρησιμοποιεί μόνο όταν για πολύ σοβαρούς λόγους είναι υποχρεωμένη να το κάνει. Και βέβαια η ΕΥΔΑΠ συμφωνεί απόλυτα για τη σύσταση του διαχειριστικού φορέα, όπως σας απάντησα και την άλλη φορά.
      Συμπερασματικά θα πω τα εξής: Πρώτον η υπάρχουσα δομή πρέπει να επιληφθεί των θεμάτων που υπάρχουν σήμερα. Δεύτερον έχουν προχωρήσει οι προετοιμασίες για την προσαρμογή της νομοθεσίας με την οδηγία 60/2000. Τρίτον μέχρι τέλος του 2003 θα έχουν συσταθεί οι αρμόδιες αρχές διαχείρισης των υδατικών πόρων της λεκάνης του βοιωτικού Κηφισού και των άλλων όμοιων περιπτώσεων.
      Κύριε συνάδελφε, ήθελα να σας περιγράψω πώς έχουν τα πράγματα μέχρι σήμερα. Ξέρω ότι έχετε έντονο ενδιαφέρον, αλλά νομίζω ότι πρέπει να πιέσουμε τις αρχές εκείνες οι οποίες έχουν την ευθύνη του διαχειριστικού φορέα σ’ αυτήν τη μεταβατική περίοδο μέχρι να ολοκληρωθεί η προσαρμογή στην οδηγία 60/2000. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, θεωρώ θετική την απάντηση του κυρίου Υπουργού. Βεβαίως μας είπε και σήμερα ότι η ΕΥΔΑΠ βλέπει ως θετικό στοιχείο τη δημιουργία ενιαίου φορέα διαχείρισης των υδάτινων πόρων. Θέλω, όμως, να πιστεύω ότι και το Υπουργείο πέρα από την ΕΥΔΑΠ –γιατί εκεί αποτείνομαι και εκεί υπάρχει η δύναμη της κεντρικής εξουσίας, να κάνει το ίδιο ούτως ώστε μέσα σε εύλογο διάστημα όπως ειπώθηκε, να γίνουν αυτές οι αρχές. 
      Όμως εδώ πρέπει να πω ότι έχει αρχίσει πολύ έντονα πλέον η δική μας, αν θέλετε δυνατότητα, να περνούμε στην περιοχή διότι κατακλυζόμαστε από τα σχόλια, αν θέλετε αρνητικούς σχολιασμούς, πολιτικούς και μη από τους κατοίκους της περιοχής.
      Τι θέλω να πω; Εγώ πέρυσι το 2001 και συγκεκριμένα την 1η Αυγούστου, για πρώτη φορά έθετε το θέμα αυτό το οποίο είναι ένα ζωτικότατο θέμα για την περιοχή εκεί και μάλιστα πρότεινα δύο λύσεις. 
      Στη συνέχεια όντως με ενημέρωσε το Υπουργείο ότι στις 20.12.2000 συστήθηκε η Περιφερειακή Επιτροπή Υδάτων. Επίσης, διαβεβαιώνατε τότε τη Βουλή ότι η λειτουργία αυτών των γεωτρήσεων από τον βοιωτικό Κηφισό, θα ήταν εν ισχύ μόνο και εφόσον υπήρχε ανάγκη για την Αθήνα. 
      Αλλά πρέπει να σας πω, κύριε Υφυπουργέ, ότι η ανάγκη αυτή για την Αθήνα δεν λογίζεται όταν αντλείτε εκατό κυβικά μέτρα νερού ημερησίως για την ύδρευση της Αθήνας μέσα στο χειμώνα. Αυτό το στοιχείο θέλω να το καταθέσω.
      Επίσης πρέπει να πω ότι, σύμφωνα με μελέτες που υπήρχαν, η πτώση της στάθμης των υπογείων υδάτων στην περιοχή έφτασε  στα τέλη του Σεπτεμβρίου του 2001. Δηλαδή θέλω να πω ότι παρ’ όλα αυτά συνεχίζει να υπάρχει ένα πολύ σοβαρό πρόβλημα στην περιοχή.
      Θέλω να κλείσω λέγοντας ότι είναι υποχρέωσή σας, εάν θέλετε ως κράτος να λειτουργήσουμε σωστά, να μπούμε στην πορεία της λελογισμένης χρήσης των  υδάτινων πόρων διότι, επαναλαμβάνω, οι Βουλευτές της Φθιώτιδας αδυνατούν να επισκεφτούν την εκεί περιοχή.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, και εγώ οφείλω να καταθέσω στη Βουλή ότι ο συνάδελφος κ. Καλλιώρας έχει ένα εύλογο ενδιαφέρον για το πολύ σοβαρό θέμα του Βοιωτικού Κηφισού και για τα νερά της δυτικής Λοκρίδας. Επανειλημμένως συζητάμε το θέμα στο Υπουργείο. 
      Κύριε Καλλιώρα, αυτό το οποίο σας βεβαιώνω είναι ότι και το Υπουργείο έχει μια μεγάλη ευαισθησία για το θέμα αυτό και θα κάνουμε ό,τι καλύτερο είναι δυνατό σε συνεργασία ώστε να προχωρήσουν τα θέματα τα οποία βάζετε.
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 92/5-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπύρου Στριφτάρη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την απομάκρυνση του σκουπιδότοπου που βρίσκεται κοντά στην πόλη της Λευκάδας κλπ.
      Η επίκαιρη ερώτηση του κυρίου Βουλευτή έχει ως εξής: 
      «Μεγάλους κινδύνους για την υγεία των κατοίκων της πόλης της Λευκάδας αλλά και στο περιβάλλον δημιουργεί η εναπόθεση των σκουπιδιών σε απόσταση μόλις ενός χιλιομέτρου από την πόλη. Μάλιστα ο χώρος απέχει λιγότερο από ένα χιλιόμετρο από σχολικά συγκροτήματα και από τις εγκαταστάσεις της Μαρίνας που κατασκευάζεται στην περιοχή του δήμου.
      Ερωτώνται οι κύριοι Υπουργοί τι μέτρα θα πάρουν για να απομακρυνθούν τα σκουπίδια από τον εν λόγω χώρο πριν υπάρξουν επιδημίες και μη αναστρέψιμες καταστάσεις;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      ΛΑΜΠΡΟΣ ΠΑΠΑΔΗΜΑΣ: Κύριε Πρόεδρε, στην ερώτηση που κατέθεσε ο κύριος συνάδελφος θα ήθελα να ενημερώσω το Σώμα, ότι τα απορρίμματα του Δήμου Λευκάδας, όπως και πολλών ακόμη δήμων της χώρας δυστυχώς, δεν διατίθενται σε χώρο υγειονομικής ταφής μέχρι αυτήν τη στιγμή. Διατίθενται πραγματικά σε απόσταση ενός χιλιομέτρου, εκεί που λειτουργούσαν παλιά οι αλυκές αλλά βέβαια υπάρχει κάλυψη των σκουπιδιών με χώμα και με μπάζα μέχρι σήμερα. Αυτή η ενημέρωση είναι υπεύθυνη και από πλευράς Νομαρχιακής Αυτοδιοίκησης και από πλευράς δήμου.
      Αυτό, όμως, δεν καλύπτει αυτό που θέλουμε σαν κράτος. Γι’ αυτό στο σχεδιασμό προβλέπεται, εκτός από τον ένα χώρο υγειονομικής ταφής που υπάρχει στο νομό και λειτουργεί στο Μεγανήσι, να δημιουργηθεί δεύτερος χώρος υγειονομικής ταφής. Έχουν γίνει οι μελέτες από τη Νομαρχιακή Αυτοδιοίκηση. Οι μελέτες αυτές προβλέπουν και διαλογή στην πηγή συλλογής των απορριμμάτων, πράγμα που σημαίνει ότι θα ξεχωρίζουν το γυαλί και το χαρτί από τα υπόλοιπα απόβλητα, θα υπάρχει ένα εργοστάσιο ανακύκλωσης, και χώρος υγειονομικής ταφής.
      Όλη αυτή η μελέτη είναι προϋπολογισμού 2,5 δισεκατομμυρίων δραχμών, είναι ολοκληρωμένη, έχουν συλλεχθεί όλες οι απαραίτητες γνωμοδοτήσεις και λείπει μόνο η τελευταία γνωμοδότηση που είναι η γνωμοδότηση του Κεντρικού Αρχαιολογικού Συμβουλίου. Μόλις το Κεντρικό Αρχαιολογικό Συμβούλιο γνωμοδοτήσει και χωροθετηθεί πλέον η περιοχή, θα ξεκινήσει η διαδικασία υλοποίησης του έργου με τη δημοπράτηση και την εκτέλεση του έργου.
      Έτσι αυτή θα είναι η οριστική λύση. Μέχρι εκείνη τη στιγμή θα λαμβάνονται όλα τα απαραίτητα μέτρα ώστε τα απορρίμματα να καλύπτονται με χώμα και με μπάζα, δηλαδή να γίνεται μία άτυπη ταφή των απορριμμάτων και να μην υπάρχει κανένας κίνδυνος για την πόλη, η οποία βρίσκεται σε απόσταση ενός χιλιομέτρου από την περιοχή.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Στριφτάρης.
      ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
      Ήθελα να πληροφορήσω τον κύριο Υφυπουργό ότι δεν λένε την αλήθεια ούτε η Νομαρχιακή Αυτοδιοίκηση ούτε η Δημοτική Αρχή της Λευκάδας, όταν λένε ότι επικαλύπτουν τα σκουπίδια. 
      Καθημερινά έξω από το σχολείο το οποίο απέχει είκοσι με είκοσι μέτρα βρίσκονται πάνω από δέκα σκυλιά και τρώνε από εκεί, από τα απορρίμματα που ρίχνουν. Εάν αυτό συνηγορεί ότι θάβονται και παίρνονται όλα τα μέτρα είναι μια άλλη υπόθεση. 
      Έχω προσωπική αντίληψη, κύριε Υπουργέ, σας λέω και νομίζω ότι η απάντησή σας δεν ικανοποιεί γιατί παρόμοια απάντηση, ακριβώς την ίδια, έχω πάρει πριν από δύο χρόνια και κάτι μήνες. Το Υπουργείο Εσωτερικών τότε απαντούσε ότι δεν τα βρίσκουν μεταξύ τους οι κοινοτάρχες και οι δήμαρχοι για να οριστεί ο τόπος της υγειονομικής ταφής. Είναι ακριβώς η απάντηση από τις 21.9.2000. Πραγματικά υπάρχει αυτός ο κίνδυνος πολύ περισσότερο για τα παιδιά και είναι αρκετά παιδιά που πηγαίνουν εκεί. Είναι το τεχνικό λύκειο, είναι ένα λύκειο και πολλά δημοτικά σχολεία σε μια πολύ μικρή απόσταση από εκεί που εναποτίθενται τα σκουπίδια. Και αν θέλετε για του λόγου το αληθές, υπάρχει και από τη λιμενική αρχή της Λευκάδας που για άλλη περίπτωση έχει απαντήσει το αρμόδιο Υπουργείο ότι αποτέλεσμα του ότι μπαίνουν εκεί τα σκουπίδια είναι ότι πρόσφατα έχει προσχωθεί τμήμα θαλάσσιου χώρου εντός διαύλου Λευκάδας και έχουν μεταβληθεί ο αιγιαλός και η παραλία. Σχετικά έχει επιληφθεί η λιμενική αρχή και το λιμενικό σώμα αλλά τίποτα δεν έχει γίνει. 
      Πολύ φοβάμαι, κύριε Υπουργέ, ότι αν δεν βιαστούμε θα έχουμε οδυνηρές και μη αναστρέψιμες επιπτώσεις και για το περιβάλλον, αλλά πολύ περισσότερο για την υγεία των παιδιών αλλά και όλων των κατοίκων του Δήμου της Λευκάδας.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ δεν αμφισβήτησα καθόλου αυτά που είπε ο κύριος συνάδελφος. Απεναντίας είπα ότι δεν τιμά κανέναν και δεν τιμά την αυτοδιοίκηση του τόπου να μην έχει λύσει επί όλο αυτό το διάστημα το πρόβλημα των σκουπιδιών. Είναι γεγονός ότι υπήρχε μια διαμάχη για τη χωροθέτηση. Τελικά βρήκαν λύση. Υπάρχουν δύο εναλλακτικές λύσεις χωροθέτησης και εσείς επειδή έχετε ασχοληθεί με το θέμα θα το ξέρετε. Και για τις δύο αυτές εναλλακτικές προτάσεις χρειάζεται η γνωμοδότηση του Κεντρικού Αρχαιολογικού Συμβουλίου η οποία δίνεται τώρα. Αμέσως μετά θα δρομολογηθεί η επίλυση του θέματος.
      Επαναλαμβάνω ότι δεν μπορεί με κανένα τρόπο να είναι κανείς ήσυχος όταν δεν έχει χώρο υγειονομικής ταφής και διάθεση των απορριμμάτων με αυτόν τον τρόπο, αλλά παίρνουν τα μέτρα, ώστε να ελαχιστοποιήσουν το πρόβλημα. Πιθανότατα, όπως λέτε, να υπάρχουν σκυλιά που να φτάνουν σε αυτό τον τόπο. Είναι και ένα άλλο θέμα αυτό γιατί ο δήμος δεν έχει ενεργοποιηθεί για να μπορέσει να μαζέψει τα σκυλιά αυτά. Υπάρχουν πιστώσεις και οδηγίες για το τι πρέπει να γίνεται για να προφυλαχθεί η υγεία των κατοίκων. Όμως το πρόβλημα αυτήν τη στιγμή και η λύση του είναι δρομολογημένα. Ελπίζω, ότι την επόμενη φορά που θα ξανασυζητήσουμε ένα τέτοιο θέμα απορριμμάτων, να μην περιλαμβάνεται και η Λευκάδα ανάμεσα σε αυτά.
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 88/5.11.2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς με καταγγελίες για αργόμισθους δημοσιογράφους που υπηρετούν στο Υπουργείο.
      Η επίκαιρη ερώτηση του κυρίου συναδέλφου έχει ως εξής:
      «Ο εκπρόσωπος των δημοσιογράφων στο μικτό συμβούλιο της ΕΣΗΕΑ κ. Γ. Σαράφης, σε ενυπόγραφη δήλωσή του στις 25 Οκτωβρίου καταγγέλλει τα εξής:
      1. Αγρόμισθοι δημοσιογράφοι στο Υπουργείο Τύπου  υπάρχουν και τους καλύπτει η εκάστοτε πολιτική ηγεσία. 
      2. Σε ορισμένους από αυτούς χορηγούνται ακόμα και υπερωρίες!
      3. Όλοι οι αργόμισθοι είναι εκλεκτοί των μηχανισμών των κομμάτων εξουσίας και για πολλούς από αυτούς η αργομισθία είναι ο τρίτος ή ο τέταρτος μισθός, δηλαδή δημιουργούν ανέργους στον κλάδο μας.
      4. Η ΕΣΗΕΑ έχει καταγγείλει επανειλημμένα αυτήν την πρακτική και δεν καλύπτει συνδικαλιστικά κανένα αργόμισθο.
      5. Οι αργόμισθοι του δημόσιου βίου της χώρας με τις πράξεις τους και τις παραλείψεις τους επιβαρύνουν τον προϋπολογισμό και τελικά τον Έλληνα πολίτη.
      Ερωτάται ο κύριος Υπουργός:
      Τι απαντά σε αυτές τις δημόσιες καταγγελίες και με τι ποσά επιβαρύνεται ο προϋπολογισμός με τους –όπως αναφέρονται στην καταγγελία- αργόμισθους εκλεκτούς των μηχανισμών των κομμάτων εξουσίας;
      Θα δοθούν τα ονόματά τους στη δημοσιότητα, για να μη θίγονται αορίστως οι επιμελώς προσφέροντες εργασία, στο Υπουργείο Τύπου, δημοσιογράφοι;»
      Ο κύριος Υπουργός Τύπου και Μέσων Μαζικής Ενημέρωσης έχει το λόγο.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, δεν συμφωνώ και ούτε μας δεσμεύουν τυχόν αναφορές εκπροσώπων φορέων. Ο κύριος στον οποίο αναφέρεται ο κύριος συνάδελφος έχει κάνει μία σειρά αναφορές οι οποίες δεν είναι και ακριβείς. 
      Εκείνο που έχω να πω είναι ότι αν κάναμε βεβαίως από μηδενική βάση το οργανόγραμμα του Υπουργείου Τύπου, πιθανόν να ήταν διαφορετικό. Αλλά όταν έχεις βρει μια κατάσταση και επιχειρείς αυτήν την κατάσταση να τη βάλεις σε μία τάξη, δουλεύεις με τα δεδομένα που έχουν δημιουργηθεί εκείνη τη στιγμή. 
      Τι κάναμε λοιπόν; Φροντίσαμε να υπάρξει ένα αυστηρό ωρολόγιο πρόγραμμα με ώρα προσέλευσης και παρουσίας και με συγκεκριμένα καθήκοντα για όλους τους δημοσιογράφους οι οποίοι δουλεύουν με σύμβαση ιδιωτικού δικαίου αορίστου χρόνου στο Υπουργείο Τύπου και Μέσων Μαζικής Ενημέρωσης και αυτό ισχύει. 
      Όποιος κύριος συνάδελφος επιθυμεί μπορεί να ενημερωθεί και για το ποιοί είναι οι εκατόν σαράντα τρεις που έχουν τέτοια σχέση εργασίας στο Υπουργείο Τύπου και για το πότε προσλήφθηκαν -θα δείτε ότι δεν είναι προσλήψεις που έχουμε κάνει εμείς- και βεβαίως και σε ποια θέση ακριβώς δουλεύουν. Άρα, δεν υπάρχουν αργόμισθοι. 
      Με το σημερινό υλικό και με τα σημερινά δεδομένα έχει γίνει μία πολύ καλή προσπάθεια τα τελευταία χρόνια προκειμένου να αξιοποιηθούν όλες οι δυνατότητες.
      Τα ονόματα αυτών των εκατόν σαράντα τριών δημοσιογράφων είναι στη διάθεση οποιουδήποτε συναδέλφου. Δεν είναι κάτι κρυφό, εξάλλου πληρώνονται από το δημόσιο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ:  Αντιμετωπίζω βέβαια με ένα χαμόγελο απορίας αυτά που είπε ο κύριος Υπουργός. Αντιλαμβάνομαι σε πόσο δύσκολη θέση είναι, κύριε Πρόεδρε. Βέβαια, γνωρίζει πολύ καλά ότι υπάρχουν δημοσιογράφοι οι οποίοι πληρώνονται εδώ και δέκα χρόνια από το ταμείο του Υπουργείου και δεν ξέρουν σε ποιο όροφο είναι το γραφείο τους. Αυτό δεν διαψεύστηκε. Είδατε πόσο κομψά χρησιμοποίησε το λόγο του ο κύριος Υπουργός.
      Δύο είναι οι πληγές, κύριε Υπουργέ. Το ταμείο αυτό το οποίο έχετε εκεί με το οποίο εξαγοράζονται συνειδήσεις πτωχών εκδοτών της περιφέρειας και οι οποίοι δημιουργούν, αν θέλετε, κάποιες συνθήκες επιείκειας προς την Κυβέρνηση και αυτοί οι αργόμισθοι μεγαλοδημοσιογράφοι οι οποίοι δίδουν μία ανοχή. 
      Και βεβαίως γνωρίζετε πάρα πολύ καλά ότι εκεί γίνονται τραγελαφικά έως επικίνδυνα πράγματα. Υπάρχει αργόμισθος δημοσιογράφος ο οποίος ήταν σε εντελώς αντικρουόμενο θεσμικό όργανο, το οποίο απεφάσιζε μάλιστα και για τη ζωή των καναλιών και των ραδιοφώνων. 
      Δεν ξέρετε, κύριε Υπουργέ, ότι από τη μία πλευρά κάποιος να αμείβεται από το Υπουργείο Τύπου με πολλά εκατομμύρια και από την άλλη πλευρά να πρέπει αυτοδικαίως να αποφασίσει ποιος σταθμός θα ανοίξει; Αυτό δεν δημιουργεί δουλεία; Πώς το επιτρέψατε και εσείς και ο προκάτοχός σας και ιδιαιτέρως αυτός; 
      Είναι ψέμα ότι ορισμένοι εξ αυτών οι οποίοι δεν πατάνε στο Υπουργείο, λειτουργούν ατύπως ως πραιτοριανοί της Κυβέρνησης; ΄Οποιον βάζετε εσείς στο στόχαστρο περιστασιακώς, ευκαιριακώς ή μονίμως έρχονται κάποιοι σαν το μυστακοφόρο αυτό δημοσιογράφο του μεγάλου καναλιού και μας παίρνει και μας πηγαίνει τρέχοντας για να ικανοποιήσει φαίνεται την εργασιακή σχέση που έχει με το Υπουργείο, μια και δεν προσφέρει ουσιαστικά δουλειά. 
      Αυτήν τη στιγμή η τακτική την οποία ομολογήσατε προσβάλει τους υπόλοιπους εκατόν είκοσι δημοσιογράφους που πράγματι επιμελώς δουλεύουν εκεί. Υπάρχουν αυτοί οι οποίοι είναι τρωκτικά. Αρουραίους τους είπε πριν από λίγο κάποιος συνάδελφος εδώ δίπλα από το έδρανο. Ξέρω ότι μερικοί από αυτούς  προσελήφθησαν από τη Νέα Δημοκρατία. Το είπατε και αυτό κομψά. Και αυτοί να φύγουν. Τι έγινε; ΄Εχουν δηλαδή, το «άβατο» του ελέγχου επειδή προσελήφθησαν από τη Νέα Δημοκρατία;
      Να ξεκαθαρίσουμε ότι θα αμείβονται αυτοί που δουλεύουν στο δημόσιο. Και δεν λέω να τους διώξετε, κύριε Υπουργέ, αλλά να τους βάλετε να δουλέψουν. Αυτά τα οποία μας λέτε ότι έχουν ωράριο, να σας πω ότι δεν είναι έτσι. Ψεύδεστε και δεν πρέπει μέσα σ’ αυτήν την Αίθουσα. Αντιλαμβάνομαι τη δυσκολία του θέματος και του χειρισμού να έλθουν να δουλέψουν, να προσφέρουν υπηρεσίες. Και αυτή η τακτική ότι παίρνουμε τους ημετέρους, το βλέπουμε τώρα τι γίνεται στην ΕΡΤ όπου οποιοσδήποτε απολύεται από τον κ. Κόκκαλη και τον FLASH βρίσκει αυτήν τη στιγμή στέγη στην ΕΡΤ.  Θέλετε να σας δώσω και εγώ έναν κατάλογο όλων αυτών; 
      Επιμέλεια, λοιπόν, σωστή. Ο αξιοκράτης, ο σωστός δημοσιογράφος είναι εκείνος που θα προσφέρει υπηρεσίες στο Υπουργείο και στην ΕΡΤ και όχι  εκείνος ο οποίος θα προσφέρει ατύπως, εμμέσως την οποιαδήποτε βοήθεια στο κυβερνητικό έργο. Αυτό λέει η δημοκρατία, αυτό λέει η δικαιοσύνη. Ξέρω ότι αυτό πρεσβεύετε στο βάθος, αντιλαμβάνομαι τις αδυναμίες. Πιστεύω να τολμήσετε. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, το μόνο ίσως για το οποίο δεν μπορεί να μας κατηγορήσει κανείς είναι ότι δεν τολμάμε. Είναι γνωστό ότι και τολμάμε και αναλαμβάνουμε τις ευθύνες μας, ακόμη κι όταν μερικοί λένε άλλα τη μία ώρα και άλλα την άλλη και βεβαίως δεν αναφέρομαι στον κύριο συνάδελφο. Αναφέρομαι σε όσα έγιναν πρόσφατα, για παράδειγμα ή για το θέμα των κωδίκων δεοντολογίας,  όπου μας εζητείτο να παρέμβουμε για να σταματήσει η ασυδοσία κι όταν υπήρξε το αναγκαίο πλαίσιο για να ελεγχθεί από την ανεξάρτητη αρχή αυτή η, εντός ή εκτός εισαγωγικών, ασυδοσία, οι ίδιοι οι οποίοι το ζητούσαν έσπευδαν πρώτοι να διαμαρτυρηθούν. Την υποκρισία, λοιπόν, και τις όποιας μορφής εξαρτήσεις θα τις πολεμήσουμε και θα τις πολεμήσουμε σε βάθος κι αυτό κάνουμε πάντα.
      Και επειδή αναφερθήκατε στην κρατική τηλεόραση, εγώ θέλω να παρακαλέσω όλους τους συναδέλφους να δουν ποιο είναι το σημερινό επίπεδο της δημόσιας ραδιοτηλεόρασης, που είναι πολύ καλύτερο από οποιαδήποτε άλλη εποχή και αυτό αποδεικνύεται όχι μόνο από τη μαρτυρία που μπορεί να δώσει  ο καθένας μας, αλλά από τα ίδια τα αποτελέσματα στις μετρήσεις και στο κύρος το οποίο καθημερινώς αποκτά –γιατί εγώ δεν θα πω «απέκτησε»- πια η δημόσια ραδιοτηλεόραση, ακριβώς επειδή την αφήσαμε αυτόνομη, ανεξάρτητη, μόνο με τον έλεγχο που προβλέπει ο νόμος, να κάνει τη δουλειά της και να αναπτύξει τη δραστηριότητά της, να αναπτύξει το δημιουργικό πνεύμα όσων ανθρώπων δουλεύουν εκεί. 
      Όσον αφορά το Υπουργείο Τύπου είναι εκατόν σαράντα τρεις οι δημοσιογράφοι οι οποίοι έχουν σύμβαση ιδιωτικού δικαίου αορίστου χρόνου από το Υπουργείο Τύπου. Τι πρέπει να κάνουμε, λοιπόν, με αυτούς; Να τους βάλουμε να δουλέψουν; Συμφωνούμε; Ναι. Αυτό γίνεται, όχι «θα γίνει». Μπορώ να σας δώσω οποιαδήποτε στιγμή θέλετε και την υπηρεσία και τη διεύθυνση που ενετάχθησαν  όλοι αυτοί οι δημοσιογράφοι, έχω και το συγκεκριμένο τμήμα που είναι, έχω για τον καθένα το συγκεκριμένο έργο που έχει αναλάβει κι έχω για τον καθένα το συγκεκριμένο ωράριο κατά το οποίο οφείλει να βρίσκεται στο γραφείο του. Οι υπηρεσίες του Υπουργείου έχουν πάρει την εντολή να ελέγξουν το σχετικό οργανόγραμμα, το οποίο δεν «θα γίνει», αλλά ισχύει, ήδη έχει γίνει και ισχύει.
      Δεν ανέχομαι την αργομισθία και δεν ανέχομαι και την κοροϊδία και ως άνθρωπος και εκείνο που μας ενδιαφέρει είναι όχι να κατηγορούμε κάποιους ανθρώπους, διότι  αυτοί πράκτορες κανενός δεν είναι, ούτε εξυπηρετούν κανέναν, να είστε βέβαιος γι΄ αυτό. Ο καθένας εξυπηρετεί αυτό που θέλει ή έχει στο μυαλό του. Εκείνο όμως που δεν ανέχομαι είναι και να υπάρχει ο οποιοσδήποτε αργόμισθος, διότι δεν υπάρχει αυτήν τη στιγμή και πρέπει να το καταπολεμήσουμε αυτό ως αντίληψη, και από την άλλη να εκτοξεύονται άδικες κατηγορίες, γιατί πάρα πολλοί άνθρωποι και εκεί είναι και τη δουλειά τους κάνουν και προσφέρουν.
      Εγώ, λοιπόν, λέω να σταματήσουν οι γενικότητες, να γίνουμε συγκεκριμένοι, και να βοηθήσουμε αυτό το οργανόγραμμα, το οποίο έχει κάνει το Υπουργείο Τύπου, να εφαρμοστεί απόλυτα. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεν θα πρέπει να δίνουμε την εντύπωση ότι παίζεται «κρυφτούλι» στη Βουλή. Έτσι είναι, κύριε Καρατζαφέρη. Ονόματα ζητήσατε. Είπε ο Υπουργός ότι είναι στη διάθεσή σας. Να μην παίζουμε μ΄ αυτά τα θέματα, με γενικόλογες κατηγορίες γιατί είναι ευαίσθητα.
      ΓΕΩΡΓΙΟΣ ΚΑΡΑΤΖΑΦΕΡΗΣ: Τα περιμένω.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  για τα εκατόν ογδόντα χρόνια από την Ελληνική Επανάσταση, μαθητές και συνοδοί-καθηγητές από το 1ο Γυμνάσιο Υμηττού. Τους καλωσορίζουμε στη Βουλή.
      (Χειροκροτήματα από όλες τις πτέρυγες)
      	Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 15/31-10-2002 επερώτηση των Βουλευτών της Νέας Δημοκρατίας κυρίων Ηλία Καλλιώρα, Νικολάου Νικολόπουλου, Αδάμ Ρεγκούζα, Δημητρίου Κωστόπουλου, Θεόδωρου Κασσίμη, Θεόδωρου Σκρέκα, Ιωάννη Παπαθανασίου, Σάββα Τσιτουρίδη, Ελευθερίου Παπαγεωργόπουλου και Γεωργίου Αλογοσκούφη προς τον Υπουργό Οικονομίας και Οικονομικών, σχετικά με την οικονομική πολιτική της Κυβέρνησης στην εξαγωγική δραστηριότητα.
      Για τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Α΄ Αθηνών κ. Γεώργιος Αλογοσκούφης.
      Το λόγο έχει ο πρώτος των επερωτώντων, κ. Καλλιώρας.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Θα ήθελα, αγαπητοί συνάδελφοι, να ξεκινήσω με το προφανές:
      Δεν μπορεί, κύριε Υπουργέ, να αναφέρει ρητώς, γραπτώς η Ευρωπαϊκή Ένωση ότι μεταλλάσσετε, ότι δηλαδή λέτε ψέματα εσείς ο ίδιος και ο κ. Σημίτης, για το θέμα που αφορά στον προϋπολογισμό κι εσείς να λέτε σε μας τους Βουλευτές της Νέας Δημοκρατίας –κι αυτό το θέμα θα το δούμε και στην επερώτηση την επόμενη εβδομάδα- ότι λέμε ψέματα! Μα, εμείς δεν σας είπαμε τίποτα! Εμείς σας τα λέγαμε όλα τα χρόνια. Αυτά τα λέει η Ευρωπαϊκή Ένωση. Εάν, λοιπόν, η Ευρωπαϊκή Ένωση λέει ψέματα, στείλτε τους μια επιστολή παραπόνων.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σας παρακαλώ πολύ! Εγώ δεν χρησιμοποίησα καμία από τις εκφράσεις του κ. Καρατζαφέρη! Ούτε ψέματα είπα ούτε τίποτα!
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Εάν θα ανοίξουμε συζήτηση για το θέμα της επίκαιρης ερώτησης του κ. Καρατζαφέρη, η συζήτηση της οποίας τελείωσε, νομίζω ότι δεν θα οδηγηθούμε πουθενά.
      Ελάτε, λοιπόν, κύριε Καλλιώρα, στο θέμα της επερώτησης κι εσείς, κύριε Υπουργέ, στην απάντησή σας εάν κρίνετε ότι πρέπει να απαντήσετε, να απαντήσετε και σε αιχμές.
      ΗΛΙΑΣ ΚΑΛΛΙΩΡΑΣ: Επιτρέψτε μου, κύριε Πρόεδρε, να συνεχίσω.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Σας επιτρέπω, κύριε Καλλιώρα. Επί της επερώτησης όμως…
      ΗΛΙΑΣ ΚΑΛΛΙΩΡΑΣ: Κύριε Πρόεδρε, εγώ θα κάνω την εξής παρατήρηση. Εάν η χώρα μας ήταν ανώνυμη εταιρεία π.χ. «ENRON Α.Ε». ή «ΕΛΛΑΣ Α.Ε.», ξέρετε τι θα σήμαινε αυτό για τα δεδομένα, εάν ειδικότερα ήταν και εισηγμένη εταιρεία; Θα μας έβγαζαν εκτός ταμπλό! Θα μας έδιωχναν δηλαδή από τα ταμπλό και όπως και με την «ENRON» θα είχαμε αυτοκτονίες και φυλακίσεις κι όλα αυτά που ξέρουμε, το ίδιο θα συνέβαινε και στον τόπο.
      Αλλά εάν πάμε στο συγκεκριμένο θέμα σήμερα -το θέμα ειδικότερα των εξαγωγών και της εξαγωγικής μας δραστηριότητας- και θεωρήσουμε πάλι τη χώρα μας σαν μια ανώνυμη εταιρεία, πάλι τα πράγματα θα ήταν δραματικά -για να μη χρησιμοποιήσω βαρύτερη έκφραση.
      Η ένταξη πλέον στην ΟΝΕ και η ανατίμηση του ευρώ, που ξεπέρασε το δολάριο πλήττει ευθέως την εξαγωγική μας δραστηριότητα. Επίσης, λόγω του ΙΡΑΚ υπάρχουν επιπτώσεις επιβράδυνσης -και όλοι το γνωρίζουμε αυτό- στη διεθνή οικονομία. Η FED έκανε την κίνησή της μειώνοντας πενήντα μονάδες το βασικό επιτόκιο, η Ευρώπη δεν το έκανε. Άρα, εδώ έχουμε μια δυσκολία.
      Ποια είναι η πρώτη μεγάλη και βασική αλήθεια για το θέμα που συζητάμε σήμερα; Η αλήθεια είναι ότι μειώθηκαν οι δυνατότητες, η ανταγωνιστική μας ικανότητα και οι ίδιες οι ελληνικές εξαγωγές σ’ όλα τα δεδομένα στην παγκόσμια οικονομία. Αυτό φαίνεται από πολλά και επίμαχα σημεία, τα οποία θα σας αναφέρω στη συνέχεια.
      Ποια είναι η δεύτερη βασική αλήθεια; Ότι υπάρχει μια ακόμα βραδυφλεγής βόμβα στα θεμέλια της ελληνικής οικονομίας και αργά ή γρήγορα θα μας βρει μια ακόμα πολιτική «συμφορά» τύπου EUROSTAT.
      Να μου επιτρέψετε να πω πέντε λόγους που τα πράγματα είναι ή οδηγήθηκαν προς αυτήν την κατεύθυνση. 
      Πρώτον, κάθε χώρα έχει σαν βασικό κριτήριο της ανταγωνιστικότητάς της το κόστος, όπως λέγεται, ανά μονάδα προϊόντος. Εγώ θυμάμαι συγκεκριμένα το 1986 διαβάζοντας το περιοδικό “Business Week”, όταν ήμουν φοιτητής στο εξωτερικό, ότι η Ελλάδα είχε το μεγαλύτερο συγκριτικό πλεονέκτημα λόγω του ότι είχε το μικρότερο στην Ευρώπη κόστος ανά μονάδα προϊόντος στην παραγωγή του. Σήμερα αυτό το χάσατε. Θα σας δώσω τα στοιχεία στη συνέχεια. Μάλιστα το χάσατε με πάρα πολύ γρήγορο και άδικο ρυθμό για τους Έλληνες πολίτες.
      Δεύτερο στοιχείο, για να σας αποδείξω την πικρή αλήθεια της βραδυφλεγούς βόμβας, είναι ότι η οικονομική μας ανάπτυξη, κύριε Υπουργέ, είναι εξωγενής. Το μεγαλύτερο κομμάτι της είναι εξωγενές. Δεν έχουμε με ενδογενή τρόπο παραγωγική διαδικασία, που να είναι δηλαδή στηριγμένη στα ίδια μας τα πόδια. Είτε σας αρέσει είτε όχι. Εγώ μόνο μια σκέψη κάνω, ότι, εάν πάρουμε τις καθαρές μεταβιβάσεις της Ευρωπαϊκής Ένωσης, το κάνουμε εθνικό προϊόν και το κολλήσουμε –ας μου επιτραπεί ο όρος- στο εθνικό μας προϊόν, θα δείτε ότι είναι τρεισήμισι ποσοστιαίες μονάδες! Κανένα άλλο επιχείρημα.
      Τρίτον, τα αγροτικά προϊόντα –μας ακούνε οι αγρότες- βρίσκονται σε δεινή, δεινότατη θέση, διότι έχει κατακλυστεί η ελληνική αγορά από άλλα προϊόντα –ό,τι προϊόν μπορεί να φανταστείτε- τα οποία έρχονται και εκτοπίζουν τα δικά μας γεωργικά προϊόντα. Δεν χρειάζεται να επιχειρηματολογήσω. Βγείτε σε μία λαϊκή και ρωτήστε από πού έρχονται τα λεμόνια, τα κρεμμύδια, οι πατάτες και όλα τα άλλα προϊόντα.
      Τέταρτο επιχείρημα, για να δείτε στο θέμα που σας λέω ποια είναι η πραγματικότητα: Οι όροι εμπορίου. Ξέρετε, κύριε Υπουργέ, με την οικονομία που έχουμε ότι πρέπει να στείλουμε –αν μου επιτραπεί η έκφραση ή η τοποθέτηση εν τέλει- τα πεπόνια όλης της Αργολίδας και να μας στείλουν ένα αυτοκίνητο BΜW οι Γερμανοί και «κλείσαμε»! Μ΄ αυτόν τον τρόπο μπορούμε να ανταγωνιστούμε εμείς τους ξένους, τους Ευρωπαίους; 
      Να πούμε και μία άλλη αλήθεια. Δεν μπορούμε να παρεμποδίσουμε τις εισαγωγές. Αυτό είναι δεδομένο. Είναι σχεδόν αδύνατο. Ποιο είναι το ειδικό συμπέρασμα, κύριε Υπουργέ; Ένα είναι. Είναι ότι η εξαγωγική μας διαδικασία πάσχει στη διάρθρωσή της, πάσχει στο σύστημά της, πάσχει στη δομή της. Και επιτρέψτε μου να σας πω ποια είναι πλέον η εικόνα των εξαγωγών σήμερα. Βεβαίως δεν θέλω να πω ότι είμαστε τελευταίοι στην Ευρωπαϊκή Ένωση, δεν θα μπορούσαμε να έχουμε άλλη θέση.
      Ακούστε, λοιπόν, συγκριτικά στοιχεία τα οποία είναι απολύτως αδιάψευστα και θα χρησιμοποιήσω μόνο αυτά τα στοιχεία και παρακαλώ, κοινός νους χρειάζεται, δεν χρειάζεται διδακτορικό δίπλωμα για να τα καταλάβετε.
      Συγκρίνουμε, λοιπόν, την εξαγωγική δραστηριότητα της Ελλάδας με το Λουξεμβούργο, με τον πληθυσμό που ξέρετε. Έχει μεγαλύτερες εξαγωγές από εμάς. Η Δανία έχει εξήμισι φορές μεγαλύτερες από εμάς, φυσικά ξέρετε ότι ο πληθυσμός είναι ο μισός. Η Γερμανία έχει εβδομήντα δύο φορές μεγαλύτερες εξαγωγές από την Ελλάδα. Η Πορτογαλία –ίδιος πληθυσμός, χώρα συνοχής- έχει τρεις φορές μεγαλύτερες εξαγωγές από την Ελλάδα. Η Ιρλανδία –και μην της μοιάσουμε φυσικά, όπως λέει και ο κ. Σημίτης, να μην πειράξουμε το ιρλανδικό μοντέλο- με τρεις φορές μικρότερο πληθυσμό από την Ελλάδα, έχει δέκα φορές μεγαλύτερες εξαγωγές.
      Αυτά, για να μη λέμε ότι θα αυξηθούν γιατί θα έρθετε στη συνέχεια να μας πείτε ότι αυξήθηκαν οι εξαγωγές κατά 1,2% και όλα τα άλλα. Εδώ κάνουμε συγκρίσεις χώρα με χώρα, γιατί μιλάμε οικονομικά και πολιτικά εδώ μέσα. Επίσης, να συγκρίνουμε το Βέλγιο που έχει ίδιο πληθυσμό με μας; Έχει είκοσι δύο φορές μεγαλύτερες εξαγωγές το Βέλγιο από την Ελλάδα.
      Ερχόμαστε, λοιπόν, σε ορισμένα άλλα στοιχεία, τα οποία είναι απολύτως αδιάψευστα –επαναλαμβάνω- για κοινό νου. 
      Ξέρετε ότι το ποσοστό εξαγωγών στο ΑΕΠ το 1992 ήταν 10% και τώρα έχουμε πάει στο 7,9%; Το ποσοστό κάλυψης των εισαγωγών από τις εξαγωγές –πολύ σημαντικός δείκτης- το 1992 ήταν 43,5% και τώρα 28,8%. Το εμπορικό έλλειμμα, που δείχνει και την απαξίωση, αν θέλετε, των εξαγωγών, την περίοδο 1992-2001 ήταν 13 δισεκατομμύρια και το 2001 ήταν 20 δισεκατομμύρια. Η συμμετοχή των ελληνικών εξαγωγών στο σύνολο της Ευρωπαϊκής Ένωσης το 1992 ήταν 66 %ο–δεν μας έφτανε αυτό- και πήγαμε, χάρη στις δικές σας πολιτικές, στο 35 %ο. Σύνολο εξαγωγών από το 1992 μέχρι το 2001, πλήρης ακινησία. Αν κάνετε ένα ιστόγραμμα, θα δείτε ότι είναι μία παράλληλη γραμμή στα 10 δισεκατομμύρια το χρόνο, να μη σας κουράζω όμως με λεπτομέρειες. 
      Να πάμε στο αγροτικό ισοζύγιο, για να δείτε γιατί η ύπαιθρος ερημώνει και οι αγρότες έρχονται στην Αθήνα κάθε φορά κι εσείς σηκώνετε τα χέρια λέγοντας ναι, κάνουμε την καλύτερη δυνατή πολιτική που μπορούμε; Αν αυτή είναι η καλύτερη πολιτική που μπορείτε να εφαρμόσετε, σηκωθείτε να φύγετε.
      Λοιπόν, η χειρότερη χρονιά της δεκαετίας ειδικά για το αγροτικό ισοζύγιο είναι τώρα, το 2001 που μας πέρασε. Θα σας πω και άλλα στοιχεία, για να σας πείσω πλήρως ότι οι εισαγωγές σαν σύνολο ήταν 23,7 δισεκατομμύρια ευρώ το 1997 –κάνω σύγκριση των πέντε τελευταίων ετών- και πήγε 30,9 δισεκατομμύρια ευρώ το 2001, δηλαδή συνεχίζουμε με ραγδαίους ρυθμούς να εισάγουμε ό,τι βρίσκουμε.
      Τώρα, θα μου πείτε ότι σας είπαμε μόνο για το 2001. Να σας πω όμως, και για το πρώτο εξάμηνο του 2002. Τα έλλειμμα ισοζυγίου τρεχουσών συναλλαγών αυξήθηκε 391 εκατομμύρια ευρώ.
      Δεν χρειάζεται κάποιος να είναι οικονομολόγος, για να κατανοήσει αυτόν τον αριθμό.
      Γιατί υποχωρούν οι εξαγωγές; Θα ήθελα να αναφέρω ορισμένους λόγους. Είναι γεγονός ότι υπάρχει χαμηλή ανταγωνιστικότητα των ελληνικών προϊόντων. Επίσης, στις ξένες αγορές υπάρχει μικρός βαθμός διείσδυσης, αν θέλετε, των ελληνικών προϊόντων. Σε ομοειδή προϊόντα υπάρχει όντως υψηλότατος ανταγωνισμός από άλλες χώρες της Ευρωπαϊκής Ένωσης και όχι μόνο. 
      Υπάρχουν, πράγματι, υποκειμενικές –αν το θέλετε έτσι- αδυναμίες της ελληνικής επιχείρησης, ειδικότερα, όταν όλοι γνωρίζουμε ότι οι ελληνικές επιχειρήσεις είναι εσωστρεφείς, δηλαδή κοιτάνε μόνο την επιτόπια αγορά και δεν κοιτάνε πέρα από τα σύνορα. Είναι και αυτό ένα σημείο αναφοράς, στο οποίο θα πρέπει και εσείς να δώσετε κάποια διάσταση διαφορετική. Απ’ ό,τι φαίνεται, όμως, δεν μπορείτε εσείς και το κάνουμε εμείς.
      Ένας άλλος λόγος για τον οποίο υποχωρούν οι εξαγωγές είναι ότι υπάρχει  έλλειψη βοήθειας. Δεν βοηθάτε τις εξαγωγικές επιχειρήσεις ούτε και με έμμεσες χρηματοδοτήσεις, όταν σας ζητάνε να τους βοηθήσετε.
      Επίσης, η γραφειοκρατία βαίνει ολοένα αυξανόμενη και δεν πάει προς τα κάτω.
      Ένας άλλος λόγος είναι τα κοινοτικά κονδύλια. Βγείτε στην αγορά και ρωτήστε τις επιχειρήσεις που εξάγουν. Θα σας πουν ότι δεν φτάνουν ποτέ σε μας. Δεν θα βρείτε σχεδόν ούτε έναν! Εμένα δεν μου έχει τύχει να βρω ούτε έναν που να μου πει ότι βρέθηκαν αυτά τα χρήματα μ’ αυτόν τον τρόπο. Ούτε ένας!
      Επίσης, υπάρχει το κόστος ανά μονάδα προϊόντος. Υποχωρούν, διότι δεν κοιτάξατε ποτέ την ουσία της οικονομίας, για να μειωθεί το κόστος του προϊόντος ανά μονάδα, προκειμένου δηλαδή να μπορέσει αυτό να είναι ανταγωνιστικό στο εξωτερικό.
      Υπάρχουν γενικότερα προβλήματα ανταγωνιστικότητας. Βεβαίως και υπάρχουν! Να πω, επίσης, ότι το κράτος αγνοεί τους φορείς; Υπάρχει δηλαδή το ίδιο το κράτος που αγνοεί, αν θέλετε, αυτό που λέει το Εμπορικό Βιομηχανικό Επιμελητήριο, αυτό που λέει ο Πανελλήνιος Σύνδεσμος Εξαγωγέων ή αυτό που λέει ο Σύνδεσμος Βιομηχάνων Βορείου Ελλάδος. Φωνάζουν, δημοσιεύουν, κραυγάζουν –πολιτικά και μη- και εσείς «αγρόν αγοράζετε»!
      Όμως, θα ήθελα να σας πω κάτι. Όλοι αυτοί ήταν ενδεικτικά κάποιοι μικροί λόγοι –θα μπορούσα να αναφέρω και άλλους- που δικαιολογούν την υποχώρηση των εξαγωγών. Ο κυρίαρχος, όμως, λόγος, κύριε Υπουργέ, είναι ότι δεν έχουμε –και αυτό είναι το συμπέρασμα της σημερινής μέρας- εθνική στρατηγική για τις ελληνικές εξαγωγές. 
      Είτε σας αρέσει είτε όχι, είστε είκοσι χρόνια, ξέρετε ότι υπάρχουν κράτη τα οποία στηρίχθηκαν μόνο και μόνο στην εξαγωγική δραστηριότητα, αλλά εδώ δεν δίνετε έμφαση στις εξαγωγές και όσον αφορά στις άμεσες ξένες επενδύσεις –για τις οποίες έχει γίνει άλλη συζήτηση και έχει ακολουθηθεί άλλη διαδρομή στο παρελθόν- «αγρόν αγοράζετε». Δηλαδή, στα δύο βασικά στοιχεία που αναδείξατε και σε μας ότι έχετε ανταγωνιστική οικονομία, δεν το κάνετε και δεν μπορείτε, βεβαίως, να το κάνετε. 
      Θα ήθελα να αναφέρω ότι ο κ. Λοβέρδος –και προς τιμήν του- στις 7 Ιουλίου είχε πει ότι τέτοιο εργαλείο στη χώρα μας δεν υπάρχει. Και το λέτε! Δηλαδή, δεν σας το λέω τώρα εγώ, αλλά το λέει η ίδια η Κυβέρνησή σας! Το είπε ο κ. Λοβέρδος στις 7 Ιουλίου σε συνέντευξη Τύπου με θέμα τις ελληνικές εξαγωγές.
      Αυτό, δηλαδή, που λέει η Νέα Δημοκρατία σήμερα και θα το επαναλαμβάνει –είναι, μάλιστα, και η κυρίαρχη πρόταση και δέσμευση της Νέας Δημοκρατίας- είναι ότι θα υπάρξει νομοθετική συγκρότηση εθνικής στρατηγικής για τις ελληνικές εξαγωγές. Δεν γίνεται αλλιώς! Κύριε Πρόεδρε, δεν μπορεί η Ελλάδα να σταθεί μέσα στα ευρωπαϊκά δεδομένα με τα στοιχεία που προανέφερα και, φυσικά, όχι μόνο. 
      Θα ήθελα να σας πω τι θα μπορούσα να προτείνω εγώ και τι προτείνει προς εσάς η Νέα Δημοκρατία κομβικά, γιατί δεν υπάρχει και χρόνος. Πρώτον, χρειάζεται χάραξη μακροχρόνιου σχεδίου δράσης, αλλά κατόπιν διαλόγου με τους φορείς και με όλους. Πρέπει να καθίσουμε κάτω να συζητήσουμε! Δεν το έχετε κάνει ποτέ! Πρέπει να καθίσουμε όλοι μαζί να συζητήσουμε, γιατί το πρόβλημα είναι υπαρκτό! Βέβαια, τώρα που θίγεται μετά από είκοσι χρόνια, τι μπορούμε να συζητήσουμε και τι μπορούμε να περιμένουμε;
      Δεύτερον, πρέπει να υπάρξει μελέτη, έρευνα, ανάλυση των αγορών, δηλαδή συγκεκριμένων στόχων, όπου θα γίνονται και συστάσεις στους εξαγωγείς, για να προσαρμόσουν τη δραστηριότητά τους και το τι θα κάνουν εν τέλει;
      Τρίτον, πρέπει να ξέρετε, αγαπητοί συνάδελφοι, ότι υπάρχουν προϊόντα τα οποία φορολογούνται. Υπάρχουν προϊόντα που φορολογούνται, για να φύγουν από τα σύνορά μας. Δηλαδή, αυτή είναι η βοήθεια που προσφέρει η Κυβέρνηση. Πρέπει, λοιπόν, να μειωθούν αν όχι να εξαφανιστούν.
      Η τέταρτη πρόταση είναι να υπάρχει συμμετοχή πραγματική -και όχι ουσιαστική- όλων των φορέων στο Γ΄ Κοινοτικό Πλαίσιο Στήριξης. Δεν το βλέπουμε! Δεν υπάρχει τέτοιο πράγμα!
      Επίσης, ένας άλλος τρόπος είναι να βρεθούν τρόποι επιδότησης –αυτό έχει πολύ μεγάλη σημασία για την ύπαιθρο και την υπόλοιπη Ελλάδα, κύριε Πρόεδρε- ώστε να επιδοτηθούν ειδικώς, επαναλαμβάνω, τα αγροτικά προϊόντα.
      Οι άνθρωποι δεν μπορούν να ζήσουν στην περιφέρεια. Η περιφέρεια μαραζώνει, πεθαίνει, σας καλεί σε βοήθεια. Επίσης μια άλλη πρόταση θα ήταν να θεσπιστούν ειδικά χρηματικά πριμ για προϊόντα-στόχους όμως, τα οποία θα  μπορούμε να δούμε βέβαια με βάση κάποιο πλαφόν.
      Κύριε Πρόεδρε,  μια άλλη πρότασή μου είναι να αξιοποιηθεί η προετοιμασία για την Ολυμπιάδα του 2004 δεόντως ως προς το σημείο που συζητάμε. Επίσης, θα πρέπει να υπάρχει συμμετοχή στις διεθνείς εκθέσεις και πρέπει να προσέξουμε, γιατί γίνεται με τυχαίους τρόπους χωρίς κανένα στρατηγικό σχεδιασμό.
      Τελειώνω, κύριε Πρόεδρε, λέγοντας ότι θα πρέπει να δημιουργηθεί άμεσα-αυτό είναι ένα πολύ σημαντικό στοιχείο, πρωτεύον, μια και δημιουργήθηκε πλέον από την  1η Οκτωβρίου η Γενική Γραμματεία Διεθνών Οικονομικών Σχέσεων και Ανάπτυξης και Συνεργασίας και καλά κάνετε, γιατί το θέλαμε και σας το ζητούσε η Νέα Δημοκρατία και επιτέλους υπογράφηκε το σχετικό διάταγμα- ένα συντονιστικό όργανο, το οποίο θα βοηθήσει την αρχή του Υπουργείου Εξωτερικών να προχωρήσει στις δέουσες σκέψεις και προτάσεις και στην υλοποίηση των προτάσεων. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι η Επιτροπή Οικονομικών της Βουλής καταθέτει την έκθεσή της στο σχέδιο νόμου «Προϋπολογισμός Δαπανών της Βουλής για το οικονομικό έτος 2003 και Απολογισμός Δαπανών της Βουλής για το οικονομικό έτος 2001».
      Το λόγο έχει ο κ. Νικολόπουλος.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, έπρεπε κάτι να συμβεί για να σημάνει συναγερμός. Η Ελλάδα βρίσκεται στην τελευταία θέση ανάμεσα στις χώρες της Ευρωπαϊκής ΄Ενωσης, αφού οι ελληνικές εξαγωγές αντιπροσωπεύουν το 3,5% των συνολικών εξαγωγών της ΄Ενωσης, επίδοση κατώτερη και από αυτήν του Λουξεμβούργου των τετρακοσίων χιλιάδων κατοίκων. 
      Από τα πρόσφατα στοιχεία της EUROSTAT, αλλά και της Εθνικής Στατιστικής Υπηρεσίας, οι εξαγωγές σε δολάρια μειώθηκαν το 2002 κατά 26,2% έναντι του προηγούμενου έτους 2001 και περιορίστηκαν σε 7,9 δισεκατομμύρια δολάρια έναντι 10,7 δισεκατομμυρίων δολαρίων του προηγούμενου έτους. Η εισαγωγική διείσδυση αντίστοιχα αυξάνεται συνεχώς και οι εξαγωγές καλύπτουν όλο και μικρότερο ποσοστό των εισαγωγών, γεγονός το οποίο επιβεβαιώνει το σοβαρό έλλειμμα ανταγωνιστικότητας της ελληνικής οικονομίας. 
      Στο έτος 2001 οι εξαγωγές κάλυπταν το 36,64% των εισαγωγών, ενώ το 2002, λόγω επιδείνωσης των εξαγωγών, κάλυπταν μόνο το 28,62%. Και μέσα σ’ αυτό το κλίμα συνεχούς επιδείνωσης, με μια διάχυτη αίσθηση για τη μη αναστροφή της αρνητικής πορείας, η Κυβέρνηση δείχνει απλώς να παρακολουθεί, ανίκανη να αντιδράσει. Βέβαια, για να γίνει αυτό χρειάζονται άμεσες παρεμβάσεις με πρωτοβουλίες και κατευθύνσεις, που να επιφέρουν άμεσα αποτελέσματα. 
      Σήμερα μια επιχείρηση που στοχεύει να γίνει ανταγωνιστική έχει να αντιμετωπίσει εκτός από την ανάπτυξη και την εδραίωση της επιχειρηματικής δραστηριότητας και ένα πλήθος αντικινήτρων και παρεμβάσεων, που εκπορεύονται από το χαμηλό βαθμό προώθησης των αλλαγών στη χώρα μας, όπως έχει αναδειχθεί και από το Ελληνικό Κέντρο Επενδύσεων σχετικά μ’ αυτήν την ανάγκη των συνεχών διαρθρωτικών παρεμβάσεων, όπως η δημοσιονομική σταθερότητα, το ασταθές φορολογικό περιβάλλον και η φορολογική μεταρρύθμιση, η απελευθέρωση των αγορών, η βελτίωση των υποδομών, η βελτίωση των συνθηκών υγιούς ανταγωνισμού, ο δραστικός περιορισμός του κρατικού παρεμβατισμού, η βελτίωση της διαφάνειας και το ξεπέρασμα της πολυνομίας.
      Οι κατά πλειοψηφία μικρές και μικρομεσαίες ελληνικές εξαγωγικές επιχειρήσεις χρειάζονται αυτοτελές ολοκληρωμένο σχέδιο στα πλαίσια του νέου αναπτυξιακού νόμου. Η παρουσίαση του σχεδίου νόμου έχει καθυστερήσει αδικαιολόγητα και επικίνδυνα λόγω της προσαρμογής των προϊόντων ως προς τις ποικιλίες, τη σήμανση, την επωνυμία, την πρόσβαση στις αγορές και ειδικότερα στις μεγάλες αλυσίδες λιανεμπορίου και ένταξης των προϊόντων στα διεθνή δίκτυα διάθεσης, ώστε να υπάρχουν τα κατάλληλα κανάλια διανομής και σταθερές επιχειρηματικές συνεργασίες. 
      Για την ουσιαστική αποτελεσματικότητα θα πρέπει να ληφθεί απόφαση για να συγκροτηθούν διϋπουργικά όργανα ή διευθύνσεις εξαγωγών στα παραγωγικά Υπουργεία και να εφαρμοσθούν στρατηγικές ανάπτυξης διεθνών οικονομικών σχέσεων, διεθνούς ανταγωνιστικότητας, συντονισμού και αναβάθμισης των εξαγωγικών επιχειρήσεων, εξαγώγιμων προϊόντων και υπηρεσιών προώθησης και αγορών και στόχων.
      Ο Οργανισμός Προώθησης Εξαγωγών πρέπει να λειτουργεί με καθαρά ιδιωτικοοικονομικά κριτήρια, όπως σταθερά έχει ζητήσει ο Πανελλήνιος Σύνδεσμος Εξαγωγέων, με τα οποία συμφωνούμε απόλυτα. Το έργο του θα πρέπει αποκλειστικά να εστιάζεται σε εκπόνηση και εφαρμογή ολοκληρωμένων προγραμμάτων, σε εκπόνηση ειδικών προγραμμάτων για την προβολή και προώθηση μεμονωμένων προϊόντων σε μια συγκεκριμένη αγορά κ.ά. 
      Οι πολιτικές που θα πρέπει να εφαρμοσθούν θα έπρεπε ήδη να είχαν χαραχθεί και η αδράνεια που παρατηρείται ενισχύει την κλιμάκωση δημιουργίας προβλημάτων.  Οι πολιτικές θα πρέπει να έχουν δυναμική και αποτελεσματικότητα γιατί μόνο έτσι οι ελληνικές επιχειρήσεις θα αποκτήσουν την απαιτούμενη εξωστρέφεια και θα έχουν τη δυνατότητα διαρκούς προσαρμοστικότητας.
      Τέλος, κύριε Πρόεδρε, οι δείκτες είναι δυστυχώς συνεχώς επιδεινούμενοι και μόνο με άμεσα και αποτελεσματικά μέτρα θα αναστραφεί η εικόνα των εξαγωγών και της ανταγωνιστικότητας των ελληνικών προϊόντων. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, είναι γεγονός, όπως τόνισε και ο εισηγητής μας, ότι το πρόβλημα των ελληνικών εξαγωγών είναι πρόβλημα ανταγωνιστικότητας της ελληνικής οικονομίας, είναι πρόβλημα ανάπτυξης της ελληνικής οικονομίας. Είναι ένα πρόβλημα που είναι άμεσα συνδεδεμένο με τα ζητήματα της οικονομίας και δεν είναι ξεκομμένο απ΄ αυτήν. Βέβαια, το πρόβλημα των εξαγωγών προέρχεται από δύο βασικές κατευθύνσεις. Πρώτον, είναι η διαμόρφωση του κόστους των ελληνικών προϊόντων και δεύτερον είναι η ικανότητα διείσδυσης των ελληνικών εξαγωγικών επιχειρήσεων στις αγορές. 
      Το πρόβλημα της διαμόρφωσης του κόστους έχει σχέση άμεσα με την οικονομία, με την έλλειψη δηλαδή ενός σταθερού πλαισίου λειτουργίας της ελληνικής οικονομίας που να διαμορφώνει κόστη ανταγωνιστικά στην ελληνική, αλλά και στις ξένες αγορές. Είναι πρόβλημα ανάπτυξης της ελληνικής οικονομίας, είναι πρόβλημα παραγωγικότητας των ελληνικών επιχειρήσεων και βέβαια η προώθηση των εξαγωγών είναι πρόβλημα και κυβερνητικό, γιατί ακριβώς χρειάζεται κατεύθυνση, χρειάζεται δημιουργία υποδομών, φορέων που θα βοηθήσουν τις ελληνικές εξαγωγές να βρουν το δρόμο τους.
      Από την άλλη πλευρά η Κυβέρνηση τι κάνει; Γιατί έγινε συζήτηση σήμερα και κατηγορήθηκε η Νέα Δημοκρατία ότι κάνει λογιστική αντιπολίτευση. Είναι καινούρια εφεύρεση αυτή του κ. Χριστοδουλάκη και βέβαια η προσπάθεια της Κυβέρνησης και των στελεχών του οικονομικού επιτελείου της Κυβέρνησης είναι η συνεχής προσπάθεια βιασμού των οικονομικών μεγεθών της οικονομίας και ταυτόχρονα, όταν αυτό αποκαλύπτεται από τη Νέα Δημοκρατία εγκαλείται η Νέα Δημοκρατία, όταν αυτό αποκαλύπτεται από τους ελεγκτές της EUROSTAT έρχεται ο κ. Χριστοδουλάκης και η Κυβέρνηση να πλειοδοτήσει σε κομπασμό ότι δήθεν έγινε αλλαγή των όρων ή των κανόνων που προσδιορίζουν τα μεγέθη αυτά ή τους δείκτες αυτούς.
      Μα, σε ποιον απευθύνεσθε, κύριε Χριστοδουλάκη; Είναι δυνατόν να ακούγονται από την Κυβέρνηση  τέτοια πράγματα που ουσιαστικά προσβάλλουν τη νοημοσύνη του ΄Ελληνα πολίτη; Γιατί ο ΄Ελληνας πολίτης μπορεί να μην είναι άμεσος γνώστης των οικονομικών, αλλά βιώνει τα προβλήματα της οικονομικής πολιτικής που εφαρμόζει η δική σας Κυβέρνηση σήμερα. Αυτό δεν μπορείτε να το αποκρύψετε, γιατί επιβεβαιώνουν τους ισχυρισμούς αυτής της άποψης οι κοινωνικοί δείκτες, η ανεργία, η φτώχεια, η ακρίβεια, το επιβεβαιώνουν οι δείκτες ασφυξίας των ελληνικών επιχειρήσεων σήμερα, οι διαμαρτυρημένες επιταγές, οι πτωχεύσεις και το κλείσιμο των επιχειρήσεων. Αυτοί είναι οι πραγματικοί δείκτες της οικονομίας και σ’αυτούς δεν μπορείτε να αντιτίθεσθε εσείς με αιτιάσεις του τύπου «λογιστική αντιπολίτευση από τη Νέα Δημοκρατία». Γιατί και αν το κάνετε –είναι δικαίωμά σας να το κάνετε- δεν πείθετε μ΄ αυτήν την πολιτική σας στάση.
      Εν τοιαύτη περιπτώσει, θα ήθελα να σας πω ότι εσείς μπορείτε να εμφανίζετε ρόδινη την κατάσταση της ελληνικής οικονομίας, αλλά η πραγματικότητα είναι άλλη. Δεν είναι ρόδινη η κατάσταση. Εσείς μπορείτε να έχετε τα όποια δημοσιονομικά σας προβλήματα και να θέλετε να αποκρύψετε την πραγματικότητα από τον ελληνικό λαό, γιατί θέλετε να εμφανίζετε ότι τα πάντα βρίσκονται σε μία εικονική συνάφεια μεταξύ τους και λειτουργούν υπέρ των πολλών Ελλήνων. Δεν είναι, όμως, τα πράγματα  έτσι. 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Ταυτόχρονα θα πρέπει να καταλάβετε επιτέλους ότι με το να βάζετε νέες φορολογίες ή να επιμένει η Κυβέρνησή σας στη ρύθμιση παραδείγματος χάρη της εξαετίας παραβιάζει τους κανόνες της πολιτικής και της ηθικής, γιατί η προθεσμία υποβολής γι΄ αυτές τις συνάφειες είναι μέχρι το τέλος του 2002. Η Κυβέρνησή σας από το άγχος να καλύψει τα δημοσιονομικά προβλήματα και την υστέρηση των εσόδων, αλλά και την υπέρβαση των δαπανών –θα μας δοθεί η ευκαιρία να τα πούμε αυτά- καλείτε τους φορολογούμενους πολίτες να σας υποβάλουν εντός δεκαπέντε ημερών αυτήν την αίτηση, που έχει προθεσμία μέχρι το τέλος του χρόνου. Σε αντίθετη περίπτωση ασκείτε και φοροτρομοκρατία, γιατί τους λέτε «εάν σε δεκαπέντε μέρες δεν έρθετε», παραβιάζοντας την ίδια την προθεσμία που έχετε βάλει εσείς, «θα σας ελέγξουμε». Δεν απαντάτε ταυτόχρονα στην παραγραφή της μεγάλης φοροδιαφυγής, που στοιβάζεται μέσα στα συρτάρια των εφοριών και που με το νομοσχέδιο, που έρχεται, ουσιαστικά δίνεται άφεση αμαρτιών στους φοροφυγάδες. 
      Η προσπάθεια μίας κυβέρνησης, που νοιάζεται τον πολίτη, που έχει πραγματικά κοινωνική ευαισθησία, ξεκινάει από τις αδύναμες οικονομικά τάξεις του πληθυσμού και όχι από την επιβάρυνση, επειδή ακριβώς είναι εύκολα και μόνιμα υποζύγια φορολογικών επιβαρύνσεων. Θα πρέπει να κατανοήσετε ότι στην προσπάθειά σας, εάν υπάρχει τέτοια αντίληψη να βοηθήσετε τον εξαγωγικό τομέα θα πρέπει να σχεδιάσετε, όπως πολύ σωστά ειπώθηκε και από τον εισηγητή μας, μία συγκεκριμένη στρατηγική. 
      Θα πρέπει να προχωρήσετε σε τολμηρές τομές στην οικονομία. Δεν μπορούν να περιμένουν άλλο αυτές οι τομές. Δεν μπορεί να είναι τομές του τύπου αλλαγές στη φορολογία, αλλά πρέπει να είναι βαθιές τομές στην αλλαγή του φορολογικού συστήματος, στη λειτουργία του κράτους, στη διαμόρφωση και την ενίσχυση της Κεφαλαιαγοράς, αλλά όχι με τέτοιες αποσπασματικές ή βιαστικές ρυθμίσεις, που ανακοινώθηκαν τις προηγούμενες μέρες. 
      Ταυτόχρονα πρέπει να προχωρήσετε με μία πολιτική που να ενισχύει την ανάπτυξη της οικονομίας και όχι να οπισθοδρομεί την επιχειρηματικότητα χωρίς να κινητροδοτείτε χωρίς να ανακοινώνετε επιτέλους αυτό το αναπτυξιακό νομοσχέδιο. Πρέπει να κάνετε μία τονωτική ένεση στην επιχειρηματικότητα, γιατί  μέσα απ’ αυτήν μπορούμε να βγούμε από το τούνελ της παρακμής, που βρισκόμαστε σήμερα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κωστόπουλος.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρία Πρόεδρε, η Κυβέρνηση επερωτάται σήμερα στο πρόσωπο του Υπουργού Εθνικής Οικονομίας και Οικονομικών για την κακή πορεία της οικονομίας. Ο επόμενος ενάμισης μήνας θα είναι χρόνος, που θα κριτικάρουμε την Κυβέρνηση επ’ ευκαιρία του φορολογικού νομοσχεδίου και του προϋπολογισμού, εγώ θα περιοριστώ σήμερα να πω μερικά πράγματα για τις εξαγωγές.
      Ποιος είναι ο δείκτης, ποια είναι η βιτρίνα που δείχνει ποια είναι η πορεία μιας οικονομίας; Ο δείκτης και η βιτρίνα είναι οι εισαγωγές και οι εξαγωγές. Είναι οι σχέσεις των προϊόντων, που παράγονται στην Ελλάδα, από πλευράς ποιότητας και τιμών σε σχέση με τα προϊόντα που παράγονται στο εξωτερικό. Δηλαδή είναι η περίφημη ανταγωνιστικότητα, για την οποία εμείς οι Έλληνες περηφανευόμαστε, γιατί είμαστε τελευταίοι στην Ευρώπη.
      Κύριε Υπουργέ, εγώ θα κάνω δύο-τρεις παρατηρήσεις σχετικά με τις εισαγωγές και τις εξαγωγές. Κυβερνάτε αυτόν τον τόπο τα τελευταία εννιά χρόνια και μας λέτε ότι η οικονομία κάθε χρόνο πάει από το καλό στο καλύτερο. Μας λέτε ότι οι δείκτες της οικονομίας είναι καλοί, ότι το ΑΕΠ αναπτύσσεται. Εγώ έχω ένα δείκτη-βιτρίνα, όπως σας είπα, ο οποίος είναι καταστροφικός. Είναι τραγικός και δεν το λέμε εμείς, αλλά το λένε τα νούμερα και οι καθ’ ύλην αρμόδιοι, κυρίως οι εξαγωγείς και πολύ περισσότερο οι εξαγωγείς της βορείου Ελλάδος. Εκεί βέβαια έχουμε και ένα πρόβλημα, κύριε Υπουργέ, και είδα ότι ανεβαίνει κατά εκατοντάδες δισεκατομμύρια η φοροδιαφυγή με το ΦΠΑ. Θα πρέπει κάποια άλλη στιγμή να μας πείτε τι πορεία έχει αυτό. 
      Ποια είναι, λοιπόν, η πορεία αυτά τα εννιά χρόνια; Όταν σας παραδώσαμε την Κυβέρνηση, οι εισαγωγές ήταν της τάξεως περίπου των 22,5 δισεκατομμυρίων δολαρίων. Επειδή σήμερα η σχέση δολαρίου και ευρώ είναι το ίδιο, να μιλάμε και για ευρώ. Ήταν λοιπόν 22,5 δισεκατομμύρια ευρώ οι εισαγωγές μας το 1993.
      Και οι εξαγωγές μας, κύριε Υπουργέ, εκινούντο γύρω στο δέκα δισεκατομμύρια ευρώ σχέση περίπου 2/1. Ήταν τέτοιος ο αγώνας τα τελευταία χρόνια, που ενώ οι εξαγωγές διατηρήθηκαν grosso modo στα 10 δισεκατομμύρια ευρώ, με μια απόκλιση 10% πάνω-κάτω, οι εισαγωγές αυξήθηκαν κατά 30% και πλέον και κινούνται σε επίπεδα περίπου στα 28 δισεκατομμύρια  ευρώ ετησίως. Δηλαδή, το έλλειμμα του εμπορικού ισοζυγίου έκανε ένα άλμα από 12 δισεκατομμύρια περίπου και έφτασε στα 19-20 δισεκατομμύρια δολάρια.
      Αυτή είναι η επιτυχία της εννιαετίας που κυβερνάτε τον τόπο. 
      Έχουμε μία μείωση των εξαγωγών προς την Ευρώπη. Αυτό σημαίνει ότι οι αδελφές χώρες γίνονται δυσκολότερες στον ανταγωνισμό, δηλαδή σε μας χειροτερεύει η ανταγωνιστικότητα. Έχουμε κάποια αύξηση των εξαγωγών που γίνονται στις όμορες βαλκανικές χώρες, στις αναδυόμενες χώρες. Αλλά και εκεί υπάρχει πρόβλημα. Και εκεί δεν εκμεταλλεύτηκε η Κυβέρνηση τον τομέα των εξαγωγών και την ισχυρή μας οικονομία. Και ό,τι βασικά έγινε, μέχρι σήμερα έγινε από επιχειρηματίες και βιομηχάνους Έλληνες με προσωπική τους πρωτοβουλία, είτε αυτές ήταν κλωστοϋφαντουργίες είτε διάφορες άλλες βιομηχανίες.
      Γι΄ αυτή, λοιπόν, την οικονομία η οποία στηρίζεται σαφώς σε καταστροφική πορεία στον παραγωγικό τομέα της οικονομίας, στηρίζεται στην κακή ποιότητα των προϊόντων και στο ακριβό κόστος των προϊόντων, η Κυβέρνηση δεν έπραξε ουδέν. Στις μεν μεγάλες επιχειρήσεις δεν έδωσε τη δυνατότητα με αναπτυξιακό νόμο να γίνουν περισσότερο σύγχρονες και ανταγωνιστικές και από την άλλη τις μικρομεσαίες επιχειρήσεις τις αγνόησε και όχι μόνο αυτό αλλά και τις κατέστρεψε γιατί τις επιβάρυνε με πολύ μεγάλα βάρη, κυρίως φορολογικά.
      Μέχρι σήμερα, λοιπόν, κύριε Υπουργέ, δεν πράξατε τίποτα στον παραγωγικό τομέα, δεν πράξατε τίποτα για να γίνει η οικονομία μας ανταγωνιστική. Αλλά δεν πράξατε τίποτα και στον τομέα το θεσμικό που αφορά τις εξαγωγές μας. Οι πάντες φωνάζουν, «φτιάξτε ένα θεσμικό πλαίσιο». Το ξέρω και το ξέρετε και σεις και ο ελληνικός λαός ότι ένα νομοσχέδιο το οποίο κυκλοφορεί επί μερικά έτη σε κάποια υπουργικά γραφεία, είναι σε κάποιες καλένδες κάποιου Υπουργού ή Υφυπουργού.
      Πληροφορηθήκαμε ότι μεταφέρθηκε πριν από σαράντα οκτώ ώρες περίπου η αρμοδιότητα των εξαγωγών από το Υπουργείο σας στο Υπουργείο Εξωτερικών. Μα, νομίζω ότι γι’ αυτόν τον λόγο και κυρίως διότι δεν υπήρχαν αρμοδιότητες εδώ και ένα χρόνο παραιτήθηκε ο προηγούμενος Υφυπουργός και ο σημερινός δεν έχει πάρει ακόμα τις αρμοδιότητές του.
      Κύριε Υπουργέ, οι εξαγωγές μας δυστυχώς έχουν υποκατασταθεί και υποκαθίστανται συνεχώς από τις εισαγωγές, λόγω της απώλειας της ανταγωνιστικότητας της οικονομίας μας. Και τη συνέπεια τη βλέπουμε κάθε μέρα. Παραγωγοί  και εξαγωγείς να καταργούν την παραγωγή τους, να καταργούν τον εξαγωγικό τομέα και να γίνονται εισαγωγείς. Διότι πλέον αυτό είναι το προσωπικό τους συμφέρον και εκεί τους οδήγησε η Κυβέρνησή σας.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κασσίμης έχει το λόγο.
      ΘΕΟΔΩΡΟΣ ΚΑΣΣΙΜΗΣ: Κυρία Πρόεδρε, πριν μπω στις εξαγωγές, θέλω να κάνω μια επισήμανση. Παρατήρησα προηγουμένως τον κύριο Υπουργό Οικονομίας και Οικονομικών να απαντά σε επίκαιρη ερώτηση του  κ. Έβερτ όσον αφορά την πλασματικότητα των στοιχείων του προϋπολογισμού της Κυβέρνησης τα τελευταία χρόνια που η EUROSTAT μας υποχρέωσε να επαναφέρουμε σε τάξη.
      Ο κύριος Υπουργός είπε ότι αυτό οφείλεται στην ξαφνική αλλαγή του τρόπου που καταχωρεί τα διάφορα ποσά η ΕUROSTAT. Μα, αν αυτό είχε γίνει χθες, δεν θα ησχολείτο με τον προϋπολογισμό του 2000 η EUROSTAT. Θα επέβαλε το νέο σύστημα από το νέο προϋπολογισμό. Και το λέω αυτό, διότι προσωπικά αισθάνομαι πολύ δικαιωμένος όταν στον προϋπολογισμό του 2001 που ήμουν γενικός εισηγητής της Νέας Δημοκρατίας, έλεγα ότι οι κεφαλαιουχικές μεταβιβάσεις στην ουσία είναι κάλυψη χρεών διαφόρων οργανισμών του ευρύτερου δημόσιου τομέα. Και αυτά είναι χρέη που πέφτουν στην πλάτη του ελληνικού λαού.
      Και τότε έλεγαν ότι κινδυνολογούμε. Όμως είχα αποδείξει ότι είναι ελλειμματικός ο προϋπολογισμός. Σήμερα ο κύριος Υπουργός τι μας είπε; Μας είπε να εγγράφουμε αλλού τις κεφαλαιουχικές μεταβιβάσεις. Ε, αυτό ακριβώς λέγαμε και εμείς τότε που μας κατήγγειλε η Κυβέρνηση ότι κινδυνολογούμε, ότι διαστρεβλώνουμε την πραγματικότητα κλπ. 
      Αληθές είναι ένα από αυτά που είπε ο κύριος Υπουργός, ότι δηλαδή δεν προσετέθησαν σήμερα νέα χρέη. Απεκαλύφθησαν όμως τα χρέη στον ελληνικό λαό τα οποία έκρυβε μ΄ αυτήν τη δημιουργική λογιστική η Κυβέρνηση τα τελευταία τέσσερα χρόνια.
      Πάμε τώρα στις εξαγωγές. Θέλω να επισημάνω ότι έγινε μια μεταφορά της οικονομικής διπλωματίας από το Υπουργείο Οικονομίας στο Υπουργείο Εξωτερικών. Καμία αντίρρηση γι’ αυτό. Αυτό έχει γίνει εδώ και πολλούς μήνες. Αλλά, κύριοι συνάδελφοι, καμία υποδομή, δεν υπάρχει τίποτε, ούτε καν οργανική διασύνδεση μεταξύ της ελληνικής παραγωγής και του Υπουργείου Εξωτερικών. Απλώς το νέο οργανόγραμμα το προέβλεπε, τους μεταφέραμε εκεί, θα πηγαίνουν και στις δεξιώσεις των πρέσβεων πλέον ως στελέχη της πρεσβείας κλπ. Ε, και; Εδώ δεν μας ενδιαφέρει η ουσία. Μας ενδιαφέρει ο εκσυγχρονισμός στον τίτλο. 
      Κυρία Πρόεδρε, έπρεπε να καταλάβουμε ότι χρειάζεται αναπροσανατολισμός της εξαγωγικής μας πολιτικής. Η μείωση των εξαγωγών στις χώρες της Κεντροδυτικής Ευρώπης δεν ήταν κάτι που ήρθε ξαφνικά. Το βλέπαμε όλοι από τις αρχές της δεκαετίας του ’90 αλλά δεν κάναμε τίποτε γι’ αυτό. Αφήσαμε τα πράγματα να κυλάνε, βρήκαμε μετά διάφορες δικαιολογίες ότι φταίει η ισοτιμία, φταίει το ευρώ. Το κεφάλι το δικό μας φταίει. Χρόνια φωνάζουμε ότι ο νέος οικονομικός ζωτικός χώρος για την Ελλάδα είναι, πέραν των Βαλκανίων, οι χώρες της πρώην Ανατολικής Ευρώπης και συγκεκριμένα της πρώην Σοβιετικής Ένωσης. Δεν έχει γίνει καμιά δουλειά υποδομής, δεν έχει γίνει καμιά έρευνα αγοράς, δεν έχει γίνει καμιά μελέτη και καμιά ουσιαστική υποβοήθηση της ιδιωτικής πρωτοβουλίας να εξάγει εκεί. Ευτυχώς, που υπάρχει η ιδιωτική πρωτοβουλία η οποία πράγματι έχει καταφέρει και έχει μπει να επενδύσει στις χώρες αυτές και σε ορισμένες περιπτώσεις υπάρχει και η κρατική στήριξη και αυτό θα το αναγνωρίσουμε. Αλλά για τις εξαγωγές δεν υπάρχει καμιά οργανωμένη δράση στο χώρο αυτό. Και εδώ θέλω να επισημάνω ότι η ελληνική βιοτεχνία μπορεί να βρει πελάτες στις χώρες αυτές. Υπάρχει όμως μία διαστροφική λογική. Ενισχύσεις, για δράσεις από τη βιοτεχνία από το Γ΄ Κοινοτικό Πλαίσιο Στήριξης δίδονται μόνο σε βιοτεχνικές επιχειρήσεις που έχουν μέχρι εκατόν πενήντα άτομα προσωπικό. Την υποδηματοποιία, την οποία θέλω να επισημάνω πήρε ο Μαρξ ως παράδειγμα για να αναπτύξει τη θεωρία του «περί υπεραξίας», γιατί είναι η καθαρά εργατοβόρος δραστηριότητα, για να είναι δυναμική έχει εκατόν ογδόντα, διακόσιους, διακόσιους πενήντα εργάτες. Αυτοί εξαιρούνται από τις δράσεις τις βιοτεχνικές του Γ΄ Κοινοτικού Πλαισίου Στήριξης.
      Μάλιστα, ξέρετε τι μου έλεγε  ιδιοκτήτρια γνωστής εξαγωγικής βιοτεχνίας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα, κυρία Πρόεδρε, και τη δευτερολογία μου.
      Μου έλεγε ότι θα υποχρεωθεί να απολύσει ογδόντα άτομα, και θα φτιάχνει αυτό που κάνουν, φασόν στα Σκόπια και στη Βουλγαρία, για να μπει και αυτή στα προγράμματα αυτά. Μα, έτσι ενισχύουμε την εργασία στη χώρα; Και φυσικά, αν δεν το κάνει αυτό –που ελπίζω να μην το κάνει- δεν θα μπορέσει να εκσυγχρονίσει την παραγωγή της να γίνει ανταγωνιστική, διότι τα χρήματα τα οποία έπρεπε να πάρει από το Γ΄ Κοινοτικό Πλαίσιο Στήριξης δεν θα τα πάρει.
      Ένα άλλο θέμα είναι ο τουρισμός που τον θεωρώ εξαγωγική δραστηριότητα και το τονίζω αυτό εδώ και δεκαπέντε χρόνια. Μειώνεται ο τουρισμός συνέχεια. Ακούμε μεγάλα λόγια αλλά δράση δεν βλέπουμε. Και λέγω ότι μειώνεται, διότι το συνάλλαγμα μειώνεται. Ακόμη ο αριθμός των τουριστών πρέπει να σημειωθεί και αυτό, πρόπερσι λέγαμε με μεγάλη χαρά ότι αυξήθηκε κατά 10%. Όμως μπήκα μία ημέρα στο internet στον κόμβο της Κυβέρνησης και βρήκα ότι το παλαιό ανέκδοτο «Αλβανός τουρίστας» η Κυβέρνηση το έχει κάνει οικονομική πολιτική διότι στον αριθμό των τουριστών συμπεριλαμβάνονται και οκτακόσιες εβδομήντα χιλιάδες αφίξεις από την Αλβανία και τα Σκόπια. Μπείτε στο κυβερνητικό site και θα το δείτε. Και με αυτούς παρουσιάζουμε ενίσχυση του τουρισμού.
      Ένα τελευταίο σημείο που θα ήθελα να θίξω είναι η γεωργική μας παραγωγή. Πρέπει κάποτε να καταλάβουμε ότι δεν μπορούμε να ανταγωνιστούμε αυτούς που σπέρνουν με αεροπλάνο, για να παραγάγουμε τα ίδια προϊόντα. Η Ελλάς έχει τη δυνατότητα να γίνει μπουτίκ και να παραγάγει προϊόντα υψηλής τιμής στην αγορά, που είναι οικολογικά. Η Γαλλία έχει προχωρήσει. Και αυτό για το μικρό κλήρο είναι η μόνη βιώσιμη λύση. Η Ιταλία έχει προχωρήσει. Στην Ελλάδα αγνοείται το είδος από το Υπουργείο Γεωργίας και από την ελληνική αγροτική πολιτική, με αποτέλεσμα να μην μπορεί να γίνει σοβαρή δράση και πάνω από όλα να μην υπάρχει ούτε γνώση ούτε τεχνική στήριξη ούτε οικονομική στήριξη σε περιοχές που οι παραγωγοί μικρού κλήρου θα μπορούσαν να φτιάξουν οικολογικά προϊόντα υψηλής τιμής στην αγορά. 
      Δυστυχώς το μόνο που ενδιαφέρει την Κυβέρνηση είναι οι τίτλοι στον Τύπο και οι ανακοινώσεις. Από εκεί και πέρα στην ουσία οδηγούμεθα σε ένα δρόμο χωρίς επιστροφή. Αν δεν καταλάβουμε ότι πρέπει να αναπροσανατολίσουμε τους στόχους της ελληνικής οικονομικής και εξαγωγικής πολιτικής, θα είναι πάρα πολύ αργά σε λίγα χρόνια. Το ευτύχημα είναι ότι ελπίζουμε να είναι πολύ λίγος ο χρόνος που θα συνεχισθεί αυτή η πολιτική. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 Χρόνια από την Ελληνική Επανάσταση», τριάντα τέσσερις μαθητές και τρεις δάσκαλοι από το 11ο Δημοτικό Σχολείο Κερατσινίου.
      	Η Βουλή τους καλωσορίζει.
      	(Χειροκροτήματα απ’ όλες τις πτέρυγες της Βουλής)
      	Εξηγούμε ότι συζητείται επερώτηση Βουλευτών της Νέας Δημοκρατίας προς τους Υπουργούς Οικονομίας και Οικονομικών για τις εξαγωγές και παρίστανται στην Αίθουσα οι επερωτώντες Βουλευτές, Κοινοβουλευτικοί Εκπρόσωποι και ο κύριος Υπουργός ο οποίος θα απαντήσει.
      	Ο κύριος Υπουργός έχει το λόγο.
      	ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, θέλω να ομολογήσω ότι, όταν έμαθα για την κατάθεση αυτής της επερωτήσεως, το άκουσα με μεγάλο ενδιαφέρον και πίστευα ότι θα έχουμε την ευκαιρία χωρίς κομματικές προκαταλήψεις και χωρίς ιδεοληψίες να συζητήσουμε ουσιαστικά, αναλυτικά και χρήσιμα ένα ζήτημα της ελληνικής οικονομίας, το πώς θα μπορέσουμε να ενισχύσουμε την εξαγωγική προσπάθεια της χώρας. Ξέρετε ότι, όταν εξάγονται ελληνικά προϊόντα ή υπηρεσίες, δεν έχουν ταμπέλες που να γράφουν «ΠΑ.ΣΟ.Κ.», «Νέα Δημοκρατία» ή άλλα κόμματα, αλλά αποτελούν τους πρέσβεις της ελληνικής οικονομίας στο εξωτερικό. Πιστεύω ότι δεν θα ήθελε το κόμμα της Αξιωματικής Αντιπολίτευσης αυτήν την κεφαλαιώδους σημασίας συζήτηση να την μετατρέψει ξανά σε μια προσπάθεια σκιαμαχίας και χαρακτηρισμών, οι οποίοι νομίζω ότι δεν συνάδουν όχι μόνο με τα γεγονότα αλλά και με τον τρόπο με τον οποίο θα πρέπει να διεξάγεται μια τόσο ουσιαστική συζήτηση. 
      	Θέλω κατ’ αρχήν να πω, όπως γνωρίζουν όσοι ήταν μέσα στην Αίθουσα, ότι εγώ ουδέποτε χρησιμοποίησα εκφράσεις του τύπου «ψέματα» ή ο,τιδήποτε άλλο. Οι εκφράσεις αυτές ανήκουν αποκλειστικά σε δικούς σας ομιλητές και δεν τις ανταπέδωσα. Εσείς τις λέτε και εσείς τις ακούτε. Δεν με αφορούν και δεν αφορούν την Κυβέρνηση.
      Μου έκανε επίσης ιδιαίτερα αρνητική εντύπωση ότι ο ομιλητής της Νέας Δημοκρατίας επέλεξε να παρομοιάσει τη χώρα μας με μία ανώνυμη εταιρεία. Η Ελλάς δεν θα γίνει ποτέ Α.Ε. Η Ελλάδα θα μείνει σκέτη Ελλάδα σε πείσμα εκείνων των πολιτικών οι οποίες επεχείρησαν κάποτε να την κάνουν Α.Ε.
      Νομίζω, λοιπόν, ότι μία προσέγγιση η οποία καταξιώνεται στις ανάγκες του θέματος είναι εξαιρετικά χρήσιμη εάν θέλουμε να συζητάμε ουσιαστικά και όχι να εκτοξεύουμε διάφορες πομφόλυγες και πυροτεχνήματα τα οποία δεν αντέχουν ούτε καν σε εσωκομματική κατανάλωση. 
      Πιστεύω ότι αυτό έγινε σε μεγάλο βαθμό ενδεχομένως για να καλυφθούν και οι αδυναμίες ουσιαστικών προτάσεων. Ακούσαμε τα πιο αντιφατικά πράγματα. Ακούσαμε τον έναν ομιλητή της Νέας Δημοκρατίας να προτείνει να χορηγούνται επιδοτήσεις και σε επιχειρήσεις και στην ύπαιθρο γενικά, ενώ γνωρίζει ότι αυτό είναι αντικοινοτικό και ακούσαμε και τον επόμενο ομιλητή να λέει να μειωθεί ο κρατικός παρεμβατισμός. Ας υπάρξει μία συνεννόηση για να ξέρουμε τι από τα δύο υποστηρίζει το κόμμα της Αξιωματικής Αντιπολίτευσης. Ή θα υποστηρίζει τις κρατικές επιδοτήσεις ή θα υποστηρίζει τη μείωση των κρατικών επιδοτήσεων. Και τα δύο ταυτόχρονα στον ίδιο χρόνο ομιλίας, στην ίδια πρόταση για το ίδιο θέμα, νομίζω ότι αποτελούν αντίφαση και έλλειψη θέσεων. 
      Παρά το γεγονός αυτό, εγώ θα ήθελα να κάνω ορισμένα σχόλια και να προτείνω μια σειρά θεμάτων και πολιτικών, τα οποία ελπίζω να μην είναι μόνο κυβερνητικού ενδιαφέροντος. Διότι όπως είπα και πριν ολόκληρη η αναπτυξιακή στρατηγική της χώρας μας αφορά όλους τους Έλληνες πολίτες. Και ιδιαιτέρως η εξαγωγική προσπάθεια, επειδή αντανακλά την Ελλάδα συνολικά και όχι κομματικά, νομίζω ότι θα πρέπει να υιοθετηθεί, να προγραμματιστεί και να υπηρετηθεί απ’ όλες ανεξαρτήτως τις πολιτικές και κομματικές υποχρεώσεις.
      Να κάνω όμως προηγουμένως ένα σχόλιο, κυρίες και κύριοι συνάδελφοι, σχετικά με το θέμα της EUROSTAT, το οποίο τόσο πολύ φαίνεται να ενδιαφέρει και να προσελκύει το ενδιαφέρον της Αξιωματικής Αντιπολιτεύσεως. 
      Θα έχουμε την ευκαιρία, ελπίζω, και κατά τη συζήτηση του προϋπολογισμού και στη Βουλή τις επόμενες ημέρες που θα συζητάμε τα φορολογικά νομοσχέδια να ανταλλάξουμε όλα τα επιχειρήματα και να δούμε όλες τις πτυχές του θέματος της στατιστικής αναπροσαρμογής η οποία έγινε τις προηγούμενες ημέρες. 
      Θέλω, όμως, να σας διαβεβαιώσω για μία ακόμη φορά απολύτως κατηγορηματικά ότι δεν υπήρξε ούτε ήταν δυνατόν να υπάρξει η παραμικρή απόκρυψη στοιχείων ούτε από την Ευρωπαϊκή Στατιστική Υπηρεσία, ούτε από το Κοινοβούλιο, ούτε από κανέναν άλλο οργανισμό. Αυτό το οποίο συνέβη –και δεν συνέβη μόνο για την ελληνική οικονομία, το ξαναλέω για πολλοστή φορά- είναι ότι ορισμένες κεφαλαιουχικές δαπάνες οι οποίες είθισται να θεωρούνται ότι επιβαρύνουν χρεωστικά τις δημόσιες επιχειρήσεις, επειδή κατευθύνονται ως επί το πλείστον σε επενδυτικές δαπάνες και είναι πάγια τακτική αυτού του τύπου η χρέωση, να αποτυπώνονται στο δημόσιο χρέος, αλλά όχι στα τρέχοντα ελλείμματα, αυτοί οι κανόνες άλλαξαν επί το αυστηρότερο και τώρα πλέον σε όλες τις οικονομίες της Ευρώπης αποτυπώνονται και στη λογιστική ταξινόμηση των ελλειμμάτων. 
      Αυτό δεν ήταν ούτε απόκρυψη ούτε οτιδήποτε άλλο. Όλα τα στοιχεία ήταν γνωστά και δεδομένα σε όλους. Στην ελληνική κοινή γνώμη, στο ελληνικό Κοινοβούλιο, στην Ευρωπαϊκή Στατιστική Υπηρεσία, στην Ευρωπαϊκή Επιτροπή, σε όλους τους ενδιαφερόμενους φορείς και σε όλους τους διεθνείς οργανισμούς.
      Το λέω αυτό για να μην υπάρχει αυτή η σκιαμαχία η οποία επιχειρείται να καλλιεργηθεί από τη Νέα Δημοκρατία ότι τάχα άλλα στοιχεία έλεγε η ελληνική Κυβέρνηση και άλλα υπήρχαν στην πραγματικότητα. 
      Θέλω επίσης να τονίσω για άλλη μια φορά ότι το γεγονός πως η ίδια η Ευρωπαϊκή Επιτροπή αναγνώρισε ως πρότυπη τη συνεργασία αυτή, η οποία έγινε μεταξύ Ευρωστατιστικής και ελληνικής Κυβέρνησης και ελληνικών αρχών για την αυστηρότερη αποτύπωση των δημοσιονομικών μεγεθών, δείχνει και τη σοβαρότητα και τη σημασία της προσπάθειας αυτής. 
      Ακόμη θα έλεγα ότι καλό είναι να τα δούμε και να τα συγκρίνουμε αυτά που γίνονται και με διάφορες αναθεωρήσεις σε άλλες χώρες της Ευρωπαϊκής Ένωσης. Δεν είναι ούτε κακό ούτε μεμπτό να αναθεωρούνται επί το αυστηρότερο τα δημοσιονομικά στοιχεία, όταν αυτό εξυπηρετεί την καλύτερη αποτύπωση και -αν θέλετε την άποψή μου- την πιο αυστηρή άσκηση δημοσιονομικής πολιτικής τα επόμενα χρόνια και για την Ελλάδα και για όλες τις χώρες της Ευρωπαϊκής Ένωσης. Αυτό νομίζω ότι συνολικά θα προσανατολίσει σε μια θετικότερη κατεύθυνση την παρακολούθηση, τον έλεγχο και την εποπτεία της δημοσιονομικής πολιτικής. Αλλά από το σημείο αυτό μέχρι να βγάζουμε αυτά τα απίστευτα συμπεράσματα της λογιστικής σκιαμαχίας, νομίζω ότι υπάρχει πολύ μεγάλη απόσταση, την οποία μπορεί να δικαιολογήσει μόνο η παντελής έλλειψη ουσιαστικών πολιτικών προτάσεων για τα δημοσιονομικά, τα αναπτυξιακά και όλα τα σοβαρά ζητήματα της ελληνικής οικονομίας.
      Έρχομαι κυρίες και κύριοι, σε αυτό καθαυτό το θέμα της σημερινής ημερήσιας διάταξης. 
      Κατ’ αρχήν οι ελληνικές εξαγωγές είναι ένα σημαντικό κεφάλαιο της ελληνικής οικονομίας. Και είναι βέβαιο ότι όλοι θέλουμε είτε επιχειρήσεις είτε εργαζόμενοι είτε κυβερνήσεις είτε κόμματα, οι ελληνικές εξαγωγές να αποκτήσουν την ισχύ και τη δυναμική την οποία θα πρέπει να έχουμε σε μια σύγχρονη και διεθνώς ανταγωνιστική οικονομία. Ταυτόχρονα όμως για να είμαστε αξιόπιστοι στη χάραξη αυτής της πολιτικής, πρέπει να δούμε και πόσο έχουν αλλάξει οι συνθήκες τα τελευταία χρόνια, έτσι ώστε να μην επαναλαμβάνουμε χωρίς αποτέλεσμα τα κλισέ του παρελθόντος. 
      Κατ’ αρχήν νομίζω ότι είμαι υποχρεωμένος να κάνω μία ενημέρωση, για να δείξω ότι τα μεγέθη σύμφωνα με τα οποία εξελίσσονται οι εξαγωγές και γενικά ο εξωτερικός τομέας της χώρας μας, δεν έχουν παρουσιάσει καμία ουσιώδη χειροτέρευση τα τελευταία χρόνια. Για παράδειγμα αναφέρω ότι οι εξαγωγές το 1990 ήταν περίπου το ίδιο μερίδιο ως ποσοστό του εθνικού εισοδήματος που είναι και σήμερα. Βεβαίως αυτό γεννά ένα πρόβλημα, διότι δεν έχει βελτιωθεί, δεν έχει αυξηθεί, αλλά είναι άδικο και λάθος να λέγεται ότι έχει χειροτερεύσει. 
      Με μεγάλη έκπληξη άκουσα τους ομιλητές της Νέας Δημοκρατίας να μιλούν περί αριθμητικής στασιμότητας της αξίας των εξαγωγών.  Θέλω να σας πω ότι, όπως και να μετρήσει κανείς τις εξαγωγές, από το 1993 μέχρι σήμερα σχεδόν διπλασιάστηκαν σε αξία. Και περίπου κυμάνθηκαν στον ίδιο ρυθμό αύξησης και των εισαγωγών. 
      Στην πραγματικότητα μεταξύ του 1990 και του 2002 οι εισαγωγές υπεχώρησαν ως μερίδιο του εθνικού εισοδήματος. Από 23,5 που ήταν το 1990 ανήλθαν στο 21,7 του 2002.  Ενώ σε άλλες χώρες για παράδειγμα η διαφορά μεταξύ εισαγωγών-εξαγωγών ως μερίδιο του εθνικού εισοδήματος διευρύνθηκε. Δεν θέλω με αυτό να ωραιοποιήσω την κατάσταση. Οι ελληνικές εξαγωγές είναι ένα ουσιαστικό ζήτημα το οποίο πρέπει να δούμε στις νέες συνθήκες, με τα νέα δεδομένα τα οποία έχουν διαμορφωθεί, μετά την ένταξη της χώρας μας στην Οικονομική και Νομισματική Ένωση. Όμως δεν θα το αντιμετωπίσουμε με συνθήκες μοιρολατρίας και καταστροφολογίας, αλλά με τα δεδομένα μίας επιτυχημένης οικονομικής πορείας η οποία δημιουργεί νέες δυνατότητες και νέες ευκαιρίες για όλους τους οικονομικούς κλάδους όπως επίσης και για τις εξαγωγές. 
      Αυτό το οποίο είδαμε τα τελευταία χρόνια να συμβαίνει είναι ότι στην πενταετία 1996-2001, οι ελληνικές εξαγωγές, παρά τη συναλλαγματική πειθάρχηση στην οποία είχε μπει η δραχμή ενόψει της ένταξης στην Οικονομική και Νομισματική της Ένωση, παρουσίασαν μία αύξηση κατά 9,2% υπεράνω της αντίστοιχης αύξησης κατά μέσο όρο που σημειώθηκε στην ευρωζώνη όπου οι εξαγωγές αυξήθηκαν κατά 7,1%. Οι εισαγωγές αντιστοίχως κυμάνθηκαν στα ίδια επίπεδα, αυξητικά βεβαίως με αυτά της ευρωζώνης. Δηλαδή βλέπουμε ότι τα τελευταία πέντε χρόνια παρά το γεγονός ότι δεν σημειώθηκαν θεαματικές βελτιώσεις –θα ήταν λάθος να το πει κανείς αυτό-εν τούτοις παρατηρήθηκε μία μικρή βελτίωση, η οποία ήταν κάπως μεγαλύτερη και σίγουρα πιο ευδιάκριτη από τις αντίστοιχες βελτιώσεις που είχαν σημειωθεί την προηγούμενη περίοδο. Αυτό νομίζω ότι διαμορφώνει μία κατάσταση όπου οι εξαγωγές, χωρίς να έχουν υποστεί ουσιαστική χειροτέρευση, βρίσκονται σε ένα επίπεδο, το οποίο με την κατάλληλη πολιτική και στρατηγική –και θα την αναπτύξω αυτή- νομίζω ότι μπορούμε να γνωρίσουμε μια νέα περίοδο ακμής και προόδου.
      Πρέπει όμως να αντιληφθούμε, κυρίες και κύριοι, το εξής: Σήμερα οι συνθήκες έχουν αλλάξει.  Παλιότερα εξαγωγική υποστήριξη σήμαινε πρακτικά να επιταχύνεται ο ρυθμός διολίσθησης του εθνικού νομίσματος σε σχέση με τα άλλα νομίσματα, έτσι ώστε να ανακτάται προσωρινά η ανταγωνιστικότητα των ελληνικών προϊόντων. Αυτό βεβαίως είναι σε βάρος των εργαζομένων οι οποίοι πλήρωναν τη νύφη και έδινε μία προσωρινή ανάσα στους εξαγωγείς οι οποίοι πραγματοποιούσαν τις πωλήσεις τους φθηνότερα σε διεθνείς τιμές. Έτσι η συστηματική απομείωση των εργατικών μισθών ήταν το κύριο εργαλείο μέσω της διολίσθησης το οποίο επέτρεπε την τόνωση των εξαγωγών σε δύσκολες περιόδους. 
      Είναι φανερό ότι αυτό το όπλο, το οποίο ήταν κατά την άποψή μου μόνο βραχυχρόνια αποτελεσματικό και οδηγούσε σε μία ουσιαστική αναδιανομή εισοδήματος σε βάρος της εργασίας, ευτυχώς δεν είναι πια διαθέσιμο. Και δεν μπορούν να χρησιμοποιηθούν τέτοιες πολιτικές του παρελθόντος, οι οποίες οδηγούν σε μείωση των εργατικών μισθών για να τονωθούν οι εξαγωγές. Κατά συνέπεια όλη η παραδοσιακή εξαγωγική στρατηγική, η οποία υπήρχε τις τελευταίες δεκαετίες, θα πρέπει ριζικά να αναπροσαρμοστεί.
      Ποιος θα είναι αυτός ο νέος σχεδιασμός την περίοδο του νέου νομίσματος, το οποίο ισχύει πια και έχει υιοθετηθεί στις δώδεκα κατ’ αρχήν χώρες της ευρωζώνης και σταδιακά σε ολοένα και περισσότερες; 
      Κατ’ αρχήν πρέπει να δούμε τα οφέλη που έχει η ελληνική οικονομία από την υιοθέτηση του κοινού νομίσματος πριν περάσουμε και διατυπώσουμε τόσο εύκολα τις ηττοπαθείς αντιλήψεις που ακούσαμε προηγουμένως από την Αξιωματική Αντιπολίτευση ότι η ισχυροποίηση δηλαδή του ευρώ έναντι του δολαρίου δήθεν υπονομεύει την ανταγωνιστικότητα των ευρωπαϊκών και ελληνικών εξαγωγών, όπως δυστυχώς άκουσα να λέγεται πριν από λίγο σ’ αυτήν την Αίθουσα.
      Κυρίες και κύριοι συνάδελφοι, νομίζω ότι η υιοθέτηση του κοινού νομίσματος –το αναφέρει και η ερώτηση, η οποία είναι εγγράφως κατατεθειμένη και λυπάμαι γι’ αυτό που αναφέρθηκε- προσφέρει σημαντικά πλεονεκτήματα σε όλους και στους εξαγωγείς, διότι τους απαλλάσσει κατ’ αρχήν από το κόστος ασφάλισης έναντι συναλλαγματικού κινδύνου, κάτι που αποτελούσε ένα ουσιαστικό κόστος στην τιμή που προσέφεραν.
      Δεύτερον, απαλείφει τις συναλλαγματικές διακυμάνσεις για ένα πολύ σημαντικό μέρος του εξαγωγικού εμπορίου, το οποίο κατά πλειοψηφία στρέφεται, όπως ξέρετε πάρα πολύ καλά, σε χώρες της Ευρωπαϊκής Ένωσης. Ενώ ταυτόχρονα διαμορφώνει πολύ καλύτερες δυνατότητες συνέργειας, συνύπαρξης και συνεργασίας επιχειρήσεων της Ελλάδας με άλλες επιχειρήσεις της Ευρωπαϊκής Ένωσης είτε σε δίκτυα προώθησης προϊόντων και υπηρεσιών είτε σε μια πιο ουσιαστική παραγωγική συνεργασία.
      Κατά συνέπεια πιστεύω ακράδαντα ότι η υιοθέτηση του ευρώ ωφελεί τελικά την ανταγωνιστικότητα της ελληνικής οικονομίας και πρέπει επιτέλους να πάψουμε να μεμψιμοιρούμε, διότι αυτό αποτέλεσε συστηματική κατάκτηση –εγώ δεν θα πω μόνο της Κυβέρνησης- πιστεύω ολόκληρου του πολιτικού κόσμου. Θα πρέπει όμως κι εσείς κάποτε αυτό να το αναγνωρίσετε.
      Το τρίτο σημείο που πρέπει να τονίσουμε είναι ότι ο νέος εξαγωγικός προσανατολισμός πρέπει να έχει διαφορετικά χαρακτηριστικά. Κατ’ αρχήν, κύριες και κύριοι συνάδελφοι, νομίζω ότι πρέπει να πάψει επιτέλους ο παραδοσιακός διαχωρισμός των επιχειρήσεων σε εξαγωγικές και μη επιχειρήσεις. Πρέπει να πάψουμε να αρθρώνουμε την ελληνική οικονομία σε επιχειρήσεις, οι οποίες εξάγουν ως συστηματική τους δραστηριότητα και σε επιχειρήσεις, οι οποίες δεν ενδιαφέρονται να εξάγουν. Όλες οι επιχειρήσεις είναι δυνάμει εξαγωγικές. Η εξαγωγιμότητα προϊόντων και υπηρεσιών, που είναι συνδεδεμένη με την απόκτηση ανταγωνιστικότητας, πρέπει να γίνει ένα μόνιμο χαρακτηριστικό κάθε είδους επιχείρησης είτε παραγωγής προϊόντων είτε παροχής υπηρεσιών. Αυτό σημαίνει ότι οφείλουμε όλοι με τις κατάλληλες πολιτικές να ενισχύουμε την εξωστρέφεια των ελληνικών επιχειρήσεων. Πώς γίνεται αυτό; 
      Κατ’ αρχήν, με τη διαμόρφωση ενός πιο σύγχρονου, σταθερού και όχι κυμαινόμενου μακροοικονομικού περιβάλλοντος. Πιστεύω ότι αυτό το έχουμε πετύχει σε πολύ μεγάλο βαθμό. Υπάρχουν βέβαια πολύ σημαντικά βήματα να γίνουν και πολύ σημαντικά προβλήματα να επιλυθούν. Πιστεύω όμως ότι το σημερινό μακροοικονομικό περιβάλλον της ισχυρής ανάπτυξης, της συναλλαγματικής σταθερότητας και του χαμηλού πληθωρισμού δεν θυμίζει σε τίποτα το αβέβαιο περιβάλλον της συναλλαγματικής αβεβαιότητας, των συχνών θεσμικών μεταβολών και της οικονομικής στασιμότητας που είχαμε γνωρίσει την περασμένη δεκαετία. Κι αυτό είναι η μεγάλη προσφορά που μπορεί να κάνει η πολιτεία απέναντι στην εξαγωγική προσπάθεια.
      Το δεύτερο, κυρίες και κύριοι, είναι ότι η εξαγωγική προσπάθεια απαιτεί μέτρα από την πολιτεία, αλλά απαιτεί επίσης και μέτρα και πολιτικές από τις επιχειρήσεις. Η εξαγωγική προσπάθεια δεν πρέπει να αφήσουμε να γίνει μία κρατικοδίαιτη δραστηριότητα. Η πολιτεία πρέπει να πάρει μέτρα –και παίρνει μέτρα- αλλά πρέπει ταυτόχρονα και οι ίδιες οι επιχειρήσεις να κινητοποιηθούν, έτσι ώστε να δώσουμε αυτήν τη μάχη της ανταγωνιστικότητας και της εξωστρέφειας ως ένα σύνολο μιας ελληνικής οικονομίας που βελτιώνεται και προχωρά.
      Πώς θα ενισχυθεί αυτή η εξωστρέφεια; Κατ’ αρχήν έχουμε πάρα πολλά χρηματικά κεφάλαια, με τα οποία ενισχύονται οι μικρομεσαίες επιχειρήσεις για να αναπτύξουν δίκτυα συνεργασίας εξαγωγικού προσανατολισμού, για να αποκτήσουν διασυνδέσεις με το ηλεκτρονικό εμπόριο εσωτερικά και διεθνώς, για να αποκτήσουν, τεχνογνωσία, για να επενδύσουν στο μάρκετινγκ και την καλύτερη προβολή των προϊόντων τους, για να συνασπιστούν και να οργανωθούν καλύτερα στις διεθνείς αγορές.
      Πιστεύω ότι όλα αυτά έχουν αρχίσει να αποδίδουν. Δεν είναι καθόλου τυχαίο ότι ακόμα και σε δύσκολους εξαγωγικούς κλάδους, όπως είναι οι εξαγωγές υψηλής τεχνολογίας, στις οποίες παραδοσιακά υστερούσε η χώρα μας, τα τελευταία χρόνια παρουσιάζεται μια αξιοθαύμαστη βελτίωση.
      Το δεύτερο είναι ότι πρέπει να αλλάξουμε –και σε αυτό θα συμφωνήσω με την Αξιωματική Αντιπολίτευση- τις δομές μέσω των οποίων προωθείτο παραδοσιακά η εξαγωγική προσπάθεια της χώρας. Το πρώτο βήμα έγινε και χαίρομαι που τουλάχιστον σε αυτό, έστω και με μισόλογα, υπήρξε μια σχετική υποστήριξη από την Αξιωματική Αντιπολίτευση. 
      Κατ’ αρχήν με το χωρισμό των εμπορικών υπηρεσιών από το κυρίως διπλωματικό σώμα, η οποία είχε γίνει παλιά, σε πολλές περιπτώσεις υπήρξε μία λιγότερο αποτελεσματική, από ό,τι θα μπορούσε, προσπάθεια προώθησης των ελληνικών εξαγωγών. Σήμερα με την ενοποίηση, την οποία κάνουμε, των οικονομικών συμβούλων και των εμπορικών ακολούθων με την κυρίως διπλωματική παρουσία, την οποία έχουμε στο εξωτερικό, διαμορφώνουμε πιο αποτελεσματικούς όρους για την άσκηση μιας εξαγωγικής διπλωματίας, όπως κάνουν σχεδόν όλες οι υπόλοιπες χώρες.
      Αυτή όμως η εξαγωγική διπλωματία θα πρέπει να υποστηριχθεί από μία ισχυρή αναπτυξιακή στρατηγική στο εσωτερικό της χώρας. Γι’ αυτό θέλω να πω ότι η εξαγωγική προσπάθεια των επιχειρήσεων είναι απόλυτα ταυτισμένη με την αναπτυξιακή προώθηση που κάνουμε στο εσωτερικό της ελληνικής οικονομίας.
      Το δεύτερο είναι ότι χρειάζεται μία αναθεώρηση και ένας επανασχεδιασμός των βασικών εργαλείων υποβοήθησης των εξαγωγών και των διεθνών οικονομικών σχέσεων της χώρας μας. Για παράδειγμα, αυτό το οποίο αναφέρθηκε για την Ιρλανδία είναι σωστό μεν ως μέγεθος, αλλά πώς έγινε; Έγινε επειδή η Ιρλανδία κατάφερε και προσέλκυσε πολλές ξένες επενδύσεις λόγω των ιδιαίτερα θετικών ιδιομορφιών τις οποίες έχει, επειδή είναι μία αγορά στην οποία ομιλούνται τα αγγλικά, στην οποία εισέρευσαν πολλά κεφάλαια, η οποία είναι κοντά στην Ευρωπαϊκή Ένωση και ιδιαίτερα στο Ηνωμένο Βασίλειο. Πετυχαίνοντας την έλευση ξένων επενδύσεων, επειδή εξήγαγαν μετά αυτές οι πολυεθνικές επιχειρήσεις, αύξησε θεαματικά το επίπεδο των εξαγωγών της.
      Πιστεύω λοιπόν ότι η προσπάθεια ενίσχυσης των εξαγωγών θα πρέπει να είναι απόλυτα συμβατή και να πηγαίνει μαζί με την προσέλκυση ξένων επενδύσεων έτσι ώστε να ενισχυθεί όχι μόνο η παρουσία των ελληνικών επιχειρήσεων προς τα έξω αλλά και η παρουσία των ξένων επιχειρήσεων μέσα, οι οποίες εν συνεχεία μετά θα εξάγουν πολύ περισσότερα προϊόντα και υπηρεσίες στις διεθνείς αγορές. Γι’ αυτό ήδη συζητούμε με τον ιδιωτικό τομέα, και με το Σύνδεσμο Βιομηχάνων και με τους συνδέσμους εξαγωγέων, την εντονότερη και ενεργότερη συμμετοχή τους στη χάραξη αυτής της πολιτικής, της κοινής πολιτικής προσέλκυσης ξένων επενδύσεων και τόνωσης της εξαγωγικής προσπάθειας των ελληνικών επιχειρήσεων.
      Νομίζω ότι ήδη υπάρχουν τα πρώτα ψήγματα που δείχνουν την απόδοση αυτής της προσπάθειας. Σας αναφέρω χαρακτηριστικά ότι η πρόσφατη συμμετοχή του Οργανισμού Προώθησης Εξαγωγών στο Παρίσι απέσπασε εγκωμιαστικά σχόλια για την πολύ καλή οργάνωση και παρουσία την οποία είχε.
      Ένα δεύτερο σημείο βέβαια, το οποίο συνδέεται με την εσωτερική αναπτυξιακή στρατηγική, είναι η βελτίωση της λεγόμενης ανταγωνιστικότητας κόστους. Πιστεύω ότι και στον τομέα αυτό, κυρίες και κύριοι, ως συνδυασμένο αποτέλεσμα της βελτίωσης των υποδομών και της στήριξης από τεχνολογική άποψη αλλά και από καταρτισμένο ανθρώπινο δυναμικό των ελληνικών επιχειρήσεων, έχουν αρχίσει να σημειώνονται σημαντικά βήματα και στον τομέα αυτόν.
      Αναφέρω χαρακτηριστικά -και θέλω να το καταθέσω- την πρόσφατη έκθεση της Ευρωπαϊκής Επιτροπής του 2002, όπου αναφέρεται ότι τρεις χώρες, η Γερμανία, η Ελλάδα και η Αυστρία, βελτίωσαν την ανταγωνιστικότητα κόστους τα τελευταία τρία χρόνια. Κάνει βεβαίως και κάποιες επισημάνσεις αλλά νομίζω ότι και αυτή η επισήμανση έχει καίρια σημασία για το πώς βελτιώνονται οι εσωτερικοί παράγοντες, οι οποίοι διαμορφώνουν με καλύτερους όρους την ανταγωνιστικότητα της ελληνικής οικονομίας.
      Κυρίες και κύριοι, θέλω να επισημάνω ορισμένα άλλα πολύ ενδιαφέροντα χαρακτηριστικά των ελληνικών εξαγωγών. Ενώ δεν μειώθηκαν οι ελληνικές εξαγωγές αλλά αντιθέτως αυξήθηκαν τα τελευταία χρόνια, με ρυθμούς όμως οι οποίοι δεν ήταν τόσο υψηλοί όσο θα μπορούσαν, παρατηρείται μία βελτίωση σε δύσκολες αγορές.
      Για παράδειγμα στην Αμερική αυξήθηκε το μερίδιο εξαγωγών. Πριν από δέκα χρόνια ήταν 5% ενώ τώρα είναι γύρω στο 8% και έχει πολύ περισσότερα περιθώρια βελτίωσης. Και στην αναδυόμενη αλλά δύσκολη αγορά των ασιατικών οικονομιών από 10% που ήταν το μερίδιο εξαγωγών αυξήθηκε στο 14%. 
      Πιστεύω ότι οι βελτιώσεις αυτές είναι κάπως ενθαρρυντικές. Χρειάζεται όμως μια πολύ γενικότερη και βαθύτερη προσέγγιση και στρατηγική προκειμένου η ελληνική οικονομία να αποκτήσει μια εδραία θέση σ’ αυτές τις πολύ ισχυρές αγορές. Για παράδειγμα χρειάζεται να διαμορφώσουμε μια ασιατική στρατηγική εξαγωγών και μια αμερικανική στρατηγική εξαγωγών έτσι ώστε να εμπλουτιστεί και να ισχυροποιηθεί η συνολική μας εξαγωγική προσπάθεια. Ταυτόχρονα πρέπει να αντιμετωπίσουμε την υποχώρηση των ελληνικών εξαγωγών στις χώρες της Ευρωπαϊκής ‘Ένωσης και να μην ικανοποιούμαστε –και δεν ικανοποιούμαστε- από την αντιστάθμιση που είχε αυτή η υποχώρηση με την αύξηση των εξαγωγών μας σε αγορές της Ανατολικής Ευρώπης. Διότι ενδεχομένως αυτό να αποκαλύπτει ότι σε ορισμένους τομείς υπάρχει μια ποιοτική υστέρηση. Και αν η μείωση αυτή που παρατηρείται σε αγορές των χωρών της Ευρωπαϊκής Ένωσης συνεχιστεί, τότε αργά ή γρήγορα θα περάσει καις στις αγορές των χωρών της Ανατολικής Ευρώπης.
      Κατά συνέπεια η ποιοτική αναβάθμιση των ελληνικών προϊόντων και υπηρεσιών πρέπει να αποτελεί μια προτεραιότητα της εξαγωγικής προσπάθειας. Προς την κατεύθυνση αυτή ήδη ενισχύουμε συντονισμένες προσπάθειες ποιοτικής βελτίωσης μέσα από το πρόγραμμα του Κοινοτικού Πλαισίου Στήριξης, το οποίο ενισχύει επενδύσεις σε ποιότητα και σε προώθηση ελληνικών προϊόντων και υπηρεσιών. Πιστεύω ότι έτσι απαντάμε τυπικά σ’ αυτήν τη μεγάλη προτεραιότητα η οποία χαρακτήριζε ανέκαθεν αρνητικά την εξαγωγική προσπάθεια της χώρας μας. 
      Τελειώνοντας, κυρίες και κύριοι, θέλω να πω ότι είμαι αισιόδοξος διότι όλη αυτή η συντονισμένη προσπάθεια η οποία γίνεται σε συνδυασμό με την κατανόηση των σύγχρονων και νέων προβλημάτων τα οποία τίθενται στις εξαγωγικές επιχειρήσεις της χώρας μας, μπορεί να διαμορφώσει μια αποτελεσματική στρατηγική με στόχο πρώτα απ’ όλα να φύγουμε από το μονοψήφιο μερίδιο του εθνικού εισοδήματος που έχουν σήμερα οι εξαγωγές μας και τα επόμενα χρόνια να γίνει το μερίδιο αυτό διψήφιο. Προς αυτήν την προσπάθεια είμαι βέβαιος ότι όλοι θα συντρέξουν ανεξαρτήτως της συγκυριακής αντιπολιτευτικής διάθεσης την οποία επιδεικνύουν, όχι ίσως επειδή πιστεύουν σε αυτά τα επιχειρήματα, αλλά απλώς και μόνο για να επαναλάβουν τη γνωστή κριτική προς την Κυβέρνηση.
      Η εξαγωγική προσπάθεια δεν πρέπει να αποτελέσει αντικείμενο μικροκομματικών και ενδοκομματικών διενέξεων. Πρέπει όλοι να διαμορφώσουμε εκείνο το μέτωπο συναίνεσης και προσπάθειας που θα οδηγήσει την ελληνική οικονομία σε καλύτερες επιδόσεις τα επόμενα χρόνια.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 Χρόνια από την Ελληνική Επανάσταση», σαράντα δύο μαθητές και δύο συνοδοί καθηγητές από 1ο Γυμνάσιο Υμηττού. 
      Η Boυλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Εξηγούμε ότι συζητείται επερώτηση Βουλευτών της Νέας Δημοκρατίας προς τους Υπουργούς Οικονομίας και Οικονομικών για τις εξαγωγές και παρίστανται στην Αίθουσα οι επερωτώντες Βουλευτές και οι Κοινοβουλευτικοί Εκπρόσωποι καθώς και ο κύριος Υπουργός, ο οποίος μόλις κατήλθε από το Βήμα.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, άκουσα με ιδιαίτερη προσοχή και την πολύ τεκμηριωμένη τοποθέτηση των συναδέλφων της Νέας Δημοκρατίας και την προσπάθεια του Υπουργού να τους κάνει διάλεξη. 
      Εδώ δεν έχουμε καταλάβει –και φαίνεται ότι ο κύριος Υπουργός δεν έχει καταλάβει- ότι η επερώτηση είναι καταγγελία.
      Κύριε Υπουργέ, εδώ ήρθαμε να σας καταγγείλουμε, δεν ήρθαμε να κάνουμε μια ακαδημαϊκή συζήτηση. Σας κατήγγειλαν οι συνάδελφοι για συγκεκριμένα ζητήματα που έχουν να κάνουν με την πολύ χαμηλή ανταγωνιστικότητα της χώρας και πώς αυτή αντανακλάται στις εξαγωγικές μας επιδόσεις. 
      Περιμέναμε από σας να μας πείτε τι θα κάνετε για να διορθώσετε την κατάσταση και αντί γι’ αυτό ήρθατε να μας επιτιμήσετε εδώ. Δεν χρειαζόμαστε διαλέξεις, κύριε Υπουργέ. Δεν είμαστε εδώ καθηγητές. Αν ήταν εδώ να συγκριθούμε ως καθηγητές δεν είναι το καλύτερο μέρος. Η Βουλή έχει άλλο σκοπό. Θέλαμε να ακούσουμε συγκεκριμένα πράγματα για την κυβερνητική πολιτική και δυστυχώς δεν ακούσαμε τίποτα. 
      Ποια είναι η πραγματική κατάσταση της οικονομίας; Μας είπατε τι κάνετε για να τη βελτιώσετε, για να κάνουμε τη χώρα μας πιο ανταγωνιστική; Δεδομένου ότι όλοι οι δείκτες της ανταγωνιστικότητας βάζουν την Ελλάδα στον πάτο της κατάταξης όσον αφορά τις χώρες της Ευρωπαϊκής Ένωσης, και όχι μόνο τις χώρες της Ευρωπαϊκής Ένωσης, αλλά και πολλές από τις χώρες που θα εισέλθουν στο μέλλον στην Ευρωπαϊκή Ένωση με τη διεύρυνση. 
      Τι πολιτική ακολουθούμε; Εμείς σας έχουμε καταγγείλει στο παρελθόν για την πολιτική σας για συγκεκριμένα πράγματα και σας καταγγείλαμε και σήμερα. Γιατί δεν απαντάτε επί της ουσίας; 
      Θα ξεκινήσω με ένα θέμα στο οποίο αναλώσατε και εσείς πολύ από το χρόνο σας που έχει να κάνει με την αξιοπιστία της πολιτικής. Η πολιτική αποτυπώνεται κατεξοχήν στον κρατικό προϋπολογισμό. Η αξιοπιστία λοιπόν της πολιτικής είναι πολύ χρήσιμο στοιχείο. 
      Άκουσα και είπατε προηγουμένως ότι η Νέα Δημοκρατία, λέει, κάνει λογιστική αντιπολίτευση. Τι λογιστική αντιπολίτευση; Το κακό δεν είναι να γίνει λογιστική αντιπολίτευση. Το κακό είναι να γίνεται λογιστική πολιτική. Διότι η λογιστική πολιτική είναι η χειρότερη μορφή παραπολιτικής. Η λογιστική πολιτική είναι η κυριότερη απόδειξη των αδιεξόδων της πολιτικής. Και εδώ, επί χρόνια τώρα, από το 1996 και μετά έρχεστε και μας φέρνετε προϋπολογισμούς οι οποίοι δεν αποτυπώνουν την πολιτική με τον τρόπο που πρέπει. Παραπλανούν και τη Βουλή και τον ελληνικό λαό και τις υπηρεσίες της Ευρωπαϊκής Ένωσης. Δεν είχατε το θάρρος να αποτυπώσετε με καθαρότητα την πολιτική σας ούτε στους προϋπολογισμούς. Δεν είχατε την ειλικρίνεια αυτή και λέτε τώρα για να υποστηρίξετε τον εαυτό σας μετά από αυτό το ράπισμα που δέχθηκε η χώρα μας από την Ευρωπαϊκή Στατιστική Υπηρεσία, ότι άλλαξε τους κανόνες η ευρωπαϊκή υπηρεσία και έπρεπε και εμείς να προσαρμοστούμε ως αθώες περιστερές. Είπατε μάλιστα ότι δεν υπήρξε απόκρυψη στοιχείων, απλώς άλλαξαν οι κανόνες. Γιατί άλλαξαν οι κανόνες; Οι κανόνες άλλαξαν –και αυτή είναι η πραγματικότητα κυρίες και κύριοι συνάδελφοι- διότι υπήρξε απόκρυψη στοιχείων από την Ελλάδα. Γι’ αυτό και μόνο άλλαξαν οι κανόνες και δευτερευόντως για την Πορτογαλία. Μόνο και μόνο γι’ αυτό άλλαξαν οι κανόνες και αυτό είναι το ράπισμα που δέχθηκε η χώρα μας. Και είναι γνωστό στους «παροικούντες την Ιερουσαλήμ» ότι η Στατιστική Υπηρεσία ξεκίνησε να αλλάζει τους κανόνες όταν διαπίστωσε την έκταση των ατασθαλιών που υποκρύπτονταν στους ελληνικούς προϋπολογισμούς. Γι’ αυτό και οι ελληνικοί προϋπολογισμοί ανατράπηκαν περισσότερο από τον προϋπολογισμό κάθε άλλης χώρας της Ευρωπαϊκής Ένωσης και το δημόσιο χρέος ανέβηκε οκτώ ποσοστιαίες μονάδες του ΑΕΠ, όπως και τα ελλείμματα. Δεν άλλαξαν έτσι αθώα και απλά οι κανόνες. Δημιουργήσατε ζήτημα στην Ευρώπη με την πολιτική συμπεριφορά σας. 
      Δεν μπορεί κανείς να πει –εσείς είστε και σχετικά νέος Υπουργός- ότι δεν έχετε καμία πολιτική ευθύνη, διότι είσαστε αρμόδιος για τον προϋπολογισμό από το 1996. Βεβαίως την κύρια ευθύνη την φέρει ο προκάτοχός σας, αλλά η κυβερνητική ευθύνη είναι συλλογική και η αξιοπιστία η κυβερνητική και αυτή συλλογική υπόθεση είναι. Γι’ αυτό και μεις καταθέσαμε χθες γενικευμένη επερώτηση εγκαλώντας εσάς μεν αλλά μέσω υμών τον Πρωθυπουργό στην ουσία, διότι ο Πρωθυπουργός έχει την πολιτική ευθύνη γι’ αυτά τα ζητήματα. 
      Τα στοιχεία ήταν γνωστά, για αυτό και τα καταγγέλλαμε εμείς στη Βουλή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πείτε το όμως αυτό, κύριε Αλογοσκούφη, ότι δηλαδή τα στοιχεία ήταν γνωστά. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Το είπα μία φορά.
      ΗΛΙΑΣ ΚΑΛΛΙΩΡΑΣ: Η αλήθεια είναι πικρή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, όχι παρεμβάσεις. Δέχεστε παρέμβαση, κύριε Αλογοσκούφη; 
      ΓΕΩΡΓΙΟΣ ΑΛΟΓΟΣΚΟΥΦΗΣ: Δέχομαι να γίνει διακοπή, άλλωστε διάλογος γίνεται. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Χαίρομαι για αυτό που λέει ο κ. Αλογοσκούφης και για αυτό ζήτησα να επαναληφθεί και να ξαναγραφτεί και να υπογραμμιστεί, διότι είπε και έτσι είναι η πραγματικότητα ότι τα στοιχεία ήταν γνωστά. 
      ΑΔΑΜ ΡΕΓΚΟΥΖΑΣ: Δεν ήταν όλα γνωστά. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τα βλέπατε…. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Όχι, όχι μισό λεπτό. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ήταν απολύτως γνωστά και αυτή είναι η ουσία της υπόθεσης..
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει, κύριε Υπουργέ, έγινε σαφές αυτό που θέλετε να πείτε. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, είναι στο βήμα ο Κοινοβουλευτικός Εκπρόσωπος και θα απαντήσει. 
       ΓΕΩΡΓΙΟΣ ΑΛΟΓΟΣΚΟΥΦΗΣ: Χαίρομαι που έκανε αυτή την παρέμβαση ο Υπουργός. 
      Βεβαίως τα στοιχεία ήταν γνωστά. Το πρόβλημα ήταν ότι δεν αποτυπώνονταν στον προϋπολογισμό. Αυτή είναι η πραγματικότητα. Βεβαίως ήταν γνωστά. Αν έψαχνε κανείς κάτω στις υποσημειώσεις, αν έψαχνε εκτός προϋπολογισμού, αν έψαχνε να δει πώς δανείζεται το ελληνικό δημόσιο, βεβαίως έβρισκε στοιχεία. 
      Αυτά τα στοιχεία ερχόμασταν και σας καταγγέλλαμε εμείς τόσα χρόνια εδώ στη Βουλή και εσείς τα αρνιόσασταν και λέγατε «Μα, η Ευρωπαϊκή Επιτροπή δέχεται αυτά που τους λέμε». Και όμως αποδείχτηκε ότι, όταν το έψαξε η Ευρωπαϊκή Επιτροπή, δεν δέχεται αυτά που τους λέγατε και σας υποχρεώνει τώρα όλα αυτά τα στοιχεία που τα κρύβατε –και έπρεπε να ψάξουμε για να τα βρούμε, έπρεπε να γίνει έρευνα- να τα αποτυπώσετε στον προϋπολογισμό. 
      Αυτή είναι η πραγματικότητα. Βεβαίως ήταν γνωστά τα στοιχεία. Άμα ψάξει κανείς, τα βρίσκει τα στοιχεία. Αλλά στον προϋπολογισμό υπήρχαν; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Βεβαίως υπήρχαν. 
       ΓΕΩΡΓΙΟΣ ΑΛΟΓΟΣΚΟΥΦΗΣ: Ερχόμασταν εδώ στη Βουλή και ψηφίζαμε προϋπολογισμούς, τους οποίους καταγγέλλαμε εμείς ως πλαστούς. Βάζατε τους Βουλευτές της Πλειοψηφίας με την ψήφο τους να τους επικυρώσουν, να τους κάνουν νόμο του κράτους, μόνο και μόνο για να καλυφθεί η πλαστότητά τους. Αυτή είναι η πραγματικότητα, κύριε Υπουργέ. Και αυτό είναι το μεγάλο πολιτικό, ηθικό και οικονομικό ζήτημα που δημιουργείται με αυτήν την ιστορία. Και μην προσπαθείτε να το υποβαθμίσετε, γιατί είναι μείζον ζήτημα η αξιοπιστία μίας κυβέρνησης. Δεν είναι δευτερεύον και παρεμπίπτον.
      Να έρθω τώρα στα στοιχεία που αφορούν την πραγματική οικονομία, διότι αυτό είναι το κύριο σημερινό θέμα. Το άλλο θέμα θα το συζητήσουμε πολύ πιο εκτεταμένα, όταν θα έρθει αυτή η συζήτηση της γενικευμένης επερώτησης που καταθέσαμε χθες. 
      Υπάρχουν δύο προβλήματα με τις ελληνικές εξαγωγές. Το ένα είναι ότι δεν είμαστε ανταγωνιστικοί σαν χώρα. Αυτό είναι το μεγάλο πρόβλημα, το οποίο είναι αποτέλεσμα των αδυναμιών, των πράξεων και των παραλείψεων και της οικονομίας της ίδιας, αλλά κυρίως της οικονομικής πολιτικής. 
      Κύριε Υπουργέ, είναι μεγάλο λάθος, όταν κάνουμε εμείς κριτική στη δική σας  οικονομική πολιτική, εσείς αυτήν την κριτική να την διαστρέφετε και να την παρουσιάζετε ως κριτική στην οικονομία. Εμείς δεν κάνουμε κριτική στην οικονομία. Εμείς κάνουμε κριτική στη δική σας οικονομική πολιτική. Αυτή είναι η αλήθεια. Η οικονομία βεβαίως έχει ιδιωτικές επιχειρήσεις, έχει καταναλωτές, έχει εργαζομένους, έχει οικογένειες που δουλεύουν σκληρά για να βγάλουν το ψωμί τους, έχει επιχειρήσεις που προσπαθούν να επιβιώσουν και όλοι αυτοί διαθέτουν μεγάλο δυναμισμό. 
      Το πρόβλημα της οικονομίας, όμως, είναι ότι το οικονομικό πλαίσιο που έχετε δημιουργήσει, οι θεσμοί, οι κανόνες, και κυρίως η πολιτική σας, δεν τους αφήνει να πετύχουν αυτά που μπορούν. Αυτό είναι το πρόβλημα. Δεν δυσφημούμε λοιπόν καμία οικονομία εμείς, όταν κάνουμε κριτική στην οικονομική σας πολιτική. Εσάς επικρίνουμε και δεν σας δυσφημούμε βεβαίως, γιατί η μεγαλύτερη δυσφήμηση του εαυτού σας είναι η ίδια η πολιτική σας. 
      Δεν σας δυσφημούμε εμείς. Αυτή είναι η πραγματικότητα. Να μην ξανακούσω, παρακαλώ, από τους κυβερνητικούς και κυρίως από εσάς –που το χρησιμοποιείτε συνεχώς- ότι κάθε φορά που γίνεται κριτική στην οικονομική πολιτική, γίνεται δυσφήμηση της οικονομίας. Καμία δυσφήμηση. Η Ελλάδα έχει πολύ μεγάλες δυνατότητες. Το κακό είναι ότι τα τελευταία χρόνια έχει κυβερνήσεις που είναι κατώτερες των περιστάσεων. Αυτό είναι η πραγματικότητα. 
      Όσον αφορά τώρα τα προβλήματα της οικονομίας, είναι αδιαμφισβήτητο γεγονός ότι παραμένουμε η φτωχότερη οικονομία στην Ευρωπαϊκή Ένωση. Είναι δυστύχημα αυτό, αλλά πρέπει να το παραδεχθούμε για να το διορθώσουμε. Είμαστε στο 67% του μέσου όρου το 2001, όταν η Πορτογαλία που είναι η αμέσως επόμενη βρίσκεται στο 73% του κοινοτικού ΑΕΠ και χώρες που είναι υπό ένταξη, όπως η Σλοβενία και η Κύπρος, είναι πάνω από εμάς. 
      Να μην το παραδεχθούμε αυτό;  Να μην κοιτάξουμε πώς θα το διορθώσουμε; Θα το διορθώσουμε με τους ρυθμούς ανάπτυξης των τελευταίων χρόνων για τους οποίους επαίρεσθε, που είναι μόνο μισή μονάδα, κατά μέσο όρο, πάνω από το μέσο όρο της Ευρωπαϊκής Ένωσης; Μα, άμα είμαστε μισή μονάδα παραπάνω, θα μας πάρει ογδόντα χρόνια η πραγματική σύγκλιση. Θέλουμε ογδόντα χρόνια; Εμείς θέλουμε σε δέκα, έστω δεκαπέντε χρόνια το αργότερο, να γίνει η πραγματική σύγκλιση. Αυτό όμως απαιτεί πολύ μεγαλύτερους ρυθμούς ανάπτυξης και αυτό χρειάζεται μια διαφορετική πολιτική, για να μπορέσουν να δημιουργηθούν οι προϋποθέσεις για καλύτερους ρυθμούς ανάπτυξης, και όχι τη δική σας πολιτική, όχι την πολιτική που κάθε φορά που αντιμετωπίζετε δυσκολίες πάτε και βάζετε φόρους στις επιχειρήσεις, όπως κάνατε προσφάτως με τη ρύθμιση αυτή για την εξαετία. «Απορία του προϋπολογισμού -δεν έχει έσοδα ο προϋπολογισμός- βηξ»: ελάτε οι επιχειρήσεις να πληρώσετε αναδρομικά για έξι χρόνια φόρους, με μια ρύθμιση υποχρεωτική στην ουσία, που εμφανίζεται μεν ως προαιρετική, αλλά η απειλή είναι ότι όποιος δεν υπαχθεί στη ρύθμιση θα έρθουν οι ελεγκτικές υπηρεσίες του Υπουργείου Οικονομικών, γνωστές για το πόσο αδέκαστες και διαφανείς είναι, να σας βάλουν επιπλέον πρόστιμα. Αυτό είναι οικονομική πολιτική; Ο φορομπηχτισμός μετατρέπεται σε οικονομική πολιτική; Μα, αυτός ο ίδιος ο φορομπηχτισμός είναι που δημιουργεί τα προβλήματα στις επιχειρήσεις και στην ανταγωνιστικότητα.
      Εκεί χρειάζεται διαφορετική πολιτική και σας την έχουμε υποδείξει πολλές φορές τη διαφορετική πολιτική. Η πολιτική μας για τον προϋπολογισμό έχει πολύ μεγάλες διαφορές από τη δική σας. Εμείς λέμε «διαφάνεια», κάτι που δεν το έχετε κάνει και γι’ αυτό φάγατε και το ράπισμα από την Ευρωπαϊκή Στατιστική Υπηρεσία, λέμε ότι πρέπει να μειωθεί η φορολογία και για τις επιχειρήσεις και ότι προϋπόθεση αυτών είναι να υπάρξει μια άλλη πολιτική για τις δαπάνες, που να συγκρατεί τις δημόσιες δαπάνες και τις σπατάλες στο δημόσιο, για να μπορέσουμε να έχουμε και τα χαμηλά ελλείμματα που έχουμε συνυπογράψει –και καλώς έχουμε συνυπογράψει- με το Σύμφωνο Σταθερότητας, παρά τις κάποιες αδυναμίες που μπορεί να έχει το Σύμφωνο (Σταθερότητας). Αυτή είναι η πραγματικότητα. 
      Άλλη διαφορά στην πολιτική: Εμείς θέλουμε η προσπάθεια για τη μείωση των ελλειμμάτων να γίνει μέσω των δαπανών και όχι μέσω της φορολογίας, όχι μέσω της φορολογικής πολιτικής, όχι μέσω των διαρκών επιβαρύνσεων των καταναλωτών, των εργαζομένων και των επιχειρήσεων, που με τον ένα ή τον άλλο τρόπο δυστυχώς κάνετε όλα αυτά  τα τελευταία χρόνια, με τελευταίο παράδειγμα τη ρύθμιση που αφορά επτακόσιες χιλιάδες μικρομεσαίες επιχειρήσεις. Αυτό λοιπόν είναι μία διαφορά μας στην πολιτική.
      Λέμε ότι πρέπει να σταματήσει η μετοχοποίηση να εμφανίζεται ως διαρθρωτική πολιτική. Οι μετοχοποιήσεις που συνεχώς και μονίμως κάνετε -είναι η μόνη πολιτική που εμφανίζεται ως διαρθρωτική πολιτική- είναι και αυτή μια εισπρακτική πολιτική, μια πολιτική που και το χρηματιστήριο καταβύθισε και τελικά δεν είχε και κανένα αποτέλεσμα ούτε στις αγορές, στις οποίες υποτίθεται ότι μετοχοποιήθηκαν οι επιχειρήσεις,  ούτε  στην οικονομία γενικότερα ούτε στην  απασχόληση ούτε σε τίποτα. Τι αύξηση στην απασχόληση είχαμε από την μετοχοποίηση που κάνατε στην ΕΥΔΑΠ; Είχαμε καμία αύξηση στην απασχόληση; 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και ούτε αυτή μπορούν πλέον να συνεχίσουν…
      ΓΕΩΡΓΙΟΣ ΑΛΟΓΟΣΚΟΥΦΗΣ: Και ούτε μπορείτε να συνεχίσετε με τη δεδομένη  σημερινή κατάσταση του χρηματιστηρίου.
      Όσον αφορά στην πολιτική της αποκρατικοποίησης, εμείς σας είχαμε δώσει το παράδειγμα -δυστυχώς η Κυβέρνηση τότε δεν μπόρεσε να συνεχίσει λόγω των εκλογών όπου ο ελληνικός λαός την αποδοκίμασε- με την κινητή τηλεφωνία. Κάναμε μια πραγματική αποκρατικοποίηση από το τίποτα, δημιουργήθηκε ένας κλάδος ο οποίος είχε εκρηκτική άνοδο της απασχόλησης και άλλαξε και το τοπίο στην επικοινωνία στην Ελλάδα. Είχατε μια ευκαιρία να το κάνετε αυτό για την ενέργεια, που και εκεί σας είχαμε δείξει το δρόμο, γιατί είχε απελευθερωθεί στο νόμο τότε και η αγορά της ηλεκτρικής ενέργειας. Τα φέρατε τα πράγματα πίσω, τώρα τα ξαναφέρνετε μπροστά λόγω των οδηγιών της Ευρωπαϊκής Ένωσης, αλλά ούτε και αυτά εφαρμόζετε.
      Αυτές είναι οι διαφορές στην πολιτική μας.
      Είπα ότι πρέπει να γίνουμε πιο ανταγωνιστικοί. Χρειάζεται άλλη πολιτική για την απελευθέρωση της οικονομίας, άλλη πολιτική για τη φορολογία. Πρέπει όμως, κυρίες και κύριοι συνάδελφοι, να πουλήσουμε καλύτερα και τον εαυτό μας και τα προϊόντα μας. Δεν είναι μόνο ότι δεν είναι ανταγωνιστικά τα ελληνικά προϊόντα, είναι ότι δεν τα πουλάμε και καλά. Δεν παρουσιάζουμε την Ελλάδα καλά στον κόσμο, στην παγκόσμια αγορά που υπάρχει σήμερα και αυτό είναι το δεύτερο στοιχείο της πολιτικής, για το οποίο έχετε κι εσείς πολύ μεγάλη ευθύνη τόσα χρόνια. Διότι η όλη πολιτική προώθησης της Ελλάδας  στο εξωτερικό πάσχει. Πηγαίνει ο Πρωθυπουργός σε ταξίδια στο εξωτερικό και λίγες ώρες πριν από το γραφείο του ειδοποιούν τους επιχειρηματικούς συνδέσμους, και τους επιχειρηματίες γενικότερα, να μετάσχουν στο ταξίδι –λίγες ώρες πριν- χωρίς να τους δοθεί ατζέντα, χωρίς να έχει οργανωθεί ένα πρόγραμμα συναντήσεων στο εξωτερικό για να μπορέσουμε να προωθήσουμε ελληνικά επιχειρηματικά συμφέροντα.
      Όλα αυτά πρέπει να αλλάξουν! Πρέπει να υπάρξει συνεργασία και του δημόσιου τομέα –της Κυβέρνησης- και του ιδιωτικού τομέα, που έχει το κύριο βάρος της παραγωγής των προϊόντων και της εξαγωγικής προσπάθειας, ώστε να μπορέσουμε να «πουλήσουμε» καλύτερα την Ελλάδα στο εξωτερικό. Κι ένα μέρος αυτού είναι να αλλάξουμε και το φορολογικό μας σύστημα και τη γραφειοκρατία, για να μπορέσουμε να προσελκύσουμε και άμεσες ξένες επενδύσεις. Χωρίς άμεσες ξένες επενδύσεις η ανταγωνιστική μας προσπάθεια είναι καταδικασμένη. Γι’ αυτό και έχουμε διαφορές στην πολιτική. Στη δευτερολογία μου θα έχω την ευκαιρία να αναπτύξω αυτές τις διαφορές ακόμα περισσότερο.
      Όμως, κυρίες και κύριοι συνάδελφοι, ένα συμπέρασμα έβγαλα εγώ από την απάντηση του Υπουργού: ότι η Κυβέρνηση όχι μόνο δεν μπορεί, όχι μόνο δεν θέλει, αλλά δεν ξέρει και ποια είναι τα προβλήματα της οικονομίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κυρία Πρόεδρε.
      Σε ό,τι αφορά το πρώτο θέμα που ετέθη και με την επίκαιρη ερώτηση που είχε καταθέσει ο Πρόεδρος κ. Έβερτ στην αρχή της σημερινής συνεδρίασης, αλλά και με την παρέμβαση του Κοινοβουλευτικού Εκπροσώπου, του κ. Αλογοσκούφη, στην επερώτηση σε ό,τι αφορά το θέμα των «κρυφών» δήθεν χρεών που υπήρχαν και που οδήγησαν στην αύξηση του δημοσίου χρέους, νομίζω ότι ο Υπουργός απάντησε και η απάντησή του ήταν καταλυτική. Αλλά και η ομολογία της Νέας Δημοκρατίας ότι είχε τα στοιχεία αποδεικνύει ότι όλοι γνώριζαν τι γίνεται. 
      Δεν πρόκειται, λοιπόν, εγώ γι’ αυτά να πω κάτι παραπάνω, παρά μόνο να προσθέσω ή να θυμίσω τα εξής, κυρία Πρόεδρε. Αυτά, λοιπόν, που θέλω να προσθέσω ή να θυμίσω είναι ότι υπάρχουν συνθήκες που μπορεί να ισχύουν για κάποια περίοδο στα πλαίσια της Ευρωπαϊκής Ένωσης με συμφωνία όλων των μερών, αλλά αυτό δεν είναι αιώνιο ούτε, εν πάση περιπτώσει, διαρκεί για πολύ χρονικό διάστημα. Όπως άλλαξαν και οι απαιτήσεις της Ευρωπαϊκής Ένωσης απέναντι σε ορισμένους δείκτες ή στοιχεία που ζητούν για ορισμένες ή για όλες τις χώρες, έτσι εντελώς πρόσφατα άλλαξε –το ζούμε αυτές τις ημέρες με ένταση- αλλάζουν τα δεδομένα, τα κριτήρια, οι προϋποθέσεις που τίθενται για τη λειτουργία του συμφώνου σταθερότητας και ανάπτυξης. 
      ( Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Θέλω να ξεκινήσω από αυτού του σημείου για να αναφερθώ στην επερώτηση των συναδέλφων της Νέας Δημοκρατίας. Όπως αυτό ισχύει στην Ευρωπαϊκή Ένωση, έτσι πρέπει να αντιληφθούμε ότι ισχύει και στη χώρα μας σε κάθε έκφανση της οικονομικής δραστηριότητας, αλλά και σε κάθε περίοδο της οικονομικής μας ζωής. Άλλα ήταν τα δεδομένα τη δεκαετία του ’60, άλλα τη δεκαετία του ’80, άλλα στη δεκαετία που μόλις ξεκίνησε από το 2000 και ύστερα. Αλλιώς αντιμετωπιζόταν η εξαγωγική δραστηριότητα στη δεκαετία του ’60, αλλιώς στη δεκαετία του ’80, εντελώς διαφορετικά πρέπει, επιβάλλεται να αντιμετωπίζεται τώρα. 
      Αυτό έχει σχέση και με δικούς μας παράγοντες, ήδη οι συνάδελφοι της Νέας Δημοκρατίας αλλά και ο καθένας μας το ζει. Μόνο η ύπαρξη του ευρώ επιβάλλει διαφορετική πολιτική. Εάν πηγαίναμε σε κάποιες δεκαετίες πριν, το περιβάλλον μέσα στο οποίο εκινείτο η χώρα μας ήταν εντελώς διαφορετικό, ο προσανατολισμός των εξαγωγικών δραστηριοτήτων ήταν σε εντελώς διαφορετική κατεύθυνση –ούτε καν στα Βαλκάνια υπήρχε δυνατότητα προσανατολισμού- αλλά και η πολιτική που μπορούσε να ασκηθεί ήταν εντελώς διαφορετική. Δεν είναι το ίδιο το 1990 και το 2002. Δεν είχαμε τις δυνατότητες ίδιας κατεύθυνσης των εξαγωγικών δραστηριοτήτων το 1990.
      Αλλά και πέραν αυτού σε αυτήν την περίοδο του 1990 δεν υπήρχε δυνατότητα να προσανατολιστούμε προς αυτές τις χώρες λόγω διαφορετικών πολιτικών καταστάσεων. Αλλά και όπου υπήρχε προσανατολισμός των εξαγωγικών δραστηριοτήτων είναι χρήσιμο οι συνάδελφοι της Νέας Δημοκρατίας να αντιληφθούν τι εξάγαμε προς αυτές τις κατευθύνσεις.
      Είναι το ίδιο, όταν εξάγουμε –κυριότατα τις προηγούμενες δεκαετίες- αγροτικά προϊόντα, με το αν τώρα οι εξαγωγές παραμένουν στο ίδιο επίπεδο; Δηλαδή, ακόμα και αν τα ίδια ποσά χρημάτων εισρέουν στη χώρα, αν τα προϊόντα που εξάγονταν πριν είκοσι χρόνια είναι τα ίδια μ’ αυτά που εξάγονται τώρα, σημαίνει ότι έχουμε κάνει βήματα μπροστά; Ή και το αντίστροφο, δηλαδή όταν έχουμε εισαγωγές κεφαλαιουχικού εξοπλισμού, αυτό αποτελεί κακό, ακόμα και αν έχουμε αύξηση –μικρή ή μεγάλη- στο έλλειμμα του εμπορικού ισοζυγίου; Αν, όμως, έχουμε αύξηση καταναλωτικών προϊόντων, τότε το θέμα παίρνει όχι απλώς δύσκολες αλλά δραματικές διαστάσεις.
      Θέλω να πω μ’ αυτό το παράδειγμα -και με άλλα που είναι εύκολο ο καθένας να υπενθυμίσει- ότι ο εξαγωγικός προσανατολισμός, το τι εξάγουμε και σε ποιες αγορές απευθυνόμαστε ή κατευθυνόμαστε, αυτά πρέπει να τα λάβουμε υπόψη μας πριν βγάλουμε γενικούς κανόνες και είμαστε έτοιμοι εδώ να πούμε ότι επέρχεται η καταστροφή.
      Παρατήρησα, επίσης, ότι κύρια ο εισηγητής της Νέας Δημοκρατίας, ο κ. Καλλιώρας, έκανε μία φιλότιμη προσπάθεια να περιγράψει και ορισμένα στοιχεία πολιτικής που πρέπει να υπάρχουν από εδώ και πέρα σε ό,τι αφορά στις εξαγωγικές δραστηριότητες και στην κατεύθυνση των εξαγωγών για τη μείωση του ελλείμματος του ισοζυγίου τρεχουσών συναλλαγών. 
      Όμως, δεν παρατήρησα κάτι τέτοιο από τον Κοινοβουλευτικό Εκπρόσωπο της Νέας Δημοκρατίας, ο οποίος –σωστά μεν- αναφέρθηκε και σε άλλους τομείς, όπου ήδη υπήρξε πολιτική και τώρα και παλαιότερα και πρέπει να υπάρξει και στο μέλλον. Όμως, αντιλαμβάνεται ότι όλοι αυτοί οι τομείς που ανέφερε -δηλαδή η ΕΥΔΑΠ, η κινητή τηλεφωνία, η ενέργεια και όλα αυτά- δεν είναι στοιχεία τέτοια που να απαντούν στην επερώτηση που κατέθεσε η Νέα Δημοκρατία.
      Τέλος, θα ήθελα να ζητήσω από τον Κοινοβουλευτικό Εκπρόσωπο της Νέας Δημοκρατίας να ξεκαθαρίσουμε και ένα άλλο στοιχείο που είναι πάρα πολύ σημαντικό και οφείλουμε να το ξεκαθαρίσουμε και να μη μένουμε σε γενικότητες. Από τη μία πλευρά, η Νέα Δημοκρατία ζητά δραστική μείωση της κρατικής παρέμβασης. Αυτό αποτελεί μία θέση, η οποία κρίνεται και από εμάς και από όλους και από τον ελληνικό λαό. Από την άλλη πλευρά, ο κ. Καραμανλής δεν σταματά σε κάθε ευκαιρία να προβάλλει το θέμα της κοινωνικής συνοχής.
      Κύριε Πρόεδρε, αυτά τα δύο δεν πάνε μαζί αναγκαστικά, αν δεν ληφθούν πρόσθετα ή συμπληρωματικά μέτρα. Το ένα αντιστρατεύεται το άλλο.
      Μάλιστα, θα έλεγα στον κ. Αλογοσκούφη ότι εδώ ακριβώς έγκειται η διαφορά του ΠΑΣΟΚ από τη Νέα Δημοκρατία: Η δραστική μείωση σε ό,τι αφορά στον κρατικό παρεμβατισμό κυρίως έχει σχέση με την ύπαιθρο και τους αγρότες. Πώς είναι δυνατόν από τη μία πλευρά η Νέα Δημοκρατία να θυμάται τη δήθεν κοινωνική συνοχή –που δήθεν ευαγγελίζεται- και από την άλλη πλευρά να μας λέει για μείωση και εξάλειψη τελικά όλων αυτών των κρατικών παρεμβάσεων που έχουν ως στόχο τον αδύναμο Έλληνα πολίτη;
      ΓΕΩΡΓΙΟΣ ΑΛΟΓΟΣΚΟΥΦΗΣ: Θα την πάρετε την απάντησή σας!
      ΦΛΩΡΟΣ ΚΩΝΣΤΑΝΤΙΝΟΥ: Ξέρετε, κύριε Αλογοσκούφη, νομίζετε έτσι που μιλάτε ότι με φοβίσατε πολύ.
      Μη με διακόπτετε, σας παρακαλώ. Αυτό κάνετε κάθε φορά. Δεν είναι σωστό.
      Άρα, κύριε Αλογοσκούφη, η διαφορά μας δεν είναι στο θέμα του τι έγινε με την ΕΥΔΑΠ, με τις μετοχοποιήσεις ή όχι ή με την κινητή τηλεφωνία –που ξέρουμε τι είχε γίνει τότε- με την ενέργεια ή το φυσικό αέριο. Η διαφορά μας είναι ότι πρέπει να έχουμε ανάπτυξη, σωστό εξαγωγικό προσανατολισμό, αλλά ταυτόχρονα με κοινωνική συνοχή. Δηλαδή, αυτό που σε τελευταία ανάλυση μετράται ως δείκτης, δηλαδή η ανταγωνιστικότητα της ελληνικής οικονομίας, δεν πρέπει να πέσει μόνο –όπως εσείς δεν το λέτε, αλλά αυτό υπονοείτε- στους εργαζόμενους, μόνο στην εργατική δύναμη.
      Αυτή είναι η κύρια διαφορά μας και νομίζω ότι στα υπόλοιπα ο Υπουργός Οικονομίας και Οικονομικών έδωσε τις πρέπουσες απαντήσεις.
      Ευχαριστώ, κύριε Πρόεδρε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, το λόγο παρακαλώ, για ένα λεπτό να κάνω μία παρέμβαση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ζητάτε το λόγο για ένα λεπτό να κάνετε κάποια παρέμβαση. Δεν τον δικαιούσθε, αλλά θα σας δώσω την τριτολογία σας, που είναι τρία λεπτά και συνεπώς, δεν θα έχετε δικαίωμα τριτολογίας.
      Ορίστε, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, απλώς νομίζω ότι θα διευκολύνω τη συζήτηση. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, γι’ αυτό σας δίνω τα τρία λεπτά που δικαιούσθε για τριτολογία. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κατ’ αρχήν, θέλω να πω ότι κακώς ο Κοινοβουλευτικός Έκπρόσωπος της Νέας Δημοκρατίας θεώρησε ότι εγώ ενοχλήθηκα, επειδή γίνεται κριτική στην Κυβέρνηση. Νομίζω ότι αυτή είναι η δουλειά της Αντιπολίτευσης, να κάνει κριτική στην Κυβέρνηση και η Κυβέρνηση να απαντάει. 
      Αλλά τυχαίνει να διαβάζω και γι’ αυτό είπα ότι εσείς καταστροφολογείτε και έχετε μια πολύ ηττοπαθή αντίληψη απέναντι στα επιτεύγματα της ελληνικής οικονομίας, διότι η ίδια η ερώτηση την οποία υποβάλατε γράφει ότι πλήττονται οι εξαγωγικές δραστηριότητες από την ανατίμηση του ευρώ έναντι του δολαρίου και γράφετε για την επίπλαστη και συγκυριακή ανάπτυξη που συνδέεται με τα ολυμπιακά έργα κλπ. Δεν είναι κριτική στην Κυβέρνηση αυτή. Κριτική στα έργα, στην οικονομία και στην εξαγωγική προσπάθεια είναι.  Λοιπόν, ένα αυτό ...
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, ζητώ το λόγο μετά, γιατί πρέπει να πάρει απάντηση ο κύριος Υπουργός.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Όχι, για να ξέρουμε να οριοθετούμε αυτά τα οποία λέμε. 
      Δεύτερον, εγώ αναγνώρισα αυτό το οποίο είπατε ότι όλα τα στοιχεία της επαναταξινόμησης που έγινε με την ευρωπαϊκή Στατιστική Υπηρεσία ήταν γνωστά και καταγεγραμμένα –προσθέτω- στον προϋπολογισμό απολύτως στον υπολογισμό του δημοσίου χρέους όλα αυτά τα χρόνια. Κάθε χρόνο με αναλυτικά στοιχεία, με αναλυτικά νούμερα υποβάλλονταν στον προϋπολογισμό και συζητούντο. Θυμάμαι πάρα πολλές φορές που είχαμε ανταλλάξει επιχειρήματα γι’ αυτό το θέμα με τον επίτιμο Πρόεδρο της Νέας Δημοκρατίας. Το κάναμε κάθε χρόνο για τις εγγυήσεις των ΔΕΚΟ κλπ. 
      Άρα ήταν πολύ γνωστά όλα και πρέπει να σας πληροφορήσω, για να κάνουμε τη συζήτηση έτσι όπως πρέπει να γίνει με τα πραγματικά στοιχεία, ότι η ευρωπαϊκή Στατιστική Υπηρεσία είναι λάθος να λέμε ότι άλλαξε τους κανόνες λόγω της Ελλάδας. Υπήρχαν άλλοι λόγοι άλλων οικονομιών που οδήγησαν στην αυστηρότερη αναπροσαρμογή των στοιχείων και νομίζω ότι καλώς έγιναν αυτές οι αυστηρότερες αναπροσαρμογές των κανόνων της ευρωπαϊκής Στατιστικής Υπηρεσίας. 
      Θέλω εδώ να σας πω ότι σε κάθε αναπροσαρμογή των κανόνων που γίνεται εγώ θα δίνω κάθε φορά εντολή να αναθεωρούνται ακόμα και επί το αυστηρότερο όλα τα δημοσιονομικά μεγέθη, γιατί είναι πολύ καλύτερα μία οικονομία να αποτυπώνει με μεγαλύτερη αυστηρότητα, ακόμα και σε βάρος της μερικές φορές, τις δημοσιονομικές εξελίξεις, έτσι ώστε να παίρνει εγκαίρως τα μέτρα της δημοσιονομικής εξυγίανσης παρά να επιχαίρει με ταξινομήσεις ή μεγέθη τα οποία μπορεί να τεθούν εν αμφιβόλω ή τώρα ή στο μέλλον και δημιουργούν καμιά φορά ένα κλίμα αβεβαιότητας και καχυποψίας. 
      Δείτε τι έγινε με την αυστηρότερη υιοθέτηση την οποία κάναμε στα μεγέθη των ελλειμμάτων της Κυβέρνησης. Λίγες μέρες μετά επειδή ακριβώς αυξήθηκε η αξιοπιστία των στατιστικών στοιχείων που έχουμε και τονώθηκε έτσι ο προσανατολισμός της Κυβέρνησης για μία αυστηρότερη δημοσιονομική πολιτική, αναβαθμίστηκε η δανειακή ικανότητα του ελληνικού δημοσίου ξεπερνώντας πλέον σε πιστοληπτική ικανότητα πολλές άλλες αναπτυγμένες οικονομίες.
      Δεύτερον, αναγνωρίστηκε όλη αυτή η επί το αυστηρότερο προσαρμογή από την ίδια την Ευρωπαϊκή Επιτροπή, ως μία πολύ σημαντική πρόοδος και πρότυπο για ανάλογες προσαρμογές και συνεργασίες άλλων χωρών της Ευρωπαϊκής Ένωσης.
      Νομίζω ότι σε αυτή την κατεύθυνση όλοι πρέπει να συμφωνήσουμε ότι υπηρετείται καλύτερα το μακροπρόθεσμο συμφέρον της ελληνικής οικονομίας και δεν θα πρέπει να αφήσουμε διάφορες διακομματικές διαφορές να μετατρέψουν αυτή την επί το αυστηρότερο προσαρμογή των δημοσιονομικών δεδομένων σε συζήτηση, η οποία δεν αφορά την πραγματική οικονομία και οδηγεί απλώς σε σκιαμαχίες επιχειρημάτων λογιστικής φύσεως. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Παναγιώτης Σγουρίδης): Θα δώσω το λόγο και σε σας, κύριε Πρόεδρε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, απλά πρέπει να δώσω μία απάντηση...
      ΠΡΟΕΔΡΕΥΩΝ (Παναγιώτης Σγουρίδης): Αφού όλοι οι παροικούντες εν τη Ιερουσαλήμ ξέρουν τι ακριβώς συνέβη και πριν και μετά, τώρα τι καθόμαστε και λέει ο ένας στον άλλον, δεν ξέρω!
      Κύριε Πρόεδρε, θα δώσω το λόγο στον κ. Αλογοσκούφη για δύο λεπτά και εσείς θα έχετε το λόγο μετά για πέντε λεπτά. Ούτως ή άλλως έχετε δικαίωμα να κάνετε παρέμβαση.
      Ορίστε, κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα ήθελα να πω δυο στοιχεία σαν απάντηση σε αυτά που είπε ο κύριος Υπουργός.
      Πρώτα απ’ όλα τα στοιχεία ήταν γνωστά, αλλά δεν αποτυπώνονταν στον προϋπολογισμό. Θα δώσω ένα πολύ απλό παράδειγμα. Η Κυβέρνηση έλεγε ότι το δημόσιο χρέος το 2001 ήταν στο 99,6% του ΑΕΠ και τώρα είναι στο 107,3%. Ανέβηκε 8 ποσοστιαίες μονάδες του ΑΕΠ. 
      Αν όλα τα στοιχεία αποτυπώνονταν στον προϋπολογισμό, δεν θα είχαμε αυτή την προς τα πάνω αναθεώρηση του δημοσίου χρέους. Όταν μιλάμε για κρυφά χρέη, κύριε Υπουργέ, μιλάμε για κρυφά χρέη που δεν αποτυπώνονται στον προϋπολογισμό, όχι για χρέη που δεν μπορούμε να τα βρούμε πουθενά. Άμα ψάξουμε, μπορούμε να τα βρούμε όλα και όταν ψάχνουμε, τα βρίσκουμε όλα και τα φέρνουμε εδώ στη Βουλή και  τα αποκαλύπτουμε εμείς.
      Δεύτερο στοιχείο, η ευρωπαϊκή Στατιστική Υπηρεσία άλλαξε τους κανόνες για την Ελλάδα κυρίως. Σ’ αυτό επιμένουμε. Αν είστε τόσο αυστηρός όσο θέλατε να παρουσιαστείτε σήμερα γιατί από το 1996 μέχρι σήμερα είσαστε από τους πρωταθλητές της δημιουργικής λογιστικής; Διότι υπάρχουν δημοσιεύματα που κατονομάζουν εσάς, τον κ. Στουρνάρα, τότε Πρόεδρο του Συμβουλίου Οικονομικών Εμπειρογνωμόνων και τον νυν και τότε Διευθυντή της Στατιστικής Υπηρεσίας κ. Καραβίτη ως εκείνους οι οποίοι πρωταγωνίστησαν στην παραχάραξη των στοιχείων της ελληνικής οικονομίας.
      Μην έρχεστε τώρα να μας πείτε ότι εσείς θα εφαρμόσετε αυστηρότερα τους κανόνες της ΕUROSTAT, διότι τους κανόνες αυτούς ούτε και τώρα δεν τους εφαρμόζετε σωστά, διότι εξακολουθείτε και εμφανίζετε χωρίς καμία τεκμηρίωση ένα πολύ μεγάλο μέρος των εσόδων του προϋπολογισμού, των μη φορολογικών, με τρόπο που δεν μπορεί κανείς να ελέγξει και έχουμε τεράστιες αμφιβολίες για το αν βάζετε σωστά αυτά τα μη φορολογικά έσοδα. Εξακολουθείτε και παρουσιάζετε πλασματικά πλεονάσματα στους δημόσιους οργανισμούς, που είναι οι Οργανισμοί Τοπικής Αυτοδιοίκησης και τα ασφαλιστικά ταμεία.
      Σας καλώ τώρα, όταν καταθέσετε τον προϋπολογισμό, να τα έχετε διορθώσει και αυτά. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο για πέντε λεπτά.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, αυτή η συζήτηση η οποία δεν είναι θέμα της επερώτησης, αλλά βλέπω ότι άνοιξε στη Βουλή, χρειάζεται πολύ χρόνο και βαθιά ανάλυση. Δεν θα μπω αυτήν την ώρα σ’ αυτήν τη συζήτηση παρά το γεγονός ότι είναι ένα θέμα, το οποίο σ’ αυτήν την Αίθουσα πριν από πολλά χρόνια πρώτος και αρχικά μόνος το είχα ανακινήσει. 
      Θα ήθελα όμως να κάνω μία απλή ερώτηση στον παριστάμενο Υπουργό. Αν πράγματι ήταν έτσι όπως λέτε, γιατί τότε το δημόσιο χρέος, σας το είπε και πρωτύτερα ο κ. Αλογοσκούφης, ανέβηκε δραματικά και γιατί τα δήθεν πλεονάσματα βγήκαν ελλείμματα;
      Κύριε Πρόεδρε, δεν υπάρχει καμία αμφιβολία ότι αυτά είναι υπαρκτά δεδομένα της ελληνικής οικονομίας. Αν αυτό εννοείτε, κύριε Υπουργέ, γιατί και άλλοτε δεν μπόρεσα να σας καταλάβω στην επιχειρηματολογία σας, είναι όντως υπαρκτά ελλείμματα. Δεν υπάρχει καμία αμφιβολία. Το ερώτημα είναι γιατί τα κρύβετε και σας αναγκάζει η EUROSTAT να τα κάνετε δημόσια. 
      Εγώ θα σας πω και κάτι άλλο. Προφανώς έγινε και κάποια διαπραγμάτευση με την EUROSTAT και προφανώς σας έκανε και τη χάρη να μην δοθούν τουλάχιστον στην πρώτη δόση όλα. Εγώ προσωπικά υπολογίζω ότι υπάρχουν ίσως άλλα τόσα, τα οποία μπορούμε να τα βρούμε, ίσως τα ξέραμε και μπορούμε να τα προσδιορίσουμε από τώρα, αλλά δεν έχουν παρουσιαστεί στους επίσημους λογαριασμούς.
      Σ’ ένα πράγμα θα συμφωνήσω με τον κύριο Υπουργό ότι σε τελική ανάλυση όλα αυτά είναι μεν διεθνής διασυρμός της χώρας, πρωτοφανής, αλλά όλα αυτά είναι ωφέλιμα. Κύριε Υπουργέ, σας βοηθούν. 
      Εγώ αυτό ισχυρίζομαι πάντοτε, κύριε Πρόεδρε. Λίγο πολύ το είπατε και εσείς από το Βήμα. Αυτό που χρειάζεται, κύριε Υπουργέ, είναι να μην κοροϊδεύουμε εαυτούς και αλλήλους σ’ αυτόν τον τόπο. Να πούμε στον ελληνικό λαό την αλήθεια και σίγουρα η EUROSTAT διευκολύνει τον Υπουργό Εθνικής Οικονομίας, διότι παρουσιάζει την κατάσταση έτσι ώστε κύριε Υπουργέ, να μπορείτε ευκολότερα να αντισταθείτε εναντίον της επιδρομής των συναδέλφων σας και του κόμματος, οι οποίοι ζητούν περαιτέρω δαπάνες. Αν αυτό εννοείτε, έχετε δίκιο. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, ο κύριος Υπουργός είχε στη διάθεσή του είκοσι πέντε λεπτά για να μιλήσει για το θέμα των εξαγωγών. Κοιτώντας βέβαια το ρολόϊ είδα ότι πέρασαν επτά λεπτά και ένα δευτερόλεπτο ή το 28% του χρόνου, κύριε Χριστοδουλάκη, όπου λόγω των πολιτικών ενοχών σας, έτσι εγώ το μεταφράζω, μιλήσατε μόνο για θέματα της EUROSTAT. Και μόνο αυτό μας δίνει το δικαίωμα να είμαστε πλέον χαρούμενοι πολιτικά, αν το θέλετε έτσι, για το ότι χθες κάναμε το πολιτικό μας καθήκον.
      Θα σας θυμίσω όμως δύο-τρία άλλα πράγματα. Πέρσι στον προϋπολογισμό καθόσασταν και ακούγατε όλους τους συναδέλφους, οι οποίοι σας έλεγαν ότι τα στοιχεία, τα οποία βάζετε στον προϋπολογισμό, είναι αναληθή. Εσείς κάθε φορά που το ακούγατε αυτό –σας θυμάμαι χαρακτηριστικά- υπομειδιούσατε, κρυφογελούσατε. Τι σας λέγαμε; Σας λέγαμε ότι δεν κάνετε σωστά τη δουλειά σας. Αυτό σας έλεγε κυρίως η Νέα Δημοκρατία. Βεβαίως δεν σας άρεσε η λέξη που είπα εγώ, δηλαδή ότι λέγατε ψέματα. Εγώ έτσι το καταλαβαίνω, ο μέσος Έλληνας έτσι το καταλαβαίνει, ως ψέμα. 
      Εκείνο όμως που μπορώ να σας πω, κύριε Χριστοδουλάκη, είναι το εξής: Αν θέλετε να κάνουμε κι εμείς την ίδια χρήση της γλώσσας και να μην πούμε ότι είναι ψέματα -που κατά την αντίληψή μου όλοι οι Έλληνες το καταλαβαίνουν ως ψέμα αυτό- για να σας ικανοποιήσω μπορώ να πω τη λέξη «απάτες». Κάνατε, λοιπόν, λογιστική απάτη ή λογιστική διόρθωση, όπως λένε όταν πέφτει το χρηματιστήριο. 
      Εγώ, λοιπόν, θα σας πω ότι αν ήταν κυβέρνηση η Νέα Δημοκρατία και είχε συμβεί κάτι τέτοιο, θα είχατε κάνει επανάσταση μέσα στο Κοινοβούλιο. Σήμερα, όχι μόνο δεν δέχεστε αυτήν τη σκληρή πραγματικότητα για τον τόπο, το χαστούκι που φάγαμε από τους Ευρωπαίους, αλλά μιλάτε πλέον για λογιστική αντιπολίτευση, για σκιαμαχίες, χαρακτηρισμούς και λέτε ότι κακώς είπα την Ελλάδα «ENRON A.E.»,  παραλληλίζοντας σχηματοποιημένα τη σκέψη. Μα, αν το ΣΔΟΕ έκανε τον έλεγχο στα λογιστικά μας βιβλία και ήμασταν ανώνυμη εταιρεία, τι προβλέπετε ότι θα γινόταν; Είσθε ο Υπουργός επί των Οικονομικών. Είναι προφανής η απάντηση. Αλλά βέβαια κρύβεστε πίσω και από το άλλο που είπατε ότι δηλαδή όλες οι χώρες λίγο ως πολύ το ίδιο έκαναν. 
      Δεν είναι έτσι, κύριε Χριστοδουλάκη. Εμείς οι Έλληνες, εμείς οι «έξυπνοι», αυτό που έκαναν όλες οι χώρες λίγο ως πολύ, το κάναμε σε μέγιστο βαθμό. Και έρχεσθε σήμερα και λέτε ότι η Νέα Δημοκρατία σας κατηγορεί, σας εγκαλεί, σας καταγγέλλει. Η Νέα Δημοκρατία ακούει τους Ευρωπαίους. Αυτοί σας εξανάγκασαν, αυτοί σας έφεραν σε δύσκολη θέση, αυτοί έφεραν ένα εθνικό θέμα, για το οποίο εγώ ως Έλληνας πολίτης αισθάνομαι εθνική ντροπή, όταν ακούω να μας λένε οι Ευρωπαίοι «κύριοι, τα στοιχεία που μας δίνετε δεν είναι ακριβή, δεν είναι αληθή» και βάζουν αστερίσκο κάθε φορά που παρουσιάζουμε τα στοιχεία σε οποιοδήποτε βιβλίο ή σε οποιαδήποτε παραστατικά υπάρχουν για τη χώρα μας.
      Είπατε επίσης και κάτι άλλο ότι δεν μπορούν να επιδοτηθούν τα αγροτικά προϊόντα. Βεβαίως και δεν μπορούν να επιδοτηθούν. Εγώ δεν είπα κάτι τέτοιο. Δεν είπα να επανεθνικοποιηθεί η αγροτική μας πολιτική. Αυτό δεν γίνεται και δεν το θέλουμε. Είπα όμως ότι οι επιχειρήσεις που ασχολούνται με τον κλάδο των αγροτών πρέπει να επιδοτηθούν, να βοηθηθούν, για να μπορέσουν να βοηθήσουν τους αγρότες μας να διώξουν τα προϊόντα και στο εξωτερικό. Είναι, λοιπόν, δύο διαφορετικά πράγματα.
      Αναφερθήκατε επίσης σ’ αυτό που γράφει η επερώτηση ότι η ανατίμηση του ευρώ έναντι του δολαρίου πλήττει την εξαγωγική δραστηριότητα. Μα, υπάρχει πρωτοετής φοιτητής, που να μην πιστεύει ή να μην ξέρει για να περάσει το μάθημά του –είστε και καθηγητής- ότι όταν αυξάνεται το ντόπιο, το εγχώριο νόμισμα ως προς ένα ξένο, η εξαγωγική δραστηριότητα πάει όλο και προς τα κάτω, δηλαδή μειώνεται; Αν αυτό λέτε ότι είναι αναληθές, δεν καταλαβαίνω πώς κατέχετε την καρέκλα που έχετε. Ειλικρινά σας το λέω. Δηλαδή ένας πρωτοετής φοιτητής που σας ακούει αυτήν τη στιγμή, δεν ξέρω πώς θα αισθάνεται. Αφήστε το πολιτικό μέρος.
      Επίσης είπατε και κάτι άλλο, όταν σας θίξαμε. Εμείς ως Νέα Δημοκρατία, κύριε Υπουργέ –και το έχουμε πει πολλές φορές και το είπε και ο Κοινοβουλευτικός Εκπρόσωπός μας- όταν θέτουμε σε αντιπαράθεση τις σκέψεις και τα επιχειρήματά μας -κι εσείς μας επιστρέφετε το επιχείρημα για την ελληνική οικονομία- δεν σας μιλήσαμε ποτέ για την οικονομία, η οποία είναι αυτή που είναι, αλλά μιλάμε για την κακή οικονομική σας πολιτική. Άρα, λοιπόν, ούτε στη συνέχεια δέχομαι αυτό που λέτε ως επιχείρημα για την επίπλαστη και συγκυριακή ανάπτυξη ότι αυτό ταυτίζεται με το θέμα της οικονομίας. Και αυτό ταυτίζεται με την οικονομική σας πολιτική. Διότι ποιος Έλληνας με κοινό νου δεν καταλαβαίνει ότι αυτήν τη στιγμή τα έργα του 2004 δεν τροφοδοτούν επτά χιλιάδες επαγγέλματα και έχουμε, αν θέλετε, μια συγκυριακή ανάπτυξη ή όπως αλλιώς τη χαρακτηρίζουμε. Δεν κατάλαβα πού είναι και εκεί το πρόβλημα.
      Επίσης θα σας πω ένα παράδειγμα, το οποίο είναι απλό. Σας μίλησα στην πρωτολογία μου για το θέμα της δυσκολίας, που έχουμε με το να μην έχουμε ποιοτικά προϊόντα. Εγώ θα σας πω έναν αριθμό, για να καταλάβετε τη δυσκολία, την οποία πραγματικά αντιμετωπίζουμε. Ξέρετε, κύριε Πρόεδρε, ότι κάθε κιλό, που περνάει τα σύνορα από τη χώρα μας, κοστίζει περίπου 43 λεπτά του ευρώ, όταν κάθε κιλό, που έρχεται στην Ελλάδα από την Ευρωπαϊκή Ένωση, στοιχίζει 2,5 ευρώ;
      Να πω και κάτι άλλο; Εάν μπουν οι χώρες, που έχουμε στο πρόγραμμα να μπουν στην Ευρωπαϊκή Ένωση και να γίνουν ισότιμα κράτη - μέλη της Ευρωπαϊκής Ένωσης, ξέρετε πως ό,τι περνάει από την Ουγγαρία αυτήν τη στιγμή είναι 2,5 ευρώ το κιλό; Δηλαδή ήδη έχει φθάσει τα ευρωπαϊκά δεδομένα και εμείς είμαστε στα 43 λεπτά το κιλό. Τι άλλο χαρακτηριστικό στοιχείο μπορώ να σας πω, για να καταλάβετε ότι είμαστε μακριά νυχτωμένοι;
      Είπατε και κάτι άλλο, το οποίο με ενόχλησε πάρα πολύ. Είπατε ότι η θέση της Νέας Δημοκρατίας ήταν περίπου με μισόλογα, σχεδόν ημιάσχετη και μακριά από την πραγματικότητα. Μιλούσατε ειδικά για το θέμα των διεθνών οικονομικών σχέσεων, που πρέπει να ενταχθούν στο Υπουργείο Εξωτερικών. Μα, αυτό είναι γραμμένο και στο πρόγραμμα της Νέας Δημοκρατίας. Αυτό, που είπατε, είναι παντελώς αναληθές. Όχι μόνο το λέμε, αλλά είναι γραμμένο και στο πρόγραμμα. Αν πάρετε το πρόγραμμα του Απριλίου του 2000, θα δείτε ότι η Νέα Δημοκρατία γράφει με υποκείμενο, ρήμα, αντικείμενο, που δεν χρειάζεται καθόλου ερμηνεία, ότι η Νέα Δημοκρατία πιστεύει πως οι διεθνείς οικονομικές σχέσεις -όπως υπεγράφη και σωστά έγινε- θα πρέπει να φύγουν από το Υπουργείο, που ήταν στο παρελθόν, και να πάνε στο Υπουργείο Εξωτερικών. Να φύγουν δηλαδή από εσάς και να πάνε στο Υπουργείο Εξωτερικών, όπως είναι αυτήν τη στιγμή αρμόδιος ο κ. Λοβέρδος στο Υπουργείο Εξωτερικών.
      Δεν μας είπατε τίποτα, αλλά απλώς θα σας αναφέρω την τραγωδία και την πορεία του ΟΠΕ χωρίς να σας ρωτήσω κάτι. Δεν πρέπει να τα ξεχνάμε και αυτά. 
      Θα πω και κάτι τελευταίο, που αφορά την Ιρλανδία, και θα κλείσω, κύριε Πρόεδρε, την ομιλία μου. Μας έφερε ο κύριος Υπουργός το παράδειγμα της Ιρλανδίας ως εξής: Ξέρετε ότι η Ιρλανδία είναι κοντά στο Ηνωμένο Βασίλειο και περίπου τυχαία η Ιρλανδία αναπτύσσεται. Δεν το κατάλαβα αυτό. Δηλαδή πότε; Τώρα τα τελευταία δέκα, δώδεκα χρόνια που αναπτύσσεται η Ιρλανδία, τώρα τη τράβηξαν με ρυμουλκό και την πήγαν κοντύτερα στο Ηνωμένο Βασίλειο; Δεν τα καταλαβαίνω αυτά τα πράγματα. Η Ιρλανδία για πολλά χρόνια δεν πήγαινε καλά και ήταν σε χειρότερη μοίρα και πορεία από εμάς. Σήμερα όμως η Ιρλανδία είναι μοντέλο, γιατί εμείς είμαστε στο 67% του κατά κεφαλήν εισοδήματος και η Ιρλανδία έχει φθάσει από το 54% στο 121%. Δεν μπορώ να καταλάβω με άλλα λόγια πώς τολμάτε να αναφέρετε αυτό το παράδειγμα. Δεν σας συμφέρει ούτε εσάς ούτε τον κ. Σημίτη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την Ελληνική Επανάσταση, πενήντα εννέα μαθητές και δύο καθηγητές από το 9ο Γυμνάσιο Ιλίου Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θα ήθελα να πω στους μαθητές ότι σήμερα έχουμε κοινοβουλευτικό έλεγχο και στην Αίθουσα βρίσκονται οι Βουλευτές που ρωτούν και ο Υπουργός ο οποίος απαντά.
      Ορίστε, κύριε Ρεγκούζα, έχετε τρία λεπτά για να δευτερολογήσετε.
      ΑΔΑΜ ΡΕΓΚΟΥΖΑΣ: Κύριε Πρόεδρε, θα περίμενα σήμερα η Κυβέρνηση διά του στόματος του αρμοδίου Υπουργού Οικονομίας να ζητήσει συγγνώμη από το Κοινοβούλιο και κατ’ επέκταση κυρίως από τον ελληνικό λαό γι’ αυτήν την προσβολή της νοημοσύνης και την εξαπάτηση σχετικά με τα στοιχεία της οικονομίας, την παραμόρφωση δηλαδή ουσιαστικά των μεγεθών της οικονομίας ύστερα μάλιστα από τις αποκαλύψεις της EUROSTATT.
      Είπε ο κύριος Υπουργός, παρ’ όλο που εγώ δεν εκτόξευσα τέτοιον χαρακτηρισμό, αλλά με αυτά που είπε επιβεβαιώνει πράγματι το χαρακτηρισμό που του είπε ο συνάδελφος ότι δηλαδή είναι ψεύτης. Ανταποκρίνεται πράγματι στην πραγματικότητα, γιατί είπε ότι δεν υπήρξε απόκρυψη στοιχείων. 
      Ερωτώ τον κ. Χριστοδουλάκη: Η μαύρη τρύπα σύμφωνα με τα στοιχεία της έκθεσης του Ελεγκτικού Συνεδρίου για το 2000 ήταν 1.336.000.000.000 δραχμές και με την καινούρια διακοίνωση, την οποία αναμένω να πάρω εντός των ημερών από το Ελεγκτικό Συνέδριο, λέει ότι θα ξεπεράσει το 1.800.000.000.000 δραχμές. Είναι ή δεν είναι απόκρυψη αλήθειας;
      Και ταυτόχρονα, σύμφωνα με τις εκτιμήσεις –μερικά απ’ αυτά θα πω τώρα- η πραγματική μαύρη τρύπα ξεπερνά τα 3.800.000.000.000 δραχμές. Και εξηγούμαι: Είναι ή δεν είναι αλήθεια ότι η υποχρέωση δεδουλευμένων υποχρεώσεων προς το ΤΕΒΕ της τάξης των 400 δισεκατομμυρίων δραχμών δεν συμπεριλαμβάνονται στη διαμόρφωση του δείκτη του δημόσιου χρέους;
      Είναι ή δεν είναι αλήθεια ότι τα 100 δισεκατομμύρια υποχρέωση για τα οποία έχει προσφύγει το Ταμείο Νομικών στη Δικαιοσύνη με αγωγή και διεκδικεί άνω των 100 δισεκατομμυρίων δραχμών, δεν συμπεριλαμβάνονται στη διαμόρφωση του δείκτη του δημόσιου χρέους;
      Είναι ή δεν είναι αλήθεια όλα αυτά που είπα προηγουμένως στη διακοίνωση που αφορούν  μέρος των μισθών των δημοσίων υπαλλήλων, ότι ελλείψει πιστώσεων δεν περνάνε μέσα από τον προϋπολογισμό; 
      Δεύτερον, στον τομέα των εσόδων, υπάρχει πλασματική αναγραφή των εσόδων με τη μορφή των λογιστικών τακτοποιήσεων που αφορά υποτιθέμενα πλεονάσματα των ασφαλιστικών οργανισμών που χωρίς καμία πιστοποίηση από συγκεκριμένο άτομο και χωρίς καμία τεκμηρίωση παρά μόνο με ένα τηλεφώνημα της Τράπεζας της Ελλάδος λειτουργούν σαν ένας λογαριασμός-λάστιχο που διαμορφώνεται ανάλογα με τις ανάγκες ισοζύγισης για να εμφανιστεί πλεονασματικός προϋπολογισμός.  Είναι έτσι ή όχι; 
      Είναι ή δεν είναι αλήθεια ότι μετά απ’ αυτές τις υποχρεωτικές αναπροσαρμογές που κάνατε και που εσείς τις είπατε «αλλαγή των κανόνων» οι υποτιθέμενοι πλεονασματικοί προϋπολογισμοί έχουν μετατραπεί σε ελλειμματικούς προϋπολογισμούς;
      Αυτά, κύριε Υπουργέ, δεν ευσταθούν και χρειάζεται –θα μου επιτρέψετε το σκληρό χαρακτηρισμό- απύθμενο θράσος να εγκαλείται η Νέα Δημοκρατία για υποτιθέμενη λογιστική αντιπολίτευση, όταν η ίδια η Κυβέρνηση βιάζει τα οικονομικά μεγέθη, παραποιώντας τα στοιχεία της πραγματικής οικονομίας και προσβάλλοντας ταυτόχρονα τη νοημοσύνη του ελληνικού λαού.
      Αυτό πλέον είναι πολύ μεγάλο θράσος και τουλάχιστον η Νέα Δημοκρατία οφείλει να τονίζει και να δημοσιοποιεί αυτές τις καθεστωτικές πρακτικές που διακατέχουν την Κυβέρνηση και αυτόν τον ευδαιμονισμό που διακατέχει κάποιους προσωρινούς λαφυραγωγείς της εξουσίας που το μόνο τους μέλημα είναι να παραμείνουν στην εξουσία και τίποτα περισσότερο. Ευχαριστώ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι :
      πρώτον, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στο σχέδιο νόμου του Υπουργείου Δικαιοσύνης: «Ιατρική υποβοήθηση στην ανθρώπινη αναπαραγωγή» και
      δεύτερον, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: «Σύσταση ανωνύμου τραπεζικής εταιρείας με την επωνυμία «Ταχυδρομικό Ταμιευτήριο Ελλάδας Ανώνυμη Τραπεζική Εταιρεία» και άλλες διατάξεις».
      Ο κύριος Υπουργός έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δύο δηλώσεις μόνο θα ήθελα να κάνω, κύριε Πρόεδρε.
      Πρώτα απ’ όλα το λεκτικό κατήφορο ορισμένων ομιλητών της Αξιωματικής Αντιπολίτευσης, δεν πρόκειται να τον ακολουθήσω. Είναι δικός τους και στο τέλος θα είναι ο πυθμένας. Δικός τους είναι, δικά τους είναι τα λόγια, να τα χαίρονται και να επαίρονται για τη γλώσσα, τη φρασεολογία και την επιχειρηματολογία την οποία χρησιμοποιούν.
      Θα συγκεντρωθώ, στα λίγα λεπτά που θέλω να μιλήσω, σε ορισμένα πιο σοβαρά ζητήματα τα οποία τέθηκαν εδώ.
      Κατ’ αρχάς η επί το αυστηρότερο αναπροσαρμογή των δεδομένων του δημοσιονομικού ελλείμματος της γενικής κυβέρνησης, όπως επίσης και του δημοσίου χρέους, ισχυρίζομαι –και θα το αποδείξω- ότι ήταν πασίγνωστα, καταγεγραμμένα με κάθε αριθμητική και ποσοτική λεπτομέρεια.
      Τρια ζητήματα αναπροσαρμόστηκαν. Οι κεφαλαιακές μεταβιβάσεις στις ΔΕΚΟ από το πρόγραμμα επενδύσεων, αναπροσαρμόστηκαν οι εγγυήσεις οι οποίες καταβάλλονται σε ΔΕΚΟ, όταν αφορούν δάνεια του ελληνικού δημοσίου και επίσης η αναπροσαρμογή του χρέους λόγω τιτλοποιήσεων και προμετόχων.
      Οι κεφαλαιακές δαπάνες αναφέρονται στη σελίδα 35 του περσινού προϋπολογισμού, ο οποίος ψηφίστηκε. Αριθμητικά για όλα τα έτη και για το 2000 και για τα προηγούμενα. 
      Η ενίσχυση του λογαριασμού εγγυήσεων των ΔΕΚΟ από καταπτώσεις δανείων που είχαν την εγγύηση, αναφέρεται ως εδάφιο ε΄ στη σελίδα 120 με πλήρη αριθμητικά στοιχεία. Οι δε μειώσεις του χρέους από έσοδα μετοχοποιήσεων, τιτλοποιήσεων κλπ., αναφέρονται ως σημείο 3 στον πίνακα 4.2 της σελίδας 120.
      Είναι γνωστό βέβαια ότι φέτος και εφεξής ουδεμία τέτοια δανειακή πράξη πρόκειται να γίνει για ελάφρυνση του δημόσιου χρέους και όλα έχουν καταγραφεί πλέον και αποτυπώνονται στο δημόσιο χρέος της γενικής κυβέρνησης. Αυτή είναι η δεύτερη παρατήρηση. 
      Κατά συνέπεια όλα τα μεγέθη τα οποία αναταξινομήθηκαν με βάση τους νέους κανόνες της Ευρωπαϊκής Στατιστικής Υπηρεσίας ήταν γνωστά, δημοσιευμένα, ηλεγμένα απ’ όλους στους οποίους είχαν υποβληθεί. 
      Τώρα το να λέει η Νέα Δημοκρατία ότι όλο το σύστημα των κανόνων της ευρωπαϊκής Στατιστικής Υπηρεσίας άλλαξε επειδή η Ελλάδα είχε τα στοιχεία αυτά και να λέει ο επίτιμος Πρόεδρος ότι άλλαξε έτσι ώστε να μας διευκολύνει κι όλας, νομίζω ότι αυτά εγγίζουν το επίπεδο της υπερβολής –καλοπροαίρετης πιστεύω, δε νομίζω ότι υπάρχει κακή προαίρεση σ’ αυτά- αλλά εγγίζουν το όριο της υπερβολής  και ο καθένας μπορεί να κρίνει το πόσο αντιστοιχούν στην πραγματικότητα.
      Θέλω να κάνω και πάλι την εξής παρατήρηση ότι οι προσαρμογές οι οποίες έγιναν δεν δημιουργούν πολύ διαφορετικά ουσιαστικά δεδομένα γιατί την πορεία, την εξέλιξη και προπάντων τη βελτίωση της ελληνικής οικονομίας όσο και να τα εμπλουτίσουμε με κοσμητικά επίθετα ό,τι και να πούμε.
      Αν θέλετε να σας πω και κάτι άλλο, για να βάλουμε τη συζήτηση σε κάποια σωστά πλαίσια. Και αυτό το οποίο τα προηγούμενα χρόνια επιστοποιείτο ως ένα πλεόνασμα αφορούσε τη γενική κυβέρνηση. Δεν αφορούσε την κεντρική κυβέρνηση και τον προϋπολογισμό τον οποίο ψηφίζει το ελληνικό Κοινοβούλιο. Και κατά συνέπεια δεν μπορούσε ούτε να αλλάξει το γεγονός το οποίο υπήρχε, υπάρχει και θα υπάρχει και τα επόμενα χρόνια σε μειούμενο ελπίζω βαθμό ότι ο κεντρικός προϋπολογισμός είναι ελλειμματικός και οι δανειακές ανάγκες είναι υψηλές. Αυτό είναι το τελικό συμπέρασμα το οποίο αποτυπωνόταν όλα τα προηγούμενα χρόνια. ‘Εχουμε μειώσει μεν τις δανειακές ανάγκες, αλλά εξακολουθούν να είναι υψηλές και να τροφοδοτούν το δημόσιο χρέος. Και γι’ αυτό λέμε σ’ όλους τους τόνους και σε κάθε ευκαιρία ότι η πολιτική συγκράτησης της αύξησης του δημοσίου χρέους είναι καθοριστικής σημασίας για την πορεία της ελληνικής οικονομίας στο μέλλον, παρά το γεγονός ότι έχουμε αναλάβει να χρηματοδοτήσουμε ιδιαιτέρως μεγάλα και εκτεταμένα έργα υποδομής. Και εδώ θέλω να διαψεύσω κάτι το οποίο κακώς λέγεται, ότι τάχα τα έργα υποδομής χρηματοδοτούνται αποκλειστικά από τα κοινοτικά πλαίσια στήριξης και από τα λεφτά της Ευρωπαϊκής Ένωσης. Ένα μέρος μόνο της χρηματοδότησης πηγάζει από τα ευρωπαϊκά ταμεία. Και μάλιστα ένα μέρος λιγότερο του μισού. Το άλλο μισό και περισσότερο το πληρώνει ο Έλληνας φορολογούμενος και μπορεί και το πληρώνει και το διαθέτει ο τακτικός προϋπολογισμός επειδή βελτιώθηκαν θεαματικά τα δημόσια  οικονομικά τα τελευταία χρόνια. Όμως, παράλληλα έχουμε αναλάβει και άλλες υποχρεώσεις. Έχουμε αναλάβει τα ολυμπιακά έργα. Είναι η πρώτη φορά που γίνονται Ολυμπιακοί Αγώνες σε μια χώρα τόσο μικρή από πληθυσμιακής άποψης και από επίπεδο οικονομικής ανάπτυξης όπως είναι η Ελλάδα.
      Έχουμε αναλάβει επίσης και είναι γνωστό, να ενισχύσουμε την άμυνα της χώρας μας. Και αυτό επίσης οδηγεί σε δάνεια και σε επιβαρύνσεις του δημόσιου χρέους, οι οποίες είναι δυσανάλογα μεγάλες σχετικά με τις οικονομικές δυνατότητες της χώρας. Όλα αυτά, λοιπόν, πρέπει  να τα λαμβάνουμε υπόψη μας και αυτό μας επιβάλλει ακόμη περισσότερο να έχουμε θέσει ως ύψιστη προτεραιότητα τη συγκράτηση και τη μείωση του δημόσιου χρέους. 
      Το δημόσιο χρέος, κυρίες και κύριοι συνάδελφοι, φέτος θα μειωθεί σημαντικά. Και το 2003 έχουμε θέσει έναν πολύ μεγάλο στόχο να μειώσουμε το δημόσιο χρέος κατά πέντε μονάδες του Ακαθάριστου Εθνικού Εισοδήματος, έτσι ώστε να το φέρουμε κάπως πιο κοντά, ακόμη όμως είναι σε μεγάλη απόσταση από τον ευρωπαϊκό μέσο όρο- και να συνεχίσουμε να έχουμε μία υψηλή ικανότητα χρηματοδότησης των έργων υποδομής των αμυντικών δαπανών και όλα αυτά που έχει ανάγκη η χώρα μας. 
      Επειδή τώρα συζητήθηκε πολύ το παράδειγμα της Ιρλανδίας, θέλω να σας πω ότι κακώς τώρα κάνετε αναφορές ότι δεν αρέσει στον Πρωθυπουργό το παράδειγμα κλπ. Δεν έχει μιλήσει ποτέ έτσι ο Πρωθυπουργός αλλά εν πάση περιπτώσει το αφήνω αυτό διότι αυτό ανάγεται στη γνωστή σας τάση να μιλάτε προσβλητικά. Εν πάση περιπτώσει δική σας τακτική είναι, να τη χαίρεστε. 
      ΗΛΙΑΣ ΚΑΛΛΙΩΡΑΣ: Μα, στο Βήμα ο κύριος Πρωθυπουργός το είπε.
      (Κωδωνοκρουσίες)
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Μισό λεπτό, θα καταλήξω κάπου. Προφανώς, η ιρλανδική οικονομία έχει βασιστεί σε μία σειρά από πολιτικές, οι οποίες αξίζει να μελετηθούν και να δούμε και εμείς τι μπορούμε να μάθουμε από άλλες χώρες. Νομίζω θα αποτελούσε εξαιρετική δοκησισοφία να εμφανιστεί κάποιος και να πει εμείς τα ξέρουμε όλα, δεν έχουμε ανάγκη τίποτε κλπ.
      Νομίζω ότι ένα διαρκές μέλημα της οικονομικής πολιτικής πρέπει να είναι η αξιολόγηση των εμπειριών άλλων χωρών. Και νομίζω ότι η Ιρλανδία πολλά μπορεί να μας διδάξει σε πολλούς τομείς. 
      ΠΡΟΕΔΡΕΥΩΝ (Παναγιώτης Σγουρίδης): Όχι και όλα. Διότι δύο τομείς είναι αυτοί που δίνουν την ανάπτυξη. Ενώ εμείς αν στηριχθούμε σε δύο τομείς θα έχουμε τεράστια ανεργία. Η Ιρλανδία δεν είναι το παράδειγμα για την Ελλάδα επειδή το λένε όλοι. Έτσι ακριβώς είναι. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εν πάση περιπτώσει. Είναι πολλοί τομείς …
      ΠΡΟΕΔΡΕΥΩΝ (Παναγιώτης Σγουρίδης): Διαβάστε λίγο καλύτερα την ιρλανδική οικονομία.
      ΘΕΟΔΩΡΟΣ ΚΑΤΣΑΝΕΒΑΣ: Όχι και έτσι, για όνομα του Θεού!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Υπάρχει όμως και μία κραυγαλέα διαφορά. Η Ελλάδα έχει αμυντικές δαπάνες, κυρίες και κύριοι, οι οποίες ξεπερνούν το 5% του εθνικού εισοδήματος. Η Ιρλανδία έχει σχεδόν μηδαμινές δαπάνες για την άμυνα, διότι ούτε στο ΝΑΤΟ ανήκει ούτε περιβάλλεται από κανένα εχθρικό περιβάλλον, εκτός από τα κύματα του ωκεανού. 
      Λοιπόν, κατά συνέπεια, εάν και εμείς είχαμε αυτήν τη συνοριακή πολυτέλεια, την οποία έχει η Ιρλανδία, θα μπορούσαμε να κατευθύνουμε το 5% που ετησίως καταβάλλεται από τη χώρα μας για αμυντικές δαπάνες σε δαπάνες υποδομών, ενίσχυση άλλων δραστηριοτήτων, οι οποίες είναι πιο αποτελεσματικές για την οικονομία. Εάν υποθέσουμε ότι κάθε κεφαλαιουχική δαπάνη οδηγεί ως μερίδιο του εθνικού εισοδήματος περίπου στο μισό το ρυθμό ανάπτυξης παραπάνω, δηλαδή αν ξοδεύουμε 10% του εθνικού εισοδήματος σε υποδομές τότε παίρνουμε 5% ανάπτυξη παραπάνω, το οποίο είναι συντηρητικό, αλλά εν πάση περιπτώσει να το δεχθούμε. Μπορεί να σκεφθεί κανείς ότι αν επί δέκα χρόνια δεν είχαμε και εμείς αμυντικές δαπάνες, εύκολα θα βρισκόμαστε τώρα όχι κοντά αλλά και πάνω από τον κοινοτικό μέσο όρο σε κατά κεφαλήν εισόδημα. Αλλά πρέπει όταν μελετάμε ένα υπόδειγμα μιας άλλης χώρας να λαμβάνουμε υπόψη και τις ιδιαιτερότητες, τις οποίες δεν μπορούμε να εξαλείψουμε. Διότι είναι άλλη η γεωγραφική μας θέση, άλλα ορισμένα χαρακτηριστικά της αγοράς εργασίας, άλλες οι γεωγραφικές ιδιαιτερότητες που έχουμε κ.ο.κ.
      Να παραδειγματιζόμαστε από τα καλά αλλά να μην αποκτούμε έναν τέτοιο μιμητισμό που ξαφνικά όλα μπορούν να μεταμορφωθούν και να γίνουν όπως εκείνα.
      Και νομίζω ότι μόνο έτσι θα μπορέσουμε να βοηθήσουμε ουσιαστικά τη συζήτηση για την οικονομική πολιτική. 
      Δεν χρειάζονται ούτε αυτοί οι διάφοροι χαρακτηρισμοί στους οποίους αρέσκεστε να προβαίνετε ούτε όλη αυτή η απαξιωτική ανάλυση την οποία πολύ συχνά κάνετε, δυστυχώς, όχι μόνο για την κυβερνητική πολιτική, πράγμα το οποίο εν πάση περιπτώσει είναι μέσα στους κανόνες του πολιτικού παιχνιδιού, αλλά και για την οικονομία όπως σας διάβασα συγκεκριμένα να αναφέρεστε. Πιστεύω ότι σε ένα άλλο πλαίσιο και η συζήτηση μπορεί να γίνει πιο εποικοδομητική και όλοι αλλά προπάντων η ελληνική οικονομία θα μπορεί ωφεληθεί περισσότερο. 
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
      ΘΕΟΔΩΡΟΣ ΚΑΤΣΑΝΕΒΑΣ: Κύριε Πρόεδρε, το λόγο επί του Κανονισμού.
      ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Κατσανέβα, δεν μπορείτε να μιλήσετε, είναι η διαδικασία τέτοια.
      ΘΕΟΔΩΡΟΣ ΚΑΤΣΑΝΕΒΑΣ: Δεν μπορώ να μιλήσω μισό λεπτό;
      ΠΡΟΕΔΡΕΥΩΝ (Παναγιώτης Σγουρίδης): Όχι, διότι θα κάνουμε κακή αρχή.
      ΘΕΟΔΩΡΟΣ ΚΑΤΣΑΝΕΒΑΣ: Καλή αρχή σε αυτές τις περιπτώσεις.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, απλώς θέλω να ξεκινήσω με μία παρατήρηση, χωρίς να θέλω να κακίσω τον Υπουργό γιατί χρησιμοποίησε πλήρως το χρόνο του, ότι η υπόσχεση που μας έδωσε στην αρχή πως θα μιλούσε δύο λεπτά ελπίζω να μην είναι ίδια με τις υποσχέσεις που γράφει στον προϋπολογισμό!
      Αλλά να πάμε επί της ουσίας.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Με παρότρυνε ο κύριος Πρόεδρος, κύριε Αλογοσκούφη.
      ΠΡΟΕΔΡΕΥΩΝ (Παναγιώτης Σγουρίδης): Σας έδωσα τη σωστή κατεύθυνση. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Σας παρότρυνε ο Πρόεδρος, αλλά και διάφοροι συνάδελφοί σας σάς παροτρύνουν να κάνετε διάφορα πράγματα τα οποία είναι πολύ κακά για την οικονομία. Ελπίζω να μην υποκύψετε, όπως υποκύψατε τώρα. 
      Για να μιλήσουμε όμως επί της ουσίας, θα ήθελα να αναφερθώ στο θέμα της Ιρλανδίας. Ίσως είμαι ο μόνος σ’ αυτήν την Αίθουσα ο οποίος έχει μελετήσει την οικονομική πολιτική της Ιρλανδίας επί τόπου πριν από πάρα πολλά χρόνια. Το 1989-1990 πέρασα αρκετό καιρό στην Ιρλανδία, μίλησα με πολλούς ανθρώπους, είδα τις αλλαγές που έκαναν στην πολιτική και σας διαβεβαιώ ότι μετά από βαθιά μελέτη, την οποία δεν μπορώ εδώ να αναλύσω, γιατί δεν έχουμε το χρόνο, έχω πεισθεί ότι ο κυριότερος λόγος για τον οποίο η Ιρλανδία παρουσίασε αυτές τις θαυμάσιες επιδόσεις τη δεκαετία του 1990 είναι οι μεγάλες αλλαγές που έκανε στην οικονομική της πολιτική. Δεν ήταν ούτε η γεωγραφική της θέση, γιατί αυτή υπήρχε πάντα ούτε η στρατιωτική της θέση, γιατί αυτή η διαφορά υπήρχε πάντα με την Ελλάδα. Υπήρχαν περίοδοι στην ελληνική ιστορία όπου η Ελλάδα, παρ’ ότι είχε μεγάλες αμυντικές δαπάνες, ήταν πολύ καλύτερα από την Ιρλανδία. Αυτό το λέω σαν υποσημείωση. 
      Ο Υπουργός έκανε μία προσπάθεια να μας πει ότι κάποια από τα στοιχεία τα οποία δεν παραδεχόταν και δεν ενέγραφε στο επίσημο δημόσιο χρέος, τα είχε βάλει σε κάποιες υποσημειώσεις στον προϋπολογισμό. Αυτό δεν είναι το σύνολο των στοιχείων που αναθεωρήθηκαν τώρα, αλλά ένα μέρος τους. Να θυμίσω όμως ότι ο μόνος λόγος που τα έβαλε στον προϋπολογισμό, πέρυσι μόνο και όχι στους προηγούμενους προϋπολογισμούς είναι γιατί τον είχαμε πιέσει στην επιτροπή και του είχαμε ζητήσει επιμόνως, έστω και για λόγους ιστορικούς, να καταγραφούν στον προϋπολογισμό, παρ’ ότι δεν καταγράφονταν στο επίσημο δημόσιο χρέος. Χάρη στη δική μας πίεση, γράφτηκαν κάποια νούμερα στον προϋπολογισμό, τα οποία εμείς είχαμε παρουσιάσει στην επιτροπή της Βουλής όταν συζητήθηκε το προσχέδιο του προϋπολογισμού. Στο προσχέδιο δεν υπήρχαν. Χάρη στη δική μας πίεση άρχισε η προσπάθεια κατάρρευσης του μύθου ότι ο προϋπολογισμός είναι πλεονασματικός και διάφορες άλλες μεγαλοστομίες τις οποίες εκστόμιζε και ο προκάτοχος του σημερινού Υπουργού και σε λιγότερο βαθμό ο σημερινός Υπουργός. Αυτή είναι η πραγματικότητα. 
      Επίσης ετέθη ένα θέμα και από τον Υπουργό και από τον Κοινοβουλευτικό Εκπρόσωπο της Πλειοψηφίας ότι υπάρχει μία δήθεν αντίφαση ανάμεσα στη θέση της Νέας Δημοκρατίας για μείωση του κρατικού παρεμβατισμού και από την άλλη για αύξηση των επιδοτήσεων. Είπε ο Κοινοβουλευτικός σας Εκπρόσωπος ότι ζητάμε μείωση των δαπανών και ότι υπονοούμε ότι όλες οι δαπάνες θα πρέπει να πέσουν στους αδύναμους. Κάθε άλλο παρά αυτό συμβαίνει. Έχουμε χιλιάδες παραδείγματα σε όλο τον κόσμο όπου μειώθηκε η σπατάλη του κράτους, αλλά η κοινωνική αποτελεσματικότητά του αυξήθηκε.
      Θα σας δώσω ένα απτό παράδειγμα, για να μιλάμε συγκεκριμένα. Η Ελλάδα κατά μέσο όρο στις κοινωνικές της δαπάνες δεν διαφέρει από τις υπόλοιπες χώρες της Ευρωπαϊκής ‘Ενωσης. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Άλλα ακούμε τόσον καιρό…
      ΓΕΩΡΓΙΟΣ ΑΛΟΓΟΣΚΟΥΦΗΣ: Σας παρακαλώ, κύριε Υπουργέ, μη με διακόπτετε. Αφήστε με να ολοκληρώσω αυτό που λέω. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, δεν δέχεται τη διακοπή.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είμαστε στην Τηλεόραση, κύριε Υπουργέ, όπου μονολογείτε με τη βοήθεια φιλικών σας δημοσιογράφων. Εδώ είμαστε στη Βουλή. Κάντε μου τη χάρη. 
      Η Ελλάδα σε αυτές που χαρακτηρίζονται καμιά φορά και ψευδεπίγραφα ως κοινωνικές δαπάνες δεν διαφέρει πολύ ως ποσοστό του ΑΕΠ από το μέσο όρο των χωρών της Ευρωπαϊκής Ένωσης. Διαφέρει λίγο. Ωστόσο στην αποτελεσματικότητα του κοινωνικού κράτους η Ελλάδα είναι «πάτος», διότι τα στοιχεία, που οι ίδιες οι υπηρεσίες της Ευρωπαϊκής Επιτροπής βγάζουν σ’ αυτούς τους διαφορετικούς δείκτες, δείχνουν ότι με τις παρεμβάσεις και τις κοινωνικές παροχές στην Ελλάδα, μόνο το 1% των νοικοκυριών ξεφεύγουν από τη φτώχεια, ενώ στην Ευρωπαϊκή Ένωση ξεφεύγει το 8% των νοικοκυριών.
      Είναι οκτώ φορές πιο αποτελεσματικό το κοινωνικό κράτος στην Ευρωπαϊκή Ένωση κατά μέσο όρο -και σε ορισμένες χώρες και είκοσι πέντε φορές- από ό,τι στην Ελλάδα, παρά το γεγονός ότι οι δαπάνες που εμφανίζονται να γίνονται για κοινωνικούς λόγους είναι περίπου το ίδιο ποσοστό του ΑΕΠ. Αυτό τι δείχνει; Δείχνει ότι αν μιλάμε μόνο με τα λεφτά που ξοδεύουμε για την αποτελεσματικότητα της κοινωνικής πολιτικής, μιλάμε σε λάθος βάση. Πρέπει να μιλήσουμε με βάση συγκεκριμένες πολιτικές. Και εμείς πιστεύουμε ότι μπορεί να υπάρξει κοινωνική πολιτική με μία πολύ πιο λιτή διαχείριση του δημοσίου χρήματος. Αυτή είναι η βάση της πολιτικής μας και αυτή είναι η μεγάλη διαφορά που έχουμε από εσάς, που θεωρείτε ότι η σπατάλη του δημοσίου ισοδυναμεί με κοινωνική ευαισθησία.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Έχετε το λόγο για ένα λεπτό, κύριε Υπουργέ και σας το δίνω…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Επισημαίνω διότι θα μας χρειαστεί στις επόμενες συζητήσεις που θα κάνουμε, την αναγνώριση ότι η Ελλάδα έχει αυξήσει πολύ σημαντικά…
      ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ δεν είπα τέτοιο πράγμα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …τις κοινωνικές δαπάνες ως ποσοστό του εθνικού εισοδήματος, σε επίπεδα συγκρίσιμα πια, όχι μόνο με τις λιγότερο ανεπτυγμένες, αλλά και με τις περισσότερο ανεπτυγμένες χώρες της Ευρωπαϊκής Ένωσης. 
      Θέλω να θυμίσω σ’ αυτήν την Αίθουσα ότι τα επίπεδα αυτά ήταν θεαματικά χαμηλότερα πριν από δέκα χρόνια, όταν κυβέρνηση ήταν η Νέα Δημοκρατία. Και παρά το γεγονός ότι εγώ θα δεχθώ πως υπάρχουν ακόμα πολύ σημαντικές ευκαιρίες για να βελτιώσουμε την αποτελεσματικότητα της κοινωνικής πολιτικής, είναι γεγονός αναμφίβολο ότι βελτιώνεται καλύτερα η κοινωνική πολιτική όταν υπάρχει η σχετική επάρκεια πόρων, όπως δέχεται πλέον και η Αξιωματική Αντιπολίτευση, την οποία πετύχαμε σιγά-σιγά και μεθοδικά, διαμορφώνοντας συνθήκες καλύτερης δημοσιονομικής διαχείρισης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Τώρα, κύριε Πρόεδρε, πρέπει να απαντήσω και εγώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Βεβαίως, υπάρχει το θέμα του πώς θα ενισχυθεί η αποτελεσματικότητα της κοινωνικής πολιτικής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θέλω να πω, όμως, ότι και στον τομέα αυτόν έχουν σημειωθεί πολύ σημαντικές βελτιώσεις.
      Θέλουμε να συγκρίνουμε, κυρίες και κύριοι, το χρόνο αναμονής για την παροχή υπηρεσιών υγείας στην Ελλάδα που είναι εξαιρετικά μικρός σε σύγκριση με αυτά τα οποία επικρατούν σε άλλες ευρωπαϊκές χώρες; 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υπουργού)
      Δεν είναι αλήθεια ότι τα τελευταία χρόνια στη χώρα μας η παροχή περίθαλψης και υγείας στους Έλληνες πολίτες –κι όχι μόνο στους Έλληνες πολίτες, αλλά και στους οικονομικούς μετανάστες και σε άλλο πληθυσμό- γίνεται σε πολύ καλύτερα επίπεδα και σε πολύ πιο σύντομα χρονικά διαστήματα απ’ ό,τι πλέον επικρατεί σε άλλες ανεπτυγμένες οικονομίες της Ευρώπης; Δεν είναι αυτό μία σημαντική βελτίωση της αποτελεσματικότητας της κοινωνικής πολιτικής; 
      Δεν είναι βελτίωση της αποτελεσματικότητας της κοινωνικής πολιτικής, όταν η Κυβέρνηση για πρώτη φορά στη σύγχρονη ιστορία εγγυάται πλέον τη χρηματοδοτική βιωσιμότητα των ασφαλιστικών ταμείων και δεν τα αφήνει με την αβεβαιότητα, με τις διακυμάνσεις, με τον κίνδυνο κατάρρευσης, ο οποίος υπήρχε δέκα, είκοσι χρόνια πριν; 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ανοίγουμε νέο κύκλο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δέχομαι ότι πρέπει να γίνουν ακόμα σημαντικά βήματα. Θα συμφωνήσω σε αυτό. Όλοι όμως θα πρέπει να δεχθούμε επίσης ότι τα βήματα τα οποία έγιναν μέχρι σήμερα διαμορφώνουν μία καλύτερη κατάσταση από την οποία μπορούμε περισσότερα να πετύχουμε και στο μέλλον. 
      ΠΡΟΕΔΡΕΥΩΝ (Παναγιώτης Σγουρίδης): Θα σας δώσω κι εσάς, κύριε Αλογοσκούφη, το λόγο για ένα λεπτό, καταχρηστικώς.
      ΓΕΩΡΓΙΟΣ ΑΛΟΓΟΣΚΟΥΦΗΣ: Για ένα λεπτό μόνο, κύριε Πρόεδρε. Δεν θα κάνω άλλη κατάχρηση.
      Θα ήθελα απλώς να επισημάνω ότι εγώ σε καμία περίπτωση δεν υποστήριξα ότι υπήρξε αύξηση των κοινωνικών δαπανών στην Ελλάδα τα τελευταία χρόνια. Υπήρξε μια ανακατανομή διαφόρων κονδυλίων, τα οποία εμφανίστηκαν ως δήθεν κοινωνικές δαπάνες. Το γεγονός ότι η αποτελεσματικότητα του κοινωνικού κράτους εμφανίζεται τόσο χαμηλή, έχει να κάνει και με αυτόν τον παράγοντα. 
      Εγώ είπα απλώς ότι στατιστικά –και είναι ένα γεγονός αδιαμφισβήτητο, δεν μπορεί κανείς να το αμφισβητήσει, είναι αποτυπωμένο- φαινόμαστε, φερόμαστε, αν θέλετε, ότι ξοδεύουμε περίπου τα ίδια σαν ποσοστό του ΑΕΠ με τους υπόλοιπους Ευρωπαίους, πράγμα το οποίο συνέβαινε και στο παρελθόν. Το πρόβλημα και το ζήτημα είναι πώς θα αλλάξουμε τον τρόπο που λειτουργεί το κοινωνικό κράτος και το κράτος γενικότερα.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 15/31-10-2002 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικά με την οικονομική πολιτική της Κυβέρνησης στην εξαγωγική δραστηριότητα. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 13.59’ λύεται η συνεδρίαση για τη Δευτέρα 11 Νοεμβρίου 2002 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί. 
      
      Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
      
ΣΥΝΕΔΡΙΑΣΗ  8/11/2002                               ΣΕΛ.1

