      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΣΥΝΕΔΡΙΑΣΗ ΙΒ΄
      Τρίτη 22 Ιουλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι: η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά κατά του πρώην Υφυπουργού Ανάπτυξης Χρήστου Θεοδώρου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Συζήτηση επικαίρων ερωτήσεων: 
      α) Προς τον Υπουργό Ανάπτυξης, σχετικά με δημοσιεύματα του Τύπου αναφερόμενα στην οικονομική κατάσταση των ασφαλιστικών εταιριών κλπ., σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση αιτημάτων των μεταναστών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας περί αεροπορικών δρομολογίων μεταξύ και πέραν των αντιστοίχων εδαφών τους», σελ.
      2. Ψήφιση στο σύνολο του σχεδίου νόμου του Υπουργείου Υγείας και Πρόνοιας: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις», σελ.
      3. Συνέχιση της συζήτησης επί των άρθρων του σχεδίου νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΝΑΚΟΣ Α., σελ.
      ΠΑΠΑΔΗΜΑΣ Λ., σελ.
      ΤΣΙΟΓΚΑΣ Δ, σελ.
      ΤΣΟΧΑΤΖΟΠΟΥΛΟΣ Α., σελ.
      Β. Επί του σχεδίου νόμου του Υπουργείου Ανάπτυξης:
      ΑΘΑΝΑΣΙΑΔΗΣ Α., σελ.
      ΑΝΘΟΠΟΥΛΟΣ Ι., σελ.
      ΒΛΑΧΟΠΟΥΛΟΣ Η., σελ.
      ΚΕΔΙΚΟΓΛΟΥ Β., σελ.
      ΜΑΝΟΣ ΣΤ., σελ.
      ΜΑΝΤΕΛΗΣ Α., σελ.
      ΝΑΚΟΣ Α., σελ.
      ΞΗΡΟΤΥΡΗ Α., σελ.
      ΠΑΥΛΙΔΗΣ Α., σελ.
      ΠΙΠΕΡΓΙΑΣ Δ., σελ.
      ΣΑΛΑΓΚΟΥΔΗΣ Γ., σελ.
      ΣΚΟΠΕΛΙΤΗΣ Σ., σελ.
      ΤΣΙΑΡΤΣΙΩΝΗΣ Ν., σελ.
      ΤΣΟΧΑΤΖΟΠΟΥΛΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2003
ΣΥΝΕΔΡΙΑΣΗ ΙΒ΄
Τρίτη 22 Ιουλίου 2003
	Αθήνα, σήμερα στις 22 Ιουλίου 2003, ημέρα Τρίτη και ώρα 18.52΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας  να ανακοινώσει τις αναφορές προς το Τμήμα.
	(Ανακοινώνονται προς το Τμήμα από τον κ. Γεώργιο Καλαντζή, Βουλευτή Καβάλας, τα ακόλουθα:
ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ολυμπίων Ευβοίας ζητεί την οικονομική ενίσχυση για την αποκατάσταση των ζημιών που προκάλεσε η κακοκαιρία στην περιοχή του.
2) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί την κατασκευή έργων υποδομής στην περιοχή του.
3) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί τη λειτουργία δημόσιου κτηνιατρείου στην περιοχή της Καρυστίας 
4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί την επισκευή της επαρχιακής οδού Αγίου Δημητρίου – Καλλιανοί Εύβοιας. 
5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί να του καταβληθεί από τη ΔΕΗ το ανταποδοτικό τέλος που δικαιούται.
6) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών ζητεί την αύξηση των συντάξεων των μελών του.
7) Ο Βουλευτής Αθηνών κ. ΦΩΤΙΟΣ ΚΟΥΒΕΛΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την αναγνώριση του επαγγέλματος των πυροσβεστών ως επικίνδυνου και ανθυγιεινού.
8) Ο Βουλευτής Αθηνών κ. ΦΩΤΙΟΣ ΚΟΥΒΕΛΗΣ κατέθεσε αναφορά με την οποία ο Δήμος Νέας Ερυθραίας Αττικής ζητεί την άμεση κατασκευή του προαστιακού σιδηροδρόμου προς τα Βόρεια προάστια.
9) Ο Βουλευτής Αθηνών κ. ΦΩΤΙΟΣ ΚΟΥΒΕΛΗΣ κατέθεσε αναφορά με την οποία η Ομοσπονδία Αναπήρων και Θυμάτων Πολέμου Κρήτης ζητεί την αναπροσαρμογή των πολεμικών συντάξεων κ.λπ..
10) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Τεχνικών Ηλεκτρονικών Παιγνιδιών Ελλάδος ζητεί νομοθετική ρύθμιση της επαναλειτουργίας των ηλεκτρονικών παιγνιδιών.
11) Ο Βουλευτής Αθηνών κ. ΦΩΤΙΟΣ ΚΟΥΒΕΛΗΣ κατέθεσε αναφορά με την οποία Επιτροπή Πρωτοβουλίας Κατοίκων Αλσούπολης Ν. Ιωνίας ζητεί την ανάπλαση της περιοχής της Δυτικής εισόδου του Ολυμπιακού Σταδίου.
12) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο κ. Ιωάννης Ευαγγέλου ζητεί την απόδοση των ασφαλιστικών εισφορών ξεναγών στο ΙΚΑ.
13) Ο Β΄ Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Ομοσπονδία ΟΣΕΓΟ, το Εργατικό Κέντρο Ξάνθης και τα Σωματεία: ΣΕΠΕΚ Α.Ε., Ροδόπης Α.Ε., ΣΕΚΑΠ Α.Ε., ΣΕΒΑΘ ΑΒΕΕ, ΕΛΒΙΖ Α.Ε. ζητούν τη λήψη μέτρων, για την αντιμετώπιση της διοικητικής κρίσης στην ΣΕΠΕΚ Α.Ε.  και την ενίσχυση της οικονομικά για την αντιμετώπιση των λειτουργικών της αναγκών.
14) Ο Βουλευτής Αχαΐας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο κ. Αρτέμης Πετρούτσος ζητεί τη μεταβίβαση πολεμικής σύνταξης του αποβιώσαντος πατρός του στον υιό του, ο οποίος είναι ανίκανος για εργασία.
15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί την ίδρυση Μουσικού Γυμνασίου στην Ιεράπετρα.
16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Ιεράπετρας ζητεί την επιστροφή κυριότητας ακινήτου της από το Υπουργείο Εμπορίου.
17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάγκη μεταστέγασης των υγειονομικών υπηρεσιών του ΙΚΑ Σερρών στις εγκαταστάσεις του παλαιού νοσοκομείου.
18) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το ελεγκτικό Συνέδριο ζητεί για την πλήρωση της 6ης θέσεως του Αντιπροέδρου του, μεταξύ των κριτηρίων επιλογής να ληφθεί υπόψη και η αρχαιότητα.
19) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Πρόεδρος της Κοινότητας Καρυάς Λάρισας, ζητεί να δοθεί έκτακτη οικονομική ενίσχυση στην Κοινότητα Καρυάς για την αποκατάσταση των ζημιών από το σεισμό της 6ης Ιουνίου.
20) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Νομού Λάρισας και ο Σύλλογος Υπαλλήλων - Εμποροϋπαλλήλων Νομού Λάρισας διαμαρτύρονται για την πλήρη αποδέσμευση του ωραρίου λειτουργίας των καταστημάτων, που δρομολογεί άμεσα η Κυβέρνηση.
21) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Γονέων και Κηδεμόνων του 3ου ΤΕΕ Αμαρουσίου, ζητεί την επίλυση των στεγαστικών προβλημάτων των ΤΕΕ Αμαρουσίου.
22) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Πανθεσσαλικός Σύλλογος Αναπήρων Πολιτών, ζητεί να επεκταθεί η προσβασιμότητα των κτιρίων για τα ΑΜΕΑ στις μη Ολυμπιακές πόλεις.
23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΙΔΩΝ ΣΤΡΙΦΤΑΡΗΣ κατέθεσαν αναφορά με την οποία οι εργαζόμενοι στα ΕΛ.ΠΕ. διαμαρτύρονται για την ιδιωτικοποίηση του Ομίλου.
24) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Νομού Λάρισας, ζητεί τη λήψη μέτρων για την προστασία των εργαζομένων από τον καύσωνα.
25) Ο Βουλευτής Δωδεκανήσου κ. ΚΟΣΜΑΣ ΣΦΥΡΙΟΥ κατέθεσε αναφορά με την οποία η Στέγη Γραμμάτων και Τεχνών Δωδεκανήσου ζητεί την ίδρυση Τμήματος Τουριστικών Σπουδών στα πλαίσια της Σχολής Ανθρωπιστικών Σπουδών του Πανεπιστημίου Αιγαίου και ΤΕΙ Αιγαίου, με έδρα τη Ρόδο.
26) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί τη χορήγηση των αυξήσεων της εισοδηματικής πολιτικής 2003 και στους Απόστρατους.
27) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί τη χορήγηση των αυξήσεων της εισοδηματικής πολιτικής 2003 και στους Απόστρατους.
28) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί την επίλυση του προβλήματος της ακτοπλοϊκής επικοινωνίας του νησιού, λόγω βλάβης του πλοίου «Παναγία Τήνου».
29) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Μήλου Κυκλάδων ζητεί την εξυπηρέτηση της γραμμής Σύρου …. Μήλου με συμβατικά μεγάλα πλοία και όχι με το πλοίο «ΣΑΟΣ».
30) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ιητών Νομού Κυκλάδων ζητεί την επίλυση του προβλήματος των ακτοπλοϊκών δρομολογίων, για το νησί της Ίου.
31) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ένωση Ελαιουργικών Συνεταιρισμών Στυλίδας ζητεί τη λήψη μέτρων, για την έγκαιρη καταπολέμηση του δάκου της ελιάς, στο Νομό Φθιώτιδας. 
32) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Μαργαρίτης Ιωάννης, συνταξιούχος Ο.Γ.Α. ζητεί συνταξιοδότηση, για το χρόνο εργασίας του από τη Χωροφυλακή.
33) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά το πρόβλημα της νέκρωσης των ελάτων στην Πάρνηθα.
34) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Λοζίδου Παρασκευή κάτοικος Δράμας ζητεί την ικανοποίηση συνταξιοδοτικού της αιτήματος από τον Ο.Γ.Α..
35) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Τερζόγλου Φώτης κάτοικος Καλιφύτου Δράμας ζητεί την ικανοποίηση συνταξιοδοτικού του αιτήματος από τον Ο.Γ.Α..
36) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Σφακιανάκη Δήμητρα, κάτοικος Ανδριανής Δράμας ζητεί συναξιοδότηση, από το ΙΚΑ.
37) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στο αίτημα των αστυνομικών, πυροσβεστών και λιμενικών, να χαρακτηρισθεί το επάγγελμά τους ως βαρύ και ανθυγιεινό. 
38) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στη διακοπή λειτουργίας του γραφείου ΕΟΤ στην Αυστραλία.
39) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στην ατμοσφαιρική ρύπανση της Αθήνας.
40) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Νικόλαος Λάζαρης ταχυδρομικός υπάλληλος ζητεί την επίλυση υπηρεσιακού του προβλήματος.
41) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί την επίλυση του ζητήματος των παιδικών κατασκηνώσεων, για τα παιδιά των εργαζομένων στην Ελληνική Αστυνομία.
42) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σίφνου ζητεί τη στελέχωση με πρόσθετο προσωπικό, κατά τους θερινούς μήνες, του αστυνομικού σταθμού Σίφνου.
43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Εμπορικός Σύλλογος Σύρου ζητεί την πύκνωση των ατμοπλοϊκών δρομολογίων για τα νησιά των Κυκλάδων.
44) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων Γονέων και Κηδεμόνων ατόμων με αναπηρίες ζητεί την έγκριση χορήγησης συνοδού σε μη αυτοεξυπηρετούμενους φοιτητές, κατά τη διάρκεια της φοίτησής τους.
45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Τραπεζοϋπαλληλικών Οργανώσεων Ελλάδος ζητεί την επαναπρόσληψη του απολυθέντος προσωπικού του Ν. 1339/83.
46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Σχολή Κινηματογράφου – Τηλεόρασης Λυκούργου Σταυράκου ζητεί να ενημερωθεί περί της σύστασης εξεταστικής επιτροπής των τελειοφοίτων της από το ΥΠΠΟ.
47) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Ένωση Αποστράτων Συνταξιούχων Σωμάτων Ασφαλείας Νομού Μεσσηνίας ζητεί να μην επιτραπεί η χορήγηση αναβαθμισμένου μερίσματος στους αντιστασιακούς της περιόδου 1940 –1945, από το Μετοχικό Ταμείο Στρατού. 
48) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο κ. Δημήτριος Παπαστεργίου, τοπικός σύμβουλος Κυπαρίσσου ζητεί την επίλυση υδροδοτικού προβλήματος της περιοχής του.
49) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την αύξηση των συντάξεων των μελών του. 
50) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Πανελλήνιος σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την αύξηση των συντάξεων των μελών του.
51) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμαρχος Μακρακώμης Φθιώτιδας, καταγγέλλει την υπερβολική αύξηση της τιμής του νερού για ποσιθεραπεία στα Λουτρά Πλατυστόμου.
52) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σωματείο Καφεπωλών Καταστηματαρχών Εκμεταλλευτών Απασχολουμένων Διακινητών Ηλεκτρονικών Παιγνιδιών Ελλάδος, υποβάλλει προτάσεις του σχετικά με το σωστό έλεγχο, ώστε να επιτραπεί η επαναλειτουργία των ηλεκτρονικών παιγνιδιών.
53) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία κάτοικοι περιοχής Γιάλας Σαλαμίνας ζητούν την προστασία του περιβάλλοντος της περιοχής τους, από τη ρύπανση που προκαλεί η λειτουργία του ιχθυοτροφείου.
54) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Επιτυχόντων Μη Διορισθέντων Γραπτού Διαγωνισμού ΑΣΕΠ – Φεβρουαρίου 1998 για θέσεις στο Δημόσιο τομέα ζητεί την απορρόφηση όλων των επιτυχόντων μελών του στο Δημόσιο τομέα.
55) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία Απολυμένοι Δημόσιοι Υπάλληλοι ζητούν να μην καταργηθούν οι αποδοχές αργίας.
56 Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί τη μείωση του ύψους του Φ.Π.Α. για τα είδη απολύμανσης, υγιεινής και αποστείρωσης.
57) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Ελαιουργικών Συνεταιρισμών Στυλίδας Φθιώτιδας ζητεί τη λήψη μέτρων για την καταπολέμηση του δάκου της ελιάς που πλήττει τις ελαιοκαλλιέργειες της περιοχής της.
58) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Μεσσηνίας ζητεί την οριστική επίλυση του εργασιακού προβλήματος των σχολικών φυλάκων.
59) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Μεθώνης Μεσσηνίας ζητεί να επιτραπεί η ανάπλαση και ανάδειξη της πλατείας και της παραλιακής ζώνης Μεθώνης, από την αρχαιολογική υπηρεσία.)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά κατά του πρώην Υφυπουργού Ανάπτυξης κ. Χρήστου Θεοδώρου.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι,
      εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Η πρώτη με αριθμό 43/17-7-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κοσμά Σφυρίου προς τον Υπουργό Γεωργίας, σχετικώς με την εφαρμογή του Κανονισμού 2019/93 της Ευρωπαϊκής Ένωσης για την οικονομική ενίσχυση των νησιών του Αιγαίου, με πληθυσμό λιγότερο από 100.000 κατοίκους κλπ, διαγράφεται λόγω κωλύματος του ερωτώμενου Υπουργού Γεωργίας, ο οποίος απουσιάζει στο εξωτερικό, αλλά και του Υφυπουργού.
      Δεύτερη είναι η με αριθμό 46/17-7-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με δημοσιεύματα του Τύπου αναφερόμενα στην οικονομική κατάσταση των ασφαλιστικών εταιριών κλπ.
      Η επίκαιρη ερώτηση του κυρίου συναδέλφου έχει ως εξής:
      «Αποκαλυπτικά είναι τα στοιχεία που είδαν το φως της δημοσιότητας, σύμφωνα με τα οποία από τις εβδομήντα πέντε εταιρείες του ασφαλιστικού κλάδου μόλις δεκατέσσερις παρουσιάζουν κέρδη πάνω από 1 εκατομμύριο ευρώ, ενώ σαράντα εταιρείες παρουσιάζουν είτε οριακά αποτελέσματα είτε ζημίες που φθάνουν έως και τα 95 εκατομμύρια ευρώ.
      Η κατάσταση αυτή είναι φυσικό να δημιουργεί αίσθημα ανασφάλειας στους ασφαλισμένους, οι οποίοι βλέπουν την αβεβαιότητα όσον αφορά την επιβίωση των εταιρειών του κλάδου και τις πιθανές συνέπειες που θα υποστούν.
      Την ανάγκη δημιουργίας εποπτεύουσας αρχής, η οποία θα έχει διευρυμένες αρμοδιότητες, με σκοπό την ορθολογική λειτουργία της αγοράς, την ενίσχυση του υγιούς ανταγωνισμού και την αύξηση της αξιοπιστίας και της ασφαλιστικής συνείδησης του καταναλωτή, την έχουμε κατ’ επανάληψη αναδείξει και έχουμε καταγγείλει την αδιαφορία της Κυβέρνησης. 
      Έχουμε επίσης κατ’ επανάληψη καταγγείλει την ανικανότητα της Κυβέρνησης για τη χάραξη μιας μεσοπρόθεσμης πολιτικής με τη λήψη μέτρων που θα έχουν ως στόχο τόσο την εξυγίανση όσο και την ανάπτυξη του κλάδου. 
      Το μόνο που έκανε η Κυβέρνηση ήταν να συστήσει επιτροπή υπό τον κ. Σταθόπουλο, να ανακοινώσει τη λήψη μέτρων βάσει του πορίσματος αυτής της επιτροπής και πλέον αυτών ουδέν. 
      Κατόπιν των ανωτέρω, ερωτάται ο κύριος Υπουργός: Τι περιμένει η Κυβέρνηση για να επέμβει; Την κατάρρευση της αγοράς;».
      Ο Υπουργός Ανάπτυξης κ. Άκης Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε. 
      Κύριοι συνάδελφοι, με αφορμή την ερώτηση του κ. Νάκου θα ήθελα να ενημερώσω το Τμήμα ότι πράγματι η Κυβέρνηση προωθεί σχετική νομοθετική ρύθμιση για τη δημιουργία αυτόνομου φορέα εποπτείας για την ασφαλιστική αγορά, με σκοπό να διευρύνουμε την αποτελεσματικότητα στον έλεγχο αλλά και στους ποιοτικούς όρους λειτουργίας της ασφαλιστικής αγοράς.
      Υπήρξε σχετική πρόταση από ομάδα ειδικών που πριν από ένα χρόνο περίπου της είχαμε αναθέσει να ετοιμάσει με επικεφαλής τον καθηγητή κ. Σταθόπουλο. Επιπλέον υπάρχει μία επεξεργασία στο πλαίσιο του Υπουργείου σε συνεργασία με την Τράπεζα της Ελλάδος και με το Υπουργείο Οικονομίας, διότι προωθούμε τη δημιουργία ενός αυτόνομου, ανεξάρτητου φορέα εποπτείας στο χρηματοπιστωτικό στοιχείο της ασφαλιστικής αγοράς, που θα αποτελέσει ένα επιπλέον θεσμικό εργαλείο παρέμβασης και αξιοπιστίας της ασφάλειας της αγοράς. 
      Βέβαια είναι γνωστό, κυρίες και κύριοι συνάδελφοι, ότι οι ασφαλιστικές επιχειρήσεις, λόγω των συνεπειών της 11ης Σεπτεμβρίου και λόγω των υψηλών ποσών αντασφάλισης που επιβλήθηκαν σε αυτές, περνούν μία δύσκολη περίοδο. Αυτό αφορά τις ασφαλιστικές επιχειρήσεις σε όλη την Ευρώπη. Στη βάση αυτής της κατάστασης από τη μεριά της Κυβέρνησης προωθήθηκαν και βρίσκονται κατατεθειμένα σε σχέδιο νόμου –που βρίσκεται στην ΚΕΝΕ αυτή τη στιγμή- που αφορά την αλλαγή του ν. 2323/95, όπου περιλαμβάνονται μία σειρά μεσοπρόθεσμης σημασίας παρεμβάσεις για την ασφαλιστική αγορά σε συνεργασία βέβαια με τους ασφαλιστικούς φορείς, τα αρμόδια Υπουργεία αλλά και με την Τράπεζα της Ελλάδος, την οποία θεωρούμε ως ανώτατη εποπτική αρχή για την ασφαλιστική και τραπεζική αγορά.
      Επομένως με βάση και τις παρατηρήσεις σας, που από ό,τι βλέπω τείνουν να ζητούν και μεσοπρόθεσμα αλλά και μακροπρόθεσμα μέτρα παρέμβασης –μια εποπτική αρχή- η Κυβέρνηση φαίνεται ότι σας έχει προλάβει, κύριε συνάδελφε. Βρίσκεται στη φάση υλοποίησης αυτών των καινούργιων θεσμών, ενώ παράλληλα έχουν ενταθεί μία σειρά διαδικασιών ελέγχου. Με πρωτοβουλίες της αρμόδιας Διεύθυνσης Ασφαλιστικών Επιχειρήσεων και Αναλογιστικής του Υπουργείου Ανάπτυξης προχωρούμε σε ελέγχους, οι οποίοι διασφαλίζουν την αξιοπιστία απέναντι στον καταναλωτή, απέναντι στον ασφαλιζόμενο, που σε τελευταία ανάλυση αποτελεί, κύριοι συνάδελφοι, το βασικό στόχο για τον τρόπο λειτουργίας της εποπτείας του Υπουργείου Ανάπτυξης σχετικά με την ασφαλιστική αγορά.
      Επομένως η κατεύθυνση αναδιάρθρωσης, κύριε Πρόεδρε, προς την οποία κινούμαστε και η οποία γρήγορα θα έρθει στη Βουλή, όπως επίσης οι τροπολογίες οι οποίες υπάρχουν στο ν. 2323/95 απαντούν και μεσοπρόθεσμα και μακροπρόθεσμα στην ανάγκη θεσμικής παρέμβασης στην ασφαλιστική αγορά.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ: Είναι ευχάριστο, κύριε Πρόεδρε, που προλαβαίνει την Αντιπολίτευση ο κύριος Υπουργός, λησμονεί όμως ότι αυτά τα ίδια, ότι δηλαδή μας πρόλαβαν, τα είχε πει και ο κ. Θεοδώρου πριν από ένα χρόνο περίπου.
      Στο μεταξύ όμως, συνέβησαν διάφορα κωμικά. Οι υποχρεώσεις σαράντα τριών εταιρειών που τελευταία ανακλήθηκαν οι άδειες λειτουργίας τους, ήταν 203.000.000 ευρώ. Αποθεματικά 14.000.000 ευρώ, δηλαδή 7%. Είμαστε η χώρα στην Ευρωπαϊκή Ένωση που έχουμε υπερδεκαπλάσιο αριθμό ανακλήσεως αδειών των ασφαλιστικών εταιρειών.
      Υπάρχουν μερικά χαρακτηριστικά παραδείγματα του πώς λειτουργεί η Κυβέρνηση. Κατά την άποψή μας η Κυβέρνηση λειτουργεί με την εύνοια προς ορισμένες επιχειρήσεις, ο έλεγχος γίνεται ρουσφέτι και υπάρχει επιλεκτική μεταχείριση των «ημετέρων». Θα σας πω ένα χαρακτηριστικό παράδειγμα. Η «ΠΑΝΕΛΛΗΝΙΚΗ» ιδρύθηκε τον Οκτώβριο του 2002 και ανακλήθηκε η άδειά της στις αρχές του Απριλίου του 2003. Η εταιρεία αυτή ουδέποτε κατέθεσε τα απαιτούμενα ιδρυτικά κεφάλαια στον εταιρικό λογαριασμό και ουδέποτε κατάφερε να ιδρύσει και να διευθύνει την ασφαλιστική εταιρεία. Στο διάστημα όμως των έξι αυτών μηνών έκανε παραγωγή ασφαλίστρων αξίας 6.000.000 ευρώ και άφησε αποθεματικά λιγότερα από 1.000 ευρώ.
      Και μπαίνει ένα ερώτημα: Υπάρχει εποπτεία από το Υπουργείο Ανάπτυξης; Μπορώ να σας αναφέρω και άλλα παραδείγματα, εκτός από την «ΠΑΝΕΛΛΗΝΙΚΗ». Μπορώ να σας αναφέρω για την «ΑΡΓΩ», να σας αναφέρω για την «EXPRESS». Σας ανέφερα το πιο τρανταχτό παράδειγμα. Τι κάνουν οι ορκωτοί λογιστές; Πώς δίνουν τα πιστοποιητικά; Η υπάρχουσα αρχή τι κάνει; Από πότε είναι το πόρισμα Σταθόπουλου το οποίο καταλήγει πράγματι στο συμπέρασμα που πρέπει να καταλήξει; Πόσα χρόνια πρέπει να περάσουν για να πάψει η ανασφάλεια που επικρατεί στην ασφαλιστική αγορά;
      ΠΡΟΕΔΡΟΣ (Απόστολος Κακλαμάνης): Ο Υπουργός Ανάπτυξης έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, τις λογικές επιλεκτικής μεταχείρισης απέναντι των ασφαλιστικών εταιρειών τις επιστρέφω στον κύριο συνάδελφο. Δεν είναι ίδιον της δικής μας λειτουργίας. Το γεγονός μάλιστα ότι, όπως ο ίδιος είπε, μιας συγκεκριμένης νέας ασφαλιστικής επιχείρησης τελικά μέσα σε ένα πεντάμηνο ανεκλήθη η άδειά της, επιβεβαιώνει ότι και έλεγχος υπάρχει …
      ΑΘΑΝΑΣΙΟΣ ΝΑΚΟΣ: Μετά από πιέσεις της Ένωσης Ασφαλιστικών Εταιρειών.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): … και διαπιστώνεται σταθερά με μία συγκεκριμένης μορφής εποπτεία που πραγματοποιείται από τη Γενική Γραμματεία Εμπορίου στην ασφαλιστική αγορά. Υπάρχει δηλαδή ένας σταθερός έλεγχος.
      Εκείνο που θα ήθελα να πω, κύριοι συνάδελφοι, είναι ότι βεβαίως υπάρχουν προβλήματα, αλλά όπως ανακοινώσατε και εσείς στα προβλήματα απαντούν οι έλεγχοι, απαντά η διαπίστωση της χρηματοπιστοληπτικής ικανότητας, η φερεγγυότητα της οποίας ελέγχεται σταθερά με συγκεκριμένες διαδικασίες. Τώρα, οι έλεγχοι αυτοί οδηγούν σε ανακλήσεις αδειών. Το ότι αυτές είναι περισσότερες από ό,τι ο μέσος όρος της Ευρωπαϊκής Ένωσης δεν είναι κατ’ ανάγκη αρνητικό. Απεναντίας δείχνει ότι εδώ υπάρχει ένας σταθερός έλεγχος και όποιες προσπάθειες και αν γίνουν, ώστε με έναν ευέλικτο, αν θέλετε, ή λίγο ελαστικό τρόπο να λειτουργήσει κανείς, τελικά αυτό δεν περνάει, διότι έτσι δεν μπορούμε να εγγυηθούμε την ασφαλιστική σιγουριά για τον πολίτη και τον καταναλωτή.
       Η πρότασή μας δε, που σας είπα ότι έχει ήδη κατατεθεί στην πρόταση νόμου που αλλάζουμε το ν. 2323/95, είναι μία μεσοπρόθεσμη πρόταση για να αντιμετωπίσουμε άμεσα τα προβλήματα. Επιπλέον ετοιμαζόμαστε να καταθέσουμε σχετική ρύθμιση η οποία διαμορφώνει έναν ανεξάρτητο φορέα εποπτείας σε χρηματοπιστωτική βάση για την ασφαλιστική αγορά και αυτό δείχνει ότι εδώ έχουμε φθάσει στο κατάλληλο σημείο να προχωρήσουμε και μία επιπρόσθετη θεσμική θωράκιση της ασφαλιστικής αγοράς την οποία, κύριοι συνάδελφοι, είμαι βέβαιος ότι και εσείς αλλά και όλα τα κόμματα απέναντι στον ελληνικό λαό έχουμε την υποχρέωση να την διαφυλάξουμε, έχουμε υποχρέωση την ασφαλιστική ιδιωτική αγορά να τη στηρίξουμε για να μπορέσει να λειτουργήσει και παράλληλα να εξασφαλίσουμε την ασφάλεια των πολιτών, οι οποίοι επενδύουν τις οικονομίες τους σ’ αυτή την κατεύθυνση. Αυτό το καθήκον να είστε βέβαιοι ότι θα το κάνουμε.
      ΠΡΟΕΔΡΟΣ (Απόστολος Κακλαμάνης): Ακολουθεί η τρίτη υπ’ αριθμ. 47/17.7.2003 επίκαιρη ερώτηση του Βουλευτή, του Κομμουνιστικού Κόμματος Ελλάδος, κ. Δημητρίου Τσιόγκα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επίλυση αιτημάτων των μεταναστών κλπ.
      Η επίκαιρη ερώτηση του κ. Τσιόγκα έχει ως εξής:
      «Σε κινητοποίηση προχωρούν οι μετανάστες που ζουν στη χώρα μας διεκδικώντας την επίλυση των πολλαπλών προβλημάτων που απορρέουν από τη μεταναστευτική πολιτική της Κυβέρνησης στα πλαίσια των κατευθύνσεων της πολιτικής της Ευρωπαϊκής Ένωσης και έχει σαν άμεση συνέπεια να βρίσκονται εκτός της διαδικασίας νομιμοποίησης εκατοντάδες χιλιάδες μετανάστες που ζουν ήδη στη χώρα μας.
      Οι μετανάστες ζητούν: Η σύμβαση εργασίας και τα ένσημα να μην αποτελούν προϋπόθεση για την παραμονή τους στη χώρα μας, ενώ η άδεια εργασίας και παραμονής να αποτελεί τη μοναδική προϋπόθεση για αναζήτηση εργασίας. Επίσης ζητούν να ενοποιηθούν οι δύο αυτές διαδικασίες, όπου απαιτούνται τα ίδια δικαιολογητικά, έτσι ώστε να μη γιγαντώνεται η γραφειοκρατία και ο χρόνος που απαιτείται για την έκδοση της άδειας παραμονής.
      Ανάμεσα στα αιτήματά τους είναι η άδεια παραμονής να ισχύει για τρία χρόνια τουλάχιστον, να καταργηθεί το παράβολο και να είναι ανοικτή η διαδικασία νομιμοποίησης, χωρίς αποκλειστικές προθεσμίες, για όλους τους μετανάστες που ήταν μέχρι τις 2 Ιούνη 2001 στην Ελλάδα και νομιμοποίηση των μεταναστών που ανήκουν στην τρίτη ηλικία, χωρίς όρους και προϋποθέσεις.
      Τέλος, ζητούν να σταματήσει η ιδιότυπη ομηρία για παραμονή μέσα στα σύνορα της Ελλάδας και των νόμιμων μεταναστών, οι οποίοι αν και έχουν υποβάλει τα χαρτιά τους, λόγω της αδυναμίας των κρατικών υπηρεσιών να τους χορηγήσουν έγκαιρα την άδεια παραμονής, μένουν «ακάλυπτοι» με αρνητικότατες συνέπειες για τους ίδιους και τις οικογένειές τους.
      Ερωτάται ο κύριος Υπουργός: τι μέτρα προτίθεται να πάρει η Κυβέρνηση για την επίλυση των παραπάνω δίκαιων αιτημάτων των μεταναστών;».
      Ο Υφυπουργός Εσωτερικών κ. Λάμπρος Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, με αφορμή την ερώτηση του συναδέλφου θέλω να τονίσω ότι η Κυβέρνησή μας όλο αυτό το διάστημα, από το καλοκαίρι του 2001 που ξεκίνησε η διαδικασία νομιμοποίησης των μεταναστών που βρίσκονταν στη χώρα μας μέχρι σήμερα, χειρίστηκε αυτό το θέμα με υπευθυνότητα και με μεγάλη ευαισθησία απέναντι στα προβλήματα των μεταναστών.
      Επανειλημμένα δόθηκαν παρατάσεις. Συνολικά, οι έξι μήνες που είχε ισχύ η προσωρινή άδεια, έγιναν δύο χρόνια. Σ’ αυτά τα δύο χρόνια ζητήθηκε από όλους τους μετανάστες να προσκομίσουν ολοκληρωμένους φακέλους, για να μπορέσουν να πάρουν την ετήσια άδεια εργασίας που προβλέπει ο νόμος.
      Εδώ αιτιάσθε την Κυβέρνηση ότι ακολουθεί μία πολιτική μέσα στα πλαίσια των πολιτικών της Ευρωπαϊκής Ένωσης. Ασφαλώς και ακολουθούμε τέτοια πολιτική και δεν μπορεί να γίνει αλλιώς, γιατί υπάρχει δέσμευση όλων των χωρών της Ευρωπαϊκής Ένωσης να έχουν κοινές πολιτικές πάνω στα θέματα της νομιμοποίησης των μεταναστών, αφού ο μετανάστης μετά από ένα συγκεκριμένο χρονικό διάστημα θα μπορεί να διακινείται ελεύθερα στην αγορά εργασίας όλης της Ευρώπης.
      Ήδη έχουμε κυρώσει μία οδηγία –πολύ σύντομα θα έλθει και στη Βουλή- σύμφωνα με την οποία μετά από τα πέντε χρόνια οι μετανάστες θεωρούνται επί μακρόν διαμένοντες και έχουν το δικαίωμα να κινηθούν σε όλη την ευρωπαϊκή αγορά εργασίας. Επομένως δεν είναι δυνατόν η χώρα μας να χαράσσει άλλες πολιτικές, έξω από το πλαίσιο που θέτει η Ευρωπαϊκή Ένωση.
      Το δεύτερο που θα ήθελα να σας πω είναι το εξής: Λέτε εδώ ότι θα πρέπει να νομιμοποιήσουμε όλους αυτούς τους μετανάστες που βρίσκονταν μέχρι τον Ιούνιο του 2001. Μα, αυτή η προθεσμία έκλεισε το 2001 και τότε δόθηκε ένα εξάμηνο για να νομιμοποιηθούν. Αν ανοίξουμε ένα τέτοιο θέμα αυτή τη στιγμή, πιθανότατα να έρθουν στη χώρα μας ένα σωρό λαθρομετανάστες και να πουν ότι ήταν πριν από το 2001.
      Αυτές οι προθεσμίες έχουν κλείσει. Από εδώ και πέρα η διαδικασία είναι διαδικασία ανανέωσης των αδειών τους, για τις οποίες προβλέπεται να είναι ετήσιες. Αυτό, βέβαια, μπορούμε να το δούμε. Η Κυβέρνηση εξετάζει το να κάνει τις ετήσιες άδειες διετείς και πιθανότατα πολύ σύντομα –ίσως και μέσα στο καλοκαίρι- να υπάρξει μία πρωτοβουλία, για να συμπέσει αυτή η προθεσμία της πενταετίας -που σας είπα ότι μετατρέπονται στην κατάσταση των επί μακρόν διαμενόντων στην Ευρωπαϊκή Ένωση- με την αύξηση του χρόνου ισχύος της άδειας παραμονής.
      Όμως κάποιος που έχει άδεια παραμονής και εργασίας στο διάστημα που ισχύει η άδεια παραμονής, αν μείνει άνεργος, μπορεί να αναζητήσει εργασία. Δεν είναι όπως λέτε εδώ, ότι δηλαδή δεν μπορεί να αναζητήσει εργασία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τέλος, όσον αφορά το θέμα της τρίτης ηλικίας που θέτετε, θέλω να τονίσω το εξής: Ξέρετε πάρα πολύ καλά ότι έχουμε φέρει μέχρι σήμερα στη Βουλή τέσσερις φορές, για να ψηφιστούν, διατάξεις για τους μετανάστες και αυτό γιατί είναι η πρώτη φορά που η χώρα μας χαράσσει μεταναστευτική πολιτική –έχουμε μία μικρή προϊστορία δύο ετών- και δεν είναι δυνατόν εμείς να πούμε ότι με τον πρώτο νόμο που φέραμε, καλύψαμε τα πάντα. Ευρωπαϊκές χώρες βελτιώνουν συνέχεια αυτό το θεσμικό τους πλαίσιο. Αυτό κάνουμε και εμείς. Αυτά, λοιπόν, που θέτετε ως ζητήματα, θα μας δοθεί η ευκαιρία να τα συζητήσουμε σε μία προσεχή φορά.
      ΠΡΟΕΔΡΟΣ (Απόστολος Κακλαμάνης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Πρόσφατα έγινε στην Αθήνα μία μεγάλη διαδήλωση των μεταναστών μαζί με Έλληνες εργάτες και το σύνθημα που κυριάρχησε ήταν «όλοι μαζί». Δυστυχώς, όμως, σήμερα βρισκόμαστε για άλλη μία φορά μπροστά σ’ αυτά τα τεράστια και άλυτα προβλήματα που αντιμετωπίζουν οι μετανάστες, τα οποία οξύνθηκαν το τελευταίο διάστημα για τις άδειες παραμονής και τις άδειες εργασίας.
      Γίναμε όλοι μάρτυρες των απαράδεκτων καταστάσεων που επαναλαμβάνονται κάθε φορά που πρέπει να πάρουν άδεια παραμονής. Εκτός απ’ αυτούς που κατάφεραν να πάρουν άδεια παραμονής, υπάρχουν ακόμα εκατοντάδες χιλιάδες που είναι παράνομοι, γιατί δεν μπόρεσαν να συμμετάσχουν στις διαδικασίες από την εποχή εφαρμογής του νόμου, του 2001.
      Σήμερα, η κατάσταση για τους μετανάστες είναι πάρα πολύ δύσκολη και, φυσικά, δεν μπορεί να αντιμετωπιστεί αυτό το χάλι με απελάσεις χιλιάδων μεταναστών, οι οποίοι απασχολούνται στη χώρα μας. Όλοι αυτοί δουλεύουν στη χώρα μας και προσφέρουν στην ελληνική οικονομία. Οι εργοδότες τούς εκμεταλλεύονται διπλά και τριπλά, αφού τους περισσότερους τους έχουν ανασφάλιστους με «μαύρη εργασία», χωρίς ένσημο και χωρίς να τους πληρώνουν με βάση τις συλλογικές συμβάσεις εργασίας.
      Φυσικά χρησιμοποιούνται σε βάρος της εργατικής τάξης της χώρας μας από τους εργοδότες και δημιουργούνται ρατσιστικά φαινόμενα και φαινόμενα ξενοφοβίας. Έχουμε παραδείγματα μεταναστών, μιλάμε για επτά, οκτώ και εννέα χρόνια,  που έχουν συλληφθεί για παράνομη απασχόληση, έχουν απελαθεί, στη συνέχεια νομιμοποιούνται και αν πάνε στη χώρα τους, δεν τους επιτρέπουν να ξαναμπούν από τη Συνθήκη Σένγκεν.  
      Σήμερα, μετά από αυτή την αντιμετώπιση, είμαστε βέβαιοι και γι’ αυτό ανησυχούμε ότι η πρόταση Μπλερ για στρατόπεδα συγκέντρωσης των μεταναστών έχει απήχηση και στην ελληνική Κυβέρνηση, όταν μάλιστα ο αριθμός των μεταναστών, σύμφωνα με την EUROSTAT και τον ΟΗΕ, πρέπει να αυξάνεται στην Ευρωπαϊκή Ένωση κατ’ έτος κατά ένα εκατομμύριο εξακόσιες χιλιάδες το χρόνο.
      Ζητείται, λοιπόν, αυτά τα αιτήματα που αναφέρουμε στην ερώτησή μας να αντιμετωπιστούν από την Κυβέρνηση, για να λυθεί αυτό το τεράστιο πρόβλημα των μεταναστών. Δεν μπορεί να συνεχιστεί και να διαιωνίζεται αυτή η κατάσταση επ’ αόριστον.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο Υφυπουργός κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, νομίζω ότι δεν αισθάνεται κανείς και από τους ερωτώντες -αλλά και από όλους μας- υπερήφανος να βλέπει διαδήλωση μεταναστών με Έλληνες εργάτες, θα μπορούσε να υπάρξει μία διαμαρτυρία, όπου ανέμιζαν κόκκινες σημαίες, που ασφαλώς δεν είχαν το έμβλημα κάποιου κόμματος αλλά ενός άλλου κράτους και τις ακολουθούσαν Έλληνες εργάτες, αν δεν τις υποκινούσαν κάποιοι συγκεκριμένοι. Αυτά ήθελα να πω για τη διαδήλωση.
      Όσον αφορά το δίκιο των μεταναστών, δε νομίζω ότι θα βρείτε κανέναν να λέει ότι θέλει να απελαθεί κανείς μετανάστης για λόγους καθαρά τυπικούς. Γι’ αυτό το λόγο η Κυβέρνηση έχει πάρει τα μέτρα της. Ανακοινώσαμε ότι δεν πρόκειται να απελαθεί κανένας μέχρι τις 30 Οκτωβρίου, έστω και αν δεν έχει στα χέρια του άδεια παραμονής, εφόσον έχει καταθέσει εμπρόθεσμα όλα τα δικαιολογητικά.
      Λέμε «ναι» στη διευκόλυνση των μεταναστών σε όλα τα αιτήματα. Λέμε όμως «όχι» στη μαύρη εργασία. Νομίζω ότι αυτό θα πρέπει να το παλέψετε κι εσείς για να περάσει, γιατί δεν είναι δυνατόν να λέτε ότι χωρίς ένσημα, χωρίς τίποτα μπορεί να μείνει κάποιος, χωρίς δηλαδή να έχει τη δυνατότητα να πάει στις επιθεωρήσεις εργασίας και να διαμαρτυρηθεί για την εκμετάλλευση που καταγγείλατε πριν από λίγο ότι μπορεί να γίνεται από κάποιους εργοδότες.
      Γι’ αυτά τα πράγματα θα πρέπει να τους καθοδηγείτε, αν μπορείτε κάποιους από αυτούς να καθοδηγείτε, για να πηγαίνουν και να καταγγέλλουν εργοδότες, οι οποίοι ήταν απέναντί τους σκληροί. Αλλιώς πώς μπορεί να επιληφθεί το επίσημο κράτος, να βάλει τον εργοδότη στη θέση του και να ικανοποιήσει το αίτημα του μετανάστη;
      Τέλος, σχετικά με το θέμα που αναφέρεται για την ομηρία και για το ότι δεν μπορούν αυτή τη στιγμή να πάνε στη χώρα τους, γιατί δε θα μπορούν να επιστρέψουν, είναι γεγονός ότι αν δεν έχουν μια άδεια παραμονής ισχυρή και ένα ισχυρό διαβατήριο, ασφαλώς θα δημιουργηθούν προβλήματα στα σύνορα και θα έχουν σχέση με τη Συνθήκη Σένγκεν.
      Αυτό όμως είναι ένα θέμα το οποίο εξετάζουμε με την ίδια ευαισθησία που έχουμε για όλα τα άλλα προβλήματα των μεταναστών και πιστεύω ότι θα μπορέσουμε να το επιλύσουμε. Η ριζική λύση, όμως, είναι να πάρουν στα χέρια τους τις άδειες και αυτή τη στιγμή οι ρυθμοί που βγαίνουν άδειες μόνο στην Αττική είναι χίλιες την ημέρα. Αυτές παραδίδονται στους δήμους, για να δοθούν στους μετανάστες. 
      ΠΡΟΕΔΡΟΣ (Απόστολος Κακλαμάνης): Η τέταρτη με αριθμό 37/17-7-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη – Αικατερινάρη προς τον Υπουργό Οικονομίας και Οικονομικών, σχετικώς με τις καθυστερήσεις του προγράμματος «κοινωνία της πληροφορίας», τον κίνδυνο απώλειας πόρων κλπ. και η πέμπτη με αριθμό 45/17-7-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Εμπορικής Ναυτιλίας, σχετικώς με την ακτοπλοϊκή απομόνωση της Εύβοιας κλπ, διαγράφονται λόγω κωλύματος των ερωτώμενων Υπουργών.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Πρόνοιας.
      Ψήφιση στο σύνολο του σχεδίου νόμου: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Ανάπτυξης. 
      Συνέχιση της συζήτησης επί των άρθρων και του συνόλου του σχεδίου νόμου: «Αξιοποίηση του γεωθερμικού δυναμικού, τηλεθέρμανση και άλλες διατάξεις». 
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του  σχεδίου νόμου:«Μερική απασχόληση και υπηρεσίες κοινωνικού χαρακτήρα».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Δημόσιας Τάξης. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων συνοριακών φυλάκων και ειδικών φρουρών και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί  κατά τη συνήθη διαδικασία.
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου:«Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας περί αεροπορικών δρομολογίων μεταξύ και πέραν των αντιστοίχων εδαφών τους».
      Αυτό το σχέδιο νόμου ψηφίστηκε ομόφωνα στη Διαρκή Επιτροπή. 
      Ερωτάται το Τμήμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας περί αεροπορικών δρομολογίων μεταξύ και πέραν των αντιστοίχων εδαφών τους» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 
      (Να καταχωρισθεί το κείμενο του νομοσχεδίου)
      ΠΡΟΕΔΡΟΣ (Απόστολος Κακλαμάνης): Ψήφιση στο σύνολο του σχεδίου νόμου του Υπουργείου Υγείας και Πρόνοιας: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο, όπως έχει διανεμηθεί;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο του Υπουργείου Υγείας και Πρόνοιας έγινε δεκτό ως έχει και στο σύνολο κατά πλειοψηφία.
      Συνεπώς, το νομοσχέδιο του Υπουργείου Υγείας και Πρόνοιας: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 
      (Να καταχωρισθεί το κείμενο του νομοσχεδίου)
     
     Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της συνεδριάσεως ως προς την ψήφιση των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
     ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.
     Κύριοι συνάδελφοι, επανερχόμαστε στο νομοσχέδιο του Υπουργείου Ανάπτυξης «Αξιοποίηση του γεωθερμικού δυναμικού, τηλεθέρμανση και άλλες διατάξεις».
     Κύριοι συνάδελφοι, έχουμε τα άρθρα 23 έως 28, τρεις τροπολογίες Υπουργών και τέσσερις εμπρόθεσμες τροπολογίες συναδέλφων. Συμφωνείτε να συζητήσουμε σε μία ενότητα τα άρθρα 23-28 και εν συνεχεία να προχωρήσουμε στη συζήτηση των τροπολογιών; Αν μπορέσουμε, θα τελειώσουμε απόψε αυτό το νομοσχέδιο και αύριο θα μπούμε σε άλλο νομοσχέδιο.
     ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα ήθελα το λόγο.
     ΠΡΟΕΔΡΟΣ (Απόστολος Κακλαμάνης): Ορίστε, κύριε Σαλαγκούδη, έχετε το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, νομίζω ότι τα άρθρα 23 έως 28 είναι πολύ σημαντικά. Πιστεύω ότι θα εξαντλήσουμε τη συζήτηση σήμερα μόνο στα άρθρα.
     ΠΡΟΕΔΡΟΣ (Απόστολος Κακλαμάνης): Εάν υπάρξουν συνάδελφοι, που θα θελήσουν να πάρουν το λόγο, τότε σύμφωνοι.
     ΓΕΩΡΓΙΟΣ ΣΑΛΑΓΚΟΥΔΗΣ: Θα πρότεινα να συζητήσουμε αύριο τις τροπολογίες.
     ΠΡΟΕΔΡΟΣ (Απόστολος Κακλαμάνης): Αν έχουμε πολλούς ομιλητές και υπάρχει συζήτηση επί των άρθρων, θα γίνει αυτό που λέτε. Αυτό είναι το σωστό. Δε νομίζω ότι πρέπει να συμβεί αυτό, που συνέβη προχθές και τελείωσε η συνεδρίαση σε δύο ώρες. Αν υπάρξει ενδιαφέρον από τους συναδέλφους, τότε σύμφωνοι.
     ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, νομίζω ότι θα υπάρξει ενδιαφέρον, γιατί το θέμα είναι σημαντικό.
     ΠΡΟΕΔΡΟΣ (Απόστολος Κακλαμάνης): Αυτό το θέλω και εγώ.
     ΓΕΩΡΓΙΟΣ ΣΑΛΑΓΚΟΥΔΗΣ: Άλλωστε, κύριε Πρόεδρε, οι τροπολογίες αποτελούν διαφορετικά αντικείμενα και είναι αρκετά σημαντικές και ογκώδεις.
     ΠΡΟΕΔΡΟΣ (Απόστολος Κακλαμάνης): Συμφωνώ μαζί σας ότι έχουν ενδιαφέρον οι τροπολογίες. 
     ΓΕΩΡΓΙΟΣ ΣΑΛΑΓΚΟΥΔΗΣ: Είναι καλύτερο να συζητηθούν στην αυριανή συνεδρίαση και έτσι να δοθεί η ευκαιρία και στους Βουλευτές, που έχουν καταθέσει αντίστοιχες τροπολογίες, να συμμετέχουν στην αυριανή συζήτηση.
     ΠΡΟΕΔΡΟΣ (Απόστολος Κακλαμάνης): Αυτό θα εξαρτηθεί από την πορεία της συζητήσεως. Αν τελειώσουμε νωρίς τα άρθρα του νομοσχεδίου, θα μπούμε και στις τροπολογίες.
     Το λόγο επί των άρθρων έχει ο κ. Ανθόπουλος. 
     Κύριε Ανθόπουλε, σας δίνω δέκα λεπτά για να μιλήσετε επί των άρθρων, αλλά αν θέλετε θα σας δοθεί και περισσότερος χρόνος.
     ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κύριε Πρόεδρε. Νομίζω ότι ο χρόνος των δέκα λεπτών μου αρκεί. Αν χρειαστεί, θα κάνω χρήση αυτού του δικαιώματος.
     Το νομοσχέδιο, ως όχημα νομικών ρυθμίσεων, θα έλεγα ότι έχει την κίνηση πίσω. Με ποια έννοια; Με την έννοια ότι απορρόφησε την καταρχήν συζήτηση, όσον αφορά το βάρος και τη σημασία των διατάξεων, η τελευταία ενότητα, η οποία αναφέρεται στην ηλεκτρική ενέργεια.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
     Επίσης, θα έλεγα ότι όλη η φιλοσοφική συζήτηση εξαντλήθηκε και επί του περιεχομένου των άρθρων 23-28. Εξαντλήθηκε η δυνατότητα, αλλά και η καλλίστη διάθεση του Υπουργού, ο οποίος έκανε τροποποιήσεις επί τροποποιήσεων.
     Έτσι φθάσαμε σε ένα υψηλό επίπεδο αρτιότητας και νομοτεχνικά σε αυτά τα άρθρα και δε νομίζω ότι χρειάζεται να επαναλάβω πράγματα, τα οποία και εγώ τόνισα στην επί της αρχής συζήτηση αυτού του νομοσχεδίου.
     Αξίζει, όμως, να υπογραμμίσουμε ποια είναι τα σημαντικά, καινοτομικά στοιχεία που εισάγει αυτή η ενότητα των άρθρων. Έχουμε τροποποιήσεις ορισμών, έχουμε διευκρινίσεις εννοιών και γενικότερα ρυθμίσεις, που θα έλεγε κανείς ότι εντάσσονται σε μία λογική, μία λογική μεταβατικής ρύθμισης μίας κατάστασης εν όψει της προετοιμασίας της νέας οδηγίας, η οποία ψηφίστηκε και θα ισχύσει μετά το 2007 για την πλήρως απελευθερωμένη αγορά ενέργειας.
     Επομένως οι ρυθμίσεις αυτού του νομοσχεδίου και ειδικότερα οι ρυθμίσεις, που γίνονται σε αυτά τα άρθρα, είναι ρυθμίσεις που αφορούν το μεταβατικό διάστημα μέχρι το 2007.
      Ωστόσο, όμως, προετοιμάζουν και το καθεστώς από το 2007 και μετά, όπως θα το έχουμε με το πλαίσιο της νέας οδηγίας που υπεγράφη με την ελληνική Προεδρία της Ευρωπαϊκής ‘Ενωσης.
      Στο άρθρο 23, για παράδειγμα, θα μπορούσαμε να πούμε ότι έχουμε μια τροποποίηση του ορισμού σε σχέση με το ν. 2773/99 των αποκλίσεων παραγωγής και ζήτησης και αυτό γίνεται ακριβώς για να αποκτήσει ο ορισμός μεγαλύτερη ευρύτητα, εν όψει της διεύρυνσης και του ανταγωνισμού στην αγορά ηλεκτρικής ενέργειας. Τροποποιείται επίσης, ο ορισμός του ν. 2773/99 όσον αφορά τη διαμόρφωση της οριακής τιμής του συστήματος. Ένα σύστημα, το οποίο διαχειρίζεται, ελέγχει ο διαχειριστής του συστήματος και γνωρίζουμε ποιος είναι αυτός.
      Διευκρινίζονται  με απόλυτη πια σαφήνεια οι έννοιες της καθέτως ή οριζοντίως ολοκληρωμένης επιχείρησης ηλεκτρικής ενέργειας. Και κάτι πολύ σημαντικό. Για πρώτη φορά –πράγμα που δεν υπάρχει στο ν. 2773- προστίθεται η δραστηριότητα της προμήθειας ηλεκτρικής ενέργειας. Δηλαδή εισάγεται ο ρόλος του προμηθευτή ανεξάρτητα από τον παραγωγό ή το διανομέα της ηλεκτρικής ενέργειας. Αυτό ήταν μια επιτακτική ανάγκη για να λειτουργήσει όσο το δυνατόν με μεγαλύτερη πληρότητα και θα έλεγα και συμβατότητα προς τις ευρωπαϊκές αγορές ενέργειας και η δική μας αγορά ενέργειας.
      Κάτι πολύ σημαντικό έχει γίνει και στην παράγραφο 4 του άρθρου 23, όπου έχουμε μια προσθήκη στον ορισμό της παραγωγής ηλεκτρικής ενέργειας από ανανεώσιμες πηγές ηλεκτρικής ενέργειας. Ποια είναι η προσθήκη; Ορίζεται  ότι η εκμετάλλευση γεωθερμικής ενέργειας μπορεί να γίνει, χωρίς να υπάρχει υποχρέωση κατοχής δικαιώματος εκμετάλλευσης γεωθερμικού δυναμικού. Αυτό είναι πάρα πολύ καλό, διότι μέχρι τώρα λειτουργούσε ως αντικίνητρο. Δηλαδή, με τη νέα ρύθμιση τι έχουμε; Έχουμε έναν παραγωγό που εκμεταλλεύεται τη γεωθερμία και μπορεί αυτός, χωρίς να είναι ο ίδιος κάτοχος να συνάψει σύμβαση με τον κατέχοντα το δικαίωμα εκμετάλλευσης του γεωθερμικού δυναμικού ή και με το ελληνικό δημόσιο και να προχωρήσει.
      Έχουμε μια εισαγωγή ενός νέου ορισμού –και είναι πάρα πολύ σημαντικό- των υβριδικών σταθμών παραγωγής ηλεκτρικής ενέργειας. Προβλέπεται στο ίδιο άρθρο η δυνατότητα του διαχειριστή του συστήματος του ΔΕΣΜΙΕ να συνάπτει συμβάσεις αγοράς ή πώλησης ηλεκτρικής ενέργειας για λόγους εξασφάλισης επαρκών περιθωρίων εφεδρικής ηλεκτρικής ενέργειας. ‘Αρα, πολύ σημαντικό και αυτό.
      Πιο κάτω, στην παράγραφο 9. Επιτρέπεται στις μονάδες παραγωγής ηλεκτρικής ενέργειας να προσφέρουν ηλεκτρική ενέργεια σε τιμή πάνω από το μεταβλητό κόστος της μονάδας, έτσι ώστε να τροφοδοτηθούν προμηθευτές και πελάτες στο πλαίσιο κατανομής του φορτίου και να αναρτηθεί μέρος του κόστους κεφαλαίου των μονάδων. Τι διασφαλίζει αυτή η δυνατότητα που εισάγεται με αυτήν τη νομοθετική ρύθμιση; Μεγαλύτερη ευελιξία στην κατανομή του φορτίου, έτσι ώστε να διασφαλίζεται και η επαρκής προσφορά ισχύος και να διευκολύνεται η ανάπτυξη του υγιούς ανταγωνισμού που αποτελεί το μεγάλο στόχο.
      Θα μπορούσα επίσης να υπογραμμίσω μια άλλη πολύ σημαντική διάταξη, η οποία είναι στην παράγραφο 2, αν δεν κάνω λάθος, όσον αφορά την άρση της υποχρέωσης του προμηθευτική, να διαθέτει μονάδα παραγωγής, Διότι δεν μπορούσε να είναι κανείς προμηθευτής ηλεκτρικής ενέργειας, εάν διέθετε μονάδα παραγωγής.
      Τώρα, όμως, μπορεί ο προμηθευτής να λειτουργεί αυτοδύναμα και αυτοτελώς, με μία προϋπόθεση, να έχει τη μορφή ανώνυμης εταιρείας που εδρεύει σε κράτος-μέλος της Ευρωπαϊκής ‘Ενωσης. Φυσικά χρειάζεται να έχει και την απαιτούμενη οικονομική ευρωστία, αλλά και να προσφέρει τις αναγκαίες εγγυήσεις, να έχει δηλαδή μεγάλο μέγεθος και όγκο φερεγγυότητας. Αυτό γίνεται για να προστατεύσουμε το σύστημα, διότι εμείς λέμε ότι προχωρούμε και καθιερώνουμε ένα σύστημα ελεύθερης αγοράς ηλεκτρικής ενέργειας, αλλά κάτω από ένα κοινωνικό έλεγχο, με όρους και προϋποθέσεις, έτσι ώστε να λειτουργεί με τέτοιον τρόπο που να μην πλήττεται τελικά ο καταναλωτής.
      Στο άρθρο 24 έχουμε μία πάρα πολύ σημαντική ρύθμιση που αφορά το φυσικό αέριο και τους κατόχους άδειας παραγωγής ηλεκτρικής ενέργειας. Προβλέπεται ότι από την 1η Ιανουαρίου 2005, όσοι κατέχουν άδεια παραγωγής ηλεκτρικής ενέργειας και χρησιμοποιούν φυσικό αέριο για την παραγωγή της, ανεξάρτητα από το τι καταναλώνουν ετησίως από άποψη φυσικού αερίου, καθώς και οι παραγωγοί ηλεκτρικής ενέργειας από μονάδες συμπαραγωγής θερμότητας και ηλεκτρικής ενέργειας που έχουν λάβει άδεια παραγωγής ηλεκτρικής ενέργειας και καταναλώνουν πάνω από 25 εκατομμύρια κυβικά μέτρα φυσικού αερίου ετησίως ανά θέση κατανάλωσης, μπορούν να προμηθεύονται, από τη Δημόσια Επιχείρηση Φυσικού Αερίου ή από τρίτους, φυσικό αέριο για δική τους αποκλειστικά χρήση. Αυτό είναι πάρα πολύ σημαντικό.
      Άρα, λοιπόν, ανοίγει ο δρόμος των διμερών συμβάσεων όλων αυτών των παραγωγών ηλεκτρικής ενέργειας που χρησιμοποιούν ως πρώτη ύλη το φυσικό αέριο. 
      Με το άρθρο 25 του νομοσχεδίου προβλέπεται η δυνατότητα σύναψης κλαδικών συλλογικών συμβάσεων από συνδικαλιστικές οργανώσεις εργαζομένων και εργοδοτικές οργανώσεις επιχειρήσεων στον τομέα της ενέργειας και φυσικά η δυνατότητα επέκτασης των υφισταμένων συλλογικών συμβάσεων εργασίας όταν δεν είναι δυνατόν να συναφθούν τέτοιες συλλογικές συμβάσεις.
      Στο άρθρο 26 έχουμε κάποιες ρυθμίσεις για τη ρυθμιστική αρχή ενέργειας και στο επόμενο άρθρο έχουμε την κύρωση της συμβάσεως μεταξύ του ελληνικού δημοσίου και της ανώνυμης εταιρείας «ΚΑΒΑΛΑ OIL», για την οποία νομίζω ότι δεν υπάρχει καμία αντίρρηση από καμία πλευρά.
      Θα πρότεινα, κύριε Υπουργέ, μία ειδική ρύθμιση η οποία προέρχεται και από τους τεχνικούς της ΔΕΗ –μεταξύ των άλλων που έθεσαν υπόψη μου- και η οποία νομίζω ότι είναι σωστό να γίνει.
      Στο άρθρο 23, στην παράγραφο 12, στο εδάφιο δ΄, στην εικοστή σειρά και μετά τις λέξεις «παλιές μονάδες», να προστεθεί η φράση: «μετά την αντικατάσταση του δυναμικού τους». Το συζήτησα ήδη και με το νομικό σας σύμβουλο και νομίζω ότι είναι…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το έκανα την προηγούμενη φορά.
      ΙΩΑΝΝΗΣ ΑΝΘΟΠΟΥΛΟΣ: Αν έχει ήδη γίνει, είναι δική μου παράλειψη.
      ΠΡΟΕΔΡΕΥΩΝ (Κωνσταντίνος Γείτονας): Έχουν διανεμηθεί όλες οι τροποποιήσεις των άρθρων.
       Κύριε Υπουργέ, πέραν των τροποποιήσεων που ανακοινώσατε στην προηγούμενη συνεδρίαση, έχετε να ανακοινώσετε άλλες στα συζητούμενα άρθρα;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, κύριε Πρόεδρε. 
      ΙΩΑΝΝΗΣ ΑΝΘΟΠΟΥΛΟΣ: Εφόσον έχει γίνει, αποσύρω το αίτημά μου ως περιττό.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Τσιαρτσιώνης έχει το λόγο.
      ΝΙΚΟΛΑΟΣ ΤΣΙΑΡΤΣΙΩΝΗΣ: Ευχαριστώ, κύριε Πρόεδρε.
      Σ’ αυτό το κεφάλαιο κυριαρχεί το άρθρο 23, με όλες αυτές τις διαμορφώσεις και αναμορφώσεις που υπέστη. Βέβαια θα πρέπει να κάνω ένα γενικό σχολιασμό, καθόσον σ’ αυτό το άρθρο διαφαίνεται ξεκάθαρα η αντίληψη της Κυβέρνησης περί ελεύθερης αγοράς. Είναι μία ιδιαίτερη αντίληψη, εδώ προτείνεται μία φόρμουλα περί ελεύθερης αγοράς. Πρόκειται στην ουσία για μία δέσμια απελευθέρωση.
      Είναι πολύ ιδιαίτερες οι αντιλήψεις αυτές, καθόσον κυριαρχούνται από μία αρχή, την αρχή του ότι πρώτα επιβάλλουμε όρια και απαγορεύσεις, προκειμένου στη συνέχεια να τις άρουμε και να τις εμφανίσουμε ως παραχωρήσεις. Αυτή η νοοτροπία υπάρχει γενικώς στη φιλοσοφία αυτού του άρθρου και θα είμαι πιο συγκεκριμένος.
      Κατ’ αρχήν, απαγορεύουμε στη ΔΕΗ να κατασκευάσει νέες μονάδες με φυσικό αέριο και ερχόμαστε σήμερα και επιτρέπουμε την αντικατάσταση των μονάδων παραγωγής για 1600 μεγαβάτ. Αυτό φαίνεται ως παραχώρηση, αλλά ουσιαστικά είναι μία πλήρης στρέβλωση μιας επιχείρησης, η οποία, ελεύθερη στον ανταγωνισμό, θα πρέπει να δράσει. Ποια λογική επιβάλλεται στο να μην ξεπεράσει τα 1600 και να μην πάει στα 10.000 μεγαβάτ; Επιχείρηση είναι και μπορεί να το κάνει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πάνε σε αντικατάσταση.
      ΝΙΚΟΛΑΟΣ ΤΣΙΑΡΤΣΙΩΝΗΣ: Αυτή είναι η ιδιαιτερότητα, ότι πάνε σε αντικατάσταση.
      Δεύτερον, έχουμε απαγορεύσει τη συμμετοχή της ΔΕΗ στις νέες μονάδες φυσικού αερίου και ερχόμαστε σήμερα «κουβαρντάδικα» και της παραχωρούμε 400 μεγαβάτ στο Λαύριο. Αδειοδοτούμε χωρίς προοπτική 3.000 μεγαβάτ στους ιδιώτες και (αναφέρομαι στις αδειοδοτήσεις που δώσατε, που ήταν στο ύψος των 3.000 μεγαβάτ) αφού αυτό βλέπουμε ότι έχει «λιμνάσει», ερχόμαστε σήμερα και τους παραχωρούμε και πάλι 1.100 μεγαβάτ, για να είναι ευχαριστημένοι.
      Αυτές οι παρεμβάσεις δεν είναι παρεμβάσεις μιας υγιούς και ανταγωνιστικής αγοράς. Είναι μάλλον πολιτική αποικιοκράτη προς ιθαγενείς. Προσπαθούμε με χαντρούλες και καθρεφτάκια, με διλήμματα και ψευτοεκβιασμούς, να πούμε ότι η αγορά απελευθερώνεται. Όμως, ούτε η αγορά απελευθερώνεται ούτε η ΔΕΗ και οι άλλες επενδυτικές και εμπορικές δυνάμεις της χώρας αφήνονται να δράσουν σε ένα σταθερό περιβάλλον υγιούς ανταγωνισμού και να ανταποκριθούν στις προοπτικές της ανταγωνιστικής αγοράς που ξανοίγεται στη Νοτιοανατολική Ευρώπη.
      Η μεγαλύτερη επιχείρηση της χώρας, η ΔΕΗ, ένας «γίγαντας στη θερμοκοιτίδα», χρησιμοποιείται για την εξυπηρέτηση της κομματικής νομενκλατούρας και των πάσης φύσεως «τρωκτικών». Το μέγεθος της ΔΕΗ δεν έχει να φοβηθεί τίποτα από την υγιή ανταγωνισμό. Αυτό που πρέπει να φοβάται και φοβάται σήμερα είναι μόνον ο κακός της εαυτός και οι διορισμένες διοικήσεις, που την οδηγούν με μαθηματική ακρίβεια στην απαξίωση.
      Σε τέσσερα χρόνια οι καταναλωτές θα είναι ελεύθεροι να επιλέγουν τον προμηθευτή τους και τότε θα βάλουν σε μεγεθυντικό φακό όλες τις προτάσεις της αγοράς που στο μεταξύ θα πρέπει να έχουν διαμορφωθεί. Αν αυτό δεν έχει επιτευχθεί, οι εξελίξεις δεν θα είναι ευχάριστες, αλλά επιτακτικά επιβαλλόμενες για όποιον δεν προετοιμαστεί σταδιακά από τώρα.
      Η ΔΕΗ πρέπει να είναι ενιαία και ανταγωνιστική για να παίξει το ρόλο της μεγάλης ενεργειακής επιχείρησης της χώρας στα πλαίσια των νέων ευκαιριών ανοίγματος της αγοράς στη Νοτιοανατολική Ευρώπη, γεγονός που από μόνο του αποτελεί και την πραγματική της προστασία.
      Οποιεσδήποτε άλλες μεθοδεύσεις, όπως αυτές του παρόντος νομοσχεδίου, που επιμένουν σε θολούς και ατελείς ρόλους για τους πρωταγωνιστές της αγοράς, δεν οδηγούν πουθενά ή μάλλον οδηγούν με βεβαιότητα στην απαξίωση των εμπλεκομένων.
      Για τη Νέα Δημοκρατία και για μας πριν από οποιαδήποτε νομοθετική πρωτοβουλία θα πρέπει να υπάρξουν οι ακόλουθες προϋποθέσεις:
      Η ολοκλήρωση του εθνικού ενεργειακού με στάθμιση και συνεκτίμηση όλων των σχετικών παραγόντων.
      Δεύτερον. Απελευθέρωση του φυσικού αερίου που θα οδηγούσε σε μείωση των υψηλών τιμών. Και απαραίτητη προϋπόθεση είναι ο διαχωρισμός του συστήματος μεταφοράς από την προμήθεια και εμπορία φυσικού αερίου. 
      Τρίτον. Οριστικοποίηση και δημοσίευση όλων των κωδίκων. 
      Τέταρτον. Ολοκλήρωση του λογιστικού διαχωρισμού.
      Πέμπτον. Εξασφάλιση υγιών κανόνων στις αδειοδοτήσεις.
      Και, έκτον, η εμπέδωση κλίματος εμπιστοσύνης στους επενδυτές. 
      Το άρθρο 23 είναι μια πρόχειρη μεθόδευση για έναν τρόπο λειτουργίας της αγοράς, που δεν τον ξεκαθαρίζει και αφήνει τα περαιτέρω σε μελλοντικές υπουργικές αποφάσεις. Θεσμοθετεί ως βασικό σύστημα για την κατασκευή νέων μονάδων παραγωγής τη διαγωνιστική διαδικασία, όταν γνωρίζουμε πολύ καλά, σύμφωνα και με την τελευταία οδηγία της Ευρωπαϊκής Ένωσης, ότι αυτή η διαδικασία επιτρέπεται μόνο σε εξαιρετικές περιπτώσεις. Και αυτούς τους όρους των διαγωνισμών δεν τους προβλέπει αλλά τους αφήνει σε υπουργικές αποφάσεις.
      Επίσης, το άρθρο 23 δεν εναρμονίζει τις δράσεις της αγοράς στη νέα στρατηγική της Ευρωπαϊκής Ένωσης, όπου αλλάζει το εθνικό επίπεδο της αγοράς σε περιφερειακό και βέβαια με τελικό στόχο την ενοποιημένη εσωτερική αγορά της ενέργειας σε όλη την Ευρώπη. Ακόμη, δεν εξασφαλίζει ούτε κατοχυρώνει το ρόλο της ΔΕΗ στις επερχόμενες εξελίξεις του ανταγωνισμού, την κρατά στη θαλπωρή του μονοπωλίου με απρόβλεπτες συνέπειες για τη βιωσιμότητά της και, τέλος, δεν ανοίγει την αγορά, εφόσον δεν αποσαφηνίζει τους όρους και τις προϋποθέσεις του παιχνιδιού και κυρίως το εύρος του επιχειρηματικού αντικειμένου, σύμφωνα πάντα με τον εθνικό ενεργειακό σχεδιασμό. 
      Όλα αυτά, βέβαια, δεν είναι μόνο δικές μας παρατηρήσεις. Επιβεβαιώθηκαν με τον πιο ξεκάθαρο τρόπο, κατά την ακρόαση των φορέων και την αρνητική υποδοχή που επεφύλαξαν ο κάθε ένας από τη σκοπιά του στο σύνολο των προτάσεων. Επιμένετε όμως να θέλετε να νομοθετήσετε τώρα και πριν από τον εξαγγελλόμενο από σας για το φθινόπωρο διάλογο για την ενεργειακή πολιτική της χώρας. Φαίνεται ότι άλλα πράγματα σας βιάζουν. Μάλλον κυρίαρχο είναι ότι θα πρέπει να τακτοποιήσετε το έλλειμμα ισχύος που δημιούργησε η δική σας πολιτική απραξία. Ίσως γιατί θέλετε να εμφανίσετε θετική εικόνα εν όψει της μετοχοποίησης της ΔΕΗ μετά το καλοκαίρι. Ίσως, τέλος, γιατί διανύουμε ήδη μια προεκλογική περίοδο και ότι δήθεν συντελούνται διαρθρωτικές αλλαγές κλπ. 
      Κύριε Υπουργέ, εμείς θα πρέπει να ξέρουμε –όχι μόνο εμείς αλλά και η αγορά- και να μας ξεκαθαρίσετε από τώρα τους βασικούς κανόνες. Για παράδειγμα, για πόσα χρόνια θα συμβληθεί ο διαχειριστής του συστήματος με τους παραγωγούς, τέσσερα, πέντε, επτά, δώδεκα; Πρέπει να μας το πείτε. Να το ξεκαθαρίσετε αυτό, γιατί προχθές δηλώσατε ότι οι διαγωνισμοί θα γίνουν τέλος Σεπτεμβρίου, όταν γνωρίζετε ότι η νέα οδηγία στο άρθρο 7 μιλάει για διαγωνισμούς και τονίζει ότι για τη διαφάνεια της όλης διαδικασίας και την αμεροληψία θα πρέπει οι λεπτομέρειες της διαδικασίας υποβολής προσφορών για μέσα παραγωγής δυναμικού και μέτρα ενεργειακής αποδοτικότητας, διαχείρισης και ζήτησης να δημοσιεύονται στην επίσημη εφημερίδα της Ευρωπαϊκής Ένωσης τουλάχιστον έξι μήνες πριν από τη λήξη της προθεσμίας των προσφορών.
      Πώς είναι δυνατόν να πάμε σε διαγωνισμούς το Σεπτέμβρη;
      Βεβαίως πάμε παρακάτω όπου πρέπει επίσης να μας ξεκαθαρίσετε πόσο θα επιβαρυνθεί ο καταναλωτής απ’ αυτές τις επιλογές. Η ΡΑΕ στην έκθεσή της το λέει ξεκάθαρα. Διαβάζω: «Το ανταποδοτικό τέλος εισπράττεται διά λογαριασμό του διαχειριστή του συστήματος από όλους τους καταναλωτές ηλεκτρικής ενέργειας του διασυνδεδεμένου συστήματος εκτός των αυτοπαραγωγών μέσω των προμηθευτών ηλεκτρικής ενέργειας ή απευθείας από το διαχειριστή του συστήματος. Φαίνεται καθαρά ότι αυτό το σύστημα μετακυλύει όλο το κόστος ή μέρους του κόστους, ένα σημαντικό μέρος του κόστους, στους καταναλωτές. Πρέπει να το ξεκαθαρίσετε.
      Επίσης γιατί με το νομοσχέδιο αυτό φέρονται προσκόμματα στις εμπορικές δυνάμεις της χώρας για συναλλαγές ηλεκτρικής ενέργειας με τις χώρες των Βαλκανίων και δίδεται για παράδειγμα το δικαίωμα αυτό στην ΕΝΕΛ ή στην ΕDF όταν μιλάμε για ανάπτυξη της αγοράς της Νοτιοανατολικής Ευρώπης, δηλαδή των Βαλκανίων. Πώς είναι δυνατόν να συμμετέχουμε και να θέλουμε να πρωταγωνιστούμε σ’ αυτήν την αγορά, όταν με την παράγραφο 15 –γιατί σ’ αυτήν αναφέρομαι- στην ουσία απαγορεύουμε να λάβουν μέρος οι προμηθευτές των χωρών αυτών στην ελληνική αγορά επειδή δεν θα διαθέτουν εγγυήσεις από παραγωγούς της Ευρωπαϊκής ΄Ενωσης, όταν η ίδια η Ευρωπαϊκή Ένωση και στρατηγική αντίθετη δεν έχει και εργάζεται πυρετωδώς για τη δημιουργία αυτής της αγοράς των βαλκανικών κυρίως χωρών.
      Είναι ακατανόητο γιατί ζητείται να υπάρχει παραγωγικό δυναμικό σε χώρα της Ευρωπαϊκής Ένωσης, όταν την ίδια την ενέργεια την αγοράζουμε, όπως ξέρετε πολύ καλά, από τρίτες χώρες. Ουσιαστικά από μόνοι μας βάζουμε ένα καπελάκι το οποίο θα ακριβύνει την τιμή γιατί θα πληρώσουμε κάποιον στην Ευρωπαϊκή Ένωση. 
      Επίσης, πρέπει να ξεκαθαρίσετε ποιες θα είναι οι θέσεις των μονάδων των 1.600 MW που θα αντικαθιστά η ΔΕΗ και ιδιαίτερα για τις λιγνιτικές μονάδες. Όταν μία λιγνιτική μονάδα πάει στην ψυχρή εφεδρεία και κατασκευάζεται αντ’ αυτής κάποια άλλη, πού θα κατασκευάζεται; Στο ίδιο ενεργειακό κέντρο ή οπουδήποτε αλλού στη χώρα; Δεν μπορείτε να το αφήσετε εκκρεμές. Και είναι σημαντικό διότι θα πρέπει να ξέρουν και οι άνθρωποι που μας ακούν αλλά και οι άνθρωποι που βλέπουν ενδεχομένως κινδύνους απ’ αυτήν τη διάταξη που μπορεί να φέρει απαξίωση των ενεργειακών κέντρων της χώρας. 
      Επίσης, πρέπει να ξεκαθαρίσετε το καύσιμο. Θα είναι ελεύθερο, ιδιαίτερα στις λιγνιτικές μονάδες; Οι λιγνιτικές μονάδες οι οποίες θα αντικαθίστανται και βρίσκονται σε λιγνιτικά κέντρα παραγωγής και που δεν υπάρχει φυσικό αέριο;
      ΔΗΜΗΤΡΙΟΣ ΠΙΠΕΡΓΙΑΣ: Για τα στερεά καύσιμα…
      ΠΡΟΕΔΡΕΥΩΝ (Κωνσταντίνος Γείτονας): Κύριε Πιπεργιά, θα είστε στη συνέχεια ομιλητής. Μη διακόπτετε, αφήστε τον εισηγητή να ολοκληρώσει την ομιλία του.
      Συνεχίστε, κύριε Τσιαρτσιώνη. 
      ΝΙΚΟΛΑΟΣ ΤΣΙΑΡΤΣΙΩΝΗΣ: Ο κ. Πιπεργιάς έχει δίκιο να παρεμβαίνει, ξέρει πολύ καλά ότι ο ίδιος αγωνίστηκε και προς τιμήν του και η μονάδα στο Αλιβέρι θα πραγματοποιηθεί. 
      ΓΕΩΡΓΙΟΣ ΣΑΛΑΓΚΟΥΔΗΣ: Άνθρακα.
      ΝΙΚΟΛΑΟΣ  ΤΣΙΑΡΤΣΙΩΝΗΣ:  Ναι, μονάδα άνθρακα. Αυτό το κέρδισε, κι εμείς δεν έχουμε καμία αντίρρηση.
      Βεβαίως θα πρέπει να δούμε και τι γίνεται με το Λαύριο. Εσείς δηλώσατε ότι εδώ υπογράψατε την άδεια για την κατασκευή της μονάδας του Λαυρίου. Αυτή η άδεια των 400 MW, συνυπολογίζεται στα 1.600 που δίδονται στη ΔΕΗ ή είναι εκτός αυτής; Συμπεριλαμβάνεται στα 1.600 ή είναι 1.600 συν 400 του Λαυρίου. Πρέπει να το ξεκαθαρίσετε. 
      Επίσης, το συζητούμενο άρθρο δυστυχώς δεν ανοίγει την αγορά. Και δυστυχώς καμία επένδυση και κανένας εκτιμητής, από ό,τι ακούγεται στον περίγυρο, δεν πρόκειται να επενδύσει. 
      Λίγα λόγια για το άρθρο 24 και τελειώνω, κύριε Πρόεδρε. Στο άρθρο αυτό θα πρέπει οπωσδήποτε να δώσετε μία παράταση για την απελευθέρωση. Η 1-1-2005 δεν επαρκεί. Δεν θα είναι έτοιμη καμία μονάδα ηλεκτροπαραγωγής για να απορροφήσει φυσικό αέριο.
      Δεν θα είμαστε έτοιμοι, γιατί οι αγωγοί δεν θα είναι διαθέσιμοι από τα ανατολικά. Δεν θα είμαστε έτοιμοι επίσης, καθόσον αυτή η διασύνδεση δεν είναι δυνατόν να γίνει σ’ αυτούς τους χρόνους. Επίσης θα πρέπει να γίνει ο νομικός διαχωρισμός της μεταφοράς από την εμπορία και θα πρέπει να σταματήσετε τη διαδικασία ιδιωτικοποίησης της ΔΕΠΑ χωρίς προηγουμένως να κάνετε το διαχωρισμό της εμπορίας από τη μεταφορά. Σε κανένα σημείο του κόσμου δεν επιτρέπεται μια εταιρεία να ελέγχει και το φυσικό μονοπώλιο και την εμπορία.
      Για το άρθρο που αναφέρεται στη σύμβαση της «ΚΑΒΑΛΑ ΟΙL» και την εμπλοκή της εταιρείας «ΕΥΡΩΤΕΧΝΙΚΗ» φαίνεται ότι το Υπουργείο Ανάπτυξης προχωρεί σε μια νομιμοποίηση μιας σύμβασης που είναι πάρα πολύ αμαρτωλή. Ιδιαίτερο σχολιασμό δεν θα κάνω γι’ αυτό, αλλά είναι απαράδεκτο μετά από όλα όσα συνέβησαν, μετά από τις μηνυτήριες αναφορές που κατατέθηκαν, να έρχεται εδώ και να ζητά νομιμοποίηση αυτών των ενεργειών μέσω της Βουλής. 
      Εμείς, όπως είναι φυσιολογικό, δεν ψηφίζουμε αυτήν την ενότητα. Η μόνη συνέπεια αυτής της εσπευσμένης νομοθετικής πρωτοβουλίας πριν από οποιονδήποτε διάλογο για την προσαρμογή μας στη νέα οδηγία της Ευρωπαϊκής Ένωσης είναι να δεσμεύει τις πολιτικές και την πολιτική επόμενων κυβερνήσεων ως δεν έχει το δικαίωμα, γιατί όντως είμαστε προ των πυλών μιας εκλογικής διαδικασίας, και βεβαίως αυτά που γίνονται εδώ και πρόκειται να ισχύσουν ως νόμος του κράτους δεν μπορούν να δεσμεύουν επόμενες κυβερνήσεις.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκοπελίτης εκ μέρους του Κομμουνιστικού Κόμματος Ελλάδος.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, όπως τονίσαμε και στην τοποθέτησή μας επί της αρχής του νομοσχεδίου και όταν συζητούσαμε τα άρθρα του νομοσχεδίου στην αρμόδια επιτροπή, η Κυβέρνηση με το συγκεκριμένο κεφάλαιο επιδιώκει να αντιμετωπίσει τα όσα προβλήματα παρουσιάστηκαν μετά την ψήφιση του ν. 2773/1999 και ιδιαίτερα μετά το 2001 που ήταν ο χρόνος εφαρμογής του και δεν άφησαν να έρθει το ποθητό για την πολιτική της -αλλά και για την πολιτική της Νέας Δημοκρατίας- αποτέλεσμα, να μπει δηλαδή το ιδιωτικό κεφάλαιο στον τομέα της ηλεκτρικής ενέργειας και να προχωρήσει παραπέρα η απελευθέρωση της αγοράς ηλεκτρικής ενέργειας στη χώρα μας. Επιδιώκει λοιπόν η Κυβέρνηση μ’ αυτό το νομοσχέδιο να αντιμετωπίσει τα προβλήματα αυτά και το επιδιώκει με έναν προκλητικό υπέρ του ιδιωτικού κεφαλαίου τρόπο σε βάρος της ΔΕΗ και κατ’ επέκταση της λαϊκής κατανάλωσης, που είναι και το κυρίαρχο στοιχείο.
      Συγκεκριμένα, με το άρθρο 23 που είναι το βασικό άρθρο αυτού του κεφαλαίου και ρυθμίζει το θέμα της αγοράς ηλεκτρικής ενέργειας, η ΔΕΗ δεν θα μπορεί μέχρι την 1-7-2007 να κατασκευάζει νέες μονάδες ηλεκτροπαραγωγής. Στην περίπτωση δε αυτή που θα κατασκευάσει κάποια πρέπει να αποσύρει παλαιότερες ίδιας ισχύος, οι οποίες θα περνάνε στη δικαιοδοσία του διαχειριστή συστήματος, του ΔΕΣΜΗΕ. Έχουμε να κάνουμε δηλαδή στην προκειμένη περίπτωση με μια απαγόρευση στη ΔΕΗ για χάρη του ιδιωτικού κεφαλαίου.
      Το ωραίο είναι ότι ειπώθηκε μέσα στην αίθουσα κατά τη συνεδρίαση της επιτροπής, θα έλεγα, ότι η απαγόρευση αυτή στη ΔΕΗ είναι προς όφελος της ΔΕΗ. Εμείς, ομολογώ, δεν μπορούμε να αντιληφθούμε ποιο είναι το όφελος για τη ΔΕΗ με το να μην της επιτρέπουν να δραστηριοποιηθεί αυτό το χρονικό διάστημα στον τομέα αυτόν.
      Δεν σταματάμε, όμως, εδώ αφού ιδιώτες, υποψήφιοι, ηλεκτροπαραγωγοί θα χρηματοδοτούνται, όπως τονίσαμε στη συζήτηση επί της αρχής του νομοσχεδίου και μάλιστα εκ των προτέρων, από το ελληνικό δημόσιο για να κατασκευάζουν ηλεκτροπαραγωγικές μονάδες στη χώρα μας.
      Ακόμη, με βάση το άρθρο 23 το κράτος αναλαμβάνει να απορροφήσει μεγάλο μέρος της παραγόμενης ηλεκτρικής ενέργειας από τους ιδιώτες επενδυτές, ενώ με το άρθρο 24 τους δίνεται η δυνατότητα να εισάγουν φυσικό αέριο για την παραγωγή ηλεκτρικής ενέργειας. Και προχωράτε και παραπέρα.
      Για μας θυσιάζετε προς χάριν του ιδιωτικού κεφαλαίου την ενεργειακή προοπτική της χώρας μας. Και αυτό το κάνετε ενισχύοντας τους εισαγωγείς προμηθευτές που θα φέρουν ενέργεια από άλλες χώρες. Καταλαβαίνετε πολύ καλά ότι κάτι τέτοιο θα οδηγήσει στην ενεργειακή εξάρτηση της χώρας μας με ό,τι αυτό σημαίνει γι’ αυτήν και τον καταναλωτή.
      Ακόμη, θα ήθελα να επισημάνω δύο στοιχεία. 
      Το πρώτο αφορά τους διαγωνισμούς και πιο συγκεκριμένα τη διαδικασία που θα ακολουθήσει σε αυτούς, η οποία και δεν είναι γνωστή αφού, όπως αναφέρεται, οι όροι και οι προϋποθέσεις συμμετοχής, τα κριτήρια επιλογής για την ανάδειξη της πλέον συμφέρουσας, από οικονομικής άποψης, προσφοράς, το μέγιστο και ελάχιστο των προσφορών και κάθε άλλη αναγκαία λεπτομέρεια, θα καθορίζονται με απόφαση του Υπουργού Ανάπτυξης μετά από γνώμη της ΡΑΕ.
      Το δεύτερο στοιχείο έχει σχέση με τις παλιές μονάδες που θα παραμείνουν σε ψυχρή εφεδρεία. Και η λειτουργία και η διαχείρισή της θα περιέρχεται στο ΔΕΣΜΗΕ.
      Εδώ υπάρχει ένα ερώτημα που μπήκε και κατά τη συζήτηση στην επιτροπή. Και το ερώτημα έχει σχέση με το ποιος θα αναλάβει το κόστος συντήρησης αυτών των μηχανών και με ποιους όρους θα λειτουργούν και κύρια ποια διασφάλιση υπάρχει ότι αυτές οι μηχανές, που θα τεθούν στη διάθεση του ΔΕΣΜΗΕ,  δεν θα πουληθούν στους ιδιώτες. Δεν κατοχυρώνεται ότι θα παραμείνουν, θα εξακολουθήσουν και έχουμε δει το πρόβλημα. Όσον αφορά το κόστος, είναι καθαρό. Θα φορτωθεί στις πλάτες των καταναλωτών.
      Θέση μας είναι, κύριε Πρόεδρε, ότι η κατάσταση αυτή, η πλήρης δηλαδή απελευθέρωση της αγοράς ηλεκτρικής ενέργειας, θα οδηγήσει στην απαξίωση της ΔΕΗ, μια απαξίωση που θα την πληρώσει ο καταναλωτής, όπως ακριβώς την πλήρωσε και σε άλλες χώρες. Και αναφέρθηκαν συγκεκριμένα παραδείγματα και από την πλευρά τη δική μας. Στην Αγγλία, στην Αργεντινή, στις Ηνωμένες Πολιτείες Αμερικής με το παράδειγμα της Καλιφόρνιας.
      Βέβαια, απ’ ό,τι φαίνεται, εσάς δεν σας νοιάζει αυτό το πράγμα, όπως δεν σας νοιάζει και η κατάσταση που έχει δημιουργηθεί σε άλλους τομείς όπου προχωρήσατε την απελευθέρωση της αγοράς. Επαναλαμβάνω, γιατί είναι χαρακτηριστικό και είμαι και νησιώτης, την απελευθέρωση της αγοράς στο χώρο της ακτοπλοΐας. Όποιος θέλει να πληροφορηθεί ποια είναι τα αγαθά που έφερε αυτή η απελευθέρωση στους νησιώτες κύρια, δεν έχει παρά να ρωτήσει τον πρώτο που θα συναντήσει μπροστά του. 
      Αναφερθήκαμε και στο κόστος μεταφοράς και στις συνθήκες που πραγματοποιούνται ακτοπλοϊκές συγκοινωνίες και στο κόστος, όμως, των αγαθών στα νησιά μας που εξαιτίας της αύξησης των ναύλων έχει ανεβεί σε υψηλά επίπεδα.
      Θα απαξιώσει, λοιπόν, παραπέρα τη ΔΕΗ. Και εγώ αναρωτιέμαι –και σίγουρα, κύριε Υπουργέ, για το ίδιο πράγμα αναρωτούνται και οι κάτοικοι του νησιού μου και ιδιαίτερα της Μυτιλήνης- τι θα γίνει με το πρόβλημα της μονάδας που υπάρχει εκεί και λειτουργεί μέσα στα όρια της πόλης, που δημιουργεί πρόβλημα, μόλυνση του περιβάλλοντος με επιπτώσεις στην υγεία.
Οι κάτοικοι της πόλης χρόνια ζητούν τη μεταφορά του εργοστασίου και την κατασκευή καινούργιου εργοστασίου σε άλλη περιοχή. Χρόνια οι κυβερνήσεις το αναβάλλουν και βρίσκουν διάφορα προσχήματα, για να μην πραγματοποιήσουν την  υπόσχεση που έχουν δώσει για τη μεταφορά του εργοστασίου.
      Και ρωτάω: Μέσα στην πλήρη αποδυνάμωση ή απαξίωση της ΔΕΗ, μέσα στην απελευθέρωση της αγοράς θα υλοποιηθεί αυτή η υπόσχεση ή θα παραμείνει υπόσχεση με τα προβλήματα που δημιουργούνται;
      Υπάρχει, όμως, και ένα άλλο πρόβλημα, που συνδέεται με αυτό και έχει σχέση με τις ανάγκες που υπάρχουν για ηλεκτρική ενέργεια στο νησί. Κινδυνεύουν μεγάλες περιοχές του νησιού να μείνουν χωρίς ρεύμα. Υπάρχει η υπόσχεση ότι θα έρθουν μηχανές στο νησί. Ακόμα περιμένουμε να έρθουν αυτές οι μηχανές. Τι θα γίνει μέσα στα καινούργια πλαίσια λειτουργίας της ΔΕΗ; Θα υλοποιηθούν αυτά τα πράγματα ή θα έχουμε και παραπέρα αδιαφορία στην αντιμετώπισή τους;
      Με βάση αυτά και έχοντας τη θέση ότι η ενέργεια είναι αγαθό και σε καμία περίπτωση δεν μπορεί να μετατραπεί σε εμπόρευμα για να κερδοσκοπήσει το ιδιωτικό κεφάλαιο, εμείς καταψηφίζουμε το συγκεκριμένο κεφάλαιο και τα άρθρα που περιλαμβάνει.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για αυτό το κεφάλαιο που αφορά τις ρυθμίσεις για την αγορά της ενέργειας υπήρξαν αρκετές παλινωδίες της Κυβέρνησης. Δεν διαφεύγει βέβαια σε όλους μας ότι είναι ένα ιδιαίτερα κρίσιμο θέμα. 
      Όπως είχα πει και στην πρωτολογία μου, ο ν.2773 είχε πολλά προβλήματα και είχαν φανεί τα αδιέξοδα που θα δημιουργούσε. Παρ’ όλα αυτά και οι συμπληρώσεις που γίνονται στο κεφάλαιο Γ΄ γι’ αυτόν το νόμο, επιτείνουν περισσότερο την κατάσταση. Ενδεχόμενα πολλές από τις τροποποιήσεις που ακολούθησαν να βελτίωσαν κάπως το κλίμα, γιατί και κινητοποιήσεις υπήρξαν και ο διάλογος με τους φορείς ήταν εποικοδομητικός, μιας και μας έδωσε πάρα πολλά στοιχεία. Για μια χώρα όπως είναι η Ελλάδα δεν είναι τόσο εύκολο από τη μια στιγμή στην άλλη να είναι μόνο κυρίαρχο στοιχείο ο ανταγωνισμός και η απελευθέρωση για την απελευθέρωση και όχι -όπως πρέπει να είναι κυρίαρχο στοιχείο- η ασφάλεια του συστήματος και η κανονικότητα των τιμών.
      Έτσι, παραμένουν πάλι, παρά τις τροποποιήσεις, ουσιαστικά ζητήματα στο άρθρο 23 και 24, τα οποία θα τα αναφέρω κατά παραγράφους. Αυτά τα ζητήματα, εφόσον παραμένουν, εμάς μας οδηγούν στο να καταψηφίσουμε αυτό το νομοσχέδιο.
      Θα αρχίσω, λοιπόν, με το θέμα του καθορισμού της ισχύος. Πραγματικά υπάρχει μια βελτίωση. Ο διαχειριστής που συνάπτει τις συμβάσεις ισχύος θα στηρίζεται σε ειδική μελέτη. Συμπληρώθηκε ότι αυτή η μελέτη θα βασίζεται στο μακροχρόνιο ενεργειακό σχεδιασμό. 
      Όμως, αυτός ο μακροχρόνιος ενεργειακός σχεδιασμός, παρ’ όλο που προβλέπεται από παντού, παρ’ όλο που όλες οι πτέρυγες της Βουλής λέμε ότι χρειάζεται και μόνο η ΡΑΕ φαίνεται να τον απαξιώνει κατά κάποιον τρόπο, να μην τον θεωρεί, ως είναι, σημαντικό εργαλείο, δεν έχει γίνει ακόμα. 
      Αυτός ο νόμος θα προχωρήσει, θα εφαρμοστεί.
      Εμείς επιμένουμε ότι δεν πρέπει να βρεθούμε πάλι μπροστά σε μία νέα ρύθμιση σύμβασης ισχύος την οποία να μην μπορούμε να αιτιολογήσουμε, όπως δεν μπορούμε να αιτιολογήσουμε σήμερα γιατί χρειαζόμαστε 900 μεγαβάτ, γιατί μετά από κάποιες συζητήσεις στην επιτροπή προστέθηκαν τα 400 μεγαβάτ και ούτω καθ’ εξής. Δεν υπάρχει αιτιολογία, ακριβώς γιατί δεν στηρίζεται η όλη διαδικασία σε αυτόν τον ενεργειακό προγραμματισμό.
      Θα πρέπει λοιπόν να δεσμευτείτε, κύριε Υπουργέ, ότι αυτός ο ενεργειακός μακροχρόνιος προγραμματισμός θα γίνει περίπου στη διάρκεια που θα βγουν οι αποφάσεις, άρα θα συμπέσει με την έναρξη λειτουργίας αυτού του νόμου για να μπορεί να υπάρχει, όπως είπαμε, αντικείμενο. Από την άλλη πλευρά –νομίζω ότι υπάρχει αυτή η διατύπωση από τους τεχνικούς της ΔΕΗ- θα πρέπει στους ορισμούς του ν. 2773 στο άρθρο 3, το οποίο αναφέρεται στο μακροχρόνιο ενεργειακό σχεδιασμό, να συμπεριλάβετε έναν πλήρη ορισμό του μακροχρόνιου ενεργειακού σχεδιασμού, με την έννοια ότι περιλαμβάνει εκτός των άλλων, τον προγραμματισμό των επενδυτικών αναγκών όσον αφορά το δυναμικό παραγωγής, μεταφοράς και διανομής, προκειμένου να καλυφθεί η ζήτηση στο δίκτυο και να εξασφαλιστεί ο εφοδιασμός των πολιτών.
      Όταν λοιπόν κάθε φορά στα κείμενά μας τον ακουμπάμε λίγο, αλλά είναι βασική προϋπόθεση για το σύστημά μας ο ενεργειακός σχεδιασμός, θα έπρεπε με αυτό το νομοσχέδιο να τελειώνουμε μια και καλή και όχι να αφήνουμε και τον πλήρη ορισμό πάρα πίσω.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία συνάδελφε, μου επιτρέπετε μία διακοπή;
      ΠΡΟΕΔΡΕΥΩΝ (Κωνσταντίνος Γείτονας): Επιτρέπετε τη διακοπή;
      ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Ναι, την επιτρέπω.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ο 2773 είναι νόμος, τον οποίον έχετε αποδεχθεί. Ο νόμος αυτός έχει σαφή ορισμό μακροχρόνιου ενεργειακού σχεδιασμού. Δεν μας αρκεί αυτό; Θέλουμε να το αλλάξουμε;
      ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Όχι, μια προσθήκη θέλουμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επομένως δεν χρειάζεται να το αλλάξουμε. Είναι σαφές.
      ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Εγώ σας είπα ότι στο άρθρο 3 του ν. 2773 χρειάζεται ακόμα μία προσθήκη.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Άλλο αυτό. Πάντως, ξεκαθαρίζεται πλήρως το πλαίσιο τι είναι μακροχρόνιος ενεργειακός σχεδιασμός. Όπως σας είπα, ισχύει αυτό που είπαμε την άλλη φορά, ότι στο τέλος του Ιουλίου καταθέτουμε σχολιασμένη πρόταση του μακροχρόνιου ενεργειακού σχεδιασμού.
      ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Εγώ θέλω μία δέσμευση ακόμα, κύριε Υπουργέ. Θέλω να πω ότι το πρόβλημα είναι σοβαρό και επομένως θα πρέπει να τα ξεκαθαρίζουμε και από άποψη ορισμών και από άποψη ουσίας, ότι δηλαδή αυτός ο σχεδιασμός πρέπει να κατατεθεί.
      Υπάρχει πρόβλημα σε σχέση με τις διαδικασίες που θα ακολουθήσουν σε εφαρμογή αυτού του νόμου στο ότι δεν υπάρχει ακόμη το κατάλληλο πλαίσιο, οι κανονισμοί, οι κώδικες. Είπατε και προσθέσατε ότι θα ισχύουν οι υπάρχοντες σε αυτήν τη μεταβατική περίοδο κλπ. Δεν γίνεται. Δεν μπορεί να λειτουργήσει το σύστημα των διαγωνισμών αλλά και το σύστημα του ΔΕΣΜΗΕ, της αγοράς της ηλεκτρικής ενέργειας, αν δεν υπάρξουν οι νέοι κανονισμοί. Και αυτό θα σας το αποδείξω παρακάτω για τις υπόλοιπες ενέργειες και για τους διαγωνισμούς και για το σύστημα της αγοράς της ενέργειας.
      Τι κάνουμε στην παράγραφο 11; Στην αρχή αποκλείσαμε για μία δεκαετία τη ΔΕΗ. Μετά τον περιορίσαμε μέχρι το 2007. Από εκεί και πέρα θεσμοθετήθηκε το όριο του 50 % και απαλείφθηκε και αυτό. Εν πάση περιπτώσει, η ΔΕΗ μέχρι το 2007 θα εξακολουθεί να αποκλείεται από τους διαγωνισμούς και στη μία μονάδα θα μπορεί να είναι ως μέλος κονσόρτσιουμ με συμμετοχή κατά 50%. Παράλληλα, θα έχει 1600 μεγαβάτ στην ψυχρή εφεδρεία. Ο όρος «ψυχρή εφεδρεία» δεν είναι συμβατός με το ότι παρακάτω λέτε ότι αυτές οι μονάδες θα μπορούν να βοηθήσουν, να μπουν και στο δίκτυο παροχής επικουρικών υπηρεσιών και εφεδρείας. Το «ψυχρή» σημαίνει ότι τις βγάζουμε στην άκρη. Νομίζω ότι θα μπορούσατε να παραλείψετε τον όρο «ψυχρή».
      Εν πάση περιπτώσει, εμείς δεν συμφωνούμε -όπως σας είπα και στην πρωτολογία μου- με οποιονδήποτε αποκλεισμό, ο οποίος μάλιστα γίνεται θεσμοθετημένα. Η ΔΕΗ έχει άλλα προβλήματα. Τα έχουμε πει πολλές φορές. Χρειάζεται εξυγίανση. Χρειάζεται να γίνει μία ανεξάρτητη επιχείρηση και να μην είναι με την έννοια της συνεχούς κρατικής παρέμβασης και των διορισμών, για να μπορέσει να παίξει το ρόλο της.
Είναι ισχυρή. Μπορεί να γίνει ισχυρότερη, αλλά δεν χρειάζεται και από την άλλη θεσμοθετημένα πλέον να βγαίνει από το παιγνίδι του ανταγωνισμού. 
      Αυτός ο ανταγωνισμός δεν είναι υγιής και δεν είναι μόνο εις βάρος της ΔΕΗ. Μπορεί να δημιουργηθούν συνθήκες που να είναι σε βάρος του όλου συστήματος και στη διαμόρφωση των τιμών. 
      Στη συνέχεια έτσι όπως έχουμε το σύστημα με τα 1.300 MW και αν μείνουμε στο σενάριο που κυκλοφορούσε μέχρι τώρα και στον Τύπο, ότι τέσσερις εταιρείες μεταξύ των οποίων και τα «ΕΛΠΕ» με την καινούργια τους τώρα σύνθεση –όπου έχουν πάρει άδεια παραγωγής- παραμείνουν στο διαγωνισμό και αν ό μη γένοιτο αυτός ο διαγωνισμός γίνει συγχρόνως για όλες τις μονάδες, τότε δεν θα έχουμε κανένα ανταγωνισμό. Θα έχουμε τέσσερις εταιρείες για τέσσερις μονάδες και το παιγνίδι θα είναι από τώρα στημένο. Επομένως δεν μιλάμε για διαγωνισμό.
      Από την άλλη εμείς ανησυχούμε γιατί στις οδηγίες της ΡΑΕ προς το σύμβουλο για τη σύνταξη των κωδίκων και κανονισμών αναφέρεται συγκεκριμένα ότι ο διαγωνισμός θα γίνει σύμφωνα με τις υπάρχουσες άδειες για νέες μονάδες για τις οποίες οι εμπορικές αποφάσεις δεν έχουν ακόμη ληφθεί. Αυτό εμάς μας κάνει να ανησυχούμε και πάλι ότι θα πάμε σε ένα σύστημα στο οποίο δεν θα υπάρχει κανένας ανταγωνισμός. 
      Τελικά τι θα διαμορφωθεί μέχρι το 2007; Θα έχουμε τη ΔΕΗ με όλα της τα προβλήματα, με το Λαύριο, δύο-τρεις ιδιωτικές εταιρείες και έτσι κάπως θα κλείσει το σύστημα. Εσείς έτσι εννοείτε την απελευθέρωση της αγοράς;
      Ο Συνασπισμός δεν είναι υπέρ της πλήρους απελευθέρωσης της αγοράς. Από την άλλη όμως, αν δημιουργήσετε μία απελευθερωμένη αγορά, τουλάχιστον να είναι σε μία υγιή βάση ώστε να αξιοποιηθούν κάποια από τα συγκριτικά πλεονεκτήματα, η μείωση των τιμών, ο υγιής ανταγωνισμός κλπ. Αλλά αυτά τα συγκριτικά πλεονεκτήματα της απελευθέρωσης της αγοράς δεν φάνηκαν τελικά ούτε και στις άλλες χώρες ούτε και έχει καταγραφεί αντίστοιχη εμπειρία. Εδώ φοβάμαι μήπως τα πράγματα καταλήξουν να γίνουν δυσμενέστερα.
      Όσον αφορά τη μόνιμη σύγκρουση που υπάρχει μεταξύ ΡΑΕ και ΔΕΗ, που έχει σχέση με το λογιστικό διαχωρισμό, που και αυτό επηρεάζει και την παράγραφο 15 του άρθρου 23, να πω τα εξής. Ο διαχωρισμός αυτός θα λέγαμε ότι σε μία υγιή αγορά θα πρέπει να υπάρχει. Από την άλλη ξέρουμε καλά ότι το σύστημά μας είναι απομονωμένο, ότι υπάρχουν ορεινές περιοχές και τα νησιά που έχουν τριπλάσιο κόστος παραγωγής και γι’ αυτό υπάρχουν τα ενιαία τιμολόγια, τα οποία είναι ένας ουσιαστικός παράγοντας κοινωνικής συνοχής. Επομένως εδώ δεν είναι ευθύνη ούτε της ΡΑΕ –που βέβαια τη ΡΑΕ διορίζει η Κυβέρνηση, δεν είναι ανεξάρτητη αρχή- ούτε και της ΔΕΗ, είναι ευθύνη της Κυβέρνησης να ξεκαθαρίσει την κατάσταση.
      Θέλει να έχει ένα καθαρό παιγνίδι στον ανταγωνισμό με το λογιστικό διαχωρισμό; Να το κάνει με ευθύνη της. Από την άλλη, όμως, να μας απαντήσει στα ερωτήματα τι θα κάνει με τα ενιαία τιμολόγια και πώς αυτήν την περίοδο –που θα είναι μακρά για τη χώρα μας- θα εξασφαλίσει το στοιχείο της κοινωνικής συνοχής.
      Αυτά είναι κρίσιμα ερωτήματα στα οποία πρέπει να απαντούμε και όχι απλά να πηγαίνουμε σε κάποιες τροποποιήσεις ή σε κάποιες λεκτικές βελτιώσεις του νομοσχεδίου.
      Όσον αφορά τα θέματα λειτουργίας του χρηματιστηρίου της ενέργειας, έχετε προσθέσει την έννοια του μεταβλητού κόστους.
Μέχρι τώρα υπήρχε το κόστος των εγκαταστάσεων. Όμως, χωρίς τις κανονιστικές διατάξεις, χωρίς να υπάρχει αυτό το ολοκληρωμένο πλαίσιο, δεν μπορεί αυτό το μεταβλητό κόστος να παραμένει έτσι. Ποιο θα είναι το πλαφόν του; Πώς θα διασφαλίσουμε να μην έχουμε υπερβολικές προσφορές σε αυτό το χρηματιστήριο της ενέργειας; Μήπως είμαστε μία χώρα που έχουμε τακτοποιήσει όλο το πλαίσιο της και δεν θα υπάρξουν  τέτοια φαινόμενα; Εσείς πώς μπορείτε να το διασφαλίσετε; Άρα θα πρέπει εδώ να ορίσετε και ένα πλαφόν στο μεταβλητό κόστος, μέχρι πού μπορεί να φθάσει. Μπορεί να μην υπερβεί το συνολικό κόστος παραγωγής των εγκαταστάσεων; Κάπου πρέπει να οριστεί αυτό το πλαφόν. Σε όλα τα συστήματα ορίζεται και το κατώτερο και το ανώτατο όριο, για να προστατευθεί το σύστημα και στο τέλος και ο καταναλωτής.
     Έρχομαι στις ρυθμίσεις για το φυσικό αέριο. Το φυσικό αέριο καλύπτει περίπου το 15% της παραγωγής της ηλεκτρικής ενέργειας. Έχουμε όλοι την αισιοδοξία ότι θα καλύψει το 30% μέχρι το 2010. Είναι υπερβολικά αυτά. Δεν είναι δυνατόν το φυσικό αέριο, κατά 60% να καλύπτει την ηλεκτροπαραγωγή. Στις χώρες της Ευρωπαϊκής Ένωσης το φυσικό αέριο καλύπτει το 60% της οικιακής χρήσης. Εμείς που έχουμε τις μεγαλύτερες αδυναμίες για να εξασφαλίσουμε το φυσικό αέριο -έχουμε μόνο έναν αγωγό και υψηλό κόστος- νομίζουμε ότι θα φθάσουμε να κάνουμε χρήση του φυσικού αερίου στο μεγαλύτερο ποσοστό του για την ηλεκτροπαραγωγή. Όμως στην Ελλάδα υπάρχει ένας αγωγός και ένα μονοπώλιο, που διασχίζει και τροφοδοτεί την Ουκρανία, τη Ρουμανία και καταλήγει στην Ελλάδα. Ο δεύτερος αγωγός –και καλά έκανε που εγκαινιάστηκε και προγραμματίζεται κ.λπ.- έχει ακόμα μακρύ χρόνο υλοποίησης.
     ΒΑΣΙΛΗΣ ΚΕΔΙΚΟΓΛΟΥ: Δεν εγκαινιάστηκε. Πάρτε το πίσω.
     ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Εγκαινιάστηκε τρόπον τινά, εξαγγέλθηκε. Ήμουν σε αυτήν την εξαγγελία και άκουσα πολλές επιφυλάξεις για το πότε θα ολοκληρωθεί αυτός ο αγωγός. Επομένως θα παραμένει και ακριβό να είναι το φυσικό αέριο και μη ασφαλής η τροφοδοσία του. Υπάρχει αστάθεια στην τροφοδοσία του συστήματος, πρέπει να το παραδεχθούμε. Και θα πρέπει, επομένως, σε αυτήν τη κατάσταση να αποφασίσουμε. Δεν ξέρω πόσο σωστή είναι σε αυτήν την κατεύθυνση η τροπολογία που έχει κατατεθεί. Υπάρχει ιδιαίτερη ανάγκη για τη χώρα μας να υπάρξει χρήση του φυσικού αερίου για οικιακή χρήση και να μη θεωρηθεί το κατ’ εξοχήν προϊόν που θα μπορέσει να μας εξασφαλίσει 30% ηλεκτρική ενέργεια. Νομίζω ότι και στις άλλες χώρες, παραπάνω από 15% από τις διάφορες πηγές –και δεν μιλώ για το λιγνίτη που είναι εθνικό προϊόν- όταν υπάρχει αστάθεια και αβεβαιότητα στην τροφοδοσία, δεν μπορεί να καλύπτεται. Από κει και πέρα, τα πράγματα δεν μπορεί να τα ελέγξει κανείς.
     Μιλάτε για ένα φορέα διαχείρισης του Εθνικού Συστήματος Μεταφοράς Φυσικού Αερίου. Δεν αναφέρετε όμως ποιος θα είναι αυτός ο φορέας. Είπατε κάποια στιγμή ότι είναι η ΔΕΠΑ. Δεν το καταλαβαίνω αυτό. Το συζητάμε κιόλας αν πρέπει αυτός ο φορέας να είναι η ΔΕΠΑ, και για πόσο διάστημα και αν θα αλλάξει το σύστημα κλπ. Όταν βάζετε όλους τους κανόνες του παιχνιδιού και της διαχείρισης του συστήματος, θα πρέπει ακριβώς να μας το εξηγήσετε.  Έχετε επιλέξει; Τον ταυτίζετε με τη ΔΕΠΑ; Θα πρέπει να υπάρχει στο νομοσχέδιο και να τεκμηριώνεται.
     Ευχαριστώ, κύριε Πρόεδρε, για την ανοχή σας.
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα τοποθετηθείτε τώρα ή θα προηγηθούν οι εγγεγραμμένοι συνάδελφοι;
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πόσοι είναι ακόμη;
     ΠΡΟΕΔΡΕΥΩΝ (Κωνσταντίνος Γείτονας): Είναι εγγεγραμμένοι έξι.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ως και ο Κανονισμός ορίζει, θα ακούσω τους συναδέλφους και θα μιλήσω μετά.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, επί της αρχής εξέφρασα την απόλυτη αντίθεσή μου στα άρθρα αυτής της ενότητας. Θα επαναλάβω μερικά από αυτά που είπα.
      Ειπώθηκε ότι η ΔΕΗ, παρά τους ευρωπαϊκούς κανονισμούς, δεν έχει προχωρήσει στο λογιστικό διαχωρισμό. Θα μπορούσαν να πουν μερικοί τι σημασία έχει αυτό; Έχει μεγάλη σημασία δεδομένου ότι σε αυτήν την πολύπλοκη αγορά προκειμένου να μπορεί να παρέμβει η ρυθμιστική αρχή είναι απαραίτητο να υπάρχουν ακριβή στοιχεία που να της επιτρέπουν να διαμορφώσει γνώμη. Η ΔΕΗ παρά το γεγονός ότι αυτό της επιβάλλει η νομοθεσία και οι οδηγίες της Ευρωπαϊκής Ένωσης αρνείται να κάνει αυτόν το διαχωρισμό.
      Όσο δεν υπάρχει αυτή η βασική προϋπόθεση η γνώμη μου είναι ότι η Ρυθμιστική Αρχή δεν μπορεί να λάβει τις σωστές αποφάσεις. Παρόμοια φαινόμενα είχαμε στο παρελθόν και στον ΟΤΕ διότι και εκεί υπήρχε η μεγάλη δυσκολία να γνωρίζει η ρυθμιστική αρχή τι ακριβώς συμβαίνει. Για όσο διάστημα η Ρυθμιστική Αρχή δεν γνωρίζει, η γνώμη μου είναι, ότι δεν πρέπει να επιτραπεί στη ΔΕΗ να προχωρήσει σε καμία αύξηση των τιμολογίων της. Δεν πρέπει να αφεθεί η ΔΕΗ να επιβαρύνει το κοινωνικό σύνολο εάν δεν γνωρίζουμε την αλήθεια.
      Δεύτερον, δεν πρέπει να επιτραπεί στη ΔΕΗ να συμμετάσχει σε οποιαδήποτε διαδικασία απελευθέρωσης. Δηλαδή, σ’ αυτές τις πρόσθετες δυνατότητες που δίνονται στη ΔΕΗ με τα 1600 MW κ.ο.κ. δεν πρέπει να της επιτραπεί η συμμετοχή. Πρέπει επίσης να μην υπάρξει νεότερη μετοχοποίηση της ΔΕΗ πριν ξεκαθαρισθεί αυτό το θέμα, διότι υπάρχει ο κίνδυνος να εξαπατηθούν οι επενδυτές.
      Δεν θα άφηνα, λοιπόν, τη ΔΕΗ να κάνει τίποτε από όλα αυτά, αν προηγουμένως δεν έχει ξεκαθαρισθεί πλήρως το ζήτημα του λογιστικού διαχωρισμού.
      Εγώ έφθασα να πω ότι ίσως θα ήταν πολύ καλύτερο αντί να υπάρξει λογιστικός διαχωρισμός να υπάρξει πραγματικός διαχωρισμός της ΔΕΗ κατά δραστηριότητα. Δηλαδή να υπάρξουν περισσότερες, της μιας, επιχειρήσεις ανάλογα με τη δραστηριότητα, οπότε εκ των πραγμάτων θα υπήρχε διαφάνεια. 
      Προηγουμένως η κυρία Ξηροτύρη προέβαλε ένα επιχείρημα ότι τάχα η διαφάνεια θα απεκάλυπτε το πρόβλημα που υπάρχει στα μη συνδεδεμένα νησιά π.χ. στην Κρήτη, όπου το κόστος παραγωγής ηλεκτρικής ενέργειας από τη ΔΕΗ είναι πολύ υψηλότερο από την τιμή διάθεσης. Το ένα δεν έχει καμία σχέση με το άλλο. Κανείς δεν αμφισβητεί την ανάγκη να υπάρχει ενιαίο εθνικό τιμολόγιο. Αυτό που πρέπει να ξέρουμε είναι ποια είναι η πραγματικότητα. Αν η ΔΕΗ έχει κόστος ας πούμε 15 λεπτά την κιλοβατώρα και τη διαθέτει αντί 5 λεπτών πρέπει να το ξέρουμε. Και θα πρέπει επίσης να ξέρουμε, στην Κρήτη για παράδειγμα, κατά πόσο μια νέα ιδιωτική μονάδα θα μπορούσε να έχει κόστος 10 λεπτών αντί των 15 λεπτών της ΔΕΗ. Σε κάθε περίπτωση θα έπρεπε να βρεθεί ο μηχανισμός επιδότησης για την κάλυψη της διαφοράς. Αλλά μη μου πείτε ότι δεν είναι εξαιρετικά σημαντικό να ξέρουμε ότι της ΔΕΗ κοστίζει 15 λεπτά και της άλλης κοστίζει 10. Αυτά τα 5 λεπτά, είναι ένα εθνικό κόστος που πληρώνουμε όλοι μαζί. Και αυτά υποκρύπτει η ΔΕΗ μη θέλοντας να διαχωρίσει λογιστικά τις εργασίες της. Διότι οι βρωμιές μέσα στη ΔΕΗ είναι ατέλειωτες και δεν θα μπορέσουμε ποτέ να τις μάθουμε αν δεν υπάρξει ο διαχωρισμός.
      Αυτή είναι η πρώτη μου παρατήρηση γενικώς. Βρίσκω επίσης ανεπαρκές ως σύστημα το γεγονός ότι σήμερα με το νομοσχέδιο αγοράζεται μόνο ισχύς εφεδρείας. Η γνώμη μου είναι ότι πρέπει ευθέως να αγοραστεί ενέργεια, να γίνει διαγωνισμός για την αγορά ενεργείας. Διότι η πρόβλεψή μου, όπως είπα και προχθές, είναι ότι πρώτα θα γίνουν διαγωνισμοί για την αγορά ισχύος όπως λέει το νομοσχέδιο και στη συνέχεια οι ημέτεροι που θα πάρουν τους διαγωνισμούς θα μετατρέψουν τις συμβάσεις τους σε συνεργασία με την Κυβέρνηση προκειμένου αυτές οι συμβάσεις να γίνουν συμβάσεις αγοράς ενέργειας. Έτσι γίνεται με όλους τους μεγαλοεργολάβους που παίρνουν τις δουλειές με κάποιες προϋποθέσεις, μεγάλες εκπτώσεις για παράδειγμα και στη συνέχεια έχουν τον τρόπο να τις καλύπτουν. 
      Πρόσεξα προχθές ότι ο κύριος Υπουργός στεναχωρέθηκε που κατηγόρησα τον κ. Σημίτη ως υπεύθυνο για την κατάντια στην οποία έχει περιπέσει η ενεργειακή αγορά στην Ελλάδα. Και ο κύριος Υπουργός με μεγάλη άνεση, με αυτήν που τον διακρίνει –πάντα θαυμάζω, κύριε Πρόεδρε, πόσο διευκολύνεται κανείς και πόσο άνετος γίνεται όταν δεν γνωρίζει ακριβώς την ουσία- επιχείρησε να τον καλύψει, λέγοντας ότι ο διαγωνισμός που επρόκειτο να γίνει στη Θίσβη ήταν απαράδεκτος. 
      Για την ιστορία θα καταθέσω στα Πρακτικά το παράρτημα του ν. 2165/93 που προβλέπει ακριβώς τους γενικούς όρους διενέργειας διαγωνισμών για την ίδρυση κατασκευή και λειτουργία τέτοιων σταθμών. Ίσως να το διαβάσει ο κ. Τσοχατζόπουλος για να καταλάβει τι θα πει διαφανής διαδικασία σε σύγκριση με το απολύτως σκοτεινό σύστημα που προβλέπει το σημερινό νομοσχέδιο.
      Πρόσεξα επίσης ότι ο κύριος Υπουργός δεν παρετήρησε που είπα ότι ο κ. Σημίτης με αυτά τα οποία έκανε δηλαδή την κατάργηση του διαγωνισμού, την επαναφορά του μονοπωλίου της ΔΕΗ και τις χαριστικές συμβάσεις που έδωσε για τη  Φλώρινα, τους αγωγούς και τους υδροηλεκτρικούς σταθμούς εξασφάλισε τη νίκη του στο ΠΑΣΟΚ σε βάρος του κ. Τσοχατζόπουλου.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Αυτήν την παρατήρηση, κύριε Υπουργέ, δεν την προσέξατε ίσως και τώρα σας ξέφυγε. Χάσατε τότε το παιχνίδι της αρχηγίας από τη ΔΕΗ, κατά τη γνώμη μου.
      Άλλη μια παρατήρηση για το άρθρο 25 που προβλέπει για τις νέες συλλογικές συμβάσεις των εργαζομένων στις νεοσυσταθησόμενες ιδιωτικές επιχειρήσεις.
      Αυτή η διάταξη, κύριε Πρόεδρε, ενημερώνει τους εργαζόμενους ότι αν δεν κάνουν συλλογική σύμβαση με την εργοδοσία τους, θα εφαρμοστούν και σε αυτούς οι συλλογικές συμβάσεις της ΔΕΗ. 
      Η πραγματικότητα, κύριε Πρόεδρε -και παραπέμπω σε μία έκθεση του Διοικητή της Τράπεζας της Ελλάδος που έγινε πριν από δύο-τρία χρόνια, δεν θυμάμαι ακριβώς- είναι ότι η μέση μισθοδοσία στη ΔΕΗ είναι περίπου τριπλάσια από ό,τι είναι στον ιδιωτικό τομέα. Αυτή η διάταξη, λοιπόν, που φέρνει ο κύριος Υπουργός λέει στους εργαζόμενους των ιδιωτικών επιχειρήσεων να μη συμφωνήσουν ποτέ, διότι αν δεν συμφωνήσουν, θα τους δώσει αυτά που ισχύουν στη ΔΕΗ. 
      Αυτό γίνεται, γιατί όπως είπα και την άλλη φορά, αντί ο κύριος Υπουργός να ενεργεί για το γενικό συμφέρον, ενεργεί για το συμφέρον της ΓΕΝΟΠ-ΔΕΗ, προκειμένου να μην υπάρξει ανταγωνισμός, αλλά ούτε και απελευθέρωση της αγοράς. Αυτός είναι και ένας πρόσθετος λόγος για τον οποίο καταψηφίζω όλο το νομοσχέδιο και βεβαίως όλα τα άρθρα αυτού του κεφαλαίου. 
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, αν μου επιτρέπετε, θα ήθελα να κάνω μία παρατήρηση. 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αγαπητέ κύριε Μάνο, είναι γνωστό ότι δεν συμπαθείτε τη ΔΕΗ. Εξάλλου, εσείς ως Υπουργός, επιχειρήσατε τότε να την ξεπουλήσετε.
      Όμως, δεν είναι αληθινό αυτό που λέτε ότι η ΔΕΗ αντιτίθεται στη διαμόρφωση του λογιστικού διαχωρισμού, ο οποίος, όπως άλλωστε ξέρετε πολύ καλά –και θα έπρεπε να είστε ενημερωμένος- ελέγχεται από τη ΡΑΕ διότι η ΔΕΗ κατέθεσε για πρώτη φορά τα στοιχεία του λογιστικού διαχωρισμού, η ΡΑΕ δεν τα έκρινε ικανοποιητικά και ζήτησε επιπρόσθετα στοιχεία. Η ΔΕΗ έστειλε τα νέα στοιχεία και τώρα βρισκόμαστε στη φάση του οριστικού ξεκαθαρίσματος του λογιστικού διαχωρισμού της ΔΕΗ για να μπορούμε πραγματικά –και εδώ συμφωνώ, αν θέλετε, με κάτι το οποίο είπατε, δεδομένου μας ενδιαφέρει και εμάς πάρα πολύ, αλλά δεν ξέρω αν ενδιαφέρει εσάς και θα σας πω εν συνεχεία γιατί- να ξέρουμε το πραγματικό κόστος παραγωγής της ηλεκτρικής ενέργειας από οποιαδήποτε πηγή είτε προέρχεται από το λιγνίτη είτε από ανανεώσιμες πηγές ενέργειας είτε από τη βιομηχανία είτε από οπουδήποτε αλλού. Εξάλλου, όπως ξέρετε, αποτελεί βασική προϋπόθεση και της ευρωπαϊκής νομοθεσίας.
      Η δε νέα οδηγία 54/2003, την οποία έχω ήδη υπογράψει στο πλαίσιο της Προεδρίας της Ευρωπαϊκής Ένωσης, έχει ήδη εκδοθεί και το Σεπτέμβριο, όπως έχω κάνει σαφές, με βάση αυτήν τη νέα οδηγία θα συζητήσουμε το πώς θα γίνει η πλήρης απελευθέρωση της αγοράς ενέργειας από το 2007 και μετά.
      Όμως, εκείνο που θέλω να τονίσω, κύριε Μάνο, είναι ότι εσάς δεν σας απασχολεί τόσο πολύ το πραγματικό κόστος της ενέργειας, ενώ εμάς μας ενδιαφέρει, διότι αυτό αφορά τον καταναλωτή, τον πολίτη. Δεν σας ενδιαφέρει, κύριε Μάνο, και επιτρέψτε μου να κάνω μία διόρθωση σ’ αυτά που είπατε, επανερχόμενος στην παρατήρηση και στα όσα είπα σχετικά με την επένδυση της θίσβης. Πράγματι, ορθώς ακυρώθηκε από τον κ. Σημίτη αυτή η επένδυση, διότι επρόκειτο για πρωτοφανές φαινόμενο μίας σύμβασης, η οποία εξασφάλιζε προνομιακό καθεστώς για τον ιδιώτη επενδυτή, ο οποίος, ανεξάρτητα από το οποιοδήποτε κόστος παραγωγής της μονάδας, είχε για είκοσι πέντε χρόνια πλήρως εξασφαλισμένη κατά 100% την απόσβεση της επένδυσής του. Άρα για ποιον ανταγωνισμό μας μιλάτε και για ποια τιμή ενδιαφέρεστε;
      ΣΤΕΦΑΝΟΣ ΜΑΝΟΣ: Όχι, μαθήματα!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε συνάδελφε, πρέπει να θυμόμαστε ότι όταν λέμε εδώ μέσα ορισμένα πράγματα πέρα από τους συναδέλφους μάς ακούνε και οι πολίτες και επομένως θα πρέπει να είμαστε σαφείς. Δεν σας ενδιέφερε ούτε το κόστος ούτε ο ανταγωνισμός. Το μόνο που σας ενδιέφερε ήταν να υπάρξουν επίλεκτοι επενδυτές, οι οποίοι θα εξασφάλιζαν την πώληση της ενέργειας που θα παρήγαγαν συνεχώς στη ΔΕΗ για είκοσι πέντε χρόνια, ανεξάρτητα από το κόστος, μέχρι να αποσβέσουν το κόστος το οποίο θα έχουν επενδύσει στην προσπάθειά τους.
      Να, λοιπόν, γιατί θεωρώ την κριτική στη ΔΕΗ, η οποία εστιάζεται στο ότι δεν έχει καταθέσει ούτε τα στοιχεία για να βγει ο λογιστικός διαχωρισμός, ως μία κριτική, η οποία δεν είναι πραγματική. Εσείς στοχεύετε αλλού. Απλά δεν σας «πάει» η ΔΕΗ. Εντάξει, δεν σας «πάει» η ΔΕΗ και δεν τη θέλετε. Εμείς, όμως, έχουμε άλλη άποψη.
      Εμείς θέλουμε τη ΔΕΗ, αλλά τη θέλουμε ως ένα ελεγχόμενο από το δημόσιο φορέα, ο οποίος μάλιστα μπορεί να είναι και ανταγωνιστικός. Μάλιστα, μην ξεχνάτε ότι η ΔΕΗ είναι μία από τις πέντε μεγαλύτερες ελληνικές επιχειρήσεις -μαζί με τον ΟΤΕ, τον ΟΠΑΠ, τα ΕΛΠΕ- μεταξύ των πρώτων πεντακοσίων ευρωπαϊκών επιχειρήσεων. Στην πέμπτη θέση ακολουθεί η μεγαλύτερη ιδιωτική επιχείρηση, η «3Ε» της» COCA COLA».
      Όλα αυτά τα λέω για να καταλάβετε ότι με την πολιτική μας διαμορφώνουμε ανταγωνιστικούς φορείς, όπως είναι μια δημόσια υπηρεσία κοινωνικού συμφέροντος, αλλά συγχρόνως ανταγωνιστική στην αγορά, δεδομένου ότι προωθούμε τη συνεργασία δημόσιου και ιδιωτικού τομέα. Αυτή είναι η διαφορά.
      Σε αντίθεση δηλαδή με αυτό που λέτε εσείς, εμείς προωθούμε τη συνεργασία. Και αυτή είναι η διαφωνία μας. Αλλά επ’ αυτού, κύριε Πρόεδρε, θα μιλήσω εν συνεχεία. Ήθελα απλά να κάνω αυτήν την παρέμβαση.
      Ευχαριστώ.
      ΣΤΕΦΑΝΟΣ ΜΑΝΟΣ: Κύριε Πρόεδρε, το λόγο επί προσωπικού θέματος που δημιουργήθηκε.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Μάνο.
      ΣΤΕΦΑΝΟΣ ΜΑΝΟΣ: Ο κύριος Υπουργός ισχυρίστηκε ανακριβώς ότι δεν νοιαζόμουν τάχα για την τιμή στην οποία θα αγοράζετο από το σύστημα, η ηλεκτρική ενέργεια. Για να προλάβω τις ανακρίβειες του κυρίου Υπουργού, κατέθεσα πριν από λίγο τους όρους κάτω από τους οποίους θα διενεργείτο ο διαγωνισμός. Ρητή προϋπόθεση ήταν πρώτον ότι στους όρους του διαγωνισμού θα υπήρχε ανώτατη τιμή, αυτή δε η τιμή θα ήταν κατώτερη από την τιμή διάθεσης της KWH του τιμολογίου Α 150 της ΔΕΗ, όπου όπως θα ξέρει ο κύριος Υπουργός, η τιμή αυτή σήμερα είναι η χαμηλότερη  στην οποία διαθέτει το ρεύμα η ΔΕΗ. Αυτή ήταν, λοιπόν, η πρόβλεψη του διαγωνισμού. Ρητή, μέσα στο διαγωνισμό. Τα μπερδεύει ο κύριος Υπουργός. Ο κύριος Υπουργός νομίζει ότι η μονάδα της Θίσβης ήταν αυτή που επρόκειτο να γίνει στο Λαύριο.
      Αυτή, κύριε Υπουργέ, που επρόκειτο να γίνει στο Λαύριο, εγώ ως Υπουργός την κατήργησα. Διότι τον έκανε το διαγωνισμό η ΔΕΗ και επειδή τον έκανε η ΔΕΗ, ήταν από συστάσεως όλο το σύστημα διαβλητό. Σταμάτησα το διαγωνισμό αυτό και έκανε διαγωνισμό το Υπουργείο Εθνικής Οικονομίας με όρους προδιαγεγραμμένους στο νόμο, ενώ τώρα, δυστυχώς, συμβαίνει οι όροι να μην είναι στο νόμο. Θα τους δούμε εκ των υστέρων. Καλό θα είναι, κύριε Υπουργέ, να μάθετε το αντικείμενο, το οποίο χειρίζεσθε. Δεν θα είναι βλαπτικό ούτε για σας ούτε για το Κοινοβούλιο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με συγχωρείτε, πρέπει να κυριολεκτείτε, σε αυτά που αναφέρεστε, διότι αναφέρονται μόνο στο σταθερό κόστος και όχι στο μεταβλητό. Επομένως, κύριε Μάνο, μην κοροϊδευόμαστε εδώ μέσα. Το άλλο κόστος προβλεπόταν να καλυφθεί σε είκοσι πέντε χρόνια συνολικά ως επένδυση.
      ΣΤΕΦΑΝΟΣ ΜΑΝΟΣ: Διαβάστε τους όρους. Είναι στο νόμο που κατέθεσα. Κάντε μια σύντομη ανάγνωση. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Θα ήθελα, παρεμβαίνοντας στη συζήτηση που έχουν ανέβει λίγο οι τόνοι, να υπενθυμίσω στον κ. Μάνο ότι έχει γίνει ο πρώτος λογιστικός διαχωρισμός της ΔΕΗ και αφορά τη ΔΕΗ και την ασφάλιση των εργαζομένων της που μέχρι πρότινος την είχαν και σαν Ταμείο Κοινωνικής Ασφάλισης. Αυτός ο λογιστικός διαχωρισμός έγινε με το ν. 2773.
      Θα ήθελα εδώ να υπενθυμίσω ότι τότε όταν ο κ. Μάνος ως Υπουργός Εθνικής Οικονομίας, ήθελε να προωθήσει τα Β.Ο.Ο. στην παραγωγή της ηλεκτρικής ενέργειας είχε παραμελήσει τελείως το ασφαλιστικό καθεστώς των εργαζομένων της ΔΕΗ. Βέβαια είχε βρει μια ιδιότυπη λύση.
      ΣΤΕΦΑΝΟΣ ΜΑΝΟΣ: Μα, κύριε Πιπεργιά, ο ελληνικός λαός δεν χρωστάει τίποτε για το ασφαλιστικό της ΔΕΗ.
      ΔΗΜΗΤΡΙΟΣ ΠΙΠΕΡΓΙΑΣ: Σας παρακαλώ, κύριε Μάνο. Εγώ σας άκουσα, να με ακούσετε και εσείς.
      Είχε δώσει λύση με το ν. 2084. Ο ν. 2084 έλεγε ότι το έλλειμμα στο ασφαλιστικό καθεστώς της ΔΕΗ θα καλύπτεται από το δημόσιο μόνο με 35 δισεκατομμύρια δραχμές και τέρμα. Αυτό ήταν. Εάν βέβαια προχωρούσε το άνοιγμα της αγοράς με αυτόν τον ιδιότυπο διαχωρισμό, τότε ήταν σίγουρο ότι οι συνταξιούχοι της ΔΕΗ σήμερα δεν θα έπαιρναν σύνταξη. Τότε υπήρχε κόντρα. Μάλιστα όταν ψηφιζόταν αυτή η διάταξη εδώ στη Βουλή, εγώ μαζί με άλλους συνδικαλιστές είχαμε καταλάβει το γραφείο. Θα ήθελα να φρεσκάρω αυτές τις μνήμες, διότι ήταν μία έντονη αντιπαράθεση, η οποία είχε και άλλα στοιχεία. Είχε βέβαια ο κ. Μάνος και τότε, αλλά και τώρα μία στρεβλή εντύπωση γύρω από τους μισθούς του προσωπικού της ΔΕΗ. Επικαλούμενος στοιχεία της Τράπεζας της Ελλάδος υποστηρίζει ότι παίρνουν τριπλάσιους μισθούς από τους  άλλους εργαζόμενους. Βέβαια μέσα στους αριθμούς τους συνυπολογίζει και υπερωρίες και τις προσαυξήσεις από τις βάρδιες και τα εξαιρέσιμα από την αδιάλειπτη λειτουργία και τα λοιπά.
      Ας πάρουμε, κύριε Μάνο, έναν τεχνίτη με δεκαετή υπηρεσία στη ΔΕΗ, που δεν έχει υπερωρίες. Ας δούμε με ποιο μεροκάματο δουλεύει και αν εσείς πείτε ότι είναι πολλά τα χρήματα που παίρνει, να το δεχθώ. Εσείς θα το πείτε. Έτσι γιατί θα πρέπει να υπάρχει μια αποκατάσταση της πραγματικότητας και της ιστορίας.
      ΣΤΕΦΑΝΟΣ ΜΑΝΟΣ: Δηλαδή να πληρώνουμε όλοι εμείς τη ΔΕΗ:
      ΔΗΜΗΤΡΙΟΣ ΠΙΠΕΡΓΙΑΣ: Δεν είπα κάτι τέτοιο. Απλώς αποκατέστησα, κύριε Μάνο, τις ανακρίβειες που εσείς είπατε. Γιατί είπατε ανακρίβειες, ιδιαίτερα σε ορισμένους τομείς που δεν θα έπρεπε. 
      Τώρα, όσον αφορά το νομοσχέδιο θέλω να πω τα εξής: 
      Κύριε Υπουργέ, στο άρθρο 23 θέλω να επισημάνω και εγώ με τη σειρά μου ότι έχω αντιρρήσεις. Και έχω αντιρρήσεις, γιατί πιστεύω ότι επιχειρείτε να λυθεί το πρόβλημα της απελευθέρωσης της αγοράς με λάθος τρόπο. Σας είπα και στην πρωτολογία μου επί της αρχής ότι το λάθος βρίσκεται στο γεγονός ότι ακόμη δεν έχουμε το μακροχρόνιο ενεργειακό σχεδιασμό. Ίσως, αυτός ο μακροχρόνιος ενεργειακός σχεδιασμός, αν υπήρχε –είπατε ότι θα έρθει στη Βουλή μέχρι το τέλος του μήνα- θα έδινε πολλές απαντήσεις. Το τονίζω αυτό γιατί η σχετική διάταξη στο ν. 2773/1999 είναι ασαφής. 
      Ίσως, κύριε Υπουργέ, χρειαζόταν μια καινούργια διατύπωση του μακροχρόνιου ενεργειακού σχεδιασμού, όπου να καθορίζεται με σαφήνεια πως με το μακροχρόνιο ενεργειακό σχεδιασμό προβλέπονται και οι αναγκαίες επενδύσεις και οι αναγκαίες μονάδες και η αναγκαία ισχύς και τα αναγκαία δίκτυα, έτσι ώστε να ξέρουμε πού κινούμαστε.
      Το πρόβλημα με τις καθυστερήσεις στην απελευθέρωση της αγοράς ηλεκτρικής ενέργειας προέκυψε γιατί στην Ελλάδα είμαστε «νησίδα». Οι διασυνδέσεις μας είναι πολύ μικρές. Και όταν είναι πολύ μικρές οι διασυνδέσεις μας, είναι λογικό να υπάρχει ατελής αγορά.
      Τι αγορά έχουμε, κύριε Υπουργέ, σ’ ένα νησί; Δεν έχουμε αγορά. Γι’ αυτό κιόλας εκεί ο ν. 2773/ 1999 προβλέπει ειδική διαδικασία. Προβλέπει με ποιο τρόπο θα καλύπτονται οι μελλοντικές ανάγκες. Κι εδώ θα ήθελα να απαντήσω πάλι στον κ. Μάνο ότι παρά το γεγονός ότι έγινε διαγωνισμός στην Κρήτη δεν προσήλθε κανένας από τους ιδιώτες να δώσει φθηνότερη τιμή απ’ αυτήν που έδωσε η ΔΕΗ, προκειμένου να κερδίσει το διαγωνισμό και να υπογράψει σύμβαση.
      Θα ήθελα, επίσης, να σημειώσω ότι η ΔΕΗ κακώς αποκλείεται από τους νέους διαγωνισμούς. Θα πρέπει να δούμε τη ΔΕΗ στην ευρύτερη αγορά των Βαλκανίων. Αν τη δούμε στην ευρύτερη αγορά των Βαλκανίων, τότε θα διαπιστώσουμε ότι η ΔΕΗ καλύπτει το 25% της αγοράς. Αυτό δεν είναι μεγάλο μέγεθος. Ούτε είναι δεσπόζουσα η θέση μιας επιχείρησης σε μια περιφερειακή αγορά, όταν καλύπτει το 25%. Μιλάω για την αγορά των Βαλκανίων, εφόσον γίνονται και υπάρχουν ήδη οι διασυνδέσεις -υπάρχει μια σχετική τροπολογία, στην οποία θα αναφερθούμε μετά- και, βέβαια, υπάρχει και η προοπτική ένταξης χωρών της Βαλκανικής στην Ευρωπαϊκή Ένωση.
      ΣΤΕΦΑΝΟΣ ΜΑΝΟΣ: Να το δεχθούμε αυτό, αλλά να αγοράζουμε και από εκεί κάτι που το νομοσχέδιο απαγορεύει…
      ΔΗΜΗΤΡΙΟΣ ΠΙΠΕΡΓΙΑΣ: Βεβαίως, κύριε Μάνο, θα αγοράζουμε και από εκεί. Η ΔΕΗ θα έχει τη δυνατότητα να ανταγωνιστεί και αυτές τις επιχειρήσεις. Αυτό γίνεται αυτομάτως. Ξέρετε πολύ καλά ότι στα πλαίσια της περιφερειακής αγοράς και των διασυνδέσεων, μόλις μπει η Βουλγαρία και η Ρουμανία στην Ευρωπαϊκή Ένωση, θα μπορεί ο Έλληνας καταναλωτής να αγοράζει ρεύμα, που θα παράγεται στη Βουλγαρία ή στη Ρουμανία. Αυτό είναι εύκολο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Και τώρα, κύριε Πιπεργιά, γίνεται αυτό στην ευρωπαϊκή αγορά ενέργειας.
      ΔΗΜΗΤΡΙΟΣ ΠΙΠΕΡΓΙΑΣ: Και τώρα γίνεται.
      Θα πρέπει να συμπληρώσω ορισμένα πράγματα: Πρέπει, κύριε Υπουργέ, στις συγκεκριμένες διατάξεις του άρθρου 23 να υπάρχουν, κατά τη γνώμη μου, ορισμένες διευκρινίσεις και διασαφήσεις. Εγώ διαφωνώ με τη διάταξη, αλλά ας πούμε ότι γίνεται διαγωνισμός. Ποιοι θα διαγωνιστούν; Να το ξέρω. Οι αδειούχοι; Αυτοί που έχουν πάρει την άδεια μ’ ένα κατοστάρικο, αυτοί δηλαδή που υπέβαλαν το φάκελο μ’ ένα χαρτόσημο των 100 δραχμών; Και οι άλλοι;
      Υπάρχει εκκρεμότητα αιτήσεων που έχουν υποβληθεί για την Αττική. Τότε δεν είχαν δοθεί όλες οι άδειες. Και δεν είχαν δοθεί οι άδειες στην Αττική, επειδή υπήρχε μια εκκρεμότητα σε σχέση με το νομοθετικό πλαίσιο, που δεν επέτρεπε νέες βιομηχανίες για να μην έχουμε στην Αττική αύξηση των ρύπων.
      Αυτό το θέμα λύθηκε με ειδική νομοθετική ρύθμιση, που ψηφίσαμε στη Βουλή πριν από δύο χρόνια, κύριε Υπουργέ, πριν ακριβώς αναλάβετε τα καθήκοντά σας. Ήταν ο τελευταίος νόμος που εισηγήθηκε ο προκάτοχός σας κ. Χριστοδουλάκης. Αυτές οι άδειες θα ενεργοποιηθούν; Αυτοί οι οποίοι έχουν καταθέσει τα χαρτιά τους για τις άδειες θα πάρουν μέρος στο διαγωνισμό; Αυτό είναι ένα ερώτημα, για το οποίο θα ήθελα απάντηση.
      Επίσης πρέπει να είναι ξεκάθαρο, εφόσον αυτοί θα ανακτήσουν το κόστος, πώς θα το ανακτήσουν. Στη διάταξη της παραγράφου 12 λέτε ότι θα το ανακτήσουν από όσους απορροφούν ενέργεια από το σύστημα. Αυτό είναι ασαφές. Πιστεύω ότι αυτή η διάταξη καλό είναι ή να διευκρινιστεί απολύτως ή να απαλειφθεί, διότι η ανάκτηση του κόστους μπορεί να γίνει και με άλλο τρόπο. Η οδηγία παραδείγματος χάρη δεν λέει ότι η ανάκτηση του κόστους θα γίνει σώνει και καλά από τους χρήστες ή από αυτούς που χρησιμοποιούν το σύστημα και απορροφούν ενέργεια. Μπορεί να γίνει και με άλλο τρόπο. Γιατί λοιπόν, αυτό να μη διευκρινιστεί στη συνέχεια από τη δική σας πλευρά με υπουργική απόφαση, εφόσον όλα τα παραπέμπετε σε υπουργική απόφαση; Ποιος ο λόγος να υπάρχει εδώ αυτή η διευθέτηση;
      Επίσης υπάρχει αναφορά για την ημερήσια αγορά. Λέμε ότι αυτοί που θα παίρνουν τα χρήματα για να ανακτήσουν το κόστος, θα κατασκευάσουν μονάδες ηλεκτροπαραγωγής θα δίνουν προσφορές ανά ώρα για την επόμενη ημέρα. Και βέβαια, σε αυτές τις περιπτώσεις λέμε ότι θα γίνεται η φόρτιση, η διευθέτηση κ.λπ.. Οι προσφορές πρέπει να αντανακλούν –λέμε- τουλάχιστον το μεταβλητό κόστος. Δεν υπάρχει πάνω όριο. Σε περίπτωση ανάγκης το σύστημα μπορεί οι προσφορές να φτάσουν εκεί που έφτασαν τις προάλλες στην ευρωπαϊκή αγορά, όπου λόγω της απεργίας των γαλλικών συνδικάτων, έφτασαν στις 500 και 600 δραχμές η κιλοβατώρα; Δεν πρέπει να τεθεί ένα άνω όριο; Δεν μπορούμε να πούμε ότι θα αντανακλούν τουλάχιστον στο μεταβλητό κόστος και δεν θα υπερβαίνουν το συνολικό κόστος της παραγωγής, τη στιγμή μάλιστα που θα έχουν πάρει ήδη χρήματα, για να ανακτήσουν το κόστος κατασκευής;
      Και κάτι ακόμα, κύριε Υπουργέ. Υπάρχουν και ρυθμίσεις αναμφίβολα θετικές για την ενίσχυση της ανταγωνιστικότητας της ΔΕΗ. Ο κ. Μάνος βέβαια και άλλοι μέσα στην Αίθουσα δεν θέλουν αυτήν την ενίσχυση της ΔΕΗ Θέλουν η ΔΕΗ να ανταγωνιστεί τους καινούργιους παραγωγούς με τις παλιές μονάδες. Θέλουν βέβαια να τους επιδοτήσουμε και να ανταγωνίζονται τη ΔΕΗ, που δεν θα έχει εκσυγχρονιστεί. Η διάταξη που δίνει τη δυνατότητα ανανέωσης των παλαιών μονάδων της ΔΕΗ είναι πολύ θετική.
      Εδώ όμως σε αυτήν τη διάταξη, κύριε Υπουργέ, θα πρέπει να υπάρχει μία διευκρίνιση: οι μονάδες αυτές θα έχουν περιορισμό στην επιλογή καυσίμων;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι.
      ΔΗΜΗΤΡΙΟΣ ΠΙΠΕΡΓΙΑΣ: Τέθηκε και από άλλους συναδέλφους το ερώτημα αυτό και πρέπει να διευκρινιστεί και –γιατί όχι- να το τονίσουμε. 
      Θα πρέπει επίσης να υπάρχει και μία άλλη διευκρίνιση ότι αυτές οι μονάδες τίθενται σε εφεδρεία. Εγώ μάλιστα προτείνω να διαγραφεί η λέξη «ψυχρή» πριν από τη λέξη «εφεδρεία». Και πρέπει να διαγραφεί, διότι στους κώδικες δεν αναφέρεται πουθενά η «ψυχρή εφεδρεία». Στους κώδικες αναφέρονται πέντε κατηγορίες εφεδρείας: εφεδρεία πρωτεύουσα από πέντε έως δεκαπέντε δευτερόλεπτα, εφεδρεία δευτερεύουσα από δεκαπέντε έως ενενήντα δευτερόλεπτα, τριτεύουσα εφεδρεία από ενενήντα δευτερόλεπτα έως είκοσι λεπτά, στατή εφεδρεία από είκοσι λεπτά έως τέσσερις ώρες, απρόβλεπτη εφεδρεία από τέσσερις έως είκοσι τέσσερις ώρες και ειδική εφεδρεία που είναι μέχρι δύο έτη.
      Εδώ, λοιπόν, βάζουμε έναν καινούργιο όρο, ο οποίος δεν υπάρχει πουθενά στους κώδικες. Θα έλεγα ότι πρέπει να διαγραφεί η λέξη «ψυχρή», καθώς επίσης και η λέξη «λειτουργία». Η διαχείριση να γίνεται με αυτά που λέει ο ΔΕΣΜΗΕ. Πολλές φορές χρειάζεται μια μονάδα να δένεται στο σύστημα για λόγους του ΔΕΣΜΗΕ. Τις προάλλες ο ΔΕΣΜΗΕ έστειλε ένα γράμμα στη ΔΕΗ και ζητούσε να επαναλειτουργήσουν οι μονάδες Νο1 και Νο2 του Αλιβερίου -οι οποίες έχουν κυριολεκτικά αποσυρθεί, είναι δηλαδή παλιοσίδερα- για να λειτουργήσουν σαν πυκνωτές στο σύστημα. Αυτό είναι μία επικουρική λειτουργία.
     Όταν λέμε, λοιπόν, ότι οι μονάδες αυτές θα είναι ψυχρή εφεδρεία, σημαίνει ότι δεν θα μπορούν να προσφέρουν αυτήν την επικουρική λειτουργία που ενδεχόμενα ο ΔΕΣΜΗΕ κρίνει ως απαραίτητη. Κατά συνέπεια πιστεύω ότι  η λέξη «ψυχρή» πρέπει  να διαγραφεί, να παραμείνει η λέξη «εφεδρεία» και η διαχείριση να γίνεται σύμφωνα με τους κανονισμούς του διαχειριστή για τις επικουρικές υπηρεσίες, τις οποίες πρέπει να παρέχει.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, παρακαλώ την ανοχή σας. Μιλώ επί της ουσίας. 
     Στην παράγραφο 15, η οποία αναφέρεται στην προμήθεια ηλεκτρικής ενέργειας, η λέξη «προμήθεια» υπερκαλύπτει τους πάντες. Δε νομίζω ότι χρειάζεται να κάνουμε επανάληψη από κάτω «καθώς και η μεταπώληση ηλεκτρικής ενέργειας».
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχει αλλάξει, έχει γίνει εμπορίας.
     ΔΗΜΗΤΡΙΟΣ ΠΙΠΕΡΓΙΑΣ: Θα ήθελα να αναφερθώ και στο άρθρο 25. 
     ΠΡΟΕΔΡΕΥΩΝ (Κωνσταντίνος Βρεττός): Κύριε Πιπεργιά, τελειώσατε. 
     ΔΗΜΗΤΡΙΟΣ ΠΙΠΕΡΓΙΑΣ: Στο άρθρο 25 υπάρχει διάταξη για την επέκταση των συλλογικών συμβάσεων. Νομίζω ότι επαρκώς ρυθμίζονται τα θέματα από το Εργατικό Δίκαιο και ότι οι συνδικαλιστικές οργανώσεις μπορούν να υπερκαλύψουν τις συγκεκριμένες διατάξεις. Νομίζω ότι είναι περιττές.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, σε προηγούμενη αναφορά μου επί του νομοσχεδίου είχα πληροφορήσει τη Βουλή ότι έχω συλλέξει μια σειρά συνεντεύξεων του κυρίου Υπουργού, προ της εισαγωγής προς συζήτηση του νομοσχεδίου που σήμερα συζητάμε.
     Κύριε Υπουργέ, είχατε οργανώσει ένα «μπαράζ» συνεντεύξεων. Σε μια, λοιπόν, από αυτές τις συνεντεύξεις στο «ΟΙΚΟΝΟΜΙΚΟ ΤΑΧΥΔΡΟΜΟ» της 3ης Ιουλίου 2003 επέλεξε ο δημοσιογράφος που σας πήρε τη συνέντευξη τίτλο: «Τσοχατζόπουλος: Έτσι ανοίγουμε την αγορά ενέργειας». «Στόχος: Η υψηλή ποιότητα, η χαμηλή τιμή και η επάρκεια».
     Μετέχων σε όλες τις συνεδριάσεις αυτού του νομοσχεδίου με επιμονή αναφέρομαι στο θέμα της νησιωτικής Ελλάδος και ιδιαιτέρως στο Αιγαίο. Ο κύριος Υπουργός ούτε μια φορά δεν θεώρησε σκόπιμο να αναφερθεί  σ’ αυτό το θέμα –η ευκαιρία πιστεύω είναι μοναδική- και να διαλύσει ανησυχίες ή να παρουσιάσει σχεδιασμό, ο οποίος θα καλύπτει ό,τι εκείνος έθεσε ως στόχο  στη συνέντευξή του. Δηλαδή την ποιότητα, αλλά πρώτα απ’ όλα την επάρκεια και μετά τη χαμηλή τιμή.
     Κύριε Υπουργέ, μόνο στο άρθρο 23 παράγραφος 16 γίνεται μνεία της λέξεως «νησιά». Λέτε εκεί: «Από την 1η Ιουλίου 2004, με εξαίρεση τα Μη Διασυνδεδεμένα Νησιά, όλοι οι καταναλωτές ορίζονται Επιλέγοντες Πελάτες, εκτός από εκείνους…»
     Κύριοι συνάδελφοι, πρέπει να γνωρίζετε ότι ήδη με ερώτηση, την οποία προσυπογράψαμε ο κ. Σαλαγκούδης, και νησιώτες Βουλευτές μεταξύ των οποίων και εγώ, παρουσιάζουμε την κατάσταση της μη συνδέσεως νησιών, παρά το ότι έχουν απλωθεί τα υποθαλάσσια καλώδια, πανάκριβα,  επί χρόνια τώρα, φθειρόμενα. Κανένα νησί δεν έχει ενταχθεί στο εθνικό δίκτυο.
     Πάμε στα συμβαίνοντα σήμερα. Από το 2001 την ευθύνη για την ηλεκτροδότηση των νησιών έπαυσε να έχει η ΔΕΗ, την έχει η ΡΑΕ.
      Εσείς, κύριε συνάδελφε ως νησιώτης Βουλευτής, θα γνωρίζετε τι σημαίνει αυτό. Εγώ θα σας περιγράψω το τι υφιστάμεθα λόγω αυτής της δυαρχίας και λόγω της μη παρεμβάσεως της Κυβέρνησης για να επιλύσει ένα ζήτημα για το οποίο έχει και συνταγματική υποχρέωση παρεμβάσεως. 
      Περάσαμε στο άρθρο 101 διάταξη, εν είδει ερμηνευτικής δηλώσεως, ότι οσάκις εμείς νομοθετούμε και η Κυβέρνηση υπογράφει αποφάσεις, να λαμβάνεται υπόψη η ιδιαιτερότητα της νησιωτικής Ελλάδας. Παρ’ όλα αυτά μας έχουν εντάξει στην ίδια κατηγορία με τις χερσαίες περιοχές, που και εκείνες βεβαίως έχουν το πρόβλημά τους, αλλά δεν μοιάζει με το δικό μας. 
      Κύριε Υπουργέ, θα παρακαλούσα πάρα πολύ για ένα λεπτό να ακούσετε με προσοχή αυτά που θα διαβάσω από μία έρευνα που έγινε το 2001 και δημοσιεύθηκε στην εφημερίδα «ΤΟ ΒΗΜΑ» στις 21 Ιουνίου. Σε εκείνη, λοιπόν, την έρευνα ο τίτλος που ετέθη ήταν: «Ανεπαρκής η ηλεκτροδότηση στα νησιά».
      Φέρει, λοιπόν, τον διευθυντή της περιφέρειας νήσων, κ. Σιδερή -τον οποίον για κάποιο διάστημα εθέσατε εις «ψυχρά εφεδρεία», αλλά πάλι τον επαναφέρατε- να λέγει τα εξής: «Κάποια μικρά προβλήματα πιθανόν οφείλονται στις καιρικές συνθήκες, δηλαδή στους ισχυρούς ανέμους που πνέουν στην περιοχή του Αιγαίου». Έτσι ο κ. Σιδερής αιτιολογεί τις, κάθε λίγο και λιγάκι, διακοπές ρεύματος.
       Αυτό έγινε το 2001. Και επειδή διαμαρτυρήθηκε ο τότε Δήμαρχος της Καρπάθου, του κάνει και μάθημα. Λέγει ο δημοσιογράφος που έκαμε την έρευνα πως ο κ. Σιδερής υποδεικνύει στον Δήμαρχο Καρπάθου ότι «Το νησί σου ανήκει στις πλέον προνομιούχες περιοχές με τις λιγότερες διακοπές ετησίως» και του συνιστά να επισκεφθεί –ακούστε, κύριοι συνάδελφοι- «νησιά στη Βρετανία και τις Ηνωμένες Πολιτείες, όπου εκεί θα διαπιστώσει τι σημαίνει πραγματικά διακοπή ρεύματος». Εφέτος, προ ολίγων ημερών –και αυτό ανέφερα κατά τις προηγούμενες ομιλίες μου- σε αυτό το νησί, στην Κάρπαθο, δεν έχει αλλάξει τίποτα. Συνεχίζονται οι διακοπές ρεύματος, όπως και τότε.
      Παρακαλώ την Κυβέρνηση, κυρίως τον κ. Τσοχατζόπουλο, τον αρμόδιο Υπουργό, να βγάλει τα συμπεράσματά του, τα οποία θα ενισχυθούν αν λάβει υπόψη του τι λέει και ο τότε Νομάρχης Κυκλάδων, κ. Ρήγας, αναφερόμενος σε παρόμοια κατάσταση στις Κυκλάδες. 
      Αναφέρομαι μόνο σε δύο νησιωτικούς νομούς, Δωδεκάνησα και Κυκλάδες. Επιχειρώ να συμπληρώσω το πορτρέτο του ενεργειακού ελλείμματος –αναφέρομαι μόνο στην επάρκεια, κύριε Υπουργέ- και σας λέγω ότι μας έχετε βάλει ανάμεσα στις Συμπληγάδες.
      Στην Κω, τη γενέτειρά μου, η ΔΕΗ -παρά το ότι έχουμε σχετικά νέο εργοστάσιο- δεν επαρκεί πλέον. Ζητήθηκε να της δοθεί η άδεια να αυξήσει την ισχύ της. Και μας απαντάει η ΔΕΗ –δημοσιεύεται στον τοπικό Τύπο- ότι: «Ξέρετε, εγώ προσπαθώ να αυξήσω την ισχύ, αλλά δεν μου το επιτρέπει η ΡΑΕ».
      Ο δε κ. Κάπρος, ο καθηγητής κ. Κάπρος –πρόεδρος της ΡΑΕ- αφού μνημονεύει διάφορα έγγραφα της ΔΕΗ –και μάλιστα λέει το β΄ σχετικό, το γ΄ σχετικό, το δ΄ σχετικό- καταλήγει στο εξής: «Επειδή, λέγει, οι ανωτέρω καταστάσεις των μονάδων που ζητάτε να εγκαταστήσετε στην Κω, στο δίκτυο Κω- Καλύμνου, έχουν ισχύ άνω των 50 MW, η οποία δεν δικαιολογείται σε καμία περίπτωση να εγκατασταθεί λόγω έκτακτης ανάγκης, την οποία προφανώς επικαλείται η ΔΕΗ, σας καλούμε να τεκμηριώσετε την ύπαρξη και το μέγεθος της έκτακτης ανάγκης στο ζήτημα, ώστε να δικαιολογηθεί η ενεργοποίηση της εν λόγω ρύθμισης». Αποτέλεσμα: Δεν έγινε η απαιτούμενη εγκατάσταση. Αυτά συμβαίνουν πρόσφατα.
      Κύριε Υπουργέ, νομίζετε πως η εικόνα ολοκληρώνεται με την περιγραφή μου; Αν το νομίζετε, πέφτετε έξω. Εσείς έχετε πρόβλημα διοικητικό, αλλά έχουμε εμείς πρόβλημα της ζωής μας με τα συμβαίνοντα με το εργοστάσιο της Ρόδου. Νέα εμπλοκή! Ένσταση! Η Επιτροπή Ανταγωνισμού έχει τώρα το λόγο, η ΡΑΕ το δεύτερο λόγο και θα πάει και σε ευρωπαϊκά όργανα.
      Εν τω μεταξύ, όλο το σύστημα αντιμετωπίζεται ωσεί να πρόκειται περί περιοχής εντεταγμένης στο διασυνδεδεμένο εθνικό δίκτυο. Καμία διαφορά από πλευράς της Κυβερνήσεώς σας για την αντιμετώπιση του όλου ζητήματος.
       Έχουμε επίσης τα εξής στοιχεία, τα οποία φαίνεται να παραγνωρίζετε. 
      Το 2000, κύριε Υπουργέ, που εξαιτίας σας διαπιστώθηκε η με καθυστέρηση αύξησης της ισχύος του εις Σορωνήν εγκατεστημένου εργοστασίου της ΔΕΗ, η ζήτηση στο pick ήταν 140 MW. Κάθε χρόνο παρατηρήθηκε αύξηση 7,62%. Έτσι φθάσαμε στο 2003 η ζήτηση να είναι 170 περίπου MW. Και παραμένει ωστόσο η διαθέσιμη ισχύς μόνο 156 MW κύριε Υπουργέ. Το 2004 προβλέπεται να είναι η ζήτηση 183 MW, παραμένει 156 MW η διαθέσιμος ισχύς, χωρίς τη μεγαλύτερη εγκατάσταση, και το 2005 περίπου 200 MW.
      Εσείς τι κάνετε για να λύσετε το πρόβλημα; Έχουμε πρόβλημα! Δεν το βλέπετε μπροστά σας; Και αυτό καθ’ όσον αφορά στην επάρκεια.
      Πάμε τώρα σε ό,τι είπατε στη συνέντευξή σας και το διακηρύξατε και εδώ ότι θα έχουμε μάλιστα και τη δυνατότητα να απολαμβάνουμε χαμηλής τιμής. Κύριε Υπουργέ, εγώ όταν πρωτολόγησα είπα ότι πρέπει να εκφράσω και ευχαριστίες προς τη ΔΕΗ, στο σύστημα δηλαδή, διότι στα νησιά επί αρκετό διάστημα επιφυλάσσονταν μία ειδική μεταχείριση τουλάχιστον σε ό,τι αφορά στο τιμολόγιο. Μπορεί να μην είχαμε την επάρκεια, αλλά είχαμε ένα τιμολόγιο, τολμώ να πω, ευνοϊκό.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τώρα που απελευθερώνεται η αγορά δεν διερωτάσθε τι θα γίνει; Ποια είναι η πρόβλεψή σας, ποιες είναι οι εκτιμήσεις σας, πώς θα αντιμετωπίσετε το θέμα; Κύριε Πρόεδρε, θέτω υπόψη σας τα εξής στοιχεία. Επιδότησε το κράτος μας στην ουσία την τιμή του ρεύματος στα νησιά το 2001 με 790 εκατομμύρια και στα 2002 με 2,8 δισεκατομμύρια. Αυτά είναι τα απολογιστικά στοιχεία. Τώρα, οι προβλέψεις, τα προϋπολογιζόμενα δηλαδή στοιχεία: Για το 2003 θα επιδοτηθεί η τιμή του ρεύματος στα νησιά με 4,1 δισεκατομμύρια, το 2004 με 7,6 δισεκατομμύρια και το 2005 περίπου με 10 δισεκατομμύρια. Αυτή είναι η πρόβλεψη. Η Κυβέρνηση τώρα που απελευθερώνει την αγορά, τώρα που οργανώνει ένα νέο σύστημα τι σχεδιάζει να κάμει; Αν τώρα δεν απαντήσει επ’ ευκαιρία αυτού του νομοσχεδίου πότε θα μας δώσει μία απάντηση; Πότε θα ασχοληθεί με τα νησιά επιτέλους;
     (Στο σημείο αυτό κτυπάει επανειλημμένα  το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Σας ευχαριστώ, κύριε Παυλίδη. ΑΡΙΣΤΟΤΕΛΗΣ ΠΑΥΛΙΔΗΣ: Τα νησιά είναι βυθισμένα στο σκοτάδι μέρα παρά μέρα και τελικά βυθιζόμενα στο σκοτάδι δίνουν αφορμή στους Τούρκους να μας λένε; τι φωνάζετε; Εμείς θα σας δώσουμε ηλεκτρικό ρεύμα όπως είμασθε πρόθυμοι να σας δώσουμε και νερό να ξεδιψάσετε. Εκεί μας φθάσατε κύριε Υπουργέ!
     ΠΡΟΕΔΡΕΥΩΝ (Κωνσταντίνος Βρεττός): Ο κ. Βλαχόπουλος έχει το λόγο. 
     ΗΛΙΑΣ ΒΛΑΧΟΠΟΥΛΟΣ:  Κύριε Πρόεδρε, παρακολούθησα τη συζήτηση του νομοσχεδίου αυτού και στην επιτροπή. Ήταν πράγματι ένα σημαντικό νομοσχέδιο που αφορούσε και τη γεωθερμία, όμως και τότε η συζήτηση επικεντρώθηκε περισσότερο σ’ αυτό το άρθρο, που αφορά την απελευθέρωση της ηλεκτρικής ενέργειας. Και είναι αλήθεια ότι το νομοσχέδιο από την αρχική του μορφή άλλαξε και έφθασε σ’ αυτό το σημερινό που συζητούμε τώρα και νομίζω ότι ήταν μία θετική κατάληξη και ήταν αποτέλεσμα της συμβολής και της συζήτησης που έγινε μέσα στην επιτροπή, αλλά και της συμβολής των εργαζομένων της ΔΕΗ που με τις προτάσεις τους πιστεύω ότι βοήθησαν, έτσι ώστε να υπάρξει μία ισορροπία μεταξύ της επιλογής της Κυβέρνησης να απελευθερώσει την ενέργεια, αλλά και της άλλης που θέλουμε μία ΔΕΗ ισχυρή, η οποία μπορεί και σήμερα να συμμετέχει σε οποιοδήποτε διαγωνισμό.
     Έτσι, λοιπόν, δεν θα σχολιάσω τις ρυθμίσεις –είναι θετικές- θα ήθελα όμως, να ρωτήσω τη Νέα Δημοκρατία να μας ξεκαθαρίσει ποια είναι η θέση της. Θέλει απελευθέρωση από σήμερα; Δηλαδή, θέλει να συμμετέχει η ΔΕΗ στους διαγωνισμούς;
     ΓΕΩΡΓΙΟΣ ΣΑΛΑΓΚΟΥΔΗΣ: Από χθες.
     ΗΛΙΑΣ ΒΛΑΧΟΠΟΥΛΟΣ: Αφού θέλετε από χθες να το ξεκαθαρίσετε. 
     ΓΕΩΡΓΙΟΣ ΣΑΛΑΓΚΟΥΔΗΣ: Από 19.02.2001. 
     ΗΛΙΑΣ ΒΛΑΧΟΠΟΥΛΟΣ: Θέλατε δηλαδή τους ιδιώτες από χθες, από προχθές;  Μάλλον από το 1991 τους θέλατε. Αυτό το ξέρουμε. 
     ΓΕΩΡΓΙΟΣ ΣΑΛΑΓΚΟΥΔΗΣ: Από 19.02.2001. 
     ΗΛΙΑΣ ΒΛΑΧΟΠΟΥΛΟΣ:  Τέλος, πάντων, αυτά τα ξέρουμε. Σήμερα θέλουμε να ξέρουμε αν θέλετε την απελευθέρωση από σήμερα, έτσι ώστε να συμμετέχει η ΔΕΗ και σήμερα….
     ΝΙΚΟΛΑΟΣ ΤΣΙΑΡΤΣΙΩΝΗΣ: Η «δική» σας ΔΕΗ φοβάται τον ανταγωνισμό!
      ΗΛΙΑΣ ΒΛΑΧΟΠΟΥΛΟΣ: Η «δική» μας η ΔΕΗ έχει και κέρδη, όπως ξέρετε, κύριε συνάδελφε. 
      Στο σημείο αυτό, θα ήθελα να σχολιάσω την άποψη του κ. Μάνου, ο οποίος μίλησε για τους μισθούς των εργαζομένων στη ΔΕΗ και είπε ότι είναι τριπλάσιοι των μισθών κάποιων άλλων επιχειρήσεων του δημοσίου ή του ιδιωτικού τομέα. Αυτό δεν είναι αλήθεια. Αυτό δεν σημαίνει ότι δεν πρέπει να υπάρχει μία ορθολογική αντιμετώπιση του μισθολογικού της ΔΕΗ, γιατί γνωρίζουμε ότι οι εργαζόμενοι -ειδικά στα λιγνιτωρυχεία- εργάζονται σε απομακρυσμένες περιοχές, έχουν ένα επίδομα απομακρυσμένης περιοχής, εργάζονται υπερωρίες και Κυριακές. Αν όλα αυτά ο κ. Μάνος τα θεωρεί αμοιβές που πρέπει να συγκρίνονται με το μισθολόγιο ενός υπαλλήλου που εργάζεται από τις οκτώ μέχρι τις δύο, τότε νομίζω ότι διαφέρουμε στην προσέγγιση που κάνουμε.
      Κύριε Υπουργέ, απευθύνομαι σ’ εσάς. Είναι πολύ θετικό το γεγονός ότι υπάρχει πρόβλεψη για ανανέωση του δυναμικού με τα 1600 MW που προβλέπεται εδώ. Φυσικά, δεν λέτε μέχρι πότε 1600 MW; Μέχρι το 2007; Να διευκρινίσετε μέχρι πότε.
      Ένα άλλο ζήτημα που τέθηκε και προηγουμένως και νομίζω ότι ήταν πάρα πολύ σωστή η παρατήρηση κάποιων συναδέλφων είναι το αν αυτές οι μονάδες που θα ανανεωθούν θα είναι μονάδες που θα κατασκευαστούν στο ίδιο ενεργειακό κέντρο, διότι εμείς που είμαστε από την περιοχή της Κοζάνης -όπως ξέρετε η Κοζάνη και η Πτολεμαϊδα είναι η καρδιά της παραγωγής ηλεκτρικής ενέργειας ή όπως λέμε εμείς, είναι η πρίζα της Ελλάδας- έχουμε παλιές μονάδες, κύριε Υπουργέ. Οι μονάδες 1, 2, 3 της Πτολεμαϊδας  είναι οι παλαιότερες μονάδες, πράγμα που σημαίνει ότι η Δ.Ε.Η. λογικά θα αρχίσει από εκεί. 
      Επομένως αυτές οι μονάδες θα κλείσουν, με την έννοια ότι θα μπουν στην ψυχρή εφεδρεία; Πού θα γίνουν οι καινούργιες; Θα γίνουν στο Λεκανοπέδιο; Θα γίνουν με φυσικό αέριο; Δηλαδή, θα κλείσουν τρεις μονάδες που συνολικά έχουν 1000 MW; Παράλληλα, όπως γνωρίζετε, ξεκίνησε ένα άλλο ορυχείο, που θα προμηθεύει άνθρακα, λιγνίτη στις μονάδες αυτές. Μετά θα έρθει η σειρά των άλλων μονάδων που είναι στην «Καρδιά», που είναι οι αμέσως νεότερες μονάδες. 
      Θα θέλαμε μία διευκρίνιση, κύριε Υπουργέ, διότι το θέμα αυτό είναι σημαντικό. Μπορεί με το νομοσχέδιο αυτό να κρατιέται μία ισορροπία μεταξύ του ιδιωτικού τομέα και της ΔΕΗ και της αγοράς της ενέργειας, αλλά εμείς θέλουμε να κρατηθεί και μία ισορροπία, όσον αφορά στη λειτουργία των ενεργειακών κέντρων.
      Επομένως πριν ψηφίσουμε αυτό το νομοσχέδιο, θέλουμε να διευκρινίσετε το εάν αυτές οι μονάδες θα είναι από λιγνίτη, διότι και εσείς είπατε ότι ο λιγνίτης μάς δίνει την πιο φθηνή κιλοβατώρα. Άρα, λοιπόν, νομίζω ότι πρέπει να δεσμευθείτε ότι αυτές οι μονάδες, που θα αντικατασταθούν, θα είναι με λιγνίτη και θα είναι στα ενεργειακά κέντρα, από τα οποία θα εκλείψουν οι παλαιές μονάδες, που θα μπουν στην ψυχρή εφεδρεία. Αυτό νομίζω ότι είναι πάρα πολύ σημαντικό.
      Κύριε Υπουργέ, στην Επιτροπή ειπώθηκε -και ερωτήθηκε γι’ αυτό και η διοίκηση της ΔΕΗ- το θέμα των προσλήψεων στη ΔΕΗ. Εμείς που ζούμε από κοντά αυτό το χώρο βλέπουμε, κύριε Υπουργέ, ότι υπάρχει έλλειψη προσωπικού. Υπάρχουν αποσπάσεις από την περιοχή, για να λειτουργήσει το νέο εργοστάσιο της Κομοτηνής και αυτό δημιουργεί προβλήματα. 
      Τι δείχνουν, λοιπόν, όλα αυτά; Αυτά δείχνουν ότι υπάρχει ανάγκη για πρόσληψη προσωπικού. Εσείς δεν δίνετε άδεια στη ΔΕΗ για να γίνουν προσλήψεις ή ο Υπουργός Οικονομίας; Ποιος δεν δίνει άδεια; Η ΔΕΗ δεν θέλει να προσλάβει, διότι δεν θέλει να αυξήσει το κόστος; Η ΔΕΗ έχει ένα υψηλό κόστος, επειδή εδώ στο Λεκανοπέδιο υπάρχουν διοικητικοί υπάλληλοι, οι οποίοι προσλήφθηκαν όπως ξέρετε το 1991 και δεν χρειάζονται. 
      Επομένως δεν μπορεί να ταλαιπωρείται και να καταπονείται το προσωπικό στα λιγνιτωρυχεία και στους σταθμούς και κάποιοι άλλοι να κάθονται εδώ στην Αθήνα. Ας πάρει η ΔΕΗ μία απόφαση να προσλάβει προσωπικό στην περιοχή μας. Έτσι θα αντιμετωπισθεί και το πρόβλημα της ανεργίας, κατά κάποιον τρόπο, αλλά κυρίως θα εξυπηρετηθεί η ίδια η επιχείρηση και, φυσικά, δεν θα λειτουργεί το εργοστάσιο της Κομοτηνής με αποσπάσεις. 
      Κύριε Υπουργέ, επειδή είπατε ότι η μεταπώληση αφαιρέθηκε και έγινε εμπορία, θα ήθελα και εγώ να ρωτήσω -και νομίζω ότι σε αυτά τα δύο θέματα θέλουμε απαντήσεις, πριν προχωρήσουμε στην ψήφιση και αυτού του άρθρου- το εξής: Είναι εμπορία συνολικά ή εμπορία εντός των ορίων της Ευρωπαϊκής Ένωσης;
Αυτό νομίζω ότι πρέπει να διευκρινισθεί και μάλλον θα πρέπει να διευκρινισθεί προς αυτήν την κατεύθυνση: Εμπορία εντός των ορίων της Ευρωπαϊκής Ένωσης.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πριν μπω στο κυρίως θέμα του νομοσχεδίου και με δεδομένο το κοινοβουλευτικό ιδιαίτερα ήθος του Υπουργού Ανάπτυξης του κ. Τσοχατζόπουλου, έχω υποχρέωση να του θέσω υπόψη ότι το Διοικητικό Συμβούλιο του Οργανισμού «Δημόκριτος» δεν σέβεται τους νόμους της Βουλής. Θα παρακαλούσα να μην προχωρήσουμε σε περισσότερα ζητήματα. Έχω θέσει το ζήτημα εις γνώση του Γενικού Γραμματέα Έρευνας-Τεχνολογίας νομίζω είναι ο κ. Δενιόζου. Επίσης χρήσιμο είναι να πληροφορήσετε τους υφισταμένους σας, τους εποπτευόμενους από σας Οργανισμούς ότι οσάκις ζητούνται κάποιες πληροφορίες από τους διευθύνοντες συμβούλους καλό θα είναι να απαντούν. 
      Προ ημερών είχε μιλήσει ο Υπουργός Ανάπτυξης σχετικά με το αέριο και έκαμα την υπόμνηση πως το λεχθέν απ’ αυτού ότι μπορούμε να αγοράσουμε αέριο από οποιαδήποτε εταιρεία της Ρωσίας, δεν είναι αληθές. Ισχύει ο ν. 2299. Είναι η σύμβαση μεταξύ ελληνικού κράτους και της Κυβέρνησης της Ρωσικής Ομοσπονδίας, που προβλέπει ότι θα αγοράζουμε το αέριο αποκλειστικά από τη RAO GAS EXPROM και είναι συγκεκριμένοι οι όροι με τους οποίους αγοράζουμε, τουλάχιστον ως εκείνες τις ποσότητες που είχαν τότε συμφωνηθεί, το 1987. Δεν υπάρχει ελευθερία. Είναι η σύμβαση την οποία καθόρισε και υπέγραψε η αυτού εξοχότητα, ο σημερινός εντιμότατος Πρωθυπουργός.
      Κύριε Πρόεδρε, απόψε έγινε ευρυτάτη συζήτηση σχετικά με το θέμα του ηλεκτρικού ρεύματος και λογικό είναι, αφού το ηλεκτρικό ρεύμα είναι αγαθό ουσιωδέστατο εν ανεπαρκεία και προϋπόθεση οποιασδήποτε όχι μόνο οικονομικής, αλλά και κοινωνικής και πολιτιστικής ανάπτυξης. Είναι εντελώς φυσικό. 
      Ποιο είναι το κεντρικό ζήτημα για το οποίο τόση συζήτηση γίνεται και παρατηρούνται οι σημειωθείσες αντιδράσεις; Πρώτον, ότι προβλέπεται να παραχθεί σε μεγάλο ποσοστό ενέργεια από αέριο ως μονάδων βάσης. Δεύτερον, δεν ξέρουμε ποιο είναι το κόστος παραγωγής μιας κιλοβατώρας από αέριο και ποιο είναι το κόστος παραγωγής από στερεά καύσιμα, λιγνίτη ή άλλη ανάμειξη, αν έχει π.χ. με άνθρακα. Και τρίτον, το γεγονός ότι ως τώρα δεν υπήρξε ενδιαφέρον κατασκευής μονάδων από αέριο από τους έχοντες την κατ’ αρχήν άδεια. 
      Είπε ορθώς ο Υπουργός ότι εισάγουμε το αέριο με τη φθηνότερη τιμή πλην όμως πηγαίνει ex factory, στο εργοστάσιο, με την ακριβότερη τιμή, διότι το κόστος μεταφοράς και απόσβεσης των εγκαταστάσεων είναι πάρα-πάρα πολύ μεγάλο. 
      Το πρόβλημα, λοιπόν, είναι το κόστος του αερίου. Επαναλαμβάνω, κόστος μεταφοράς και απόσβεσης των εγκαταστάσεων. Αυτό προέκυψε, κύριε Υπουργέ, όπως γνωρίζετε, από τη σύμβαση που υπέγραψε η αυτού εξοχότης, ο εντιμότατος Πρωθυπουργός, την οποία ο προκάτοχος Υπουργός σας ονόμασε «λεόντειο σύμβαση». Μάλιστα για να διευκολύνει η κ. Παπανδρέου λίγο τον Πρωθυπουργό είπε τότε ότι ευθύνες έχει ο κ. Μητσοτάκης. Ο κ. Μητσοτάκης συμφώνησε ένα προσάρτημα στην αρχική σύμβαση, το οποίο δεν ήταν ευνοϊκότερο για τους Ρώσους, δεν είχε καμία σχέση. Ήταν μία σύμβαση, η οποία στεκόταν απολύτως στα τότε δεδομένα και την οποία ανέτρεψε άρδην υπέρ ενός ιδιώτου, της «ΠΡΟΜΗΘΕΑΣ GAS» ο σημερνός Πρωθυπουργός. 
      Βέβαια επειδή εδώ, κύριε Πρόεδρε, ο καθένας ομιλώντας γράφει την ιστορία του και οφείλει να λαμβάνει θέση, είναι τεράστιες οι ευθύνες του κ. Μητσοτάκη, ως πρώην Πρωθυπουργού –νομίζω ότι ήταν ακόμα Πρόεδρος της Νέας Δημοκρατίας- που δεν αντέδρασε στην τροποποίηση του προσαρτήματος, Γέλτσιν-Μητσοτάκη, ζητώντας συμφωνία επ’ αυτού και άφησε να περάσει αυτή η τροποποίηση Σημίτη-Ρωσικής Ομοσπονδίας, η οποία δίνει σήμερα ένα πανάκριβο αέριο και για τη βιομηχανία και για την παραγωγή ηλεκτρικής ενέργειας ή για οποιαδήποτε άλλη χρήση.
      Το κεντρικό ζήτημα, λοιπόν, είναι ότι το παραδιδόμενο στην πύλη του καθενός εργοστασίου αέριο σήμερα είναι πανάκριβο, διότι οι τιμές με τις οποίες εξετελέσθησαν τα έργα με την απευθείας ανάθεση, είναι τρομακτικές. Αυτό το αποδεικνύουν οι ισολογισμοί, οι οποίοι δημοσιεύτηκαν. Αναφέρομαι στους Ισολογισμούς της «ΠΡΟΜΗΘΕΑΣ GAS», η οποία κατ’ ανάθεση εξετέλεσε τα έργα. 
      Ακόμη, κύριε Πρόεδρε, ήθελα να γνωρίσω στο Τμήμα ότι είχα κάνει κάποια ερώτηση στην τότε Υπουργό Ανάπτυξης σχετικά με τις τιμές με τις οποίες είχαν ανατεθεί τα έργα της ΔΕΠΑ και πήρα την απάντηση: «ότι η επιτροπή αξιολόγησης των τότε προσφορών, η οποία απετελείτο από δύο εκπροσώπους της γερμανικής εταιρείας «PLE», δύο εκπροσώπους του ΤΕΕ και έναν εκπρόσωπο της μελετητικής εταιρείας «ΑΣΠΡΟΦΩΣ», υπέβαλε εκτίμηση κόστους -έτσι έγιναν τα έργα, ανετέθησαν απευθείας- για το σύνολο των κλάδων, με εκτίμηση κόστους». 
      Μετά από διαπραγματεύσεις μου γράφει με την κοινοπραξία της «ΠΡΟΜΗΘΕΑΣ GAS», συμφωνήθηκε το συνολικό τίμημα για την κατασκευή των ανωτέρω κλάδων, το οποίο ανέρχεται σε 67 δισεκατομμύρια. Το τίμημα αυτό, συγκρινόμενο με την εκτίμηση του κόστους κατασκευής του έργου, που έγινε από τον project manager «PLE» και το τίμημα που προσδιόρισε η επιτροπή αξιολόγησης, είναι μικρότερο κατά 6 και 13 δισεκατομμύρια δραχμές αντιστοίχως. 
      Φανταστείτε, λοιπόν, κύριε Μάνο, πώς έγιναν οι αναθέσεις τότε. Δηλαδή το δισεκατομμύριο ήταν μονάδα μέτρησης και η τότε Υπουργός κ. Παπανδρέου είπε: «τι είναι αυτά που λέτε, είναι πάρα πολλά» και έκοβε τα δισεκατομμύρια σαν να επρόκειτο για κραμβολάχανα. 
      Κύριε Πρόεδρε, ο κ. Τσοχατζόπουλος είναι γνωστό ότι βρέθηκε πολλές φορές στην ανάγκη να υποστηρίξει το ΠΑΣΟΚ, του οποίου υπήρξαμε συνιδρυτικά μέλη. Είναι φορτισμένος. Το αντιλαμβάνεται και το κατανοεί κάποιος. 
      Προσωπικά εγώ έχω εντελώς άλλη άποψη. Νομίζω ότι είναι πατριωτικό καθήκον να πέσει το ταχύτερο αυτός ο σημερινός Πρωθυπουργός, αν όχι το ΠΑΣΟΚ, αλλά αυτός ο Πρωθυπουργός, διότι και μόνο το ότι έδεσε οπισθάγκωνα και τόσο υψηλά το κόστος ενέργειας στη χώρα, είναι αρκετό για να τον στείλετε εκεί που πρέπει και όχι να τον λογαριάζετε, αν δεν τον έχετε γράψει, όχι στα παλιά σας υποδήματα, αλλά σε κανένα παπούτσι που βρίσκεται σε κάποια αποθήκη. Αυτά τα είπα και προχθές. 
      Κύριε Πρόεδρε, βλέπω στο νομοσχέδιο μερικά πράγματα. Ο κ. Μάνος είπε μερικά αξιοσημείωτα ….
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 
      Κύριε Πρόεδρε, θα μου δώσετε και εμένα δύο λεπτά, αν έχετε την καλοσύνη, όπως και στους άλλους. 
      Πρώτα-πρώτα πρέπει να ξεκαθαρίσουμε κάτι, τι σημαίνει ΒΟΟ. Σε όλες τις προηγμένες χώρες τα έργα γίνονται με δύο τρόπους, ή building, own operate (Β.Ο.Ο.), δηλαδή κάποιος το κτίζει, το εκμεταλλεύεται, είναι ιδιοκτήτης, το κάνει το προϊόν ό,τι θέλει και δεν ανακατεύεται κανείς κράτος ή οργανισμός τι θα κάνει το προϊόν που θα παραχθεί ή δεύτερον, το κτίζει -είναι το build, own, operate, transfer (Β.Ο.Ο.Τ)- που το κτίζει, είναι ιδιοκτήτης για ένα διάστημα, το εκμεταλλεύεται και στο τέλος το παραδίδει μεταφέρει σε κάποιον μετά από το συμφωνηθέν διάστημα. 
      Πρώτο παράδειγμα του ΒΟΟ είναι στην Ελλάδα το διυλιστήριο της «MOTOR OIL» του ομίλου Βαρδινογιάννη στην Κόρινθο. Ήρθε ο όμιλος Βαρδινογιάννη, έκανε το εργοστάσιο, ουδέποτε έστειλε ένα λίτρο πετρέλαιο στο ελληνικό κράτος, ουδέποτε ενόχλησε κανέναν, ουδέποτε ζήτησε μία φορολογική απαλλαγή ή ένα προνόμιο. Τίποτε. Αν έκανε το κράτος διαγωνισμό και ήθελε πετρέλαιο, έλεγε πιθανώς η «MOTOR OIL» «σας δίνω και εγώ με τόσα, αν θέλετε». Αυτό είναι το ΒΟΟ. Αυτό το έχει πει ο κ. Μάνος και για τη ΘΙΣΒΗ. Τότε είχαν θέσει έναν επιπλέον όρο για την ανώτατη και την κατώτατη τιμή αν αγόραζε το Κράτος μας. Και από κει και πέρα, πάρτε, κύριοι, εμείς θα ανακοινώσουμε ένα κόστος διανομής της ενέργειας και μετά κάνετε ό,τι θέλετε αυτό που θα παράγετε. 
      Εδώ εσείς δεν προβλέπετε τέτοια πράγματα. Εδώ εσείς προσπαθείτε να δώσετε προνόμια και ούτε ξέρει ο κ. Σημίτης, τον οποίο προσπαθείτε να καλύψετε. 
      Αυτό το νομοσχέδιο δεν είναι δική σας έμπνευσης. Είναι προσπάθεια και έμπνευση της αυτού εξοχότητας. 
      Αλλάζω θέμα Ο κ. Παυλίδης διαμαρτύρεται, γιατί δεν έχει αντιληφθεί ακόμα ότι ο προηγούμενος καπιταλισμός υπό την εποπτεία του κράτους, που διαχειρίστηκαν ο Κωνσταντίνος Καραμανλής, ο Γεώργιος Παπανδρέου, καθώς και ο Ανδρέας Παπανδρέου, μετεβλήθη από τον κ. Κωνσταντίνο Σημίτη σε νεοφιλελεύθερο καπιταλισμό χωρίς όρια, χωρίς καμία εποπτεία, αρχής γενομένης απ’ αυτήν τη συμφωνία κυρίων, όπως λέγεται, για την αγορά, γιατί η ακρίβεια είναι ένα σοβαρό θέμα σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Κύριε Υπουργέ, για ποια συμφωνία κυρίων μιλάμε; Για τη συμφωνία με τους λύκους; Με τους λύκους, θα είσαι λύκος, γιατί αλλιώς δεν στέκεσαι. Σας την έστησαν. Για ένα διάστημα το σεβάστηκαν, για να πάρει τα εύσημα ο σημερινός Γενικός Γραμματέας του ΠΑΣΟΚ και να τον δεχθείτε ευχαρίστως και άντε, τώρα να κάνετε εσείς συμφωνία κυρίων. Με ποιους; Με τους λύκους. Μα, με τους λύκους, λύκος θα είσαι, όπως είχε πει ο μακαρίτης Λένιν μαζί με πολλούς άλλους οικονομολόγους.
      (Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να μου δώσετε και εμένα δύο λεπτά, όπως δώσατε και στους άλλους συναδέλφους.
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, έχετε υπερβεί το χρόνο. Σας δίνω ακόμη ένα λεπτό, προκειμένου να κλείσετε την ομιλία σας.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, σε αυτό το νομοσχέδιο κατακρεουργείται, από το περιβάλλον της αυτού εξοχότητος του Πρωθυπουργού, που έχει κάνει αυτό το νομοσχέδιο, η ελληνική γλώσσα. Τι θα πει έγχυση ηλεκτρικής ενέργειας; Τι είναι η ηλεκτρική ενέργεια; Είναι υγρό; Μόνο για το σπέρμα χρησιμοποιείται το ρήμα εγχύνεται. Υπάρχουν μόνο σπερματεγχύσεις. Τι θέλατε να πείτε με αυτήν την έκφραση; 
      Η ηλεκτρική ενέργεια παράγεται ή καταναλίσκεται ή μεταφέρεται ή απορροφάται. Τι θα εγχύνεται; Μήπως θέλετε να μιλήσετε για το υδραυλικό ισοδύναμο, που έλεγαν τα τότε εγχειρίδια της φυσικής, για να καταλάβουμε τι σημαίνει ρεύμα; Ή μήπως νομίζετε ότι οι λέξεις «ρεύμα» και «ηλεκτρική ενέργεια» είναι υγρά, τα οποία μπορούν να εγχύνονται;
       Αυτά δεν είναι ελληνικά αντάξια του κ. Τσοχατζόπουλου. Αυτό δεν είναι νομοσχέδιο που έκανε ο Τσοχατζόπουλος. Το βρήκε και αναγκάστηκε να το φέρει. Συνεπώς πρέπει να προσέξουμε.
      Κύριε Πρόεδρε, όσες παρατηρήσεις έγιναν από τους συναδέλφους είναι σωστές. Κανείς, φεύγοντας από εδώ, δεν γνωρίζει αν αύριο θα γίνει ανοιχτός ή κλειστός διαγωνισμός ή αν το αέριο θα είναι μονάδα παραγωγής βάσης, κάτι που δεν υπάρχει πουθενά στον κόσμο ή μονάδα ρύθμισης. Γενικότερα δεν υπάρχει καμία εγγύηση.
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, έχετε ξεπεράσει τα δώδεκα λεπτά.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ολοκληρώνω αμέσως.
      Ειπώθηκε ότι υπάρχει η δυνατότητα εισαγωγής της ενέργειας.  Βεβαίως, υπάρχει δυνατότητα εισαγωγής, αλλά υπάρχει δίκτυο, για την μεταφορά; Μπορείτε να την αγοράσετε από τη Γαλλία, όπου είναι πάμφθηνη η ενέργεια; Δεν μπορείτε, γιατί είναι κορεσμένη η γραμμή που διατίθεται. Χωράει τόσες κιλοβατώρες και δεν χωράει περισσότερες. Πρώτα πρέπει να δείτε τις προϋποθέσεις και μετά όλα τα άλλα περί εισαγωγής και ανταγωνισμού. 
      Κατανοώ την προσπάθεια του κ. Τσοχατζόπουλου, να καλύψει την αυτού εξοχότητα, τον εντιμότατο σημερινό καθηγητή του Εμπορικού Δικαίου και Πρωθυπουργό. Πρέπει, όμως, να έχει υπόψη του ότι υποστηρίζει το χειρότερο Πρωθυπουργό της Ελλάδας από την ελληνική Απελευθέρωση του 1821.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θα μιλήσει ο κ. Νάκος και μετά θα σας δώσω το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, έχουν τελειώσει οι ομιλητές;
      ΠΡΟΕΔΡΕΥΩΝ (Κωνσταντίνος Βρεττός): Είναι ο κ. Νάκος και έχουν ζητήσει το λόγο για δύο-τρία λεπτά ο κ. Μαντέλης και ο κ. Αθανασιάδης, επειδή ήταν απασχολημένοι επάνω και δεν μπορούσαν να παρευρεθούν. Θα δώσω το λόγο και σε αυτούς.
      Ορίστε, κύριε Νάκο, έχετε το λόγο.
      ΑΘΑΝΑΣΙΟΣ ΝΑΚΟΣ: Κύριε Πρόεδρε, δεν υπάρχει αμφιβολία ότι η Κυβέρνηση και ο κύριος Υπουργός ζητούν να κερδίσουν πολιτικό χρόνο. Πολλά ερωτηματικά τέθηκαν, για τα οποία απαντήσεις, τουλάχιστον μέχρι στιγμής, δεν έχουν δοθεί. 
      Θα δούμε, αν θα δοθούν διευκρινήσεις στα ερωτηματικά, που έβαλε ο εισηγητής της Νέας Δημοκρατίας, ο κ. Τσιαρτσιώνης, για να δούμε τι σημαίνει ψυχρή εφεδρεία. Κατά την άποψή μου, ο όρος και ο τρόπος, που θα χειριστεί την ψυχρή εφεδρεία ο ΔΕΣΜΗΕ, σε καμία περίπτωση δεν διασφαλίζουν αυτά που ίσως μερικοί, οι οποίοι ενδιαφέρονται για την ισχυροποίηση της θέσεως της ΔΕΗ, ονειρεύονται.
      Εμείς στη Νέα Δημοκρατία πιστεύουμε ότι έπρεπε να έχει γίνει η ΔΕΗ ισχυρή, ανταγωνιστική και λειτουργική, ώστε να ελέγχει το εθνικό μας καύσιμο. Θα έπρεπε να ελέγχεται δε –και απαντώ στον κ. Βλαχόπουλο, που δεν είναι εδώ- και να έχει η ΔΕΗ δημόσιο χαρακτήρα. Αυτό το ξεκαθαρίζω, για να μην υπάρχουν παρερμηνείες, παρεξηγήσεις ή στρεβλώσεις στις θέσεις της Νέας Δημοκρατίας.
      Αποκρύπτει ο κύριος Υπουργός –και το είχα πει και κατά τη συζήτηση επί της αρχής- ότι η Ευρωπαϊκή Ένωση έχει αρχίσει μία συστηματική διερεύνηση του τι γίνεται στην Ελλάδα. Αποκρύπτει ότι επιβάλλει μερικές  φορές λύσεις, οι οποίες δεν είναι καθόλου ευχάριστες. Και δεν είναι ευχάριστες, όταν δεν ξέρει κάποιος πού πάει το πράγμα,  το αφήνει στην τύχη και ζητά λευκές επιταγές. Διότι αν ήξερε κάποιος πού πάει το πράγμα, δεν θα άλλαζε το νομοσχέδιο τρεις φορές σε τρεις μέρες. 
      Ερευνά, λοιπόν, η Ευρωπαϊκή Επιτροπή το τι γίνεται με τον ηλεκτρισμό, με το αέριο και το λιγνίτη και ζητά να πληροφορηθεί μεταξύ άλλων, γιατί ερωτώμενη η εταιρεία έχει λάβει άδεια για ηλεκτροπαραγωγή και για ποιους λόγους δεν έχει καταφέρει να θέσει σε λειτουργία σταθμό ηλεκτροπαραγωγής. Εφόσον η ερωτώμενη εταιρεία έχει λάβει άδεια προμήθειας ηλεκτρισμού, αν μπόρεσε να την αξιοποιήσει, τι ποσότητες ηλεκτρισμού εμπορεύτηκε, αν πραγματοποίησε εισαγωγές και σε ποια ποσότητα. Ζητά ακόμη να μάθει ποιοι παράγοντες επηρεάζουν την είσοδο στην αγορά ηλεκτρισμού και αν η είσοδος κάποιου επηρεάζεται από κυβερνητικές παρεμβάσεις. Ακόμη πόσο επηρεάζεται η είσοδος στην αγορά από τη διαθεσιμότητα καυσίμων και τέλος, κατά πόσο τα τιμολόγια ηλεκτρικού που εγκρίνονται από τις αρχές ανταγωνισμού επηρεάζουν τις επιχειρηματικές αποφάσεις για την ηλεκτροπαραγωγή.
      Υπάρχει επίσης στα χέρια μας –και το ξέρουν, δεν το καταθέτω- ένα δεύτερο έγγραφο, που ζητά και άλλες διευκρινίσεις για το τι συμβαίνει με λεπτομέρειες, όσον αφορά την εξόρυξη του λιγνίτη. Όλα αυτά βέβαια ο κύριος Υπουργός τα αγνοεί ηθελημένα, γιατί δεν θέλει να δώσει απαντήσεις στο πού μπορεί να πάει και ποιος είναι ο κίνδυνος που ελλοχεύει για τη ΔΕΗ, την οποία υποτίθεται ότι υποστηρίζει.
      Για μας εξασφάλιση της ΔΕΗ είναι η τήρηση αυτών που είπαμε προηγουμένως. Η ενίσχυσή της, ούτως ώστε να είναι ανταγωνιστική. Εάν ήταν ανταγωνιστική η ΔΕΗ, όπως επί σειρά ετών φωνάζουμε με τον εξορθολογισμό, με το an banding που έπρεπε να γίνει, τότε η ΔΕΗ δεν θα είχε να φοβάται τίποτα. Πιστεύω ότι παρέχετε ψεύτικη προστασία και πολύ φοβούμαι –μακάρι να βγω λάθος- ότι πολύ σύντομα θα κληθούμε να πληρώσουμε, ως ενεργειακή υπόσταση της χώρας και ως ΔΕΗ, την απραξία της Κυβέρνησης και τις παλινωδίες.
      Έρχομαι στο άλλο άρθρο, που αφορά το φυσικό αέριο. Υποτίθεται ότι απελευθερώνεται η αγορά του φυσικού αερίου από την 1.1.2005 για τους ηλεκτροπαραγωγούς και τους μεγάλους συμπαραγωγούς. Η διάταξη αυτή θα ήταν σωστή, εάν είχαμε κάποια νέα πηγή φυσικού αερίου, μέχρι την 1.1.2005. Αυτό βεβαίως είναι αδύνατον, διότι ακόμη δεν έχει συμβολαιοποιηθεί η διασύνδεση με την Τουρκία. Άρα, λοιπόν, αφού το φυσικό αέριο δεν πέφτει από τον ουρανό και πρέπει να έχει έρθει από κάπου, όταν δεν έχει συμβολαιοποιηθεί ακόμη ο αγωγός μεταφοράς, καταλαβαίνετε ότι στον ενάμιση χρόνο που απομένει, φυσικό αέριο από άλλη πηγή, εκτός από τη Ρωσία, δεν μπορεί να υπάρξει. Άρα δεν πρόκειται παρά περί ευχής. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): …προμηθευτές. 
      ΑΘΑΝΑΣΙΟΣ ΝΑΚΟΣ: Προμηθευτές; Ένας είναι ο προμηθευτής και μία είναι ο οδός εισόδου. Μέχρι να γίνει άλλη, δεν θα υπάρχει άλλη πηγή φυσικού αερίου.
      ΠΡΟΕΔΡΕΥΩΝ (Κωνσταντίνος Βρεττός): ΄Εχουμε και την Αλγερία.
      ΑΘΑΝΑΣΙΟΣ ΝΑΚΟΣ: Η Αλγερία είναι το LNG που λειτουργεί ως καζανάκι για τις πιέσεις. Είναι πολύ πιο ακριβό. Η Αλγερία δεν είναι τίποτα. Είναι ρυθμιστής της ζήτησης. Ουαί και αλίμονο αν στηριχθεί η ανταγωνιστικότητα της ελληνικής οικονομίας στο LNG, το οποίο είναι πανάκριβο. Ακριβότερο από κάθε χώρα της Ευρωπαϊκής Ένωσης είναι το φυσικό αέριο για την Ελλάδα. Και είναι ακριβότερο, για τον απλούστατο λόγο ότι συνδέεται η τιμή της μεταφοράς του φυσικού αερίου με την τιμή του αργού πετρελαίου. 
      Αντί, λοιπόν, να δοθεί μια ανάσα με τη μείωση του κόστους μεταφοράς του φυσικού αερίου, διατηρείται με τους δυο τύπους, που υπάρχουν της προμήθειας και της μεταφοράς σ΄ ένα ποσοστό περίπου 10% φθηνότερο από το αργό πετρέλαιο, δηλαδή να αγγίζει το όριο αν συμφέρει ή δεν συμφέρει σε μια επιχείρηση να βάλει φυσικό αέριο.
      Το νομοσχέδιο παραπέμπει στο φορέα διαχείρισης του εθνικού συστήματος μεταφοράς φυσικού αερίου. Αυτός ο φορέας όμως με το ν. 2364 έχει οριστεί ότι είναι η ΔΕΠΑ. Η ΔΕΠΑ όμως βρίσκεται στο στάδιο της μετοχοποίησης. Πρόκειται να πουληθεί το 35% σε μια από τις τρεις εταιρείες που ενδιαφέρονται. Ένα άλλο 35% έχουν τα ΕΛΠΕ και 30% υποτίθεται –κατά τη γνώμη μου διά της βίας- θα δοθεί στη ΔΕΗ. 
      Με το να παραχωρεί η Κυβέρνηση στον ιδιωτικό τομέα την ιδιοκτησία και διαχείριση του φυσικού μονοπωλίου των δικτύων φυσικού αερίου και μάλιστα πριν από το διαχωρισμό της δραστηριότητας της εμπορίας, πιστεύουμε ότι ναρκοθετεί την ίδια την πολιτική της απελευθέρωσης που υποτίθεται ότι προωθείται με το άρθρο αυτό. Για παράδειγμα σας λέω ότι στη Βρετανία, στην Ιταλία και την Ισπανία, που δεν είχαν ελεγκτικούς μηχανισμούς για την ιδιοκτησία της μεταφοράς, κάνουν το λεγόμενο Ο.N.C. antbanding  δηλαδή προχωρούν νομοθεσίες υποχρεωτικής αλλαγής της ιδιοκτησίας. Και εδώ γίνεται ακριβώς το αντίθετο. Άρα λοιπόν, υποθηκεύεται, ναρκοθετείται η πολιτική της απελευθέρωσης που υποτίθεται ότι προωθείτε. 
      Σχετικά με τους όρους για το take or pay, η προτεινόμενη διάταξη του νομοσχεδίου στην πραγματικότητα είναι άχρηστη, επειδή η ΔΕΠΑ ούτως ή άλλως συνάπτει συμβάσεις με μειωμένο take or pay, σε σύγκριση με αυτό που έχει από τους προμηθευτές της –είναι 80%- αναγνωρίζοντας τις δυσκολίες προγραμματισμού των πελατών, τις βιομηχανίες, των ΕΠΑ κ.λπ. Μόνο στην περίπτωση της ΔΕΗ συμβολαιοποιήσει ανώτερο take or pay επειδή βεβαίως η ΔΕΗ είναι ευκολότερο από τις άλλες επιχειρήσεις να προγραμματίσει τις λειτουργίες των μονάδων της.
      Το ζητούμενο είναι όχι να μη χρεώνεται το take or pay πάνω από το 80%, αλλά αυτό να είναι όσο το δυνατόν ελαχιστοποιημένο και τούτο μπορεί να επιτευχθεί μόνο αν αναπτυχθεί πραγματικός ανταγωνισμός, ο οποίος όμως δεν διαφαίνεται.
      Για μας οι θέσεις μας είναι ξεκάθαρες: 
      Νομικός διαχωρισμός της μεταφοράς από την εμπορία και πάγωμα μέχρι να γίνει αυτό, της διαδικασίας ιδιωτικοποίησης της ΔΕΠΑ. Θεωρούμε ότι το φυσικό μονοπώλιο του δικτύου μεταφοράς πρέπει να είναι υπό δημόσιο έλεγχο, να ξεχωρισθεί, ούτως ώστε να υπάρχουν ίσοι κανόνες όταν και εφόσον γίνουν οι διασυνδέσεις από την Κασπία και την Ιταλία. 
      Ταχεία ολοκλήρωση των διεθνών διασυνδέσεων που προανέφερα και απελευθέρωση της αγοράς, βεβαίως μετά από το 2006, γιατί το να βάζουμε το 2005 δεν έχει καμία πρακτική σημασία. 
      Το τελευταίο και σημαντικότερο είναι να καθοριστούν από τώρα τα τέλη πρόσβασης στο δίκτυο, ώστε να συναφθούν οι αντίστοιχες συμβάσεις προμήθειας και μεταφοράς του αερίου. 
      Για όλους αυτούς τους λόγους, κύριε Πρόεδρε, κάνουμε έκκληση να σταματήσει αυτή η σπέκουλα πολιτική που γίνεται στο τεράστιας σημασίας ενεργειακό τομέα. Δεν είναι δυνατόν μπροστά σε μικροκομματικές σκοπιμότητες, οι οποίες θα φανούν σε λίγο καιρό ότι ήταν τέτοιες, να υποθηκεύεται η ενεργειακή υπόσταση της χώρας μας. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μαντέλης έχει το λόγο για τρία λεπτά.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, κατά τη συζήτηση επί της αρχής είχα επισημάνει το ζήτημα που αντιμετωπίζει η ΔΕΗ και για το οποίο δεν είναι προετοιμασμένη, γιατί δεν προετοιμάστηκε όλο αυτόν τον καιρό από τις εισαγωγές ηλεκτρικής ενέργειας. Θα πω μάλιστα, πως το ότι σήμερα δεν υπάρχουν δίκτυα, δεν λέει τίποτα, διότι ξέρουμε ότι προωθούνται τα μεγάλα διευρωπαϊκά δίκτυα μεταφοράς ηλεκτρικής ενέργειας, 400 και 150 κιλοβόλτ και επομένως είναι θέμα χρόνου το πότε θα έρθουν. 
      Εκεί πέρα πλέον, ο εσωτερικός ανταγωνισμός και η εσωτερική αγορά της Ελλάδας –όχι η ευρωπαϊκή αγορά- και η ΔΕΗ ιδιαίτερα, θα έχουν να αντιμετωπίσουν τα μεγάλα πλεονάσματα από τη Γαλλία και από τις βαλκανικές χώρες. 
      Θέλω να επισημάνω ότι με το νομοσχέδιο που έχουμε μπροστά μας αυτός ο δρόμος ανοίγει. Ίσως είναι και αναπόφευκτο, αλλά πρέπει να το επισημάνω ειδικά. Δίνεται αυτή η δυνατότητα με τη διάταξη με την οποία καθορίσαμε ότι πλέον έχουμε και την εμπορία ηλεκτρικής ενέργειας, η οποία αποσυνδέεται από την παραγωγή. Αυτό μπορεί να είναι καλό σε όρους αγοράς, αλλά θα πρέπει να συνειδητοποιήσουμε ότι θα υπάρξουν προβλήματα, διότι βρίσκει απροετοίμαστη τη ΔΕΗ να αγωνιστεί στον ανοικτό ανταγωνισμό. Ήταν ένα λάθος δικής της τακτικής, το οποίο επέλεξε, αλλά πρέπει να συμμεριστούμε τι γίνεται.
      Έχω σκεφθεί, λοιπόν, ότι πρέπει να βρούμε μικρές ασφαλιστικές δικλείδες ενδεχόμενα, αν δεν μπορεί να έλθει αυτό το πράγμα. Όμως, βλέπω ότι είναι θέμα μείζονος πολιτικής πλέον. Δεν μπορούμε τη μείζονα πολιτική να τη βάζουμε πίσω από τις επιμέρους πολιτικές. Υπάρχουν δύο-τρία ζητήματα. Παραδείγματος χάρη, όταν μιλάμε για τον ενεργειακό σχεδιασμό, λαμβάνουμε υπόψη μας και το συνδυασμό των επενδύσεων; Οι οδηγίες της Ευρωπαϊκής Ένωσης λένε ότι πρέπει να το λαμβάνουμε υπόψη. Αυτό εξυπηρετεί σ΄ ένα μεταβατικό στάδιο τη ΔΕΗ να προγραμματίζει με βάση τις επενδύσεις και ο ενεργειακός σχεδιασμός να γίνεται με βάση τις επενδύσεις. 
      Το δεύτερο στοιχείο είναι εκεί πέρα που καθορίζουμε ότι οι προσφορές που γίνονται για την αγοραπωλησία της ηλεκτρικής ενέργειας προσδιορίζουν το μεταβλητό κόστος των εγκαταστάσεων. Εδώ ενδεχομένως θα πρέπει να προσθέσουμε ότι αυτό το μεταβλητό κόστος των εγκαταστάσεων δεν πρέπει να ξεπερνά το σύνολο των εγκαταστάσεων παραγωγής ή και εισαγωγής που μπαίνει. Για ποιο λόγο; Πολύ απλά, αν έχουμε κάποιον στην ελληνική ή στην ευρωπαϊκή αγορά και είναι έμπορος, αλλά είναι συνδεδεμένος με παραγωγή ενέργειας, έχει κάνει υψηλότερες επενδύσεις. Εκείνος που κάνει απλώς εισαγωγή δεν έχει κάνει σχεδόν καθόλου επενδύσεις. Επομένως οι προσφορές του θα είναι πλεονεκτικότερες από του παραγωγού και εδώ πέρα θα πρέπει ενδεχόμενα να βάλουμε ένα όριο, ώστε οι προσφορές να μην υπερβαίνουν το κόστος των δικών του εγκαταστάσεων. 
      Τρίτον: Δεν πρέπει να μετακινούμε το σύνολο του κόστους σε όσους απορροφούν ηλεκτρική ενέργεια από το σύστημα. Οι τρεις σχετικές παράγραφοι του άρθρου 23, η 9, η 10 και η 12, θα μπορούσαν να συμπεριλάβουν αυτές τις μικρές μεταβατικές διατάξεις, που θα δώσουν μία μικρή «ανάσα», όταν θα έχουμε αθρόες η transit εισαγωγές ηλεκτρικής ενέργειας, για να μπορούν να λαμβάνονται υπόψη και οι επενδύσεις που έχουν γίνει.
      Το τελευταίο που θέλω να παρατηρήσω και να επισημάνω είναι ότι θεωρώ πολύ θετική την ενέργεια του Υπουργείου Ανάπτυξης, σχετικά με τα τιμολόγια της ΔΕΗ. Δεν μπόρεσα να καταλάβω για ποιο λόγο η ΔΕΗ ζήτησε αύξηση κατά 4%. Κοίταξα με βάση τους ημερήσιους πίνακες που δημοσιεύει ο ΔΕΣΜΗΕ, με βάση τα φορτία και το οριακό κόστος και είδα ότι το πρώτο εξάμηνο του 2003 το οριακό κόστος των φορτίων που μπήκε στο σύστημα ήταν χαμηλότερο από το πρώτο εξάμηνο του 2002, γιατί είχαμε πάρα πολλές εισδοχές. Μπήκαν μπροστά τα μεγάλα υδροηλεκτρικά και είχαμε φθηνότερη ενέργεια. 
      Πρέπει, λοιπόν, και η ΔΕΗ να αντιληφθεί ότι η προσαρμογή του δικού της τιμολογίου στο πραγματικό της κόστος είναι απαραίτητη προετοιμασία για να μπορέσει να σταθεί στον ανταγωνισμό κι όχι να προσπαθεί να αυξάνει διοικητικά τα τιμολόγια, επειδή ακριβώς έχουμε ακόμα μία ελλιπή ενεργειακή αγορά.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αθανασιάδης έχει το λόγο.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Κύριε Πρόεδρε, είναι πράγματι επιτακτική η ανάγκη μιας νέας δομής στον τομέα της ενέργειας. Σαν χώρα της Ευρώπης είμαστε υποχρεωμένοι να διασυνδεθούμε με τα ευρωπαϊκά δίκτυα και θα πρέπει σιγά-σιγά να εναρμονιστούμε μ’ αυτά. Όμως, αυτό απαιτεί χρόνο και προσαρμογή. Η στρατηγική προτεραιότητά μας πρέπει να είναι προς την κατεύθυνση της στέρεης οικοδόμησης της Ευρωπαϊκής Ένωσης, αλλά και της βελτίωσης της θέσης της χώρας μας στον τομέα της ενέργειας.
      Όμως, κύριε Υπουργέ, οφείλω να καταθέσω και σήμερα, ύστερα απ’ όλες αυτές τις βελτιώσεις, που έχετε κάνει και είναι αρκετά σοβαρές, ότι εξακολουθώ να έχω τις ανησυχίες μου.
      Εξακολουθώ να έχω ανησυχίες για το αύριο στον τομέα της παραγωγής και της εκμετάλλευσης της ηλεκτρικής ενέργειας. 
      Μέχρι σήμερα τα πάντα στη χώρα μας στηρίχθηκαν σ΄ έναν πυλώνα που λέγεται ΔΕΗ. Σήμερα αλλάζουν άρδην τα πάντα. Έχουμε μία ΡΑΕ ένα ΔΕΣΜΗΕ, μία νέα δομή, μία νέα λειτουργία και δεν ξέρουμε πώς θα αποδώσουν όλα αυτά και πώς θα συνεργαστούμε. Η ΡΑΕ θα ρυμουλκήσει το ΔΕΣΜΗΕ, ο ΔΕΣΜΗΕ θα ρυμουλκήσει κατ’ ανάγκη και τη ΔΕΗ και βέβαια δεν ξέρουμε τι θα γίνει την επόμενη ημέρα. Μιλώ βέβαια σαν Βουλευτής μιας περιοχής όπου εκεί παράγεται στο 65%-70% της ηλεκτρικής ενέργειας και καταλαβαίνεται ότι η περιοχή αυτή ζει από τους λιγνίτες, το φθηνότερο καύσιμο, ζει απ’ αυτό το εθνικό προϊόν, το οποίο για μας είναι και ευχή, αλλά και κατάρα. Γιατί με την εξόρυξη του λιγνίτη έχει υποστεί η περιοχή μια πολύ σοβαρή ζημιά, όσον αφορά τη ρύπανση του περιβάλλοντος.
      Θα έλεγα, λοιπόν, ότι τη ΔΕΗ σε καμία περίπτωση δεν πρέπει να την απαξιώσουμε. Η ΔΕΗ προσφέρει στην περιοχή μας, προσφέρει στην Ελλάδα ένα κοινωνικό έργο. Κι εμείς το ομολογούμε, το αναγνωρίζουμε και επιβραβεύουμε αυτά που η ΔΕΗ έκανε τα τελευταία πέντε χρόνια, με την ορθολογική εκμετάλλευση των λιγνιτών, την προστασία του περιβάλλοντος και βέβαια την προστασία των θέσεων εργασίας. 
      Εδώ θα ήθελα, κύριε Υπουργέ, να τονίσω την έλλειψη θέσεων εργασίας στην περιοχή, όπως τόνισε και ο συνάδελφος κ. Βλαχόπουλος. Βέβαια μας ανησυχεί αυτό τώρα γιατί, αν 1600 ΜW βγουν εκτός και περάσουν στην «ψυχρή εφεδρεία» καταλαβαίνετε ότι θα έχουμε πρόβλημα με τις θέσεις εργασίας. Εμείς στην περιοχή μας έχουμε μονάδες που κατασκευάστηκαν το 1955 και μοιραία αυτές θα πρέπει να σταματήσουν κάποια στιγμή. 
      Θα έλεγα, λοιπόν, ότι εσείς μέσα απ’ αυτό το νομοσχέδιο θα πρέπει να επιβάλετε στη ΔΕΗ να τις αντικαταστήσει, διότι λιγνίτες θα έχουμε και για τα εξήντα πέντε επόμενα χρόνια. Ακούστηκε και από τη Νέα Δημοκρατία ότι ενισχύουμε τους ιδιώτες επιχειρηματίες. Εμείς δεν είμαστε κατά των ιδιωτών. Είμαστε υπέρ των επιχειρηματιών, αλλά με όρους. Πρέπει κι αυτοί να ρισκάρουν με τη σειρά τους ό,τι έκανε η ΔΕΗ όλα αυτά τα χρόνια.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
     Με το λιγνίτη, κύριε Υπουργέ, έχουμε ένα κόστος παραγωγής κιλοβατώρας περίπου 9,5 δραχμές, ενώ με το αέριο θα έχουμε 14,5 δραχμές. Κάποια στιγμή ιδιώτες επενδυτές δεν θα μας κατηγορήσουν ότι δημιουργείται ένας αθέμιτος ανταγωνισμός; Γιατί, όταν θα δημιουργηθεί μεγάλη δεξαμενή που θα συγκεντρώνει το ρεύμα αιολικής ενέργειας, υδροηλεκτρικά, παραγωγή από λιγνίτη και από αέριο και θα φτάνει στο ΔΕΣΜΗΕ και ο ΔΕΣΜΗΕ θα πρέπει να κάνει τη διαχείριση, από ποιον θα αγοράζει το ρεύμα και πώς θα το αγοράζει όταν ο λιγνίτης έχει 9,5 δραχμές και 14,5 δραχμές το αέριο; 
     Εκεί, λοιπόν, υπάρχει ένα πολύ λεπτό σημείο, το οποίο θα πρέπει να δούμε πώς θα το αντιμετωπίσουμε, έτσι ώστε να είμαστε και αξιόπιστοι και να μην αδικηθεί βεβαίως η ΔΕΗ. Γιατί εδώ ξεκάθαρα τοποθετούμαι και λέω ότι η ΔΕΗ θα πρέπει να έχει την πρωτοβουλία των κινήσεων και το know how και βέβαια, είναι αυτή που ξέρει την ενέργεια.
     Ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κύριος Υπουργός έχει το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, νομίζω ότι το Κεφάλαιο Γ΄ που συζητάμε είναι βασικό, γιατί αποτελεί μια ολοκληρωμένη παρέμβαση συγκεκριμένου χαρακτήρα, για να αντιμετωπίσουμε την ενεργειακή αγορά στη χώρα μας.
     Θα έλεγα ότι η ανάγκη να τιμήσουμε την υφιστάμενη νομοθεσία που ψηφίστηκε το 1999 και ισχύει από το Μάρτιο του 2001 για το άνοιγμα της αγοράς ηλεκτρικής ενέργειας στη χώρα μας, συνεχίζει να αποτελεί ένα βασικό πλαίσιο πάνω στο οποίο στηριζόμαστε για να συνεχίσουμε τη λειτουργία των ενεργειακών υποδομών στη χώρα μας.
      Έχει σημασία όμως να γίνει σαφές, με τις ρυθμίσεις τις οποίες συμφωνήσαμε και ευχαριστώ πάρα πολύ για τις παρατηρήσεις τις οποίες άκουσα από όλους τους συναδέλφους είτε στην επιτροπή και ήταν πράγματι μία διεξοδική συζήτηση χρήσιμη, διότι μας βοήθησε να κάνουμε τελικές διατυπώσεις οι οποίες ανταποκρίθηκαν πλήρως, πιστεύω, και στις απαιτήσεις της αγοράς την οποία πράγματι ανοίγουμε τώρα, έτσι ώστε να μπορέσει για πρώτη φορά να γίνει πραγματικότητα η παραγωγή από ιδιώτες ηλεκτρικής ενέργειας από φυσικό αέριο. Συγχρόνως όμως με τις ρυθμίσεις που διαμόρφωσαν, εξασφαλίζουμε τον καθοριστικό ρόλο της ΔΕΗ ως ο βασικός, αναντικατάστατος, ενιαίος καθετοποιημένος φορέας παραγωγής  ενέργειας στη χώρα μας, που έχει την ευθύνη να συνεχίσει ως φορέας δημόσιου συμφέροντος, όπως προσδιορίζεται εξάλλου και στην ευρωπαϊκή νομοθεσία, αλλά και στην οδηγία είτε την παλιά του 1996 είτε την καινούργια του 2004 που έχουμε εκδώσει και προβλέπεται ένας ειδικός ρόλος και ειδικοί τρόποι λειτουργίας. Διότι κατοχυρώνουμε τη λειτουργία του δημόσιου φορέα και δημόσιου συμφέροντος υπηρεσία, όπως είναι στην προκειμένη περίπτωση η ΔΕΗ ή όπως είναι και άλλες υπηρεσίες, αλλά αυτή τη στιγμή μας απασχολεί μόνο η ΔΕΗ. 
      Επιπρόσθετα θέλω να πω ότι η σχέση ουσιαστικά των ρυθμίσεων τις οποίες έχουμε προωθήσει, διασφαλίζουν ώστε να υπάρξει πράγματι απελευθερωμένη αγορά, απελευθερωμένη αγορά η οποία όμως να λειτουργήσει, αγορά με ανταγωνισμό όχι μία αγορά η οποία θα έλθει, όπως προτάθηκε προηγουμένως από τον κ. Μάνο ή και από άλλη πλευρά και να έχουμε κάποιον ιδιώτη παραγωγό που θα έχει εξασφαλισμένη την πώληση της ενέργειάς του σταθερά στη ΔΕΗ, χωρίς κανένα ανταγωνισμό και μάλιστα να διασφαλίζει για ένα μακρύ χρονικό διάστημα και την πλήρη απόσβεση της επένδυσής του.
      Ερχόμαστε λοιπόν εδώ και με σαφή διαδικασία, η οποία προσδιορίζεται από το θεσμικό πλαίσιο που προωθούμε, κατοχυρώνουμε τις διαδικασίες του διαγωνισμού όπου μπορεί να λάβει μέρος ο οποιοσδήποτε. Και φυσικά θα λάβει μέρος και εκείνος που ήδη  έχει πάρει μέχρι σήμερα άδεια, αλλά και όποιος άλλος, τη στιγμή που θα γίνει ο διαγωνισμός, θα έχει πάρει άδεια, θα μπορεί να λαμβάνει μέρος έτσι ώστε να μπορέσει να προσφέρει. Και μάλιστα επειδή άκουσα διάφορες παρατηρήσεις, να προσφέρει σε τιμή η οποία, όπως ξέρετε, συνδυάζεται με το οριακό κόστος, το οποίο σε καθημερινή βάση προσδιορίζεται από το ΔΕΣΜΗΕ το οριακό κόστος συστήματος και να προσφέρει τουλάχιστον λέμε το λειτουργικό κόστος και οπωσδήποτε και ένα μέρος των σταθερών εξόδων τα οποία έχει να καλύψει, δίνοντας έτσι τη δυνατότητα να κάνει κανείς προσφορά ανάλογη με τις δυνατότητές του και ανάλογα θα έχει τύχη ή ατυχία να καταλήξει τελικά στο διαγωνισμό. 
      Προσέξτε, εδώ υπάρχει κάποια σύγχυση. Υπάρχουν ορισμένοι οι οποίοι συγχέουν τον ημερήσιο διαγωνισμό προσφοράς ενέργειας που γίνεται από όλες τις παραγωγικές μονάδες ή τους προμηθευτές που υπάρχουν στην αγορά, με τον διαγωνισμό αδειοδότησης για μια άδεια παραγωγής ενέργειας. Η αδειοδότηση για παραγωγή ενέργειας είναι μία διαδικασία που προσδιορίστηκε με το νόμο που ισχύει σήμερα, τον 2773/99, είναι σαφής, προβλέπει τον τρόπο με τον οποίο καθένας μπορεί να πάρει μία άδεια και δεν έχει καμία σχέση με τη διαδικασία του ημερήσιου διαγωνισμού προσφοράς στο σύστημα. Να μην τα συγχέουμε τα πράγματα, γιατί άκουσα κάποιες παρατηρήσεις. Το ότι εμείς διατηρούμε αυτή τη διαδικασία σε ισχύ, είναι πάρα πολύ σαφές. 
      Επιπρόσθετα όμως προβλέπουμε για την περίοδο από τώρα μέχρι το 2007 μία διαγωνιστικού χαρακτήρα διαδικασία για τις άδειες στις οποίες δεν συμμετέχει η ΔΕΗ για να μπορέσουμε δύο πράγματα να πετύχουμε, να απαλλάξουμε τη ΔΕΗ της υποχρέωσης να κατασκευάσει και νέες μονάδες για να καλύψει την επιπρόσθετη ανάγκη που συνεχίζει να διαμορφώνεται στη χώρα μας σε διαρκή βάση, μια και αυξάνεται ετήσια 3%, 3,5%, 4% η αναγκαία ενεργειακή κατανάλωση στη χώρα μας και αντίθετα να δώσουμε τη δυνατότητα, αν θέλετε, και να επιμερίσουμε το ρίσκο, σε ιδιώτες επιχειρηματίες οι οποίοι, λαμβάνοντας μέρος σε διαγωνισμό, διεκδικούν δικαίωμα κατασκευής μιας μονάδας παραγωγής ηλεκτρισμού από φυσικό αέριο  την οποία όμως χρηματοδοτούν οι ίδιοι.
      Άρα, λοιπόν, και απαλλάσσουμε τη ΔΕΗ από την υποχρέωση να χρεωθεί και να κάνει επιπρόσθετες επενδύσεις, για να παραγάγουμε την επιπρόσθετη ενέργεια την οποία χρειαζόμαστε και επιπλέον ανοίγουμε την αγορά, ώστε οι ιδιώτες να αναλάβουν την ευθύνη διασφαλίζοντας παράλληλα στη ΔΕΗ τη δυνατότητα να ανανεώσει το παλιό, απαρχαιωμένο ή μειωμένης αξιοποίησης δυναμικό το οποίο διαθέτει, να προχωρήσει σε μια συνολική ανανέωση της υποδομής της. Όπως βλέπετε, δίνουμε τη δυνατότητα να ανανεώσει την υποδομή της μέχρι 1600 MW και να θέσει μονάδες σε ψυχρή εφεδρεία. 
      Επειδή άκουσα κάποια παράξενα πράγματα για το τι θα πει ψυχρή εφεδρεία, θα πω το εξής. Είναι απλά ελληνικά. Δεν χρειαζόμαστε ούτε κανονισμό για να το ερμηνεύσουμε ούτε τίποτα. Σημαίνει συνεφεδρεία, εφεδρεία σε διαθεσιμότητα, εφεδρεία πολλών μορφών που υπάρχουν. Μάλιστα έχουμε πρωτεύουσα, δευτερεύουσα, τριτεύουσα εφεδρεία, ώρες, ρύθμιση, συχνότητες κ.ο.κ. Επομένως, οι μονάδες αυτές είναι ψυχρές. Εγώ όμως θα πω το εξής. Δεν είναι ανάγκη να προσδιορίσουμε ότι τα λέει μόνο ο κώδικας. Είναι καθαρό. Αυτά που λέω εγώ τα λέει και ο κώδικας. Η ψυχρή εφεδρεία που ζήτησε κάποιος συνάδελφος να προσδιορίσω είναι πολύ καθαρό τι σημαίνει στα ελληνικά, είναι μια μονάδα σε εφεδρεία για τη διαθεσιμότητα την οποία χρειάστηκε να έχει. Γι’ αυτό αμείβεται, γι’ αυτό υπάρχει σύμβαση και προβλέπεται συγκεκριμένος τρόπος αμοιβής. Έχει σύμβαση η ΔΕΗ για την κάθε μονάδα που έχει με τον ΔΕΣΜΗΕ, για να καλύπτεται για τις ώρες που είναι σε εφεδρεία η οποιαδήποτε μονάδα. Και αυτό ισχύει ανεξάρτητα από το γεγονός ότι μπορεί να κατασκευάσει νέες μονάδες στη θέση των μονάδων που θέτει σε ψυχρή εφεδρεία, για να τις ανανεώσει, διότι πλέον έχουν πολύ χαμηλό βαθμό αποτελεσματικότητας και αξιοποίησης. 
      Έτσι, λοιπόν, κύριοι συνάδελφοι, θα έλεγα ότι εμείς κάνουμε μία μεταβατικού χαρακτήρα ρύθμιση που καλύπτει πέντε χρόνια, από το 2003 μέχρι το 2007. Το 2007 είναι η περίοδος στην οποία ανοίγει για όλη την Ευρώπη πλήρως απελευθερωμένα η αγορά ηλεκτρισμού και φυσικού αερίου. Έχουμε μία κοινή ευρωπαϊκή αγορά πλήρως ελεύθερη και για τη βιομηχανία και για τους αστικούς καταναλωτές και για οποιονδήποτε πολίτη. Ο κάθε πολίτης μπορεί να διαλέγει από πού θα αγοράσει την ενέργεια που θέλει είτε είναι φυσικό αέριο είτε είναι ηλεκτρισμός είτε οτιδήποτε άλλο. Προβλέπουμε μέσα τη ρύθμιση, ώστε οποιοσδήποτε πελάτης είτε βιομήχανος που είναι συνήθως είτε επιχειρηματίας μικρομεσαίος να μπορεί να πάρει ενέργεια πέραν της ΔΕΗ που μέχρι σήμερα ήταν το μονοπώλιο και θα είναι για αρκετό καιρό ακόμη απ’ ό,τι φαίνεται, αφού μετά το 2005 θα μπορέσει να παρουσιαστεί η πρώτη συμβολή των ιδιωτικών μονάδων. Τότε θα μπορέσει να φεύγει από τη ΔΕΗ, να πηγαίνει σε έναν ιδιώτη παραγωγής και αν δεν τον ικανοποιεί, να επανέρχεται στη ΔΕΗ ρυθμίζοντας μάλιστα και τον τρόπο με τον οποίο μπορεί να γίνει αυτό το πράγμα. 
      Αυτό γίνεται γιατί, κύριοι συνάδελφοι, πρέπει να συνειδητοποιήσουμε ότι έχουμε την υποχρέωση να συγκροτήσουμε μια ελεύθερα λειτουργούσα αγορά. Αγορά σημαίνει ανταγωνισμός, ίδιες δυνατότητες συμμετοχής για όλους. Μπορεί ορισμένοι να διαφωνούν, γιατί γίνεται αγορά στην ενέργεια, όμως αυτή είναι πολιτική επιλογή την οποία υλοποιούμε και η οποία συνδέεται με την επιλογή η οποία γίνεται σε ευρωπαϊκό επίπεδο. Δεν είναι εθνικού χαρακτήρα επιλογή. Συνδέεται με τη γενικότερη επιλογή η οποία έγινε να δημιουργήσουμε μέχρι το 2007 μία κοινή αγορά ηλεκτρισμού και φυσικού αερίου. 
      Προχθές οι Υπουργοί Ενέργειας και  οι Υπουργοί Περιβάλλοντος είχαμε μία κοινή συνεδρίαση με βασικό στοιχείο την αντιμετώπιση των κλιματικών αλλαγών που πραγματοποιούνται, καθώς βλέπετε ότι υπάρχουν περίεργα και αφύσικα φαινόμενα σε όλη την Ευρώπη και βλέπουμε θερμοκρασίες να ανεβαίνουν, ξηρασία, πλημμύρες, μια σειρά από καταστροφικές συμπεριφορές της φύσης, οι οποίες οφείλονται στο ότι συνεχώς αυξάνεται παγκοσμίως σε ετήσια βάση η θερμοκρασία. Εδώ υπάρχει μία ευθύνη αντιμετώπισης της κατάστασης, έτσι ώστε να παραγάγουμε ενέργεια η οποία δεν θα αυξάνει τον ποσοστό διοξειδίου του άνθρακος στην ατμόσφαιρα. 
      Πάμε, δηλαδή, σε μία αναπτυξιακή στρατηγική για τις ευρωπαϊκές χώρες και πρέπει να συνδυάσουμε τις προσπάθειες οι Υπουργοί Ενέργειας και οι Υπουργοί Περιβάλλοντος ώστε να αποδεσμευτεί η ανάπτυξη από τη συνεχή αύξηση της ενεργειακής κατανάλωσης η οποία ενεργειακή κατανάλωση οδηγεί σε αύξηση του διοξειδίου του άνθρακος στην ατμόσφαιρα. 
      Και εδώ υπάρχουν καθαρές προτάσεις οι οποίες λένε: Πρώτον, βεβαίως έχουμε ανάγκη πρώτα να οργανώσουμε την απελευθερωμένη αγορά ηλεκτρισμού και φυσικού αερίου, διότι το φυσικό αέριο είναι μια πηγή η οποία δίνει τη δυνατότητα να συμβάλει σε μία βελτίωση, αν θέλετε, της επιβάρυνσης της ατμόσφαιρας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Από την άλλη πλευρά, όμως, λένε ότι πρέπει να στραφούμε και στην τεχνολογία, να ανακαλύψουμε νέες τεχνικές και για τις μεταφορές αλλά και για τις μονάδες παραγωγής ενέργειας και να αξιοποιήσουμε όλες τις δυνατότητες, τις πηγές ενέργειας οι οποίες υπάρχουν σήμερα στον πλανήτη είτε είναι φυσικό αέριο είτε είναι πετρέλαιο είτε λιγνίτης είτε κάρβουνο είτε οτιδήποτε. Και αξιοποιώντας την τεχνολογία, να αξιοποιήσουμε πλέον τις δυνατότητες χρήσης όλων αυτών των πηγών ενέργειας. Βασική στρατηγική, κύριοι συνάδελφοι. Δεν μπορούμε να αποκλείσουμε καμία πηγή ενέργειας.
      Άρα, λοιπόν, καμία ανησυχία δεν μπορεί να υπάρχει, κύριε συνάδελφε, που είπατε προηγουμένως. Ο λιγνίτης παραμένει βασική μονάδα παραγωγής σε εθνική βάση για την εθνική αγορά. 
      Αν θέλετε, πάω και παραπέρα. Η εθνική ενεργειακή εφεδρεία προέρχεται μέσα από τη χρησιμοποίηση ακριβώς των κοιτασμάτων λιγνίτη ώστε να έχουμε τη σιγουριά ότι η χώρα μας δεν θα βρεθεί στη δυσάρεστη θέση να μειώσει ή να υποστεί, αν θέλετε, μείγμα παρέμβασης στην αγορά της που να επηρεάσει τις τιμές. Διότι οι αγορές και η απελευθέρωση των αγορών έχει και ένα άλλο νόημα. Στοχεύουμε σε καλύτερες τιμές, στοχεύουμε σε καλύτερη ποιότητα. Πρέπει να εξασφαλίσουμε καθαρή ενέργεια και πρέπει να έχουμε και επάρκεια.
      Αυτοί είναι οι στόχοι της πολιτικής την οποία ακολουθούμε. Και σε αυτή την κατεύθυνση να είστε βέβαιοι ότι θα το πετύχουμε. Διότι η διαδικασία την οποία ακολουθήσαμε είναι η εξής: Είπαμε, προβλέπεται μεταβατική περίοδος μέχρι το 2007. Από το 2007 και μετά πλήρης απελευθέρωση, άρα όλοι θα ετοιμαστούν να λάβουν μέρος στις διαδικασίες. Και οι ιδιώτες οι οποίοι εν τω μεταξύ θα έχουν αξιοποιήσει αυτές τις τρεις διαγωνιστικές διαδικασίες για να παράξουμε ιδιωτικές παραγωγές ενέργειας, ηλεκτρισμού από φυσικό αέριο, αλλά και η ΔΕΗ θα έχει τη δυνατότητα να προετοιμαστεί, να μπει δηλαδή το 2007 και μετά στον ανταγωνισμό αξιοποιώντας, ανανεώνοντας με τον καλύτερο δυνατό τρόπο τις υποδομές της.
      Επομένως, κύριοι συνάδελφοι, το κρίσιμο θέμα για εμάς από εδώ και πέρα είναι πως σχεδιάζουμε από το 2007 και μετά. Αυτό είναι το κρίσιμο θέμα.
      Και εδώ πρέπει να πω ότι ορισμένες από τις παρατηρήσεις που έγιναν δεν συμβάλουν βέβαια στο να πετύχουμε το καλύτερο αποτέλεσμα.
      Ένα πράγμα θέλω να σας πω. Ότι τουλάχιστον λευκή επιταγή δεν ζήτησα από κανέναν. Και όλες αυτές οι ρυθμίσεις στις οποίες αναφέρεστε, πώς θα γίνουν κλπ., αναφέρονται στους κώδικες που ισχύουν και σήμερα. Βέβαια οι κώδικες διαμορφώνονται και με γνωμοδότηση της ΡΑΕ και με υπουργική απόφαση. Αυτό θα ισχύει και στο μέλλον. Πάντοτε, όμως, θα υπάρχει μία διαδικασία κώδικα η οποία θα είναι γνωστή, η οποία θα είναι σαφής και η οποία δεν θα αφήνει κανένα περιθώριο.
      Μακροπρόθεσμος ενεργειακός σχεδιασμός: Το είπα από την αρχή και το ξαναλέω για να μην υπάρχει καμία παρεξήγηση. Αποτελεί τη βάση της πολιτικής μας. Και μάλιστα δήλωσα προηγουμένως σε μία παρέμβασή μου, ότι μέχρι τέλος Ιουλίου θα έχουμε καταθέσει πλήρως, ετοιμασμένο το τελικό κείμενο του μακροπρόθεσμου ενεργειακού σχεδιασμού ώστε να το θέσουμε σε συζήτηση, να μπορέσουμε να έχουμε τις απόψεις και να καταλήξει να γίνει μετά -και στη Βουλή βέβαια- το επίσημο κείμενο του μακροπρόθεσμου ενεργειακού σχεδιασμού της χώρας. Άρα και με αυτό είμαστε καλυμμένοι.
      Είπαμε ποιοι θα διαγωνιστούν. Όσοι έχουν άδεια το χρόνο των διαγωνισμών. Ανάρτηση του κόστους είπε κάποια στιγμή ο συνάδελφος. Κοιτάξτε να δείτε, η ανάρτηση του κόστους δεν είναι από μία πλευρά στη διάθεση της ενέργειας. Εδώ έχουμε τον τελικό καταναλωτή, στον οποίο κύρια αναφερθήκατε, αλλά είναι και άλλος προμηθευτής, είναι ο εξαγωγέας, είναι ο αυτοπαραγωγός και άρα, δεν μπορούμε να αναγράψουμε μόνο «τελικός καταναλωτής»…
      ΠΡΟΕΔΡΕΥΟΥΣΑ (Άννα Μπενάκη – Ψαρούδα): Κύριε Υπουργέ, σας παρακαλώ ολοκληρώστε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τελειώνω  αμέσως, κυρία Πρόεδρε. Με συγχωρείτε και ευχαριστώ για την καλοσύνη που είχατε να μου επιτρέψετε να ολοκληρώσω τη σκέψη μου.
      Επομένως, κυρία και κύριοι συνάδελφοι, ορθώς είναι διατυπωμένο στο κείμενο. 
      Τέλος, θα ήθελα να κάνω μία διόρθωση για τους αυτοκαταναλωτές μετά από προτάσεις που ακούστηκαν. Το ποσό της ετήσιας επιβάρυνσης του πελάτη κατά θέση κατανάλωσης θα ήθελα να το μειώσουμε, διότι είναι αρκετά υψηλό. Από το ένα εκατομμύριο ευρώ να το πάμε στις εξακόσιες χιλιάδες, έτσι ώστε να υπάρχει μία αναλογία με τη χρησιμότητα αξιοποίησης και υποστήριξης αυτών που κάνουν αυτοκατανάλωση. Είναι κάτι που μας ενδιαφέρει, διότι όπως καταλαβαίνετε…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Υπουργέ, επαναλάβετε σε ποιο άρθρο κάνετε τη διόρθωση. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πρόκειται για δύο σημεία, το ίδιο πράγμα είναι και για τα δύο. 
      Σελίδα 11, άρθρο 23, σημείο 19 και σημείο 20. Στο τέλος αναφέρεται ότι η ετήσια επιβάρυνση πελάτη κατά θέση κατανάλωσης δεν μπορεί να υπερβαίνει το ποσό του ενός εκατομμυρίου ευρώ. Αυτό αφορά στο σημείο 19 του άρθρου 23. 
      Επίσης, περιέχεται και στο σημείο 20, όπου αντίστοιχα η ετήσια επιβάρυνση πελάτη κατά θέση κατανάλωσης δεν μπορεί να υπερβαίνει το ένα εκατομμύριο ευρώ. Αυτό το ένα εκατομμύριο ευρώ και στις δύο περιπτώσεις γίνεται εξακόσιες χιλιάδες ευρώ. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης. 
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, κυρία και κύριοι συνάδελφοι, θα ήθελα αυτή τη στιγμή να καταγγείλω την Κυβέρνηση Σημίτη και τους διαδοχικώς διατελέσαντες Υπουργούς Ανάπτυξης για εγκληματική αβελτηρία, εγκληματική πολιτική πάνω στο θέμα της ενέργειας στη χώρα μας. 
      Μιλάω για εγκληματική πολιτική σε όλους τους τομείς. Πρώτα απ’ όλα στον τομέα του πετρελαίου, που δεν έφτασαν την απελευθέρωση και στο επίπεδο των διυλιστηρίων, ούτως ώστε να υπάρχει υγιής ανταγωνιστική αγορά, αλλά αντίθετα  υπάρχουν εναρμονισμένες πρακτικές (καρτέλ). 
      Δεύτερον, στον τομέα του φυσικού αερίου οι καθυστερήσεις και οι υπερτιμολογήσεις των έργων έφθασαν αυτό το φιλικό προς το περιβάλλον καύσιμο, ενώ το παραλαμβάνουμε στη φθηνότερη τιμή απ’ όλη την Ευρώπη, τελικά να το διαθέτουμε στον καταναλωτή στην ακριβότερη τιμή, να το κάνουμε δηλαδή ασύμφορο για καύσιμο. 
      Τέλος, τη μεγαλύτερη εγκληματική πολιτική την έχουν εφαρμόσει στον τομέα της ηλεκτρικής ενέργειας. Αυτό δεν το λέω εγώ, το λένε οι ίδιοι οι κυβερνητικοί παράγοντες, διότι τη Ρυθμιστική Αρχή Ενέργειας την έχει διορίσει αυτή η Κυβέρνηση, την έχει προβλέψει με το ν. 2773, τη χρησιμοποιεί δε ως σύμβουλο και γνωμοδότη της. Όμως, όπως φαίνεται δεν την ακούει. Απορώ γιατί τη χρησιμοποιεί και γιατί την έχει. Μάλλον για να φτιάχνει μόνο τους κώδικες και τους κανόνες. 
      Ο πρόεδρος της Ρυθμιστικής Αρχής Ενέργειας εδώ και μεγάλο χρονικό διάστημα τους μιλάει για την ανεπάρκεια του ν. 2773. 
      Διαβάζω από τα Πρακτικά της επιτροπής. «Πιστεύουμε ότι το ενεργειακό σύστημα και ειδικότερα η αγορά ηλεκτρισμού βρίσκεται από την αρχή της απελευθέρωσης (19-2-2001) μέχρι σήμερα σε αδιέξοδο. Αυτό οφείλεται στο υφιστάμενο θεσμικό πλαίσιο, δηλαδή σε ορισμένες διατάξεις του ν. 2773».
      Έχει προτείνει επανειλημμένως αυτές τις αλλαγές που έπρεπε να γίνουν, δυστυχώς όμως έχουν περάσει ήδη δυόμισι χρόνια από τις 19-2-2001 και μόνο τώρα φέρνει κάποιο νόμο η Κυβέρνηση. 
      Λέει, όμως, ο πρόεδρος της Ρυθμιστικής Αρχής Ενέργειας, ο σύμβουλος του Υπουργού, ότι οι επενδύσεις για την παραγωγή ηλεκτρικής ενέργειας δεν έχουν γίνει όχι γιατί δεν έχουν θάρρος οι επενδυτές, οι οποίοι είναι μεγάλες ηλεκτρικές εταιρείες του εξωτερικού, αλλά γιατί από το νόμο το επιχειρηματικό ρίσκο που ζητείται να αναλάβουν, είναι υπερβολικό. Γι’ αυτό το λόγο δεν μπορούν να βρουν χρηματοδότηση από τις τράπεζες και έτσι δεν μπορούν να δραστηριοποιηθούν. 
      «Ο νόμος αυτός κατά τη γνώμη μας» λέει ο πρόεδρος της ΡΑΕ «έχει κατασκευαστεί για να αναβάλει την είσοδο και την προώθηση του υγιούς ανταγωνισμού στην αγορά ηλεκτρικής ενέργειας». Το αποτέλεσμα είναι να έχουμε φθάσει σε αδυναμία και να έχουμε σήμερα πρόβλημα επάρκειας ηλεκτρικής ενέργειας. Αυτό είναι το έγκλημα που έχει κάνει η Κυβέρνηση και το οποίο εμφανίζεται τώρα με τα «μπλακ-άουτ» και το βλέπουμε στα νησιά μας, στο διασυνδεδεμένο σύστημα, αλλά θα το δούμε τραγικό το 2004. Επισημαίνουμε εδώ και πάρα πολύ καιρό τον κίνδυνο για τους Ολυμπιακούς Αγώνες. Δεν θέλουμε να πιστεύουμε ότι οποιαδήποτε κυβέρνηση και να είναι δεν θα προστατεύσει τους Ολυμπιακούς Αγώνες ούτως ώστε να υπάρχει εκεί επάρκεια ηλεκτρικού ρεύματος και να εκτελεστούν με τον καλύτερο τρόπο. Όμως εκείνο το χρονικό διάστημα νομίζω ότι πάρα πολλές περιοχές της Ελλάδας θα έχουν «μπλακ-άουτ» και θα βυθίζονται τακτικά στο σκοτάδι για τις ανάγκες της εξυπηρέτησης των Ολυμπιακών Αγώνων με άμεσο αποτέλεσμα να έχουμε μεγάλο πρόβλημα και κρίση στον τουρισμό, κάτι που ήδη σημειώθηκε και το 2002 και το 2003 με άμεσο αποτέλεσμα την πολύ σημαντική μείωση των εσόδων.
      Τι προκλήθηκε από αυτήν την εγκληματική πολιτική; Τι έχασε η πατρίδα μας; Το πρώτο ήταν ο κίνδυνος της ηλεκτρενεργειακής ανεπάρκειας, που διατρέχει η πατρίδα μας σήμερα, πολύ πιθανής με «μπλακ-άουτ» το καλοκαίρι του 2004 και σίγουρα τεράστια προβλήματα ηλεκτροδότησης το 2005, το 2006 ακόμα και το 2007. Μέχρι τότε δεν προβλέπεται να είναι έτοιμη καμία σχεδόν μονάδα για να κατασκευαστεί. Σημειωτέον, μία μονάδα φυσικού αερίου χρειάζεται δυόμισι με τρία χρόνια για να κατασκευαστεί. Βεβαίως η ΔΕΗ λέει ότι θα τη φτιάξει σε είκοσι οκτώ μήνες. Οψόμεθα. Μόνο όμως η διαδικασία που χρειάζεται να προηγηθεί θα είναι οπωσδήποτε πολύ περισσότερη. Ας μη ξεχνάμε ότι τέλειωσε το 2003. Τρία χρόνια σημαίνει 2007. Τότε θα έχουμε, ενδεχομένως, την πρώτη μονάδα. Τι θα γίνει το 2004, το 2005, το 2006; Με τι θα καλύπτουμε τις συνεχώς αυξανόμενες ανάγκες στην ελληνική αγορά; 
      Το δεύτερο που στέρησε από την Ελλάδα είναι οι επενδύσεις περίπου εφτακοσίων δισεκατομμυρίων δραχμών. Είναι 200.000.000 ευρώ, τα παραδέχθηκε και ο κύριος Υπουργός σε συνέντευξή του. Το τρίτο είναι ότι άφησε τη ΔΕΗ στη μακαριότητα του μονοπωλίου της, με αποτέλεσμα να ατονήσει κάθε προσπάθεια ουσιαστικής εξυγίανσης για τη μετατροπή της σε μια ανταγωνιστική επιχείρηση στην απελευθερωμένη αγορά ηλεκτρικής ενέργειας, ικανή αύριο να ανταποκριθεί στον ανταγωνισμό. 
      Τα περί κερδών που λέγονται ξέρουμε πάρα πολύ καλά πώς τα επιτυγχάνει. Απαξιωνόμενη, κύριε Υπουργέ. Παρακολουθήστε την καλύτερα. Σας έχω κάνει σειρά ερωτήσεων και καταγγελιών, έχετε δει πάρα πολλές από τις αστοχίες σε πάρα πολλούς σταθμούς και ζημιές που έχουν γίνει και οφείλονται ακριβώς στο ότι δεν εκσυγχρονίζεται και δεν εξυγιαίνεται η ΔΕΗ, αλλά στο βωμό της ανάγκης να μπει στο χρηματιστήριο και να αποκομίσουμε κέρδη για να καλύψουμε την υποχρέωση που έχουμε στο ασφαλιστικό ταμείο ΟΑΠ ΔΕΗ από τον προϋπολογισμό από αυτήν την πώληση και τις μαύρες τρύπες του προϋπολογισμού, σε αυτό το βωμό της επίδειξης των κερδών η ΔΕΗ απαξιώνεται συνεχώς. Πάντως την απαξιωμένη ΔΕΗ κάποιοι άλλοι θα τη διαχειριστούν πολύ σύντομα. 
      Τέταρτον, αποστέρησε από την ελληνική οικονομία ένα μέρος της ανταγωνιστικότητάς της αφαιρώντας τη δυνατότητα να μειώσει ένα παράγοντα κόστους που είναι η ηλεκτρική ενέργεια και επιβάρυνε τον Έλληνα καταναλωτή, ιδιαίτερα τον οικιακό, με ηυξημένα τιμολόγια. 
      Πέμπτον, στρεβλώνει την ελεύθερη αγορά μη επιβάλλοντας τον ελεύθερο ανταγωνισμό στον κρισιμότερο τομέα για τη λειτουργία της, αυτόν της ενέργειας, όπως ακριβώς επανειλημμένα τονίζει στις εκθέσεις της όχι μόνο η Ευρωπαϊκή Ένωση, αλλά και το Διεθνές Νομισματικό Ταμείο, ο ΟΟΣΑ και οι διεθνείς οργανισμοί που μιλούν για το πώς λειτουργεί η ελληνική οικονομία και η ελληνική αγορά. 
      Έκτον, δημιούργησε τον εξής κίνδυνο για το 2007, για το οποίο τώρα μόλις μας μιλούσε ο κύριος Υπουργός, όταν δηλαδή δεν θα υπάρχει καμιά ιδιωτική μονάδα και δεν θα υπάρχει ανταγωνισμός ούτε στο 10%, που εν πάση περιπτώσει υπολογίζεται με αυτές τις μονάδες 900 και 400 MW που αναγράφετε σε αυτό το νομοσχέδιο. Τότε θα έχουμε τον κίνδυνο να επιβάλουμε βίαιη απελευθέρωση.
      Ξέρετε πολύ καλά πως επιβάλλεται η βίαιη απελευθέρωση και τα άμεσα μέτρα που έχουν πάρει πολλές άλλες χώρες της Ευρωπαϊκής Ένωσης. Σας τα αναφέρει και ο πρόεδρος της ΡΑΕ στην εισήγησή του. 
      Και μιλάμε για τη χειρουργική επέμβαση, κύριε Πιπεργιά, στη ΔΕΗ και επομένως την κατάργηση της ενιαίας καθετοποιημένης επιχείρησης της ΔΕΗ. Και έχετε υποχρέωση ως συνδικαλιστής να πείσετε και τους άλλους συνδικαλιστές ότι επιβάλλεται και αυτοί να είναι θιασώτες της απελευθέρωσης της αγοράς και όχι να συμφωνούν με τη διοίκηση όταν απαξιώνει την επιχείρηση ή να κλείνουν το στόμα τους όταν βλέπουν απαξιωτικές από μέρους της προσπάθειες. Πρέπει να πιέζουν τη διοίκηση προς την κατεύθυνση του να εξυγιάνουν την επιχείρηση, να την κάνουν πραγματικά δυνατή και ανταγωνιστική. 
      Γι’ αυτό προσπαθούμε και σ’ αυτό κατατείνουν όλες οι ερωτήσεις και οι επερωτήσεις που έχουμε κάνει μέχρι τώρα για την ηλεκτρική ενέργεια.
      Είναι μια δειλή προσπάθεια, όπως τη χαρακτηρίζουν και οι δικοί σας σύμβουλοι, προς την κατεύθυνση της απελευθέρωσης αυτές οι τροποποιήσεις που φέρνετε εδώ. Είναι δειλή και άτολμη που δεν θα οδηγήσει στην απελευθέρωση. Την κάνετε μόνο και μόνο έπειτα από συμβιβασμούς. Δείχνει ότι είναι αναποτελεσματική. Αν στοχεύατε στην αποτελεσματικότητα αυτών των ρυθμίσεων που έχετε εδώ, δεν θα τις αλλάζατε τελευταία στιγμή. Θα τις αφήνατε τουλάχιστον όπως ήταν ή θα τις συμπληρώνατε προς την κατεύθυνση της περισσότερης απελευθέρωσης και όχι να βάζετε εμπόδια όπως βάλατε στον προμηθευτή.
      Όσον αφορά την Οριακή Τιμή Συστήματος είναι ατελής ο ορισμός και δημιουργεί προβλήματα. Δεν αναφέρετε πως θα προσδιορίζεται η Οριακή Τιμή Συστήματος. Το θέμα αναπέμπεται στους κανονισμούς διαχείρισης που θα μελετηθούν. 
      Σε άλλη παράγραφο λέτε ότι η διευθέτηση, η πληρωμή χρεώσεων των αποκλίσεων παραπέμπεται στον κώδικα συναλλαγών ηλεκτρικής ενέργειας, ενώ θα έπρεπε να ορίζεται και να γίνεται στο νόμο. Και αυτό δεν το λέω εγώ, σας το λέει ο ΔΕΣΜΗΕ. Σας το είπε ο πρόεδρος του ΔΕΣΜΗΕ στην επιτροπή. Ο ΔΕΣΜΗΕ λέει ότι ορισμένες παράγραφοι όπως αυτή που αναφέρεται στην Οριακή Τιμή του Συστήματος, θα πρέπει να έχουν χρόνο εφαρμογής όχι από τη δημοσίευση στην Εφημερίδα της Κυβερνήσεως αυτού του νόμου, αλλά από την κατάθεση και υπογραφή από μέρους σας των κωδίκων και των κανόνων λειτουργίας της αγοράς σύμφωνα με τις νέες τροποποιήσεις που φέρατε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το έχουμε κάνει.
      ΓΕΩΡΓΙΟΣ ΣΑΛΑΓΚΟΥΔΗΣ: Δεν το έχετε κάνει. Και νομίζω ότι είναι ένα μεγάλο πρόβλημα που θα αντιμετωπίσετε.
      Η παράγραφος 3 του άρθρου 24 αναφέρεται στην Καθέτως Ολοκληρωμένη Επιχείρηση και στην Οριζοντίως Ολοκληρωμένη Επιχείρηση. Οι ορισμοί τους οποίους δίνετε δεν λύνουν το πρόβλημα που έχει δημιουργηθεί μεταξύ ΡΑΕ και ΔΕΗ.
      Μας είπατε προηγουμένως ότι έχει κάνει η ΔΕΗ λογιστικό διαχωρισμό. Μα, η προηγούμενη οδηγία 9692 και η τωρινή που υπογράψατε, λένε ότι ο λογιστικός διαχωρισμός γίνεται με την εποπτεία και τις οδηγίες της ΡΑΕ. Η ΡΑΕ απέρριψε τον πρώτο λογιστικό διαχωρισμό που έκανε η ΔΕΗ ασυζητητί. Της έδωσε προθεσμία για τον καινούργιο. Την παραβίασε η ΔΕΗ…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν είναι έτσι. Σας τα είπα προηγουμένως.
      ΓΕΩΡΓΙΟΣ ΣΑΛΑΓΚΟΥΔΗΣ: Αφήστε, κύριε Υπουργέ. Αν δεν σας ενημερώνουν καλά οι συνεργάτες σας, ας σας ενημερώσουμε εμείς. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, αν θέλετε παρέμβαση, ζητήστε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Επέβαλε η ΡΑΕ πρόστιμο στη ΔΕΗ για το λογιστικό της διαχωρισμό; Επέβαλε.
      Γιατί επέβαλε; Γιατί δεν έχει τον λογιστικό διαχωρισμό όπως τον θέλει  η ΡΑΕ, γιατί έχει τα ορυχεία μαζί  με την παραγωγή, ενώ η ΡΑΕ θέλει τα ορυχεία χωριστά. Επίσης, θέλει την προμήθεια χωριστά, θέλει τα μη συνδεδεμένα με το σύστημα νησιά με χωριστό λογιστικό διαχωρισμό και φυσικά τις υπόλοιπες δραστηριότητές της, όπως τηλεπικοινωνίες κλπ. τις θέλει σε χωριστό λογιστικό διαχωρισμό. Το ίδιο δεν το λέει η ΡΑΕ, αλλά η οδηγία σας. Και το λέει μάλιστα χαρακτηριστικότατα η τωρινή οδηγία σας, η 54/2003 που εσείς ως Προεδρεύων υπογράψατε τον Ιούνιο. Αυτή την οδηγία που υπογράψατε στην Ευρώπη, εδώ δεν τη σέβεστε. 
      Θα ήταν μία ευκαιρία να υπακούσετε την καινούργια οδηγία, την οποία εσείς ψηφίσατε και να φέρετε μία ρύθμιση για το διαχειριστή του συστήματος διανομής και να μην εξαντλήσετε τις δυνατότητες, δηλαδή να μην αφήσετε τους άλλους, επειδή δίνει σε κάποιες χώρες όπως εμείς, τη δυνατότητα να το πάμε για λίγο αργότερα, μέχρι το 2005. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Σαλαγκούδη, πρέπει να συντομεύσετε.
      ΓΕΩΡΓΙΟΣ ΣΑΛΑΓΚΟΥΔΗΣ: Απλώς να αναφερθώ  και στους υβριδικούς σταθμούς. Την παράγραφο 7 που θέλετε να προσθέσετε στο άρθρο 2 του ν.2773 δεν την κατανοώ, παρά το ότι έχω διαθέσει πολύ χρόνο για να τη διαβάσω. Όσον αφορά την παράγραφο 7 στην αα΄ περίπτωση, δεν μπορώ να καταλάβω γιατί εξαιρείτε τους υβριδικούς σταθμούς. Όταν μιλάμε για την ανάπτυξη των ανανεώσιμων πηγών ενέργειας και ιδιαίτερα των υβριδικών σταθμών, που μπορούν να προσφέρουν αρκετά στα νησιά μας, η εξαίρεση των υβριδικών σταθμών και η μη σωστή ρύθμιση -υπάρχει και μία τροπολογία του κ. Μαντέλη- δεν θα έπρεπε να υπάρχει στο νομοσχέδιο. Το πιο σημαντικό από όλα είναι ότι ενώ πήγατε να δημιουργήσετε πραγματικά προμηθευτές, σύμφωνα και με τα ισχύοντα στην Ευρωπαϊκή Ένωση, εν τούτοις ήλθατε –φαίνεται με την επιμονή αυτών που σας έκαναν να αλλάξετε όλες τις ρυθμίσεις την τελευταία στιγμή στην επιτροπή- και αφαιρέσατε τη δυνατότητα να δημιουργήσετε χονδρεμπόρους προμηθευτές, όπως υπάρχουν στην Ευρωπαϊκή Ένωση. Και σας λέει ο πρόεδρος της Ρυθμιστικής Αρχής Ενέργειας «στην Ευρώπη και σε όλα τα κράτη μέλη με το που εγγράφονται στο μητρώο των εμπόρων, μπορούν άνετα να γίνουν προμηθευτές ηλεκτρικής ενέργειας». Εσείς εδώ όμως τους περιορίζετε. Πρέπει να έχουν εργοστάσιο παραγωγής στην Ευρωπαϊκή Ένωση και οπωσδήποτε ισχυρές εγγυήσεις.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Παρακαλώ ολοκληρώστε, έχει συμπληρωθεί ο χρόνος σας.
      ΓΕΩΡΓΙΟΣ ΣΑΛΑΓΚΟΥΔΗΣ: Έχω ακόμη πολλά να πω, αλλά ευελπιστώ να τα πω στη δευτερολογία μου. Θα σταματήσω γιατί δεν θέλω να καταχραστώ περισσότερο το χρόνο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Θα συνεχίσουμε μετά, με τις δευτερολογίες. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, το λόγο για μία παρέμβαση μόνο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ορίστε,  έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα ήθελα να πω τα εξής στις παρατηρήσεις του κ. Σαλαγκούδη. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Αυτό που έχει σημασία κύριε Σαλαγκούδη, είναι να μην εναποθέτετε τις ελπίδες σας σε μία βίαιη παρέμβαση απελευθεροποίησης στην αγορά, την ενεργειακή στον χώρο της ΔΕΗ, διότι αυτό δεν θα το επιτρέψουμε. Αν κάτι τέτοιο σκέπτεσθε, ματαιοπονείτε. Γιατί ακριβώς με την απελευθέρωση της αγοράς της ενέργειας που πραγματοποιούμε τώρα, αποφεύγεται κάθε τέτοιος κίνδυνος. Γι’ αυτό θέλω να τονίσω, κύριοι συνάδελφοι, επειδή ακούστηκαν κάποιες αμφιβολίες και ανησυχίες περί επάρκειας αγοράς ενέργειας, ότι το 2004 και το 2005 και το 2006 υπάρχει πλήρης εξασφάλιση των ενεργειακών αναγκών της χώρας.  Πέραν τούτου, εκείνο που θέλω να τονίσω είναι ότι απο τις μονάδες που θα παραχθούν με το διαγωνισμό που προωθούμε μέχρι το τέλος της χρονιάς, το Φθινόπωρο, να είσθε βέβαιοι ότι το 2006 τουλάχιστον μία ή δύο θα είναι σε λειτουργία, ώστε να έχουμε υλοποίηση αυτής της απελευθέρωσης της αγοράς, που θέλουμε να κάνουμε έμπρακτα.
      Όσον αφορά αυτό που είπατε ότι η ενέργεια δεν συμβάλλει στην ανταγωνιστικότητα και ότι το φυσικό αέριο δεν είναι επαρκές, δεν είναι σωστό διότι όχι μόνο έχουμε τη φθηνότερη τιμή φυσικού αερίου στα σύνορα αλλά επιπλέον από το 2005 θα έχουμε τη φθηνότερη τιμή με 8 δραχμές το κυβικό. Τώρα, σε αυτήν τη μεταβατική περίοδο χρειάζεται να διαμορφωθούν οι όροι λειτουργίας της ΔΕΠΑ με τιμές ανταγωνιστικές για να μπορέσει να καλύψει το κόστος επένδυσης για τους αγωγούς και για τα δίκτυα.
      Όταν λοιπόν έχουμε πάρει με διακρατική συμφωνία το πλεονέκτημα για να αξιοποιήσουμε το φυσικό αέριο και στην ποσότητα που θέλουμε δηλαδή στα τρία δισεκατομμύρια κυβικά σε τιμή που είναι η καλύτερη στην Ευρώπη, έχουμε την υποχρέωση να αξιοποιήσουμε αυτό το πλεονέκτημα διαμορφώνοντας τις προϋποθέσεις λειτουργίας είτε αγωγών μέσα από τη ΔΕΠΑ είτε εργοστασίων τα οποία θα αξιοποιήσουν το φυσικό αέριο. Σήμερα δε έχουμε το δικαίωμα να αγοράσουμε φυσικό αέριο από οποιαδήποτε πηγή χρησιμοποιώντας υφιστάμενους αγωγούς. Οι συμβάσεις μέσω των εμπόρων –δεν καταλαβαίνω γιατί τους αμφισβητείτε- δίνουν τη δυνατότητα σήμερα η ΔΕΗ ή οποιοσδήποτε άλλος να αγοράσει φυσικό αέριο από το Καζακστάν ή από τη Ρωσία χρησιμοποιώντας τους υφιστάμενους αγωγούς. Έτσι λειτουργούν οι αγορές.
      Θέλω να σχολιάσω τώρα μια παρατήρηση του κ. Παυλίδη για τα νησιά του Αιγαίου. Έχει γίνει ένα σημαντικότατο έργο για τα νησιά του Αιγαίου. Προχωρούν οι διαγωνισμοί για τη Ρόδο και την Κρήτη. Στην Κρήτη ο διαγωνισμός είναι σε τελικό στάδιο. Έχει γίνει άμεση εγκατάσταση 44 MW για την αντιμετώπιση αναγκών του 2003 στα νησιά. Έχει δοθεί άδεια στη ΔΕΗ για εγκατάσταση 104 MW πάλι σε νησιά. Ήδη στην Κρήτη εγκαταστάθηκαν δύο μονάδες από 28 MW για να καλύψουμε τις καλοκαιρινές ανάγκες. Παραδόθηκε η διασύνδεση Ιονίου και Σαμοθράκης. Ολοκληρώθηκε η διασύνδεση των Κυκλάδων. Βέβαια, λόγω προσφυγών στο Συμβούλιο της Επικρατείας σταμάτησε αλλά ήδη αναζητούνται λύσεις.
      Θέλω να τονίσω ότι για τα νησιά υπάρχει μια ολοκληρωμένη πολιτική από τη μεριά της Κυβέρνησης του ΠΑΣΟΚ η οποία κορυφώνεται στο γεγονός ότι με τη νέα οδηγία την οποία υπέγραψα πρόσφατα, εξαιρούμε τα νησιά πλην Ρόδου και Κρήτης στο θέμα της διαχείρισης και της κάλυψης των ενεργειακών τους αναγκών, έτσι ώστε να μπορεί η ΔΕΗ να καλύψει τις ενεργειακές ανάγκες των νησιών χρησιμοποιώντας ανανεώσιμες πηγές ενέργειας και όποια άλλη δυνατότητα.  Όλα αυτά δείχνουν ότι έχουμε μια σταθερή πολιτική αντιμετώπισης αυτού του θέματος.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμεθα στο στάδιο των δευτερολογιών.
      Ο κ. Τσιαρτσιώνης έχει το λόγο.
      ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, θα ήθελα να κάνω μερικές νομοτεχνικές παρατηρήσεις και κάποια συνολικότερη κριτική επί του νομοσχεδίου.
      Κατ’ αρχήν, στο άρθρο 23 στην παράγραφο 3 θα πρέπει να διορθωθεί κάτι. Η νέα οδηγία, κύριε Υπουργέ, δεν κάνει αυτόν το διαχωρισμό που κάνει στην παράγραφο 3 η δική σας διατύπωση.
      Η νέα οδηγία κάνει ένα διαχωρισμό διαφορετικό. Μιλάει για επιχειρήσεις, οι οποίες έχουν τη δραστηριότητά τους στην παραγωγή και στην προμήθεια ως ζεύγος ή στη μεταφορά και διανομή. Θα σας διαβάσω τη σχετική διάταξη στην οδηγία: «Κάθετα ολοκληρωμένη επιχείρηση ή όμιλος επιχειρήσεων, που οι αμοιβαίες σχέσεις καθορίζονται στο άρθρο 3 παράγραφος 3 του Κανονισμού ΕΟΚ, για τον έλεγχο των συγκεντρώσεων μεταξύ επιχειρήσεων». Εδώ πρόκειται για επιχείρηση ή  όμιλο, που ασκεί μία τουλάχιστον από τις δραστηριότητες μεταφοράς ή διανομής και τουλάχιστον μία από τις δραστηριότητες παραγωγής ή προμήθειας ηλεκτρικής ενέργειας.
      Η δική σας διατύπωση δεν είναι εναρμονισμένη με τη νέα οδηγία έτσι όπως διατυπώνεται. Επίσης στο ίδιο άρθρο, στην παράγραφο 3, όπως ανέφερε και ο Κοινοβουλευτικός Εκπρόσωπος κ. Σαλαγκούδης, υπάρχει μια διαφοροποίηση στο τι εννοούμε και πώς θέλουμε το λογιστικό διαχωρισμό. Η ΡΑΕ θέλει να περιλαμβάνει την προμήθεια μαζί με την παραγωγή, τη μεταφορά και τη διανομή, αλλά θέλει και τα λιγνιτωρυχεία και τα μη διασυνδεδεμένα νησιά και τις θυγατρικές. Τελικά αυτή η διατύπωση πρέπει να γίνει σαφής, ώστε να αποφύγουμε μελλοντικές διενέξεις. 
      Στην παράγραφο 8 η διευθέτηση πληρωμής χρεώσεων των αποκλίσεων παραπέμπεται στον κώδικα συναλλαγών ηλεκτρικής ενέργειας. Ενώ πρέπει να ορίζεται σαφώς πώς γίνεται στο νόμο. Αυτό δεν γίνεται. 
      Στην παράγραφο 12 περίμενα, κύριε Υπουργέ, να διευκρινίσετε όπως δηλώσατε ότι το καύσιμο είναι ελεύθερο στις μονάδες των 1.600 ΜW, που θα μπορεί να αντικαθιστά η ΔΕΗ, πρέπει και να το διατυπώσετε. Η δήλωσή σας εδώ πρέπει να διατυπωθεί και στο νόμο, να γίνει η σχετική διόρθωση, ποιο θα είναι το καύσιμο, ιδιαίτερα των λιγνιτικών μονάδων, όταν αυτές αντικαθίστανται.
      Δεν είπατε κάτι για τη θέση των μονάδων αυτών και είναι κάτι που ανησυχεί ιδιαίτερα τα ενεργειακά κέντρα, που χρησιμοποιούν το λιγνίτη. Αν αυτές οι μονάδες που αντικαθίστανται πάνε σε άλλη περιοχή, τότε σας λέω ότι από αύριο πρωί θα είναι στο πόδι όλα τα ενεργειακά κέντρα και ιδιαίτερα αυτό της Κοζάνης, που το αφορά άμεσα.
      Ακόμα δεν διευκρινίσατε αν στα 1.600 MW συμπεριλαμβάνονται τα 400 MW της άδειας που έχετε υπογράψει για το Λαύριο, ή μήπως είναι κάτι το επιπλέον; Θα περιμένουμε τις διευκρινίσεις αλλά και διατυπώσεις, προκειμένου να αναγραφεί στο νόμο. 
      Πάντως μια γενική παρατήρηση κάνω, λέγοντάς σας ότι δεν θα ανοίξει η αγορά. Δεν ξέρω αν αυτό είναι πρόθεσή σας ή αν είναι κάτι που σας ενδιαφέρει. Δεν πρόκειται να επενδύσει κανένας παραγωγός. Κάνω μια πρόβλεψη σύμφωνα με αυτά που βλέπω και σύμφωνα με αυτά που εσείς νομοθετείτε. Όμως και η ΔΕΗ μέσα στον εφησυχασμό της διαχείρισης που γίνεται από τη σημερινή διοίκηση θα βρεθεί γυμνή μπροστά στο 2007, όταν θα ανοίξει ο ανταγωνισμός. Δεν γίνεται ουσιαστική προσπάθεια ούτε ουσιαστική προετοιμασία. Την αφήνετε να σέρνεται μέχρι το 2007. 
Τότε, πραγματικά θα αναλογιστούμε ποιες ενέργειες θα πρέπει να κάνουμε όλοι μας, προκειμένου πραγματικά με την απελευθέρωση της αγοράς, η οποία θα επιβληθεί ούτως ή άλλως, οι καταναλωτές να βρουν τους προμηθευτές τους. Δεν θα υπάρχουν προμηθευτές και τότε πλέον οι εξελίξεις θα είναι δυσάρεστες –εγώ δεν θέλω να είμαι μάντης κακών- και οι ευθύνες θα είναι τεράστιες. Θα είναι τεράστιες οι ευθύνες μιας πολιτικής ηγεσίας η οποία δεν προέβλεψε και δεν μεθόδευσε την θωράκιση αυτής της μεγάλης επιχείρησης απέναντι στον ανταγωνισμό. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα ήθελα να πω ότι ακούσαμε τον κύριο Υπουργό, αλλά εμείς εμμένουμε στη θέση μας όσον αφορά αυτό το κεφάλαιο, και συγκεκριμένα το άρθρο 23 το οποίο, κατά την άποψή μας, αποτελεί τη ραχοκοκαλιά του νομοσχεδίου. 
      Επίσης, προβληματιστήκαμε και γι’ αυτά που είπε ο κύριος Υπουργός και αφορούν τα νησιά. Εμείς έχουμε διαφορετική εικόνα και επισημαίνουμε ότι εάν δεν αντιμετωπιστούν άμεσα τα προβλήματα, θα έχουμε τεράστιο πρόβλημα στην κάλυψη των νησιών μας με ηλεκτρική ενέργεια. Αυτό ισχύει και για το δικό μου νησί, τη Μυτιλήνη. 
      Επιμένουμε, λοιπόν, στη θέση που εκφράσαμε πάνω σ’ αυτό το κεφάλαιο και θέλω να επισημάνω ότι βρισκόμαστε σε πλήρη αντιστοιχία με τη θέση που είχαμε πάρει κατά τη συζήτηση του ν. 2773/99. 
      Τότε, είχαμε τονίσει ότι μετατρέποντας ένα αγαθό σε εμπόρευμα χάριν του κέρδους του μεγάλου κεφαλαίου, διαπράττετε έγκλημα και σε βάρος του ενεργειακού σχεδιασμού της χώρας μας –και επισημαίνουμε ξανά ότι όλα αυτά τα θέματα θα τα βρούμε μπροστά μας- αλλά και βέβαια σε βάρος της λαϊκής κατανάλωσης. Μάλιστα, προς αυτή την κατεύθυνση ειπώθηκαν και συγκεκριμένα παραδείγματα τα οποία δεν θέλω να επαναλάβω. 
      Σήμερα, με αυτό το νομοσχέδιο κάνετε ένα βήμα παραπέρα. Όταν δίνονται αυτές οι παροχές –ας το θέσω με αυτόν τον τρόπο- στο ιδιωτικό κεφάλαιο, προκειμένου αυτό να μπει σ’ αυτόν τον τομέα, ουσιαστικά πρόκειται για ξεπούλημα αυτού του κοινωνικού αγαθού. Μάλιστα, επαναλαμβάνω ότι αυτό θα το «πληρώσει» και ο ενεργειακός σχεδιασμός της χώρας μας, αλλά και ο λαϊκός καταναλωτής. 
      Βέβαια, εσείς επικαλείσθε ότι και η Ευρωπαϊκή Ένωση κινείται σ΄ αυτή την κατεύθυνση, δηλαδή προς την κατεύθυνση της πλήρους απελευθέρωσης της ηλεκτρικής ενέργειας. Δεν ήταν ανάγκη να το τονίζετε, κύριε Υπουργέ. Το ξέρουμε και αν δεν το ξέραμε, θα μπορούσαμε να το υποθέσουμε, μιας και δεν θα μπορούσε να γίνει διαφορετικά. Λέγοντας διαφορετικά, εννοώ διαφορετικά από την Ευρωπαϊκή Ένωση, γιατί εκεί, εκείνο που προωθείται είναι τα συμφέροντα του ιδιωτικού κεφαλαίου και όχι τα λαϊκά συμφέροντα. Άρα, ο ισχυρισμός σας δεν μπορεί να προσθέσει τίποτα στην κατεύθυνση της θέσης που εμείς έχουμε όσον αφορά αυτό το σημαντικότατο θέμα. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα ήθελα να ρωτήσω τον κύριο Υπουργό, δεδομένου ότι δεν το συμπεριέλαβα στην πρωτολογία μου, σχετικά με τον όρο «μεταπώληση», δεδομένου ότι το αφήσαμε σε εκκρεμότητα.   
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είπαμε, κυρία Ξηροτύρη, ότι άλλαξε πορεία. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει, κύριε Υπουργέ.  
      Τώρα, θα ήθελα να ρωτήσω σχετικά με το θέμα που συζητήθηκε πάρα πολύ, δηλαδή το θέμα του λογιστικού διαχωρισμού και τη σύνδεση που κάνουμε εμείς με τα ενιαία τιμολόγια. Επίσης, θα ήθελα να ρωτήσω τί θα γίνει από το 2007 που ο κάθε καταναλωτής θεωρείται ότι είναι ο «επιλέγων» και πώς τελικά θα κατοχυρώσουμε και το κόστος παραγωγής και τις τιμές για τα νησιά μας και τις ορεινές περιοχές και, εν πάση περιπτώσει, ποιες θα είναι οι συνέπειες για τους «προνομιούχους» και «μη προνομιούχους καταναλωτές». 
      Ποια δηλαδή θα είναι η θέση της Κυβέρνησης; Ποια είναι η πρόθεσή της, ούτως ώστε να μπορέσουν να κρατηθούν οι τιμές γι’ αυτές τις περιοχές ή για τους μη προνομιούχους καταναλωτές; Θα οδηγούμαστε σε μια πριμοδότηση αυτής της κατάστασης ή θα αφεθεί το σύστημα ιδιαίτερα απελευθερωμένο μετά το 2007 και πώς θα ανακτηθεί αυτή η διαφορά του κόστους παραγωγής; Αυτά θα πρέπει να τα συζητήσουμε. Θα πρέπει να ακουστούν οι θέσεις της Κυβέρνησης στη σημερινή συζήτηση. 
      Ήθελα ακόμη να πω ότι δεν μου δώσατε μια σαφή απάντηση για το τι θα γίνει με τον φορέα διαχείρισης του εθνικού συστήματος μεταφοράς του φυσικού αερίου. Είναι ένα σημαντικό ερώτημα. Στο άρθρο 24 στηρίζετε όλες τις προτάσεις σας και όλες τις ρυθμίσεις του άρθρου αυτού σ’ αυτόν το φορέα διαχείρισης του εθνικού συστήματος μεταφοράς του φυσικού αερίου. Όμως, δεν αναλύετε τι θα είναι αυτός ο φορέας από αύριο, με την ψήφιση αυτού του νόμου. Ποιος θα είναι αυτός ο φορέας διαχείρισης του εθνικού συστήματος μεταφοράς;
      Όσον αφορά το άρθρο 25, είναι γενική μας αρχή πως οι εργαζόμενοι θα πρέπει μόνοι τους να επιλέξουν με ποιο τρόπο θα κάνουν τις συμβάσεις τους και θα επιδιώξουν τις καλύτερες συνθήκες εργασίας και αποδοχών. Έτσι, οι κατευθύνσεις που έρχονται άνωθεν -και μάλιστα θεσμοθετημένα- όσο κι αν νομίζει κανείς ότι φαίνονται πως είναι ευνοϊκές αυτήν τη στιγμή για τους εργαζόμενους στις νέες επιχειρήσεις που θα γίνουν, γενικά για λόγους αρχής δεν μας βρίσκει σύμφωνους. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ακούγοντας προηγουμένως τον κύριο Υπουργό να κάνει ειδική αναφορά σε όσα ανέφερα για τα νησιά –και είναι η πρώτη φορά που γίνεται αυτό καθ’ όλη τη διάρκεια των συζητήσεων περί το νομοσχέδιο για την απελευθέρωση της αγοράς ενέργειας- και παραποιώντας τη λαϊκή έκφραση «Επιτέλους, το παιδί μίλησε!» είπα μέσα μου: «Επιτέλους, ο Υπουργός μίλησε!»  Μίλησε δηλαδή για τα νησιά. Όμως, μας τα είπε εις σύνταξιν ακατανόητον. 
      Τι μας είπατε, κύριε Υπουργέ, περί της Αναπτύξεως; Μας είπατε ότι στα νησιά του Αιγαίου έγινε σύνδεση, αλλά επεβλήθη ένσταση, και έτσι δεν προχωρεί η σύνδεση. 
      Τα καταλάβατε αυτά, κύριε Πρόεδρε; Αυτό μας είπε ο κύριος Υπουργός. Πάρτε και τα Πρακτικά. Διαβάστε τα. Είναι επί λέξει, όπως σας τα λέγω. Δεν έγινε δηλαδή καμιά σύνδεση με το εθνικό δίκτυο, όπως ισχυρίσθηκα εγώ προηγουμένως. Εσείς εκφράσατε ικανοποίηση για την κατάσταση στα νησιά. Μου θυμίσατε ό,τι σας διάβασα από συνέντευξη του κ. Σιδερή, που τον είχατε και τον έχετε ακόμη –μετά την περίοδο «ψυχράς εφεδρείας»- δεξί σας χέρι στη Δ.Ε.Η.. Όλα δηλαδή πηγαίνουν καλά. Όλα είναι εξαιρετικά στα νησιά! 
      Όμως, σας διαψεύδει, κύριε Υπουργέ Ανάπτυξης –και αν θέλετε, κάντε μου τη μεγάλη τιμή να ακούσετε μετά προσοχής τη φωνή των νησιών δι’ εμού, του νησιώτου Βουλετού-, δηλαδή διαλύει αυτό το αίσθημα ικανοποιήσεως, ο νομάρχης «σας». Το «σας» αναφέρεται στον κύριο Νομάρχη Δωδεκανήσου, κ. Ιωάννη Μαχαιρίδη, τον νομάρχη «μας», αλλά λέγω «σας», διότι προ της καθόδου του στας εκλογάς ήταν Γενικός Γραμματέας του Υπουργείου Αιγαίου. Για να είσαι Γενικός Γραμματέας σε Κυβέρνηση ΠΑΣΟΚ πρέπει να ανήκεις, όπως κι άλλοι, βεβαίως, εις το «σας». 
      Έχων, λοιπόν, υπηρετήσει ο κ. Μαχαιρίδης στο Υπουργείο Αιγαίου, έχει ειδική γνώση του τι συμβαίνει στο Αιγαίο. Σήμερα, λοιπόν, ως Νομάρχης Δωδεκανήσου, τι κάνει; 
      Μου έστειλε πρόσκληση για να μετάσχω στις 25 Ιουλίου σε συνεδρίαση του Νομαρχιακού Συμβουλίου, την οποίαν προανήγγειλε και διά των τοπικών εφημερίδων, που γράφουσιν ότι το κύριο θέμα συζήτησης θα είναι το ενεργειακό πρόβλημα. Να μη σας αναγνώσω πώς το παρουσιάζουν οι τοπικές εφημερίδες, σαν κύριο θέμα αυτού του καιρού. Περιττόν. Σας το περιγράφω πάντως γενικώς. Πρόβλημα μέγα!
      Και φαίνεται ότι ο μόνος που δεν το έχει καταλάβει είσθε εσείς, κύριε Υπουργέ Ανάπτυξης. Γιατί, αν το είχατε καταλάβει, αυτά που μας είπατε προηγουμένως δεν θα τα λέγατε. Θα τηρούσατε τουλάχιστον την σωστή τακτική που τηρήσατε μέχρι προ ολίγου: σιγή! Σιγήν ιχθύος! Όσα είπατε, πέρα του ότι επέφεραν μεγαλυτέραν σύγχυση απ’ ό,τι μέχρι στιγμής, για να χρησιμοποιήσω λέξη που καθίσταται επίκαιρος, επέφεραν και «συσκότιση». Δεν μας φτάνει η συσκότιση κάθε λίγο και λιγάκι με τις διακοπές ηλεκτρικού ρεύματος στα νησιά, έχουμε και τη συσκότιση που μας επέβαλε τώρα ο κύριος Υπουργός με αυτά που είπε.
      Κύριε Πρόεδρε, μας έχουν βάλει στη μέση…
      ΠΡΟΕΔΡΕΥΩΝ (Παναγιώτης Σγουρίδης): Είστε πολύ σκληρός στις εκφράσεις σας, κύριε Παυλίδη, για τον Υπουργό.
      ΑΡΙΣΤΟΤΕΛΗΣ ΠΑΥΛΙΔΗΣ: Θα είμαι σκληρότερος, εάν επιτέλους η Κυβέρνηση, κύριε Πρόεδρε, δεν αποφασίσει να ασχοληθεί μαζί μας. Και εσείς δεν μπορείτε να μιλάτε έτσι. Εσείς, όταν είσθε στα έδρανα, χρησιμοποιείτε πολύ έντονες εκφράσεις, για να ταρακουνήσετε την Κυβέρνηση, ώστε να ασχοληθεί με τους παραμεθορίους γενικώς – και εγώ ιδιαιτέρως για τους νησιώτες.
      ΠΡΟΕΔΡΕΥΩΝ (Παναγιώτης Σγουρίδης): Έντονες ναι, αλλά όχι σκληρές.
      ΑΡΙΣΤΟΤΕΛΗΣ ΠΑΥΛΙΔΗΣ: Πότε θα ασχοληθείτε μαζί μας; Μας βάλατε στη μέση, από τη μια η ΔΕΗ, από την άλλη η ΡΑΕ, μας έχετε εξουθενώσει και δεν μπορούμε να δούμε φως του Θεού!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ο Δήμαρχος της Καρπάθου άλλα έλεγε προχτές. Ευχαριστούσε για την παρέμβασή μας.
      ΑΡΙΣΤΟΤΕΛΗΣ ΠΑΥΛΙΔΗΣ: Δεν το καταλάβατε καλά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μάλλον εσείς δεν καταλάβατε.
      ΑΡΙΣΤΟΤΕΛΗΣ ΠΑΥΛΙΔΗΣ: Δεν το καταλάβατε καλά. Ο Δήμαρχος Καρπάθου άφησε την Κάρπαθο, κύριε Πρόεδρε, και ήρθε – τον έφερε εδώ, στο καφενείο της Βουλής, από το χεράκι. Τι να κάνει; Να πιει καφέ; Για να συναντήσει εσάς να πει τον πόνο του.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστούσε για την παρέμβασή μας.
      ΑΡΙΣΤΟΤΕΛΗΣ ΠΑΥΛΙΔΗΣ: Ποια παρέμβαση κάματε; Κάματε παρέμβαση; Τα λέγω τώρα να γράφονται στα Πρακτικά. Το Υπουργείο, αφού έγινε επανάσταση, έστειλε κάποιο μηχανικό της ΔΕΗ, κάποιο στέλεχός της, να δει τι γίνεται. Και διαπίστωσε το στέλεχος της ΔΕΗ, συνοδευόμενο από στέλεχος της ΡΑΕ, ότι εστάλησαν κάποιες μηχανές, που δεν εγκαταστάθηκαν ακόμη! Δεν βγάζουν ρεύμα! Και έρχεται τελευταία στιγμή, μέσ’ στο καλοκαίρι! Κι εμείς σας φωνάζουμε από χρόνια: τι θα κάμετε!
      Εσείς έρχεστε εδώ πέρα, μας χαμογελάτε, μας τα παρουσιάζετε όλα εξαιρετικώς ωραία –όχι απλώς ωραία- και θέλετε και επιβράβευση.
      Κύριε Υπουργέ, έστω και τελευταία στιγμή, προ της αναχωρήσεώς σας, ασχοληθείτε με τα νησιά! Έχει πρόβλημα ανεπάρκειας ρεύματος, φαίνεται, ακόμη η Ελλάς. Προπάντων όμως η νησιωτική Ελλάς έχει μέγα πρόβλημα. Καταλάβετέ το όσο είσθε ακόμη στη θέση που ευρίσκεσθε.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
      Το λόγο έχει ο κ. Πιπεργιάς. Είναι ο τελευταίος που ζήτησε δευτερολογία. Θα τον ακολουθήσει ο Κοινοβουλευτικός Εκπρόσωπος της Νέας Δημοκρατίας.
      Ορίστε, κύριε Πιπεργιά.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρία και κύριοι συνάδελφοι, εγώ θα ήθελα να επιμείνω σε ορισμένα σημεία, όπως έκανα και στην πρωτολογία μου.
      Πιστεύω, κύριε Υπουργέ, ότι ο προγραμματισμός εγχύσεων της ηλεκτρικής ενέργειας στο σύστημα και των απορροφήσεων, που αναφέρονται στο άρθρο 23, παράγραφος 10, γίνεται με βάση προτάσεις για την ημερήσια αγορά, που θα κάνουν οι μονάδες και που θα αναφέρονται τουλάχιστον στο μεταβλητό κόστος, αλλά και στο μέγιστο. Βάζουμε «πάτωμα», λέμε ότι θα έχουν τουλάχιστον το μεταβλητό κόστος. Να έχουμε και μία «οροφή». Πιστεύω ότι θα λειτουργήσει πιο ορθολογικά το σύστημα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τα προβλέπει η προκήρυξη. Το ξέρετε πολύ καλά. Τα γράφει μέση η προκήρυξη.
      ΔΗΜΗΤΡΙΟΣ ΠΙΠΕΡΓΙΑΣ: Εγώ αναφέρομαι στην ημερήσια αγορά, κύριε Υπουργέ. Δεν κάνω σύγχυση. Εσείς αναφέρεσθε στο διαγωνισμό. Σχετικά με το  διαγωνισμό, λοιπόν, λέει η σχετική διάταξη, ότι με δική σας απόφαση θα καθορίζεται το μέγιστο και το ελάχιστο, το εύρος των τιμών που θα κινηθούν οι προσφορές.
      Αυτό όμως αναφέρεται στα σταθερά έξοδα και στην ανάκτηση του κόστους κατασκευής στην ανάκτηση του κόστους της επένδυσης. Εγώ αναφέρομαι στην παράγραφο 10 του άρθρου 23 και συγκεκριμένα στη λειτουργία της ημερήσιας αγοράς. Μέχρι πρότινος, μέχρι τώρα η ημερήσια αγορά λειτουργούσε με προσφορές που αντανακλούσαν το μεταβλητό κόστος. Το μεταβλητό κόστος ήταν συγκεκριμένο. Προστίθεται μια λέξη. Λέμε: «τουλάχιστον» το μεταβλητό κόστος. Αυτό σημαίνει ότι καθορίζουμε  πάτωμα -το πάτωμα είναι το μεταβλητό κόστος- και δεν καθορίζουμε καθόλου οροφή. Αυτό θα δημιουργήσει παρενέργειες. Εγώ εκτιμώ –και είναι παρατήρηση και της ΡΑΕ- ότι χρειάζεται να βάλουμε και οροφή. Πιστεύω ότι εδώ πρέπει να προστεθεί: «και να μην υπερβαίνει το συνολικό κόστος παραγωγής των εγκαταστάσεων» ή εναλλακτικά να βάλουμε το μακροχρόνιο οριακό κόστος της συγκεκριμένης μονάδας. Πρέπει πάντως να μπει οροφή. Διαφορετικά μπορεί να δημιουργηθούν σε ακραίες περιπτώσεις φαινόμενα κερδοσκοπικά, τα οποία και σεις και εμείς και όλοι μας θέλουμε να αποφύγουμε. 
      Επίσης θα ήθελα, κύριε Υπουργέ, να αναφερθώ στο ζήτημα του σχετικού κόστους αποκατάστασης. Στην παράγραφο 12  αναφέρεται η ανάκτηση του σχετικού κόστους. Εδώ πιστεύω ότι το θέμα πρέπει να αφεθεί πιο ελεύθερα, να μελετηθεί περισσότερο. Αναφέρεται συγκεκριμένα «από όσους απορροφούν ηλεκτρική ενέργεια». Μπορεί να μπει εκεί: «οι όροι των αντιστοίχων συμβάσεων και ο τρόπος ανάκτησης του σχετικού κόστους να καθοριστεί με την απόφαση τη δική σας που θα καθορίσει και όλα τα υπόλοιπα». 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτό θα γίνει έτσι και αλλιώς.
      ΔΗΜΗΤΡΙΟΣ ΠΙΠΕΡΓΙΑΣ: Πιστεύω ότι εδώ χρειάζεται η δική σας αναφορά. 
      Και κάτι ακόμη. Είναι θετική η διάταξη που δίνει τη δυνατότητα στη ΔΕΗ να κάνει ανανέωση των παλαιών της μονάδων, των 1600 MW. Είναι μία διάταξη που θα συμβάλει πολύ στον εκσυγχρονισμό της ΔΕΗ. Θα ήθελα να είναι πιο σαφής η δική σας τοποθέτηση κύριε Υπουργέ. Βέβαια πιστεύω ότι όλα αυτά θα προβλέπονται μέσα στο μακροχρόνιο ενεργειακό σχεδιασμό. ΄Ομως παραδείγματος χάρη είναι δικαιολογημένες οι ανησυχίες που υπάρχουν και στα ενεργειακά κέντρα του βορρά, αλλά και στα ενεργειακά κέντρα του νότου. 
      Κύριε Πρόεδρε, το Αλιβέρι είναι ο πρώτος σταθμός της ΔΕΗ. Η λιγνιτική περίοδος έχει περάσει προ πολλού καιρού στο Αλιβέρι. Είναι πετρελαϊκός σταθμός, εκ των πραγμάτων είναι ακριβός σταθμός και προβλέπεται έτσι και αλλιώς να περάσει σε εφεδρεία ψυχρή, λέτε εδώ στη διάταξη. Κατά την εκτίμησή μου είναι λάθος η λέξη «ψυχρή»- βρείτε κάποια άλλη λέξη να την αντικαταστήσετε- θα τη βρούμε μπροστά μας και ενδεχόμενα να χρειάζεται για μια λέξη να τροποποιήσουμε νομοσχέδιο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το αναφέρουν οι κώδικες. 
     ΔΗΜΗΤΡΙΟΣ ΠΙΠΕΡΓΙΑΣ: Πιστεύω ότι στους κώδικες δεν αναφέρεται η λέξη «ψυχρή» εφεδρεία. Γι’ αυτήν τη λέξη, κύριε Υπουργέ, πρέπει να το δούμε πιο λογικά –και κάνω αυτήν την έκκληση- γιατί στο μέλλον μπορεί να δημιουργήσει προβλήματα. 
     Εφόσον λοιπόν τα εργοστάσια αυτά θα περάσουν σε εφεδρεία -και πολλές φορές η εφεδρεία μπορεί να είναι ψυχρή, μπορεί  όμως και για τις ανάγκες του συστήματος οι μονάδες να λειτουργούν  και σαν πυκνωτές- πρέπει  να είναι πιο σαφής ο σχεδιασμός των 1600 ΜW της ΔΕΗ. Προχθές στο Αλιβέρι είχαμε επαγωγικά φορτία, που ήταν 130ΜW και πραγματικά φορτία 70 MW. Βέβαια επιχείρηση είναι και πρέπει να λάβει υπόψη της τα πάντα. Θα πρέπει όμως να λάβει υπόψη της -και να είναι καθαρό από σας με μια δήλωσή σας- ότι θα ληφθεί υπόψη και ο τόπος εγκατάστασης των υφιστάμενων σταθμών και ότι θα είναι ελεύθερη να επιλέξει όποιο καύσιμο κρίνει, έτσι ώστε να αξιοποιήσει ό,τι καλύτερο εκτιμά η ΔΕΗ για να έχει φθηνότερη ενέργεια και καλύτερη ποιότητα παροχής υπηρεσιών στον Έλληνα καταναλωτή. Η χρήση του λιθάνθρακα για ανάπτυξη μονάδων ηλεκτροπαραγωγής στο Αλιβέρι είναι αναμφίβολα ή συμφερότερη επιλογή και ελπίζω ότι θα την συνδράμετε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
      Δεν υπάρχει άλλος. Έχετε εσείς το λόγο και κατόπιν ο κ. Σαλαγκούδης. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχουμε και τριτολογία;
      ΠΡΟΕΔΡΕΥΩΝ (Παναγιώτης Σγουρίδης): Έχει τριτολογία και ο κ. Σαλαγκούδης.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πολύ ωραία! Εγώ νόμιζα ότι τελειώνουμε τώρα, αλλά εν πάση περιπτώσει, αν θέλετε, συνεχίζουμε. 
      ΠΡΟΕΔΡΕΥΩΝ (Παναγιώτης Σγουρίδης): Θέλετε μήπως, κύριε Σαλαγκούδη, να μιλήσετε τώρα και να κλείσει έπειτα ο Υπουργός; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν έχω αντίρρηση, αν είναι να τελειώσουμε. Γιατί αν μιλάμε και ξαναρχίζουμε, θα κάνουμε άλλον ένα γύρο, φοβάμαι. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Ευχαριστώ, αν και θα ήθελα να ακούσω πρώτα τον κύριο Υπουργό.
      ΠΡΟΕΔΡΕΥΩΝ (Παναγιώτης Σγουρίδης): Είθισται να υπάρχει αυτή η συναίνεση στο θέμα αυτό. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, δεν έχω καμία αντίρρηση. 
      Την πρωτολογία μου την εξήντλησα στο μισό σχεδόν άρθρο 23. Δεν αναφέρθηκα καθόλου στα υπόλοιπα άρθρα, όπου έχω και εκεί να κάνω παρατηρήσεις. 
      Συνεχίζω όμως επί του άρθρου 23. Είπατε ότι έχετε διορθώσει αυτό που ο ΔΕΣΜΗΕ σας πρότεινε. Το αναφέρω επειδή αφ΄ενός έχω μπροστά μου τις διορθώσεις σας και αφ΄ετέρου έχω μπροστά μου και τα Πρακτικά της επιτροπής, όπου ο ΔΕΣΜΗΕ σας λέει: «Στο άρθρο 23 πρέπει να προστεθεί μία παράγραφος ως εξής: Οι υπουργικές αποφάσεις που θα εκδοθούν κατ’ επιταγήν των διατάξεων του άρθρου 23, θα καθορίσουν και τις ημερομηνίες έναρξης ισχύος των διατάξεων αυτών στις οποίες οι υπουργικές αποφάσεις αναφέρονταν». 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το είπα εγώ. 
      ΓΕΩΡΓΙΟΣ ΣΑΛΑΓΚΟΥΔΗΣ: Στο νόμο αναφέρεται ότι οι διατάξεις ισχύουν από την υπογραφή τους στην Εφημερίδα της Κυβερνήσεως. Αν υπογραφεί αυτός ο νόμος, η ημερήσια αγορά σημαίνει άλλο πράγμα από ό,τι γίνεται σήμερα. Αν χρειαστεί να κάνουμε εκκαθάριση, δεν υπάρχει το καινούργιο πλαίσιο, δεν υπάρχουν κώδικες και διαδικασίες. 
      Πρέπει να τελειώσουν αυτά και η κάθε τροπολογία να έχει ημερομηνία έναρξης της εφαρμογής της. Θα έρθει ημέρα, λέει ο ΔΕΣΜΗΕ, που θα εφαρμοστεί ο νόμος και δεν θα έχουμε ούτε παλιά ούτε νέα αγορά. Πώς θα την εκκαθαρίσουμε; Έτσι σας λέει ο ΔΕΣΜΗΕ, ο συνεργάτης σας! Προσέξτε το! Θα έρθετε σε λίγο να φέρετε τροπολογία. Είναι κρίμα. Σας το επισημαίνω.
       Έρχομαι, λοιπόν, μετά από αυτήν την επισήμανση, να αναφερθώ για άλλη μια φορά στο εξής θέμα: Αφαιρέστε τους όρους που έχετε βάλει μετά και αφήστε όπως ήταν την τροπολογία για τους προμηθευτές. Αν δεν κάνουμε χονδρεμπόρους εμπόρους ηλεκτρικής ενέργειας, δεν θα απελευθερώσουμε ούτε στοιχειωδώς την αγορά ηλεκτρικής ενέργειας.
       Επομένως, εναρμονίστε το σύστημα της εμπορίας ηλεκτρικής ενέργειας με αυτό το αντίστοιχο της Ευρωπαϊκής Ένωσης, που -όπως σας είπα- ο ίδιος ο πρόεδρος της Ρυθμιστικής Αρχής Ενέργειας λέει ότι σε όλη την Ευρώπη, τη στιγμή που ένας έμπορος εγγράφεται στο Μητρώο Εμπόρων στο αντίστοιχο επιμελητήριο, έχει την δυνατότητα να ασκεί εμπορία ηλεκτρικής ενέργειας. 
      Τώρα βέβαια, όσον αφορά αυτό που δίνεται στη ΔΕΗ και με τον τρόπο που δίνεται, νομίζω ότι σφραγίζετε τελεσίδικα την απελευθέρωση. Δεν πρόκειται να γίνει καμία μονάδα –λυπάμαι- μέχρι το 2007, εκτός αν με τις διαδικασίες -όπως είπατε- φτιάξει η Δημόσια Επιχείρηση Ηλεκτρισμού μια μονάδα. Εκεί, όμως, ενισχύετε τη δεσπόζουσα θέση της. Δεν ξέρω πως θα αντιδράσει η ΡΑΕ. Πιθανόν με παραίτηση, αφού δεν σας έπεισε, αλλά εν πάση περιπτώσει θα δούμε και τι πρέπει να δεχτούμε από την Ευρωπαϊκή Ένωση εντός ολίγου. 
      Θα ασχοληθώ και λίγο με το φυσικό αέριο. Κύριε Υπουργέ, βρισκόμαστε σε μια κρίσιμη φάση. Σας είπα προηγουμένως ότι παίρνουμε το φτηνότερο φυσικό αέριο στα σύνορα –και το επαναλαμβάνω αυτό- και το ακριβότερο στην κατανάλωση. Λόγω όλου αυτού του χρονικού διαστήματος της κακής πολιτικής σας πάνω στο θέμα της κατασκευής του δικτύου, που ξέφυγε από κάθε είδος προϋπολογισμού, αυξήθηκε τόσο πολύ και επομένως πρέπει να επιβάλει υψηλό τέλος η ΔΕΠΑ, αλλά με αυτόν τον τρόπο οπωσδήποτε μειώνετε την ανταγωνιστικότητα της ελληνικής οικονομίας για άλλη μια φορά.
      Το δεύτερο θέμα όμως που θέλω να πω είναι το εξής. Σας είπα και στην επί της αρχής συζήτηση: Σταματήσετε το διαγωνισμό για την ιδιωτικοποίηση της ΔΕΠΑ. Εδώ τουλάχιστον δεν μπορείτε να πουλάτε περιουσία, όπως πουλάτε περιουσία για καταναλωτικές δαπάνες. Αυτό απαγορεύεται. 
      Δηλαδή ο χρυσός κανόνας λέει ότι μπορούμε να δαπανούμε, να δανειζόμαστε, να πωλούμε περιουσία του ελληνικού δημοσίου, αλλά για να φτιάξουμε τέτοιες δράσεις τις οποίες θα μπορούν να χαρούν και οι επόμενες γενιές. Το να πωλούμε περιουσία του δημοσίου για να τη δίνουμε σε καταναλωτικές δαπάνες και προπάντων προεκλογικά σε παροχές άμεσες, αυτό είναι ό,τι χειρότερο θα μπορούσε να γίνει και ό,τι πιο αντικοινωνικό θα μπορούσε να κάνει μία κυβέρνηση.
      Όμως, εδώ, στην περίπτωση της ΔΕΠΑ είναι ότι πρέπει να γίνει ο λογιστικός της διαχωρισμός. Ήδη εδώ στο άρθρο αναφέρεσθε στο διαχειριστή του συστήματος μεταφοράς φυσικού αερίου, τον οποίο ρόλο παίζει τώρα η ΔΕΠΑ, αλλά αυτό αντίκειται στην οδηγία την οποία ψηφίσατε. Βεβαίως, σας δίνει μία προθεσμία. Κάντε το λογιστικό διαχωρισμό της ΔΕΠΑ και πουλήστε την εμπορία. Την προμήθεια έτσι κι αλλιώς την έχετε πουλημένη, που είπατε για το δίκτυο και θα μπορεί ο οποιοσδήποτε να κάνει. Ένας είναι αυτός ο οποίος έχει το υπόλοιπο, που χωράει το δίκτυό μας. Επαναλαμβάνω, ένας είναι που έχει συμβολαιοποιήσει το υπόλοιπο, που χωράει το δίκτυό μας. 
      Επομένως, δεν θα υπάρχει πλουραλιστική τάση υπογραφής συμβάσεων, γιατί το υπόλοιπο που χωράει το δίκτυό μας από τα τρία δισεκατομμύρια κυβικά που έχει συμβολαιοποιήσει η ΔΕΠΑ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ποιος σας το είπε αυτό;
      ΓΕΩΡΓΙΟΣ ΣΑΛΑΓΚΟΥΔΗΣ: Τα υπόλοιπα είναι συμβολαιοποιημένα από άλλον ιδιώτη παραγωγό. Εν πάση περιπτώσει όμως, εκείνο που θέλω να σας πω εγώ εδώ είναι το εξής. Θέλω να σας πω από τι κινδυνεύουμε και από πού κινδυνεύουμε. Πάτε να πουλήστε το 35% της ΔΕΠΑ. Το άλλο 35% το έχουν τα ΕΛΠΕ. Εγώ σας λέω ότι στην εποχή των συγχωνεύσεων που βρισκόμαστε, κινδυνεύουμε έπειτα από λίγο, με την πρόσθεση αυτών των δύο ποσοστών, να φθάσουμε στο 70% -ενδεχομένως με μία σκέψη τολμηρή που μπορεί να γίνει- και φανταστείτε ένας να κατέχει όλο το ενεργειακό δίκτυο, και το δίκτυο μαζί δηλαδή, και να είναι μονοπωλιακός πλέον προμηθευτής. Δεν βοηθάμε έτσι τον ανταγωνισμό, δεν βοηθάμε τίποτα.
      Έτσι, λοιπόν, κάντε το λογιστικό διαχωρισμό, προμήθεια, δίκτυο, βάλτε έναν αντίστοιχο ΔΕΣΜΗΕ και εκεί, έναν ΔΕΣΜΕΦΑ, διαχειριστή του συστήματος μεταφοράς, λειτουργήστε το δίκτυο με το 51% συμμετοχή στην αρχή, κάτοχο μετοχών του ελληνικού δημοσίου, όπως είναι και ο ΔΕΣΜΗΕ και πουλήστε την εμπορία του φυσικού αερίου. Αν τόσο επείγεστε από χρήματα, πηγαίνετε να τα βρείτε από αλλού και όχι από τη ΔΕΠΑ. Όλα αυτά τα μεγαλεπήβολα σχέδια και τις διακηρύξεις, τις οποίες κάνατε πηγαίνοντας στην Τουρκία και μιλώντας στη Θεσσαλονίκη για τον ενεργειακό κόμβο που ιδιαίτερα θα γίνει στη βόρειο Ελλάδα, όλα πάνε περίπατο. Αν γίνει ο μονοπωλιακός ιδιώτης θα έχει και μονοπωλιακό συμφέρον προμήθειας και ό,τι και να βάλετε στη σύμβαση, πως πρέπει και οφείλει, αυτόν τον προγραμματισμό που έχετε τώρα, να τον κάνει, νομίζω ότι, όταν θα έχει το 70%, δεν θα το κάνει.
      Κύριε Πρόεδρε, θα ήθελα ακόμη να αναφερθώ στο τελευταίο άρθρο για τη σύμβαση της «Καβάλα Oil». Πρόκειται για ένα σκάνδαλο πρώτου μεγέθους, το οποίο είχαμε καταγγείλλει και μάλιστα για την παράταση για τη δεύτερη γεώτρηση, πρόκειται για ένα σκάνδαλο που έχουμε καταθέσει και μηνυτήρια αναφορά η οποία βρίσκεται σε εξέλιξη. Οι κύριοι της «Ευρωτεχνικής» εξαπάτησαν –θέλω να πιστεύω- τον προκάτοχο Υπουργό, νυν Υπουργό Οικονομίας και Οικονομικών, κ. Χριστοδουλάκη και του πήραν πίσω την εγγυητική επιστολή και μία εσωτερική γεώτρηση την παρουσίασαν για δεύτερη ερευνητική γεώτρηση. Χρειάστηκε τότε η μηνυτήριος αναφορά η δική μου, για να αποσυρθεί τελικά και να ξαναζητηθεί η εγγυητική επιστολή. Έκτοτε τους έδωσαν μία προθεσμία. Οι προθεσμίες έχουν λήξει, τις έχω εδώ, αλλά δεν έχω το χρόνο, για να πω το χρόνο για να πω ποιες είναι. Έχουν περάσει από τη λήξη της προθεσμίας είκοσι δύο μήνες μέχρι σήμερα και τους δίνουν και καινούργια παράταση για να ολοκληρώσουν την ερευνητική γεώτρηση. Είναι αδύνατον να την ολοκληρώσουν μέχρι το τέλος του 2003 και απορώ, κύριε Υπουργέ, γιατί τους δίνετε αυτήν την παράταση. Είναι έκπτωτοι και κερδίζουν χρόνο για να φάνε αυτά που ήθελαν να φάνε, τότε που πήραν πίσω την εγγυητική επιστολή, τότε που πήραν πίσω τα 8,5 δισεκατομμύρια.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επιδιώκετε να το κλείσετε, δηλαδή.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα πάρετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Δεν επιδιώκουμε να το κλείσουμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχουμε χάσει το μέτρο! 
      ΓΕΩΡΓΙΟΣ ΣΑΛΑΓΚΟΥΔΗΣ: Επιδιώκουμε να γίνει μία σωστή δουλειά και μπορεί άλλος να αναλάβει εκεί. Και τότε εμείς, σας είχαμε προτείνει αυτό να γινόταν με τα ΕΛΠΕ και να έβγαζαν όσο γίνεται.
      Αντί να είναι το 67% η ΕΥΡΩΤΕΧΝΙΚΗ και το 33% οι εργαζόμενοι εκεί, θα μπορούσε να είναι 67% με 33% τα ΕΛΠΕ με ειδική σχέση στους εργαζόμενους, που νομοθετικά μπορούσαμε να την καλύψουμε ...
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη. 
      ΓΕΩΡΓΙΟΣ ΣΑΛΑΓΚΟΥΔΗΣ:…για να μην κάνετε μεγάλο τον ευρύτερο δημόσιο τομέα, τον ΕΛΠΕ. Όμως οδηγηθήκαμε τελικά σε αυτό εδώ που συζητάμε.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ο κ. Σαλαγκούδης έχει μου φαίνεται μία ιδιόρρυθμη αντίληψη περί ιδιοκτησίας και περί δικαιωμάτων βάσει συμβάσεων και αυτό παρακαλώ να το λάβετε υπόψη διότι, όταν ζητείται παράταση ενός χρόνου για να μπορέσει να πραγματοποιήσει την υπό τη σύμβαση προβλεπόμενη επένδυσή του ο επενδυτής, δεν έχετε κανένα λόγο αυτό να μην το πράξετε. Ήταν μία πάρα πολύ φυσιολογική πράξη. Το ότι εσείς θελήσατε να κάνετε μηνυτήρια αναφορά, είναι δικό σας θέμα, αλλά θα βρεθεί η απάντηση στα δικαστήρια, όπως χρειάζεται. 
      Εμείς πιστεύουμε ότι ήταν πάρα πολύ σωστή πράξη, έγινε όπως έπρεπε να γίνει, λειτουργεί η μονάδα, επεκτείνεται και διασφαλίσαμε τις θέσεις εργασίας και την παραγωγή στη χώρα, εκτός αν θέλετε να το σταματήσετε. Εμείς δεν θέλουμε να τη σταματήσουμε και θέλουμε να υπηρετήσουμε και την τοπική κοινωνία και τη μονάδα η οποία λειτουργεί στη συγκεκριμένη περιοχή, όπως επίσης βέβαια τους εργαζόμενους οι οποίοι συμμετέχουν.
      Από εκεί και πέρα, κύριε Πρόεδρε, επιτρέψτε μου να πω το εξής: Ακούω συνεχώς για ανησυχίες και για συμβάσεις για το φυσικό αέριο, ιδιαίτερα από την πλευρά της Νέας Δημοκρατίας. Μου κάνει εντύπωση. Δεν κατάλαβα τελικά, δεν στηρίζετε εσείς την ανάδειξη της αγοράς του φυσικού αερίου μαζί με την αγορά του ηλεκτρισμού, σαν μία βασική κοινή ευρωπαϊκή και ελληνική αγορά πάνω στην οποία θα επενδύσουμε μελλοντικά, ουσιαστικά την κάλυψη των ενεργειακών μας αναγκών; Δεν καταλαβαίνω πώς διαφωνείτε, λοιπόν, σχετικά με την προοπτική διαχείρισης του συστήματος. Μα, από το νόμο της ΔΕΠΑ προβλέπεται ότι θα είναι ο αρμόδιος για τη μεταφορά φορέας, όπως είναι ο ΔΕΣΜΗΕ στον ηλεκτρισμό, θα είναι η ΔΕΠΑ. Το προβλέπει ο νόμος. Αμφιβολία έχετε γι’ αυτό; Δεν χρειάζεται να το επαναλάβουμε. Η ΔΕΠΑ θα είναι ο φορέας που θα διαχειρίζεται τη ροή του φυσικού αερίου και γι’ αυτό προβλέψαμε και τη σταθερή τιμή με 8 δραχμές το κυβικό που θα ισχύσει από 1-1-2005 έγκαιρα, ώστε να έχουμε παράλληλα τη φθηνότερη τιμή -φυσικού αερίου που αγοράζουμε στα σύνορα με βάση τη σύμβαση, η οποία έγινε τα προηγούμενα χρόνια από την Κυβέρνηση του ΠΑΣΟΚ, τη δυνατότητα να έχουμε και το φθηνότερο κόστος μεταφοράς μέσα στην Ευρώπη. Διότι μην ξεχνάτε ότι τελικά στην Ελλάδα είμαστε η χώρα με το φθηνότερο κοστολόγιο και στο πετρέλαιο και στο φυσικό αέριο και στον ηλεκτρισμό και σε όλα. 
      Αυτά παρακαλώ πρέπει να τα λαμβάνετε υπόψη. Δεν είναι δυνατόν να λέτε ότι δεν θα γίνουν, δεν θα βγουν, αφού στην πράξη αποδεικνύεται ότι όλα αυτά ισχύουν και είναι πράγματι το φθηνότερο τιμολόγιο στην Ευρώπη –αυτό δεν μπορεί να το αμφισβητήσει κανένας- προς όφελος των πολιτών, των καταναλωτών.
      Επιπρόσθετα, λοιπόν, τώρα ερχόμαστε και σας λέμε για την επένδυση την οποία κάνουμε, το διαγωνισμό τον οποίο προωθούμε για να μπορέσει να υπάρξει η βέλτιστη επένδυση στη στήριξη της αγοράς φυσικού αερίου. Αντί λοιπόν, να τη στηρίξετε έρχεστε και μας λέτε, σταματήστε και αναβάλλετε αυτό το διαγωνισμό; Για ποιο λόγο; Δεν κατάλαβα. Γιατί; Μη χαθεί κανένα δικαίωμα της ΔΕΠΑ; Μήπως υποστεί, αν θέλετε, καμία αλλοίωση ο τρόπος με τον οποίο σκέπτονται ορισμένοι να λάβουν μέρος στο διαγωνισμό; Όχι, κύριοι συνάδελφοι. Προχωρούμε κανονικά το διαγωνισμό διότι απεδείχθη η πολιτική συνεργασία δημόσιου και ιδιωτικού τομέα είναι μία ορθή πολιτική. Είναι αυτή η οποία έρχεται να δώσει νέα δύναμη, νέα ορμή και αναβάθμιση στις υφιστάμενες μέχρι σήμερα κρατικές επιχειρήσεις. Αυτό συνέβη στα ΕΛΠΕ, αυτό συνέβη στη ΔΕΗ, αυτό τώρα θα συμβεί και στη ΔΕΠΑ και επομένως δεν έχουμε κανένα λόγο πάνω σε αυτό το θέμα να ακούσουμε τις ιδιαίτερες ανησυχίες τις οποίες σας καλούμε να τις άρετε. Θα βεβαιωθείτε ότι τα πράγματα θα εξελιχθούν, όπως και με τις άλλες επιχειρήσεις. Στα ΕΛΠΕ, παραδείγματος χάρη ή στη ΔΕΗ με τον καλύτερο δυνατό τρόπο προς όφελος του ελληνικού δημοσίου και προς όφελος του Έλληνα καταναλωτή.
      Όσον αφορά τις παρατηρήσεις, κύριοι συνάδελφοι, οι οποίες έγιναν σχετικά με το πώς θα πρέπει να διατυπώσουμε κάποιες επιμέρους ρυθμίσεις, επιτρέψτε μου να πω χωρίς να θέλω να μπω σε κουβέντα ότι είτε οι υπουργικές αποφάσεις είτε οι κανονισμοί ρυθμίζουν σαφώς τα συγκεκριμένα θέματα τα οποία θέσατε, έτσι ώστε να μην χρειάζεται να κάνουμε περαιτέρω ούτε επεξήγηση ούτε προσθήκη ούτε προσαρμογή. Επομένως, κύριε Πρόεδρε, παραμένουμε στις διατυπώσεις τις οποίες έχουμε κάνει. 
      Συγκεκριμένα δε, θα έλεγα ότι και όσον αφορά την εφαρμογή του νόμου φαίνεται ότι οι κύριοι συνάδελφοι δεν ενημερώθηκαν ή δεν ήταν παρόντες όταν έγινε η συζήτηση. Έχω να πω ότι έχει κατατεθεί ολόκληρο κείμενο με συμπληρώσεις-αναδιατυπώσεις σχεδίου νόμου. Αυτά τα οποία δηλαδή προφορικά είχα καταθέσει. 
      Συγκεκριμένα, στο τέλος προστίθεται η παράγραφος 21, που έχει ως εξής: Ο κώδικας διαχείρισης του συστήματος και ο κώδικας συναλλαγών ηλεκτρικής ενέργειας μέχρι την τροποποίησή τους κατά την εξουσιοδότηση του άρθρου αυτού, εξακολουθούν να εφαρμόζονται όπως ισχύουν κατά την έναρξη του παρόντος νόμου.
      Επομένως, λοιπόν, αυτό υπάρχει, είναι μέσα και έτσι δεν έχετε κανένα πρόβλημα, κύριε συνάδελφε, με την επισήμανσή σας.
      Αυτά είχα να πω, κύριε Πρόεδρε, και σας ευχαριστώ πολύ. 
      Εμείς υποστηρίζουμε την ψήφιση του νομοσχεδίου.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 23 έως 28 και θα γίνει η ψήφισή τους κεχωρισμένως. 
      Ερωτάται το Τμήμα: Γίνεται δεκτό το άρθρο 23, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 23 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
    Ερωτάται το Τμήμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 24 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 25 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 26, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 26 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 27 έγινε δεκτό, ως έχει, κατά πλειοψηφία.
      Ερωτάται το Τμήμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 28 έγινε δεκτό, ως έχει, κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε τώρα στη συζήτηση των τροπολογιών.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Αυτές οι τροπολογίες του κυρίου Υπουργού είναι τρεις πολύ σημαντικές τροπολογίες και, παράλληλα, υπάρχουν και τροπολογίες συναδέλφων. Το Τμήμα πιστεύω ότι είναι καταπονημένο αυτήν τη στιγμή και δεν μπορούμε να συζητήσουμε τις τροπολογίες. Εξάλλου και η απόφαση της Διάσκεψης των Προέδρων μιλάει για τέσσερις συνεδριάσεις. Μάλιστα, ορισμένοι από τους υποβάλλοντες τροπολογίες Βουλευτές ήδη έχουν αποχωρήσει και θα παρακαλούσα πάρα πολύ να σταματήσει σήμερα η συζήτηση και να διεξαχθεί αύριο κανονικά. 
      ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, θα μπορούσα να έχω το λόγο και εγώ;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ανθόπουλε.
      ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, δεν έχω αντίρρηση επί της προτάσεως του συναδέλφου. Μπορούμε να διακόψουμε και να συνεχίσουμε αύριο, διότι πράγματι οι τροπολογίες έχουν σημαντικό περιεχόμενο. Υπάρχει και μια μεγάλη τροπολογία με πολλές και ενδιαφέρουσες πτυχές και πιστεύω ότι πολλοί συνάδελφοι θα ήθελαν να συμμετάσχουν στη συζήτηση, αλλά δεν είναι εδώ, γιατί υπάρχουν και άλλες υποχρεώσεις αυτήν τη στιγμή μέσα στη Βουλή. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ:  Συμφωνώ και εγώ, κύριε Πρόεδρε. Πράγματι, είναι σοβαρές αυτές οι τρεις υπουργικές τροπολογίες και χρειάζεται να γίνει συζήτηση πάνω σ’ αυτές. Η κόπωση που υπάρχει πραγματικά από όλους μας, δεν συνηγορεί σ’ αυτήν την κατεύθυνση. 
      ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Την ίδια άποψη έχω και εγώ, κύριε Πρόεδρε. Νομίζω ότι είναι σημαντικές οι τροπολογίες και ότι θα πρέπει να διαθέσουμε μία συνεδρίαση ακόμη για να τις συζητήσουμε. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Νομίζω ότι θα χρειαστούμε χρόνο. Δεν θα μπορέσουμε να τελειώσουμε γρήγορα. Μετά από τέσσερις ώρες συνεδρίαση, αν είχατε την καλοσύνη, να συμφωνήσουμε να συζητηθούν αύριο.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Κύριοι συνάδελφοι, έχουν διανεμηθεί τα Πρακτικά της Τετάρτης 9 Ιουλίου 2003 και της Πέμπτης 10 Ιουλίου 2003 και ερωτάται το Τμήμα αν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 9 Ιουλίου 2003 και της Πέμπτης 10 Ιουλίου 2003  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 23.05΄, λύεται η συνεδρίαση για αύριο ημέρα Τετάρτη 23 Ιουλίου 2003 και ώρα 10.30΄, με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



3
Συνεδρίαση 22-7-03                 σελ. 

