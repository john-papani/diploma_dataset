(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ Λ’
Τρίτη 16 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Κ. Μαρκόπουλου και Ε. Κουτμερίδη, σελ.
3. Συλλυπητήρια αναφορά για το θάνατο του πρώην Υπουργού Ι. Σκουλαρίκη, σελ.
 4. Ανακοινώνεται ότι ο Πρωθυπουργός με επιστολή του προς τον Πρόεδρο της Βουλής γνωστοποίησε την πρόσφατη Κυβερνητική μεταβολή του διορισμού ως Υπουργού Εμπορικής Ναυτιλίας, Αιγαίου και Νησιωτικής Πολιτικής  κ. Α. Παπαληγούρα, σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Οικονομίας και Οικονομικών, σχετικά με την εκποίηση των Ολυμπιακών κτιρίων που κατασκευάστηκαν για τη στέγαση των Υπηρεσιών του Υπουργείου Απασχόλησης και Κοινωνικής Προστασίας στο χώρο του Ολυμπιακού Χωριού, σελ.
β) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις καθυστερήσεις στην πληρωμή των εργοληπτών δημοσίων έργων κ.λπ., σελ. 

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Σχεδίων Νόμων.
α) Οι Υπουργοί Εξωτερικών, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, Ορκωτοί Μεταφραστές και άλλες διατάξεις», σελ.
β) Οι Υπουργοί  Εσωτερικών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Κατανόησης για συνεργασία στον τομέα της Δημόσιας Διοίκησης, της Ανάπτυξης Δυνατοτήτων και της Διοικητικής Οργάνωσης μεταξύ του Υπουργείου Εσωτερικών της Ελληνικής Δημοκρατίας και του Υπουργείου Διοικητικής Μεταρρύθμισης του Λιβάνου», σελ.
γ) Οι Υπουργοί Αγροτικής Ανάπτυξης και Τροφίμων, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Σύμβασης για το Ευρωπαϊκό Ινστιτούτο Δασών», σελ.
δ) Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για συνεργασία στον τομέα του τουρισμού», σελ.
ε) Οι Υπουργοί Πολιτισμού, Εσωτερικών και Οικονομίας και Οικονομικών κατέθεσαν σχέδιο νόμου: «Ίδρυση νομικού προσώπου δημοσίου δικαίου με την επωνυμία «ΜΟΥΣΕΙΟ ΑΚΡΟΠΟΛΗΣ»», σελ.
2. Συζήτηση και ψήφιση επί της αρχής,  των άρθρων και του συνόλου των σχεδίων νόμων του Υπουργείου Εθνικής Άμυνας.
α) «Κύρωση Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (HQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE)  επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (ΚΕΝΑΠ)», σελ.
β) « Κύρωση Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου», σελ.
3. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», σελ.
4. Συζήτηση και ψήφιση επί της αρχής,  των άρθρων και του συνόλου των σχεδίων νόμων του Υπουργείου Μεταφορών και Επικοινωνιών:
α) «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO) (Χάγη 1993), καθώς και της Πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ERO) και αφορά στη Σύμβαση για την ίδρυση Ευρωπαϊκού Γραφείου Επικοινωνιών (ECO) (Χάγη 23 Ιουνίου 1993, όπως τροποποιήθηκε στην Κοπεγχάγη στις 9 Απριλίου 2002)», σελ.
β) «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν», σελ.
γ) «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σιγκαπούρης», σελ.
5. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Ευξείνου Πόντου», σελ.
6. Συζήτηση επί της αρχής του σχεδίου νόμου του Υπουργείου Εσωτερικών: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών», σελ.

ΟΜΙΛΗΤΕΣ
Α. Επί της συλλυπητήριας αναφοράς:
ΚΑΝΤΑΡΤΖΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΠΑΓΚΑΛΟΣ Θ., σελ.
ΠΑΥΛΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΣΟΥΡΛΑΣ Γ., σελ.

Β. Επί των επικαίρων ερωτήσεων:
ΑΛΕΥΡΑΣ Α., σελ.
ΑΠΟΣΤΟΛΑΤΟΣ Β., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΣΟΥΡΛΑΣ Γ., σελ.

Γ. Επί των σχεδίων νόμων του Υπουργείου Εθνικής Άμυνας:
ΑΛΑΒΑΝΟΣ Α., σελ.
ΜΕΛΑ Ε., σελ.

Δ. Επί των σχεδίων νόμων του Υπουργείου Μεταφορών και Επικοινωνιών:
ΛΕΒΕΝΤΗΣ Α., σελ.
ΤΣΙΟΚΑΣ Θ., σελ.
ΧΑΡΑΛΑΜΠΟΥΣ Χ., σελ.
ΧΑΤΖΗΔΑΚΗΣ Κ., σελ.

Ε. Επί των σχεδίων νόμων του Υπουργείου Περιβάλλοντος, Χωροταξίας και Δημοσίων Έργων:
ΜΕΛΑ Ε., σελ.
ΦΙΛΙΝΗ Α., σελ.

ΣΤ. Επί του σχεδίου νόμου του Υπουργείου Εσωτερικών:
ΑΠΟΣΤΟΛΑΤΟΣ Β., σελ.
ΚΑΝΤΑΡΤΖΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΜΕΛΑ Ε., σελ.
ΜΠΑΝΤΟΥΒΑΣ Κ., σελ.
ΜΠΕΓΛΙΤΗΣ Π., σελ.
ΝΤΟΛΙΟΣ Γ., σελ.
ΠΑΓΚΑΛΟΣ Θ., σελ.
ΠΑΥΛΟΠΟΥΛΟΣ Π., σελ.
ΠΛΕΥΡΗΣ Α., σελ.
ΡΟΝΤΟΥΛΗΣ Α., σελ.
ΤΣΑΒΛΑΡΙΔΗΣ Λ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ Λ΄
      Τρίτη 16 Σεπτεμβρίου 2008
      Αθήνα, σήμερα στις 16 Σεπτεμβρίου 2008, ημέρα Τρίτη και ώρα 18.02΄, συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Αθανάσιο Αλευρά, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε δημοσίευμα εφημερίδας το οποίο αναφέρεται στην έλλειψη φωτεινών σηματοδοτών σε βασικούς οδικούς κόμβους της Πάτρας.
      2) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Γιαννιτσών Νομού Πέλλας ζητεί να δημιουργηθεί στην περιοχή του,  Επιχειρηματικό Πάρκο τύπου Β΄.
      3) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Εργατοϋπαλληλικό Κέντρο Γιαννιτσών ζητεί την κατάργηση της διάταξης της παραγράφου 1 του άρθρου 53 Ν.3518/2006, με την οποία εξαιρείται από την ασφάλιση του Ι.Κ.Α. κατηγορία εποχικά απασχολουμένων.
      4) Οι Βουλευτές Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ και Β΄  Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  η Πανελλήνια Ένωση Καθηγητών Φυσικής Αγωγής Ολυμπιακής Παιδείας ζητεί τη μονιμοποίηση των μελών της, τα οποία προσλήφθηκαν  με το ν.2942/2001.
      5) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  ο Δήμος Κορυθίου Νομού Αρκαδίας διαμαρτύρεται για το χώρο που έχει επιλεγεί στην περιοχή της Αγίας Τριάδας Κοινότητας Αχλαδοκάμπου, με σκοπό την εναπόθεση στερεών αποβλήτων.
      6) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  ο Δήμος Φαλαισίας Νομού Αρκαδίας ζητεί να μην εγκατασταθούν αιολικά πάρκα στην περιοχή του.
      7) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  ο Δήμος Μαντινείας Νομού Αρκαδίας ζητεί έκτακτη οικονομική ενίσχυση για τη συντήρηση του εθνικού και επαρχιακού του δικτύου.
      8) Η Βουλευτής Νομού Αττικής κ. ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην καθυστέρηση ασθενοφόρου, η οποία απέβει μοιραία για ηλικιωμένο στο Μαραθώνα.
      9) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  οι Σπουδαστικοί Σύλλογοι του Τ.Ε.Ι. Καλαμάτας ζητούν να υπάρξει για την περίπτωσή τους, εμβόλιμη εξεταστική περίοδος.
      10) Ο Βουλευτής Β’ Αθηνών κ. ΚΩΝΣΤΑΝΤΙΝΟΣ  ΓΕΙΤΟΝΑΣ  κατέθεσε αναφορά με την οποία  ο Σύλλογος Εργαζομένων της Δημόσιας Επιχείρησης Πολεοδομίας και Στέγασης ζητεί να καταβληθούν οι οφειλόμενες δεδουλευμένες αποδοχές,  στους εργαζόμενους της «ΔΕΠΟΣ Α.Ε.» που μεταφέρθηκαν στο Υ.ΠΕ.ΧΩ.Δ.Ε..
      11) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  τα Συνδικαλιστικά Όργανα των εργαζομένων στα Σώματα Ασφαλείας ζητούν την οικονομική αναβάθμιση του κλάδου τους.
      12) Ο Βουλευτής Νομού Αττικής κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  ο Δήμος Δροσιάς Νομού Αττικής ζητεί τη συνένωσή του, μόνο με το Δήμο Διονύσου και τις κοινότητες, Ροδόπολης και Σταμάτας.
      13) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία  το Δημοτικό Συμβούλιο Ξυλοκάστρου Νομού Κορινθίας ζητεί την άμεση αποζημίωση των αγροτών της περιοχής  για τις ζημιές που υπέστησαν οι καλλιέργειες, από τον καύσωνα και το χαλάζι.
      14) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  φορείς του Δ.Δ. Οκτωνίας Δήμου Αυλώνος του Νομού Εύβοιας ζητούν να μη λειτουργήσει λατομική επιχείρηση στην περιοχή τους.
      15) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  ο Δημοτικός Οργανισμός Υγείας-Πρόνοιας του Δήμου Πατρέων Νομού Αχαίας ζητεί τη συνέχιση του Προγράμματος των Δράσεων Συμβουλευτικής και Υποστήριξης Τσιγγάνων.
      16) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  οι Γιατροί του Κόσμου διαμαρτύρονται για την άρνηση παροχής αδείας σε φωτογράφο της οργάνωσης, να αποτυπώσει τις συνθήκες διαβίωσης των μεταναστών στην Ελλάδα.
      17) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β’ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  η Επιτροπή Συντονισμού Δήμου Κροκέων Νομού Λακωνίας διαμαρτύρεται για τις απολύσεις εργαζομένων στο πρόγραμμα αναδάσωσης και αντιπλημμυρικών έργων του Νομού Λακωνίας.
      18) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Δήμος Αιδηψού Νομού Εύβοιας ζητεί την αναπαλαίωση του παλαιού λουτρικού καταστήματος «Αγίων Αναργύρων» και του διατηρητέου μνημείου «Κύματος».
      19) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο Νομάρχης Καρδίτσας ζητεί να αποζημιωθούν οι αρδευόμενες καλλιέργειες του νομού για τις ζημιές που υπέστησαν, από λειψυδρία ξηρασία και καύσωνα.
      20) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Α’ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  η κ. Ελισσάβετ Χονδή ζητεί την επίλυση προβλήματος που αντιμετωπίζει στον Ο.Γ.Α., σχετικά με οικογενειακό επίδομα.
      21) Οι Βουλευτές Α’ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β’ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  η Πανελλήνια Ένωση Κατωτέρων Πληρωμάτων Μηχανής ΕΝ «Ο ΣΤΕΦΕΝΣΟΝ» ζητεί το νόμιμο υπολογισμό της σύνταξης, των προς συνταξιοδότηση ναυτεργατών.
      22) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  ο Σύνδεσμος Πολιτικών Συνταξιούχων του Νομού Αρκαδίας ζητεί την  οικονομική αποκατάσταση  κατηγορίας πολιτικών συνταξιούχων.
      23) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  ο Δήμος Αγιάσου Νομού Λέσβου ζητεί την τροποποίηση της απόφασης με την οποία καθορίστηκαν οι τιμές ανά τ.μ. οικοπέδου που ισχύουν για την περιοχή του.
      24) Οι Βουλευτές Α’ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β’ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών ΕΝ και Κατωτέρων Πληρωμάτων Μηχανής «Ο ΣΤΕΦΕΝΣΟΝ» διαμαρτύρονται για τις απολύσεις ναυτεργατών κ.λπ..
      25) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην καθυστέρηση της τοποθέτησης φωτεινών σηματοδοτών στον κόμβο του Τραγανού και της Ανδραβίδας, με την Εθνική Οδό.
      26) Ο Βουλευτής Β’ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο κ. Κότου Δημήτριος ζητεί  τη λειτουργία του Β΄ Κύκλου 2008/09, για το τμήμα μηχανολογίας της ΕΠΑ.Σ.Μαθητείας του Ο.Α.Ε.Δ., στο Ωραιόκαστρο Θεσσαλονίκης. 
      27) Η Βουλευτής Β’ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  η Νομαρχιακή Αυτοδιοίκηση Καρδίτσας ζητεί τη χρηματοδότηση προγράμματος αλλαγής των καιρικών συνθηκών στην περιοχή, για να αυξηθούν τα υδατικά αποθέματα στους ταμιευτήρες  Πλαστήρα και Σμοκόβου.
      28) Η Βουλευτής Νομού Αττικής κ. ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ  κατέθεσε αναφορά με την οποία  ο Εκδότης της Εφημερίδας «Αττικός Παρατηρητής» κ. Άγγελος Φραγκόπουλος ζητεί πληροφορίες για την τήρηση ή όχι των περιβαλλοντικών όρων, από ιχθυοτροφική επιχείρηση που λειτουργεί στη νήσο Πάτροκλο πλησίον της Παλαιάς Φώκαιας.
      29) Ο Βουλευτής Α’ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  ο Συμβολαιογραφικός Σύλλογος Εφετείου Θεσσαλονίκης ζητεί την επαναφορά σε ισχύ του άρθρου 22 του ν. 3427/2005, για την οριστικοποίηση των  παλαιών προσυμφώνων και τη σωστή κτηματογράφηση.
      30) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Πτυχιούχων Τεχνικών Αεροπλάνων Ο.Α. διαμαρτύρεται για τις δηλώσεις της Διοίκησης των Ολυμπιακών Αερογραμμών,  με αφορμή την παραλαβή προβληματικού αεροσκάφους.
      31) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Α’ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  ο Σύλλογος Εργαζομένων της Δημόσιας Επιχείρησης Πολεοδομίας και Στέγασης ζητεί την καταβολή δεδουλευμένων αποδοχών στους εργαζόμενους της «ΔΕΠΟΣ Α.Ε.» που μεταφέρθηκαν στο Υ.ΠΕ.ΧΩ.Δ.Ε..
      32) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Α’ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  το Σωματείο Ρακοσυλλεκτών Αθηνών -Πειραιώς «Ο ΕΡΜΗΣ» ζητεί να δοθεί άδεια κυκλοφορίας σε πετρελαιοκίνητο όχημα μεταφοράς νεκρών.
      33) Ο Βουλευτής Β’ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  ο κ. Κανελλάκης Κωνσταντίνος ζητεί την επέκταση του μετρό, στις περιοχές του Κερατσινίου και του Περάματος.
      34) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  η Πανελλήνια Ένωση Ανέργων και Συμβασιούχων Γεωπόνων ζητεί την άρση των περιοριστικών άρθρων 5 και 6 του π.δ.164/2004, που αφορούν στις συμβάσεις ορισμένου χρόνου στο δημόσιο και τον ευρύτερο δημόσιο τομέα.
      35) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  Επιτροπή κατοίκων του Δ.Δ. Μεγάλης Κάψης Δήμου Αγίου Γεωργίου Τυμφρηστού Φθιώτιδας ζητεί τη χορήγηση στους δικαιούχους της περιοχής αυτής, καυσόξυλων για τη χειμερινή περίοδο.
      36) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί την αποκατάσταση της λειτουργικότητας του κτηρίου της Εργατικής Εστίας στο Νομό Φθιώτιδας.
      37) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας με το οποίο ζητείται η παροχή διευκρινήσεων, ως προς τη χορήγηση βεβαιώσεων Δασαρχείου για τα κτήρια που επλήγησαν από το σεισμό της 8ης Ιουνίου.
      38) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  Επαγγελματίες Δημοσιογράφοι διαμαρτύρονται για τη διαχείρηση των ασφαλιστικών τους ταμείων.
      39) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  η Παγκληρική-Παλλαϊκή Αγωνιστική Κίνηση διαμαρτύρεται για τη δίωξη του ιερέα της Λευκίμμης, στο Νομό Κέρκυρας κ.λπ..
      40) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ  κατέθεσε δημοσίευμα εφημερίδας με το οποίο ζητείται η συνέχιση της λειτουργίας των ξενοδοχειακών μονάδων του Ομίλου Ζερβού στην Κέρκυρα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 10375/15-4-2008 ερώτηση του Βουλευτή κ. Σπυρίδωνος – Άδωνι Γεωργιάδη δόθηκε με το υπ’ αριθμ. 2291Β/23-5-2008 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Με δεδομένο ότι η εταιρεία ως ΔΕΚΟ δεν μπορεί να χρηματοδοτηθεί από το Δημόσιο, το ΥΠΕΧΩΔΕ, σε εφαρμογή της σχετικής νομοθεσίας που διέπει την λειτουργία της, έχει προχωρήσει στις παρακάτω ενέργειες:
      - Απόδοση στην ΔΕΠΟΣ των οφειλών για τα Ολυμπιακά Έργα που είχε αναλάβει και εκτέλεσε για τους Ολυμπιακούς Αγώνες του 2004, (ύψους 13.500.000 Ευρώ εκ των οποίων τα 12.084.000 αφορούν έργα και 1.474.300 ευρώ αναφέρονται σε μελέτες), με τα οποία καλύφθηκαν προηγούμενα δάνεια και τρέχουσες υποχρεώσεις για το 2006.
      - Επιχορήγησή της από το ΕΤΕΡΠΣ σύμφωνα με το ΠΔ 150/93.
      Με τις υπ’ αρ. 10074/2008 και 10075/2008 ΚΥΑ των Υπουργών ΠΕΧΩΔΕ – Εσωτερικών – Οικονομίας και Οικονομικών μετακινήθηκαν ήδη 37 υπάλληλοι της ΔΕΠΟΣ στο ΥΠΕΧΩΔΕ και 2 υπάλληλοι στο Δήμο Καβάλας.
      Για τις μετατάξεις έχει γίνει πρόβλεψη ώστε η απαιτούμενη δαπάνη να καλυφθεί από τον προϋπολογισμό του ΥΠΕΧΩΔΕ.
      Το Δ.Σ. της ΔΕΠΟΣ Α.Ε. στο πλαίσιο των αρμοδιοτήτων του που καθορίζονται από το Π.Δ. 158/1997 (ΦΕΚ 134Α) έχει δρομολογήσει διαδικασίες, για την άντληση πόρων, τόσο από εκτελεσθέντα έργα (οικιστικά προγράμματα «Καλαμίτσα - Μπάτη» Καβάλας, «Πάλαιρος» Αιτωλοακαρνανίας κ.λ. π.) όσο και από την διαχείριση περιουσιακών στοιχείων της εταιρείας.
      Στο πλαίσιο της συνεργασίας της ΔΕΠΟΣ με την ΔΕΕΑΠ/ΥΠΕΧΩΔΕ για την ανάπλαση της Καισαριανής, εγκρίθηκε (με την αρ. 181/131/Δ/7-11-07 απόφαση του Υπουργού ΠΕΧΩΔΕ) η επιχορήγηση της ΔΕΠΟΣ από το ΕΤΕΡΠΣ, με το ποσό των 700.000 ευρώ και έχει ήδη εκταμιευθεί το ποσό των 500.000 €.
      Σύμφωνα με σχετικές αποφάσεις του Δ.Σ. της ΔΕΠΟΣ Α.Ε. προωθήθηκε αφενός το στεγαστικό πρόγραμμα στην Πάλαιρο Αιτωλοακαρνανίας αφετέρου η αξιοποίηση των εκτάσεων στο Πόρτο Χέλι (έχει εγκεκριμένο ΠΕΡΠΟ) και στον Μπάτη Καβάλας (εντός εγκεκριμένης Ζ.Ο.Ε.).
      Παράλληλα η Εταιρεία κινεί τις σχετικές διαδικασίες προκειμένου να μεταβιβάσει κατοικίες στην Καλαμίτσα Καβάλας, οικόπεδα στο Αρκαδικό Χωριό.
Ο Υφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ»
	2. Στην με αριθμό 1542/5-11-2007 ερώτηση των Βουλευτών κυρίων Αθανασίου Λεβέντη και Παναγιώτη Λαφαζάνη δόθηκε με το υπ΄ αριθμ. 152234/07/20-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 1542/05-11-07 ερώτηση που κατατέθηκε στη Βουλή από τους Βουλευτές κ. κ. Αθ. Λεβέντη και Π. Λαφαζάνη, αναφορικά με την επικίνδυνη μόλυνση των υδάτων στο Λεκανοπέδιο και οι καταγγελίες για τη ροή μολυσμένων υδάτων στη Λίμνη του Μαραθώνα, και σε θέματα αρμοδιότητας του Υπουργείου Υγείας και Κοινωνικής Αλληλεγγύης, σας γνωρίζουμε τα κάτωθι:
      Η παρακολούθηση και ο έλεγχος της ποιότητας των υπόγειων νερών ανήκει στην αρμοδιότητα του ΥΠΕΧΩΔΕ, ενώ η παρακολούθηση και ο έλεγχος της ποιότητας των νερών των λιμνών (Μαραθώνα, Υλίκη) ανήκει στην αρμοδιότητα της ΕΥΔΑΠ και του ΥΠΕΧΩΔΕ. Για την παρακολούθηση και τον έλεγχο της ποιότητας του πόσιμου νερού υπάρχει συγκεκριμένο νομοθετικό πλαίσιο (ΔΥΓ2ΓΠ/οικ.38295, Φ.Ε.Κ. 630/26-04-07 ΚΥΑ με τη διόρθωση σφαλμάτων Φ.Ε.Κ. 986/Β/18-06-07 «Περί τροποποίησης της Υ2/2600/01 ΚΥΑ «Ποιότητα νερού ανθρώπινης κατανάλωσης»), σύμφωνα με το οποίο:
      - Υπεύθυνοι για την ύδρευση των Δήμων είναι η Δημοτική Αρχή ή ο αντίστοιχος για την ύδρευση Τοπικός Οργανισμός ή Επιχείρηση ή Σύνδεσμος Δήμων και Κοινοτήτων (πρώτος βαθμός ευθύνης) οι οποίοι φέρουν την ευθύνη της μελέτης, κατασκευής, λειτουργίας και συντήρησης του συστήματος ύδρευσης, της διενέργειας υγειονομικών αναγνωρίσεων, εργαστηριακών εξετάσεων - με τη συχνότητα που πρoβλέπεται από την ισχύουσα νομοθεσία, σε συνάρτηση με την παροχή του διανεμόμενου νερού - και γενικά της λήψης κάθε μέτρου, προκειμένου να παρέχεται πόσιμο νερό σε ποσότητα επαρκή για τις ανάγκες του υδρευόμενου πληθυσμού, χωρίς διακοπές και το σύστημα ύδρευσης να είναι απαλλαγμένο από κάθε υγειονομικό κίνδυνο.
      - Οι Δ/νσεις Υγείας των Νομαρχιακών Αυτοδιοικήσεων (δεύτερος βαθμός ευθύνης) είναι οι Αρμόδιες Αρχές για την εφαρμογή και εκτέλεση των υγειονομικών διατάξεων, καθώς και για την τήρηση των όρων της νομοθεσίας, την οργάνωση και διενέργεια προγραμμάτων ολοκληρωμένων υγειονομικών αναγνωρίσεων των συστημάτων ύδρευσης και ενημερώνουν σχετικά τις οικείες Περιφέρειες και τη Δ/νση Υγειονομικής Μηχανικής και Υγιεινής Περιβάλλοντος του Υπουργείου Υγείας και Κοινωνικής Αλληλεγγύης. Οι εν λόγω Δ/νσεις ασκούν εποπτικό έλεγχο της ποιότητας του πόσιμου νερού.
      - Το Υ.Υ.Κ.Α. στα πλαίσια του θεσμικού ρόλου του, εκπονεί το ενδεδειγμένο πλαίσιο για την ποιότητα του νερού ανθρώπινης κατανάλωσης, το οποίο εναρμονίζεται με τις οδηγίες του Συμβουλίου της Ε.Ε.
      - Επιπλέον, το Σώμα Επιθεωρητών των Υπηρεσιών Υγείας και Πρόνοιας (Σ.Ε.Υ.Υ.Π.) του Υπουργείου Υγείας και Κοινωνικής Αλληλεγγύης, έχει κατά επανάληψη ερευνήσει καταγγελίες αναφορικά με τα πόσιμα νερά, για οποία έχει εκδώσει σχετικά πορίσματα.
Ο Υφυπουργός
ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      3. Στην με αριθμό 11228/5-5-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Β13-284/23-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Κ. Βρεπός, με θέμα «Αδημοσίευτα παραμένουν τα δίδακτρα ιδιωτικών σχολείων», σας γνωστοποιούμε τα ακόλουθα:
      Με απόφαση του Υφυπουργού Ανάπτυξης κ. Γιώργου Βλάχου, αναρτήθηκαν, στις 16/5/2008 στην ιστοσελίδα της Γενικής Γραμματείας Εμπορίου (www.gge.gr). του Υπουργείου Ανάπτυξης τα δίδακτρα των 376 Ιδιωτικών Σχολικών Μονάδων της χώρας, που θα ισχύσουν για το σχολικό έτος 2008-2009, σε εφαρμογή του Ν.3279/04.
      Τα εν λόγω δίδακτρα, σύμφωνα με διάταξη του ως άνω νόμου, διαμορφώνονται ελεύθερα από τους ιδιοκτήτες των Ιδιωτικών Εκπαιδευτηρίων, ΟΙ οποίοι μπορούν να τα εφαρμόσουν, υπό την προϋπόθεση όμως τα δίδακτρα αυτά να γνωστοποιηθούν στην αρμόδια υπηρεσία του Υπουργείου Ανάπτυξης, μέσα σε αποκλειστική ημερομηνία που λήγει στο τέλος του μηνός κάθε Φεβρουαρίου του έτους που ξεκινά η νέα σχολική περίοδος.
      Από τα υποβληθέντα δίδακτρα των πρώτων τάξεων των Νηπιαγωγείων, Δημοτικών και Γυμνασίων στην αρμόδια υπηρεσία του Υπουργείου και από την επεξεργασία τους προέκυψαν τα ακόλουθα:
      - 288 Ιδιωτικές Σχολικές Μονάδες υπέβαλαν εμπρόθεσμα, δηλαδή μέσα στην αποκλειστική προθεσμία (εντός των μηνών Ιανουαρίου - Φεβρουαρίου του τρέχοντος έτους), που ορίζει ο νόμος 3279/04, τα δίδακτρα για το έτος 2008-2009. Αξίζει να σημειωθεί ότι από το διάστημα της νόμιμης υποβολής τους μέχρι σήμερα, μεσολάβησαν συναντήσεις μεταξύ της Ένωσης Ιδιοκτητών Ιδιωτικών Εκπαιδευτηρίων και της ηγεσίας του Υπουργείου Ανάπτυξης, προκειμένου να εξεταστεί η δυνατότητα της συμπίεσης των υποβληθέντων διδάκτρων, προς όφελος των γονέων των μαθητών.
      Τα δίδακτρα αυτά, ως ορίζει ο νόμος, αναρτήθηκαν στην ιστοσελίδα του Υπουργείου και εμφανίζουν:
      - 33,70% σχολικές μονάδες αυξήσεις από 0% έως 6%
      - 37,50% σχολικές μονάδες αυξήσεις από 6% έως 10%
      - 19,80% σχολικές μονάδες αυξήσεις από 10% έως 15%
      - 6,50% σχολικές μονάδες αυξήσεις από 15% έως 26%
      - 3 σχολικές μονάδες αυξήσεις από 44,5% έως 55%
      - 2 σχολικές μονάδες αυξήσεις με μηδενική μεταβολή (0%)
      - 2 σχολικές μονάδες μειώσεις -5,20% και -13,70%
      Διαπιστώνεται δηλαδή ότι ο κύριος όγκος των αυξήσεων (περίπου 70% των περιπτώσεων) κυμαίνεται από 0% έως 10% ενώ τα ποσοστά άνω του 40% εμφανίζονται μόνο σε 3 μεμονωμένες περιπτώσεις, όπως αντιστοίχως σε 4 περιπτώσεις υπήρξε μηδενική αύξηση ή και μείωση μέχρι 13%.
      Επιπλέον, διαπιστώθηκε ότι:
      - 30 Ιδιωτικές Σχολικές Μονάδες υπέβαλαν εκπρόθεσμα τα δίδακτρά τους. Η αρμόδια υπηρεσία του υπουργείου Ανάπτυξης με έγγραφό της προς τα σχολεία αυτά ζήτησε τους λόγους της μη εμπρόθεσμης υποβολής των απαραίτητων στοιχείων, χωρίς να λάβει αιτιολογημένη δικαιολογία. Έπειτα απ΄ αυτό, για τα συγκεκριμένα σχολεία, σύμφωνα με το νόμο, το υπουργείο Ανάπτυξης αναρτά ως ισχύοντα τα δίδακτρα, που είχαν τα σχολεία αυτά την περυσινή σχολική περίοδο 2007 - 2008, μη αποδεχόμενο τις εκπρόθεσμα υποβληθέντες νέες τιμές. Σημειώνεται ότι εκκρεμεί η ανάρτηση των διδάκτρων ενός εκπαιδευτηρίου, το οποίο παρά τις συνεχείς ειδοποιήσεις, δεν γνωστοποίησε στην υπηρεσία τα δίδακτρα του σχολικού έτους 2007 - 2008, τα οποία και θα πρέπει εκ του νόμου να εφαρμόσει για τη σχολική περίοδο 2008-2009. Για το σχολείο αυτό θα υπάρξει συμπληρωματική πληροφόρηση.
      - Από το τη διασταύρωση στοιχείων, που έκανε το Υπουργείο Ανάπτυξης σε συνεργασία με το Υπουργείο Παιδείας, (το οποίο διαθέτει πίνακες με τα ιδιωτικά εκπαιδευτήρια που λειτουργούν νόμιμα στη χώρα), διαπιστώθηκε ότι 54 Ιδιωτικά Εκπαιδευτήρια δεν είχαν υποβάλει προς το υπουργείο Ανάπτυξης τους καταλόγους με τα δίδακτρα. Η υπηρεσία με σχετικό έγγραφο προς τα σχολεία αυτά, (αλλά και προς τις οικείες Νομαρχίες), ζητήθηκε, αφ ενός να αιτιολογήσουν τους λόγους μη υποβολής των διδάκτρων της σχολικής περιόδου 2008-2009, κι αφ ετέρου να γνωστοποιήσουν ποια ήταν τα δίδακτρά τους, τόσο τη σχολική περίοδο 2007-2008, όσο και τα δίδακτρα, που επρόκειτο να εφαρμόσουν τη σχολική περίοδο  2008 - 2009. Από τις απαντήσεις και τα στοιχεία που συνέλεξε η υπηρεσία προέκυψαν τα ακόλουθα:
      α) 43 Ιδιωτικά Εκπαιδευτήρια, με 58 Σχολικές Μονάδες, αναιτιολόγητα δεν είχαν υποβάλλει τα δίδακτρά τους και σε εφαρμογή του νόμου, το υπουργείο Ανάπτυξης για τις σχολικές αυτές μονάδες αναρτά ως νόμιμα τα δίδακτρα που είχαν κατά την περυσινή σχολική 2007 - 2008, μη αποδεχόμενο τις εκπρόθεσμα υποβληθέντες νέες τιμές.
      β) 5 Ιδιωτικά Εκπαιδευτήρια δεν εισπράπουν δίδακτρα, καθόσον λειτουργούν ως φιλανθρωπικά ιδρύματα. 
      γ) 3 Ιδιωτικά Εκπαιδευτήρια έπαυσαν να λειτουργούν.
          δ) 3 Ιδιωτικά Εκπαιδευτήρια είναι σε εκκρεμότητα τόσο η απάντησή τους όσο και η συλλογή στοιχείων από το υπουργείο ανάπτυξης. Για τα σχολεία αυτά θα υπάρξει συμπληρωματική πληροφόρηση.
Ο Υφυπουργός
ΓΕΩΡΓΙΟΣ ΒΛΑΧΟΣ»
      4.  Στην με αριθμό 9921/8-4-2008 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 59494/23-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9921/08-04-2008 ερώτηση που κατατέθηκε στη Βουλή από το Βουλευτή κ. Α. Κατσιφάρα, η οποία μας διαβιβάστηκε με το Α.Π.οικ.26369/29-04-08 έγγραφο του Υπουργείου Εσωτερικών, σχετικά με τη λειτουργία και χρηματοδότηση των Κέντρων Δημιουργικής Απασχόλησης Παιδιών (Κ.Δ.Α.Π.), ως προς τον τομέα της αρμοδιότητάς μας, σας γνωρίζουμε τα εξής:
      Βάσει σχετικών διατάξεων της αριθ.4036/2001 (Φ.Ε.Κ. 1128/Β/01) ΚΥΑ των Υπουργών Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων και Υγείας και Κοινωνικής Αλληλεγγύης, στα πλαίσια του Γ΄ Κ.Π.Σ. και μέσω των Περιφερειακών Επιχειρησιακών Προγραμμάτων (Π.Ε.Π.) χρηματοδοτήθηκαν εκτός των άλλων και ενέργειες λειτουργίας νέων δομών για παιδιά με αναπηρία, βρεφoνηπιακών σταθμών Ολοκληρωμένης Φροντίδας (Τμήμα Νηπίων με Αναπηρίες) και Κέντρων Δημιουργικής Απασχόλησης για Παιδιά-Νέους με αναπηρίες (ΚΔΑΠ-ΜΕΑ). Δικαιούχοι φορείς για την υλοποίηση των ανωτέρω ενεργειών, ήταν Δημοτικές επιχειρήσεις του άρθρου 277 και επόμενα του Δημοτικού και Κοινοτικού Κώδικα, διαδημοτικές επιχειρήσεις και ενώσεις δημοτικών επιχειρήσεων και Φορείς ιδιωτικού δικαίου. Τα ανωτέρω προγράμματα χρηματοδοτούνται από το ΕΚΤ για συγκεκριμένο χρονικό διάστημα και είναι ευθύνη των Φορέων υλοποίησης η συνέχιση της λειτουργίας τους.
      Το Υπουργείο Υγείας και Κοινωνικής Αλληλεγγύης στηρίζει τις προσπάθειες των Δήμων και Δημοτικών επιχειρήσεων αλλά δεν είναι αρμόδιο για τη χρηματοδότησή τους.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      5. Στην με αριθμό 11646/8-5-2008 ερώτηση των Βουλευτών κ. Αστερίου Ροντούλη και Ηλία Πολατίδη δόθηκε με το υπ’ αριθμ. Φ. 90022/12573/1057/21-5-2008 έγγραφο από την Υπουργό Απασχόλησης και Κοινωνικής Αλληλεγγύης η ακόλουθη απάντηση:
      «Σε απάντηση της με αριθμ. πρωτ. 11646/08.05.2008 ερώτησης, η οποία κατατέθηκε στη Βουλή των Ελλήνων από τους βουλευτές κ. Αστέριο Ροντούλη και Ηλία Πολατίδη, σχετικά με τον τρόπο υπολογισμού του ποσού της σύνταξης, των συνταξιούχων του τέως Ταμείου Ασφαλίσεως Τυπογράφων και Μισθωτών Γραφικών Τεχνών (Τ.Α.Τ. - Μ.Γ.Τ.), σας πληροφορούμε τα ακόλουθα :
      Ο υπολογισμός του ποσού της σύνταξης τόσο των συvταξιούχων τoυ τέως Τ.ΑΤ. - Μ.Γ.Τ., όσο και των συνταξιοδοτηθέντων από το Ι.Κ.Α - Ε.Τ.ΑΜ. με τις διατάξεις του ανωτέρω συγχωνευθέντος στο Ίδρυμα Ταμείου, συντελείται σύμφωνα με τα προβλεπόμενα στις διατάξεις του άρθρου 2, του ν. 1276/1982 (Φ.Ε.Κ. 100/Α΄/24.08.7982). Ειδικότερα, ΟΙ εν λόγω διατάξεις καθορίζουν τον τρόπο υπολογισμού της σύνταξης των ασφαλισμένων του τέως Τ.Α.Τ. - Μ.Γ.Τ., θέτοντας περιορισμούς στο ύψος των συνταξίμων αποδοχών τους, στη βάση των οποίων και υπολογίζεται το δικαιούμενο ποσό της σύνταξης.
      Για την άρση των περιορισμών αυτών και τον επανυπολογισμό της σύνταξής τους με βάση το σύνολο των συνταξίμων αποδοχών, αρκετοί από τους εν λόγω συνταξιούχους προσέφυγαν στα Διοικητικά Πρωτοδικεία και Εφετεία, στα οποία και δικαιώθηκαν. Το Ι.Κ.Α - Ε.Τ.Α.Μ. χορήγησε τα επιπλέον δικαιούμενα ποσά, κατ' εφαρμογή των αποφάσεων των Διοικητικών Δικαστηρίων, ταυτόχρονα, όμως, άσκησε αίτηση αναιρέσεως στο Σ.Τ.Ε., το οποίο με την υπ’ αριθμ. 1867/2001 απόφασή του, την έκανε αποδεκτή, κρίνοντας ορθό και όχι αντισυνταγματικό, τον τρόπο υπολογισμού της σύνταξής τους με βάση τις διατάξεις του άρθρου 2, του ν. 1276/1982 (βλ. επίσης και τις υπ’ αριθμ. 1077/2003 και 364/2005 αποφάσεις Σ.τ.Ε.).
      Σε συνέχεια της ανωτέρω απόφασης, τέθηκε από το Ίδρuμα ζήτημα επιστροφής από πλευράς των συνταξιούχων, των επιπλέον ποσών σύνταξης, τα οποία και είχαν εισπράξει με βάση τις αποφάσεις των Διοικητικών Πρωτοδικείων και Εφετείων. Τα αχρεωστήτως καταβληθέντα ποσά επιστρέφονταν, σε κάθε περίπτωση, εντόκως, κατ' εφαρμογή των διατάξεων του άρθρου 40, τoυ α.ν. 1846/1951, «Θεσμικός περί Ι.Κ.Α. Νόμος» (Φ.Ε.Κ. 179/Α΄), σύμφωνα με τις οποίες, κάθε αχρεωστήτως καταβληθείσα παροχή από πλευράς του Ιδρύματος, επιστρέφεται εντόκως, προς ποσοστό της τάξεως του 5%.
      Με τη διάταξη, πάντως, της παραγράφου 8, του άρθρου 15, του ν. 3232/2004 (Φ.Ε.Κ. 48/Α΄/12.02.04), το συγκεκριμένο ζήτημα ρυθμίστηκε ευνοϊκά για τους εν λόγω συνταξιούχους, καθώς ορίζεται ότι οι διαφορές των ποσών σύνταξης που τους είχαν καταβληθεί καθ' υπέρβαση του άρθρου 2, του ν. 1276/1982, δεν δύνανται να αναζητηθούν από τις υπηρεσίες του Ι.Κ.Α. - Ε.Τ.Α.Μ.. Η εν λόγω ρύθμιση, διευκρινίζουμε ότι αφορά, κατ' αποκλειστικότητα, στα ποσά εκείνα, τα οποία δεν είχαν επιστραφεί από τους συνταξιούχους μέχρι την έναρξη ισχύος του ανωτέρω νόμου (δηλαδή, έως και την 11η/02/2004), ενώ ποσά τα οποία είχαν ήδη εισπραχθεί από το Ίδρυμα μέχρι τη συγκεκριμένη ημερομηνία, δεν επιστρέφονται εκ νέου στους συνταξιούχους.
      Όσον αφορά στο ύψος του ποσού της δικαιούμενης σύνταξής τους, σημειώνουμε ότι τα χορηγούμενα ποσά είναι συνάρτηση, αφενός των συνολικών ημερών ασφάλισης που είχαν πραγματοποιήσει, αφετέρου των αποδοχών του, σύμφωνα με τον κανονισμό παροχών, του κλάδου σύνταξης, του συγχωνευθέvτος στο ΄Ιδρυμα ταμείου, λαμβάνονταν υπόψη για τον υπολογισμό του ποσού της σύνταξης. Τροποποίηση, δε, του εν λόγω κανονισμού δεν είναι δυνατή, με δεδομένο ότι, μετά τη συγχώνευση του Τ.Α.Τ. - Μ.Γ.Τ. στο Ι.Κ.Α. -Ε.Τ.Α.Μ., με το ν. 2079/1992 (Φ.Ε.Κ. 142/A΄/27.08.1992), η σχετική νομοθεσία έχει πλέον καταργηθεί. Άλλωστε, αυτό το οποίο επιδιωκόταν μέσω της συγχώνευσης του εν λόγω ταμείου στο Ίδρυμα, ήταν η εξασφάλιση της απρόσκοπτης καταβολής των συντάξεών τοι) και σε καμία περίπτωση η αύξησή τους.
      Τέλος, επισημαίνουμε ότι οι ασφάλισμένοι του τέως Τ.Α.Τ. - Μ.Γ.Τ., είχαν το δικαίωμα να επιλέξουν για τη συvταξιοδότησή τους, την εφαρμογή είτε των διατάξεων του συγχωνευθέντος κλάδου, είτε των διατάξεων της νομοθεσίας του Ι.Κ.Α. - Ε.Τ.Α.Μ.. Η επιλογή της συνταξιοδότησης με τις διατάξεις του τέως Τ.Α.Τ. - Μ.Γ.Τ. είχε ως αποτέλεσμα τον υπολογισμό του ποσού της σύνταξής τους, με βάση τους ως άνω αναφερόμενους περιορισμούς, συγχρόνως, όμως, συνεπαγόταν τη λήψη σύνταξης με μειωμένα όρια ηλικίας, ήτοι τη λήψη σύνταξης στο 550 έτος της ηλικίας, αντί του 60ου που ισχύει για τους ασφαλισμένους στον Κανονισμό Βαρέων και Ανθυγιεινών Επαγγελμάτων του Ι.Κ.Α. - Ε.Τ.Α.Μ..
      Κατόπιν, λοιπόν, των ανωτέρω, το ενδεχόμενο ανάληψης νομοθετικής πρωτοβουλίας, με σκοπό την παροχή δυνατότητας επανυπολογισμού του ποσού της σύνταξης των συνταξιούχων του τέως Τ.Α.Τ. - Μ.Γ.Τ., σύμφωνα με τις διατάξεις της νομοθεσίας του Ι.Κ.Α. - Ε.Τ.Α.Μ., κατά παρέκκλιση των περιορισμών που έθεταν οι διατάξεις του συγχωνευθέντος στο Ίδρυμα Ταμείου, δεν αντιμετωπίζεται από το Υπουργείο Απασχόλησης και Κοινωνικής Προστασίας.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      6. Στην με αριθμό 8882/20-3-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Φ.900α/5800/9573/11-4-2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 8882/20-03-2008 ερώτησης της Βουλής των Ελλήνων, που κατέθεσε ο Βουλευτής κ. Γιάννης Σκουλάς, με θέμα την καταστροφή των αχρήστων πυρομαχικών των Ενόπλων Δυνάμεων, σας γνωρίζουμε τα ακόλουθα:
      Κατά καιρούς, από τα αποθέματα πυρομαχικών των Γενικών Επιτελείων αποσύρονται πυρομαχικά για διάφορους λόγους, όπως παλαιότητα, ξεπερασμένη τεχνολογία, μείωση εξοπλισμών μέσω CFΕ-ειδικές συμφωνίες π.χ. ΟΤΤΑΒΑΣ, λήξη ορίου ζωής κλπ. Το έτος 2001 αποφασίστηκε η διακοπή της μαζικής καταστροφής των πυρομαχικών των Ενόπλων Δυνάμεων με αποτέλεσμα αυτά να παραμένουν εναποθηκευμένα σαν πλεονάζοντα-άχρηστα καταλαμβάνοντας πολύτιμο αποθηκευτικό χώρο και επιβαρύνοντας το λειτουργικό κόστος των μονάδων πυρομαχικών που είναι υπεύθυνες για τη φύλαξή τους.
      Καταστροφές πυρομαχικών με έκρηξη, επιτρέπονται μόνο σε περιπτώσεις εκτάκτων αναγκών (πυρομαχικά τα οποία χαρακτηρίζονται άχρηστα και επικίνδυνα), όπως παρακάτω:
      - Όταν βρίσκονται εγκαταλελειμμένα στην ύπαιθρο, έχουν βληθεί και δεν έχουν εκραγεί (μη διαραγέντα).
      - Σε νάρκες που είναι τοποθετημένες σε ναρκοπέδιο και για οποιοδήποτε λόγο γίνεται άρση και επιτόπου καταστροφή τους.
      - Όταν τα πυρομαχικά είναι ΕΠΙΚΙΝΔΥΝΑ και για την μεταφορά τους, απαιτείται η αφόπλιση και αδρανοποίησή τους.
      Η παρούσα πολιτική Ηγεσία του ΥΠ.ΕΘ.Α, αντιλαμβανόμενη την εκκρεμότητα, έχει κινήσει τις σχετικές διαδικασίες και ήδη στην Π.Α. ευρίσκεται σε εξέλιξη καταστροφή 10.149.415 βλημάτων διαφόρων τύπων.
      Το Γ.Ε.Σ, μετά από έρευνα που έκανε σχετικά με την καταστροφή των αχρήστων πυρομαχικών και συγκεκριμένα για τα Α/Α ΚΕΡΑΥΝΟΣ, διαπίστωσε ότι δεν υπάρχει σήμερα στην Ελλάδα εργοστάσιο μαζικής καταστροφής. Μετά την διερεύνηση της αγοράς, που έγινε από Γ.Ε.Σ/Δ.Υ.Π, χωρίς φυσικά την ανάληψη οποιασδήποτε υποχρεώσεως της Υπηρεσίας, διαπιστώθηκε ότι το κόστος για την καταστροφή των υφιστάμενων σήμερα πυρομαχικών, θα ανέλθει στο συνολικό ποσό των 8.000.000 ευρώ. Η παραπάνω εκτίμηση προέρχεται από τις προσφορές που έχουν αποσταλεί από διάφορες εταιρείες του εξωτερικού NAMSA, INTECH Ισραήλ, και INUSA Βουλγαρία.
      Στο ποσό αυτό συμπεριλαμβάνεται και το ποσό των 2.500.000 ευρώ, για την καταστροφή των Ναρκών κατά προσωπικού, στα πλαίσια εφαρμογή της συνθήκης της ΟΤΤΑΒΑ, 1.566.028 Νάρκες κατά προσωπικού. Για το λόγο αυτό, λόγω του επείγοντος, ανετέθη το έργο καταστροφής των ναρκών στην εταιρεία «Ε.Α.Σ Α.Β.Ε.Ε» (Ελληνικά Αμυντικά Συστήματα). Το θέμα παρακολουθείται από τη Διεύθυνση Θεμάτων ΟΗΕ του Γ.Ε.ΕΘ.Α.
      Το Γ.Ε.Ν και το Γ.Ε.Α λαμβάνοντας υπόψη τις αδυναμίες της εγχώριας αγοράς ζήτησαν προσφορά από τη NAMSA (ΝΑΤΟ MAINTENANCE AND SUPPLΥ AGENCY/Operational Logistic Support Programme Office) που εδρεύει στο Λουξεμβούργο, προκειμένου αυτή να αναλάβει την αποστρατικοποίηση-καταστροφή διαφόρων τύπων πυρομαχικών. Η προσφορά από την NAMSA ήταν 1.400.000 ευρώ για τα πυρομαχικά του Γ.Ε.Ν και 1.000.000 ευρώ για τα πυρομαχικά του ΓΕΑ.
      Σε όλες τις παραπάνω τιμές δεν συμπεριλαμβάνονται τα έξοδα μεταφοράς που εκτιμάται ότι θα είναι επιπλέον 10% - 40% του κόστους της καταστροφής τους.
      Μετά την αναδιοργάνωση των Μονάδων του Σ.Ξ και την εισαγωγή στο σύστημα των Ε.Δ νέων οπλικών συστημάτων προβλέπεται ότι και άλλα παλαιά οπλικά συστήματα ξεπερασμένης τεχνολογίας θα αποσυρθούν, οπότε, και νέες ποσότητες πυρομαχικών θα προστεθούν στα ήδη υπάρχοντα «προς καταστροφή». ασφαλούς καταστροφής των πυρομαχικών.
      Τέλος, σας διαβεβαιώνουμε ότι η καταστροφή των υφιστάμενων σήμερα αποθεμάτων αχρήστων πυρομαχικών αποτελεί πρώτη προτεραιότητα για το ΥΠ.ΕΘ.Α προκειμένου να αποσυμφορηθούν οι αποθήκες των Μονάδων Πυρομαχικών και των τριών Κλάδων των Ε.Δ και να βελτιωθούν οι συνθήκες εναποθήκευσης ελέγχου και διακίνησης του υγιούς αποθέματος. Για την αντιμετώπιση του παραπάνω προβλήματος έχει συνταχθεί Μελέτη Καθορισμού Προγράμματος (Μ.Κ.Π) για την καταστροφή των αχρήστων και αποσυρόμενων πυρομαχικών ενώ εκτελείται έρευνα για τον προσδιορισμό των κατάλληλωνφορέων που έχουν τη δυνατότητα εκτέλεσης οικολογικής και ασφαλούς καταστροφής των πυρομαχικών. Τα πυρομαχικά αυτά είναι πλήρως καταγεγραμμένα, κατά ποσότητα και τύπο, και διαχειρίζονται βάσει των ενδεδειγμένων και εγκεκριμένων Νατοϊκών συμφωνιών και διαταγών καθώς και των αντίστοιχων διαταγών και κανονισμών των Ενόπλων Δυνάμεων.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      7. Στην με αριθμό 8904/20-3-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Δ6/Φ38/οικ8870/11-4-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας διαβιβάζουμε το έγγραφο της Δ.Ε.Η. Ανανεώσιμες Α.Ε. με αριθμό πρωτοκόλλου ΔΑ-325/07.04.2008 που καλύπτει το θέμα.
      Ο Υπουργός
      ΧΡΗΣΤΟΣ ΦΩΛΙΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 7251/26-2-08 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Β13-143/13-3-08 έγγραφο από τον Υφυπουργό Ανάπτυξης η ακόλουθη απάντηση:
    «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Γ. Παπαγεωργίου, με θέμα «Λήψη μέτρων για την προστασία του Περιβάλλοντος», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή του Υπουργείου Ανάπτυξης σας γνωστοποιούμε τα ακόλουθα:
    Η Γενική Γραμματεία Καταναλωτή (ΓΓΚ), στο πλαίσιο των αρμοδιοτήτων της, έχει αναπτύξει τα τελευταία χρόνια σημαντικές πρωτοβουλίες σε συνεργασία και με άλλους φορείς, με στόχο την πληροφόρηση του πολίτη-καταναλωτή σε θέματα βιώσιμης κατανάλωσης.
    Συγκεκριμένο:
    - Τον Φεβρουάριο του 2005, η ΓΓΚ διοργάνωσε διημερίδα με θέμα: «Η στρατηγική για τον καταναλωτή 2007-2013 /Η ελληνική πρόταση» στην οποία έγινε εκτενής αναφορά στην αξία της βιώσιμης κατανάλωσης ως της βασικής πρόκλησης του μέλλοντος σε ό, τι αφορά αφενός μεν την προστασία του φυσικού κεφαλαίου, αφετέρου τις νέες τεχνολογικές και επιχειρηματικές καινοτομίες για παραγωγή περισσότερο φιλικών προς το περιβάλλον προϊόντων.
    - Στο πλαίσιο ενδυνάμωσης της καταναλωτικής συνείδησης και ευαισθητοποίησης προς το περιβάλλον, εκδόθηκε πρόσφατα από τη ΓΓΚ ενημερωτικό φυλλάδιο με τίτλο «Βιώσιμη Κατανάλωση» όπου γίνεται αναφορά στο δεκάλογο της βιώσιμης κατανάλωσης για τον υπεύθυνο πολίτη-καταναλωτή και ειδικότερα προτρέπει τους καταναλωτές στην αποφυγή χρήσης πλαστικής σακούλας στο σούπερ-μάρκετ ή τη λαϊκή και την επιλογή υφασμάτινης σακούλας ή άλλων μέσων φιλικών προς το περιβάλλον (π.χ.: δίχτυ, καροτσάκι). Το συγκεκριμένο φυλλάδιο διανεμήθηκε σε νομαρχιακές αυτοδιοικήσεις, στα ΚΕΠ και καταναλωτικές ενώσεις.
    - Εκπρόσωποι της ΓΓΚ έχουν ήδη συμμετάσχει με εισηγήσεις τους για το συγκεκριμένο θέμα σε ημερίδες οι οποίες διοργανώθηκαν στην Περιφέρεια από καταναλωτικές οργανώσεις και Κέντρα Περιβαλλοντικής Εκπαίδευσης.
    Με τις ενέργειες αυτές, η Γενική Γραμματεία Καταναλωτή ευαισθητοποιεί τον πολίτη-καταναλωτή καθιστώντας τον συμμέτοχο της πολιτικής για την προστασία του περιβάλλοντος και την αειφόρο ανάπτυξη.
    Ο Υφυπουργός
    ΓΕΩΡΓΙΟΣ ΒΛΑΧΟΣ»
      9. Στην με αριθμό 7378/27-2-08 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. Β13-141/13-3-08 έγγραφο από τον Υφυπουργό Ανάπτυξης η ακόλουθη απάντηση:
    «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Κ. Αϊβαλιώτης, με θέμα «Ευθύνη των "Κινέζων" η ακρίβεια στην Ελλάδα;», σας γνωστοποιούμε τα ακόλουθα:
    Η αύξηση της διεθνούς ζήτησης πρώτων υλών και τροφίμων λόγω της lλιγγιώδους ανάπτυξης της ινδικής και κινεζlκής οικονομίας είναι ένας παράγοντας που δεν μπορεί να παραβλεφθεί στο πλαίσιο της καταγραφής των τάσεων στη διεθνή αγορά.
    Πιο συγκεκριμένα, δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των χωρών και κατ' επέκταση και στην χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
    Παράλληλα, θα πρέπει να ληφθεί υπόψη ότι οι πολύ υψηλές τιμές διαμόρφωσης των δημητριακών, αφ' ενός μεν λόγω της παρατεταμένης ξηρασίας στην χώρα μας και αψ' ετέρου λόγω της υψηλής ζήτησης που παρατηρήθηκε στην Κίνα και lνδία για τα προϊόντα αυτά, είχαν σαν συνέπεια ν' αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών (άλευρα, άρτος, ζυμαρικά κ.λπ.).
    Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λπ.), που συμπαρασύρουν αυξητικά και τις τιμές των αντίστοιχων εγχωρίων προϊόντων, λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
    Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δε μπορούν να παραγνωρισθούν, όπως:
    Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν, όπως π.χ.
    -Τιμή κτήσης πρώτης ύλης, μεταφορά στο εργοστάσιο, έξοδα παραγωγής, έξοδα διάθεσης, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α. κ.λπ.).
	Σε αυτή τη συγκυρία, η κυβέρνηση υλοποιεί πρωτοβουλίες με κεντρικό στόχο την προστασία του καταναλωτή, αλλά και των παραγωγών.
	Πιο συγκεκριμένα, ο Υπουργός Ανάπτυξης κ. Φώλιας και ο Υφυπουργός κ. Βλάχος, ανακοίνωσαν την Πέμπτη 21-02-2008 δέσμη 41 δράσεων για την ομαλή λειτουργία της αγοράς.
    Η εφαρμογή της δέσμης μέτρων και δράσεων αφορά σε όλο το φάσμα της παραγωγικής εμπορικής - καταναλωτικής δραστηριότητας, «< από το χωράφι μέχρι το ράφι και το καλάθι»), επιδιώκοντας την ολοκληρωμένη αντιμετώπιση διαρθρωτικών προβλημάτων και παθογενειών που συμβάλλουν στην πίεση των τιμών. Με βάση αυτή τη φιλοσοφία τα μέτρα και οι δράσεις της προτεινόμενης δέσμης διαρθρώνονται σε 6 κάθετα και 2 οριζόντια επίπεδα. Λειτουργούν συνδυαστικά ώστε το τελικό αποτέλεσμα να υπηρετεί 6 σαφείς στόχους:
    Ι. Εξασφάλιση συνθηκών υγιούς ανταγωνισμού σε όλο το φάσμα της αγοράς.
    ΙΙ. Ανάπτυξη καταναλωτικής συνείδησης και ορθολογικής καταναλωτική ς συμπεριφοράς. 
    ΙΙΙ. Ισχυροποίηση του εποπτικού και ελεγκτικού έργου έχοντας ως βασικές αρχές τη σαφήνεια, την απλούστευση, την ευελιξία και την αυστηρότητα.
    ΙV. Αποτροπή «κλίματος» και «ψυχολογίας» πληθωριστικής εκτροπής. 
    V. Περιφρούρηση της αγοραστικής δύναμης με παρεμβάσεις εξυγίανσης και αδιαπραγμάτευτη τήρηση της νομιμότητας.
    VI. Μετάδοση ενός καθαρού μηνύματος προς κάθε κατεύθυνση: Κανείς δεν έχει το δικαίωμα να πλουτίζει αθέμιτα ή αδικαιολόγητα σε βάρος του Έλληνα καταναλωτή.
    Ο Υφυπουργός
    ΓΕΩΡΓΙΟΣ ΒΛΑΧΟΣ»
     10. Στην με αριθμό 11810/12.5.2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Φ21/170/ΑΣ1448δις/6.6.2008 έγγραφο από την Υπουργό Εξωτερικών η ακόλουθη απάντηση:
      «Ένας από τους βασικούς στόχους της πολιτικής μας για υποστήριξη της ενταξιακής προοπτικής της Τουρκίας είναι ακριβώς η βαθμιαία προσέγγιση της χώρας αυτής, σε όσα ισχύουν στην Ε.Ε., στον τομέα των ανθρωπίνων δικαιωμάτων και θεμελιωδών ελευθεριών. Στον τομέα αυτό, όπως γνωρίζετε, αλλά και όπως αποδεικνύουν και οι συχνές καταδικαστικές αποφάσεις του Ευρωπαϊκού Δικαστηρίου Ανθρωπίνων Δικαιωμάτων (Ε.Δ.Α.Δ.), σε υποθέσεις κατά της Τουρκίας, όπως αυτές που αναφέρονται στην ερώτησή σας, η Τουρκία όντως υστερεί σημαντικά και οι συμπεριφορές της δεν μπορούν να γίνουν ανεκτές.
      Ακριβώς με στόχο την αλλαγή των συμπεριφορών αυτών, η Ε.Ε., κατόπιν και έντονων προσπαθειών της χώρας μας, έχει αναγάγει τόσο την πλήρη και έγκαιρη εκτέλεση, εκ μέρους της Τουρκίας, των αποφάσεων του Ε.Δ.Α.Δ., όσο και την υιοθέτηση νομικού πλαισίου που να συνάδει με την Ευρωπαϊκή Σύμβαση για τα Δικαιώματα του Ανθρώπου, σε κύρια προαπαιτούμενα, που προβάλλει η Ε.Ε. προς την χώρα αυτή, απαιτώντας την εκπλήρωσή τους στο πλαίσιο της ενταξιακής της πορείας. Τα παραπάνω έχουν, άλλωστε, επισημανθεί επανειλημμένως εκ μέρους της Ε.Ε. σε διάφορα κείμενά της αναφορικά με τη γείτονα (Εταιρικές Σχέσεις, Εκθέσεις Προόδου, κ.λπ.).
      Είναι προφανές ότι η ανάγκη να προσαρμοστεί η Τουρκία στο κοινοτικό κεκτημένο, τμήμα του οποίου είναι και οι αποφάσεις του Ε.Δ.Α.Δ., πολλαπλασιάζει τους μοχλούς πίεσης που διαθέτει η Ε.Ε. και, κατ' επέκταση, και η χώρα μας, για τη συμμόρφωση της Τουρκίας, όχι μόνο με τις αποφάσεις του Δικαστηρίου, αλλά και με τα πρότυπα που έχουν καθιερωθεί στην Ε.Ε. για τον σεβασμό των ανθρωπίνων δικαιωμάτων και των θεμελιωδών ελευθεριών, σε σχέση και με άλλα, ιδιαίτερου ελληνικού ενδιαφέροντος, ζητήματα. Ενδεικτικά αναφέρουμε τα προβλήματα που απασχολούν το Οικουμενικό Πατριαρχείο και την ελληνική μειονότητα στην Τουρκία, τα οποία επίσης έχουν αναχθεί σε θέματα αρχών για την Ε.Ε. και η επίλυση των οποίων επίσης αποτελεί προϋπόθεση για την επίτευξη προόδου στην ευρωπαϊκή πορεία της γείτονος.
      Το ανωτέρω σκεπτικό, σε συνδυασμό, βεβαίως, και με τη γενικότερη εκτίμηση για τις θετικές επιπτώσεις που θα είχε για τη χώρα μας ο εκδημοκρατισμός και εξευρωπαϊσμός της Τουρκίας, θεμελιώνει πλήρως την υποστήριξη εκ μέρους της ελληνικής Κυβέρνησης της ανάγκης προσαρμογής της χώρας αυτής στο κοινοτικό κεκτημένο, που μπορεί να επιτευχθεί, στον μεγαλύτερο δυνατό βαθμό, μόνο μέσω της ενταξιακής της προοπτικής.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
     11. Στην με αριθμό 12029/13.5.2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 63195/ΙΗ/6.6.2008 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 12029/13-5-08, την οποία κατέθεσε ο Βουλευτής κ. Βασίλης Κεγκέρογλου σχετικά με τα σχολικά βιβλία και προγράμματα, σας γνωρίζουμε τα ακόλουθα:
      Όσον αφορά την Πρωτοβάθμια Εκπαίδευση:
      Τα νέα βιβλία των «Φυσικών Επιστημών» στο Δημοτικό σχολείο αναφέρονται στα βασικότερα φυσικά, χημικά και βιολογικά φαινόμενα της καθημερινής ζωής.
      Οι κύριες αλλαγές στα νέα βιβλία, σε σχέση με τα παλαιά, έχουν σχέση με τις αναφορές στο μικρόκοσμο και το πλήθος και την ποικιλία των Διαθεματικών Αναφορών και των Προτάσεων Διαθεματικών Δραστηριοτήτων.
      Οι εν λόγω αναφορές χαρακτηρίζονται από:
      1. την ακριβέστερη δυνατή επιστημονική προσέγγιση και διατύπωσή τους, την οποία επιτρέπει η ηλικία και το γνωστικό επίπεδο των μαθητών,
      2.την εφαρμογή της λειτουργικής και αποτελεσματικής εκπαιδευτικής μεθοδολογίας, η οποία στηρίζεται στην ιστορικά καταξιωμένη επιστημονική ερευνητική μεθοδολογία
      3. την απαίτηση αποδεικτικού πειραματισμού από όλους τους μαθητές στην τάξη, ανά ομάδες και με απλά μέσα, ο οποίος εφαρμόζει στην πράξη την ομαδοσυνεργατική και μαθητοκεντρική προσέγγιση, αναπτύσσει δε την κριτική ικανότητα των μαθητών.
      4. τη δυνατότητα της εξαγωγής και διατύπωσης συμπερασμάτων από τους ίδιους τους μαθητές, σε αντίθεση με τις πρακτικές απομνημόνευσης ορισμών του παρελθόντος.
      5. τη συσχέτιση του θέματος με διαθεματικές αναφορές, προτάσεις και δραστηριότητες για την ευρύτερη δυνατή και πολύπλευρη μόρφωση των μαθητών.
      6. την ακριβή γλωσσική διατύπωση των κειμένων και τη σαφή φωτογραφική ή γραφιστική απεικόνιση των διαθεματικών αναφορών και πειραμάτων.
      Η προτεινόμενη εκπαιδευτική μεθοδολογία στα νέα βιβλία των «φυσικών επιστημών» αποτελεί μια παιδαγωγική προσέγγιση της μεθόδου με την οποία ο επιστήμονας, ο ερευνητής, ο άνθρωπος ερεύνησε και ερευνά το φυσικό κόσμο. Σύμφωνα μ' αυτή ο δάσκαλος:
      1. αναζητά εναύσματα προκαλώντας το ενδιαφέρον των μαθητών,
      2. προβληματίζει τους μαθητές προτρέποντάς τους να διατυπώσουν υποθέσεις,
      3. τους ενεργοποιεί στην εκτέλεση πειραμάτων και στην καταγραφή παρατηρήσεων,
      4. προκαλεί συζήτηση για την διεύρυνση των παρατηρήσεων, την εξαγωγή συμπερασμάτων και την εφαρμογή τους και
      5. εξασφαλίζει την εμπέδωση των συμπερασμάτων, ερμηνεύοντάς τα με τη βοήθεια του προτύπου του μικρόκοσμου και οδηγεί τους μαθητές σταδιακά στη γενίκευση, συσχετίζοντάς τα διαθεματικά με όλες τις παραμέτρους της καθημερινή ζωής.
      Με την προτεινόμενη μεθοδολογία και τη χρήση των νέων βιβλίων επιτυγχάνεται η βέλτιστη επιστημονική προσέγγιση σε αντίθεση με παλιότερες πρακτικές στείρας απομνημόνευσης των εννοιών.
      Όσον αφορά τη Δευτεροβάθμια Εκπαίδευση:
      Τα νέα βιβλία των Μαθηματικών της υποχρεωτικής Εκπαίδευσης γράφτηκαν με βάση τα νέα Αναλυτικά Προγράμματα Σπουδών (Α.Π.Σ.) και το Διαθεματικό Ενιαίο Πλαίσιο Προγραμμάτων Σπουδών (Δ.Ε.Π.Π.Σ.) της υποχρεωτικής Εκπαίδευσης.
      Με τα νέα Α.Π.Σ. των Μαθηματικών εισάγεται η διαθεματική προσέγγιση της γνώσης, με σκοπό την καλλιέργεια της κριτικής σκέψης και την αξιοποίηση των μαθηματικών εννοιών στην επίλυση προβλημάτων.
      Η προβλεπόμενη από τα νέα Α.Π.Σ. ως διδακτέα ύλη είναι η ίδια με εκείνη που προβλέπονταν και από τα παλιά Α.Π.Σ. των Μαθηματικών, αλλά με κάποια αναδιάταξη. Η εν λόγω αναδιάταξη έγινε με τέτοιο τρόπο, ώστε να βοηθά τους μαθητές στην καλύτερη κατανόηση όχι μόνο των μαθηματικών εννοιών, αλλά και των σχετικών με τα Μαθηματικά εννοιών των άλλων γνωστικών αντικειμένων της υποχρεωτικής Εκπαίδευσης. Σχετικά σας γνωρίζουμε ότι παρόμοια σχολική ύλη προβλέπεται και από τα ΑΠ.Σ. και άλλων προηγμένων χωρών.
      Ο τρόπος διαπραγμάτευσης της σχολικής ύλης κατά τη διαδικασία διδασκαλίας και μάθησης αποτελεί βασικό παράγοντα για τη βαθύτερη κατανόηση των εννοιών και για την άρση των δυσκολιών που προκύπτουν. Τα Προγράμματα Σπουδών των Μαθηματικών θεωρούν «τα Μαθηματικά όχι μόνο ως το αποτέλεσμα, αλλά και τη διαδικασία μέσω της οποίας παράγεται το αποτέλεσμα αυτό», δίνοντας έτσι έμφαση όχι μόνο στη λειτουργική χρήση της αποκτώμενης γνώσης, αλλά και στην εννοιολογική κατανόηση.
      Επίσης, σας γνωρίζουμε ότι τόσο τα Α.Π.Σ., όσο και τα διδακτικά εγχειρίδια, μέσω των οποίων υλοποιούνται τα Α.Π.Σ., βρίσκονται στη φάση της αξιολόγησης. Τα αποτελέσματα της αξιολόγησης αυτής θα ληφθούν υπόψη στην αναμόρφωση που πρόκειται να γίνει, στο πλαίσιο της γενικότερης αναμόρφωσης των Προγραμμάτων Σπουδών, η οποία προβλέπεται από το Ε.Σ.Π.Α..
      Ειδικότερα, σε ό,τι αφορά το Αναλυτικό πρόγραμμα της Φυσικής επισημαίνεται ότι είναι διαρθρωμένο έτσι ώστε να είναι δυνατό να διδαχθεί και να κατανοηθεί κάθε έννοια με γνώσεις που περιλαμβάνονται σε προηγούμενες ενότητες. Το διδακτικό πακέτο της Φυσικής περιλαμβάνει:
      το βιβλίο του μαθητή
      το βιβλίο του εκπαιδευτικού τον εργαστηριακό οδηγό το τετράδιο εργασιών
      Σε κάθε κεφάλαιο στο βιβλίο του μαθητή ακολουθείται το σχήμα έναυσμα (ερέθισμα από φαινόμενα της καθημερινής ζωής), παρατήρηση, πείραμα, ερμηνεία (μακροσκοπική και όπου είναι δυνατό μικροσκοπική), επανέλεγχος, συμπέρασμα. Επομένως, ο μαθητής αναπτύσσει κριτική σκέψη και δεν αποστηθίζει μαθηματικούς τύπους. Για την βαθύτερη κατανόηση περιλαμβάνονται ένθετα με δραστηριότητες για απλό εργαστήριο, θέματα που συνδέουν την Φυσική και τις άλλες επιστήμες (θετικές, ανθρωπιστικές, κοινωνικές) , τα Μαθηματικά, τη Τεχνολογία και με το τίτλο "ακόνισε το μυαλό σου" που συνεισφέρουν στην ανάπτυξη κριτικής σκέψης Για την εμπέδωση της ύλης περιλαμβάνονται ερωτήσεις, ασκήσεις καθώς και λυμένα παραδείγματα.
      Η επιμόρφωση των εκπαιδευτικών στα νέα βιβλία της Φυσικής ήταν επαρκής αφού στο πρόγραμμα περιλαμβανόταν:
      Πλήρης παρουσίαση του βιβλίου του μαθητή, του βιβλίου του εκπαιδευτικού, του
      εργαστηριακού οδηγού και του τετραδίου του μαθητή
      Η πραγματοποίηση εργαστηριακών ασκήσεων
      Η παρουσίαση σχεδίων μαθήματος με την χρήση ΤΠΕ
      Η παρουσίαση των σύγχρονων τρόπων αξιολόγησης
      Η οργάνωση και η πραγματοποίηση διαθεματικού σχεδίου μαθήματος. Σχετικά με το μάθημα της Βιολογίας επισημαίνονται τα ακόλουθα:
      1. Το Αναλυτικό Πρόγραμμα Σπουδών (ΑΠΣ), της Βιολογίας για το Γυμνάσιο, που συντάχθηκε το 2003, ως εξειδίκευση και εφαρμογή του Διαθεματικού Ενιαίου Πλαισίου Προγραμμάτων Σπουδών του Γυμνασίου, έχει ενσωματώσει το σύνολο των στόχων και των δεικτών επίτευξή ς τους, που έχουν τεθεί από την σύγχρονη επιστημονική έρευνα και έχουν επίσης υιοθετηθεί, από τις διεθνείς αξιολογήσεις των εκπαιδευτικών συστημάτων, στις οποίες περιλαμβάνεται και το πρόγραμμα PISA.
      Πιο συγκεκριμένα, στα Αναλυτικά Προγράμματα Σπουδών του Δημοτικού και του Γυμνασίου καταβλήθηκε η προσπάθεια η Βιολογία να αποτελεί το πρωτεύον και καθοριστικό τμήμα μιας ανθρωπιστικής παιδείας στην οποία τίθενται οι βάσεις - τόσο στον τομέα των αξιών, όσο και στον τομέα των γνώσεων και της εφαρμογής τους στην καθημερινή ζωή- της διαμόρφωσης του αυριανού πολίτη και επιστήμονα.
      Ιδιαίτερα επιδιώχθηκε, η διδασκαλία του μαθήματος της Βιολογίας, να εξασφαλίζει στους μαθητές την ικανότητα:
      α. Να χρησιμοποιούν τις γνώσεις τους προκειμένου να κατανοούν ή να δίνουν απλές ερμηνείες σε φαινόμενα ή διαδικασίες που αφορούν τον εαυτό τους ή το περιβάλλον τους.
      β. Να μελετούν ένα θέμα ακολουθώντας τις αρχές της επιστημονικής μεθόδου και αξιοποιώντας την τεχνολογία και διαφορετικές πηγές πληροφόρησης.
      γ. Να συσχετίζουν τα προβλήματα του περιβάλλοντος με παρεμβάσεις του ανθρώπου σε αυτό.
      2. Τα διδακτικά εγχειρίδια που γράφτηκαν με βάση τα συγκεκριμένα Αναλυτικά Προγράμματα Σπουδών, αν και διανύουν τον πρώτο μόλις χρόνο χρησιμοποίησής τους στη διδασκαλία, υποβάλλονται ήδη σε διαδικασία αξιολόγησης, στην οποία έχει εμπλακεί το σύνολο της εκπαιδευτικής κοινότητας (μαθητές, εκπαιδευτικοί, σχολικοί σύμβουλοι.
      Από την αξιολόγηση αυτή, αναμένεται να προκύψουν χρήσιμα συμπεράσματα και προτάσεις για βελτιωτικές παρεμβάσεις σε ό,τι αφορά το περιεχόμενο των βιβλίων, την οργάνωσή τους και γενικά το. βαθμό συμβολής τους, στην επίτευξη των στόχων ο οποίοι προσδιορίζονται από το Αναλυτικό Πρόγραμμα Σπουδών.
      3. Οι εκπαιδευτικοί, στο πλαίσιο των επιμορφωτικών σεμιναρίων που διεξήχθησαν κατά τη διάρκεια του σχολικού έτους 2007-2008 έχουν ενημερωθεί και επιμορφωθεί επαρκώς για το περιεχόμενο των νέων διδακτικών εγχειριδίων και τον τρόπο αξιοποίησής τους στη διδακτική πράξη. Ιδιαιτέρως δε για το μάθημα της Βιολογίας, εκ μέρους του Π.Ι., επίκειται η ανάληψη μιας πρωτοβουλίας συνεχούς ενημέρωσης και επιμόρφωσης των εκπαιδευτικών και των στελεχών της εκπαίδευσης, μέσω της αξιοποίησης των Τ.Π.Ε., τόσο σε αντικείμενα που αφορούν στο περιεχόμενο της επιστήμης, όσο και στον τρόπο διδασκαλίας της.
      4. Οι επιδόσεις των μαθητών μας στο διεθνή διαγωνισμό PISA, στον τομέα των Φ.Ε. (και ιδιαιτέρως της Βιολογίας που κυριαρχεί στις επιμέρους θεματικές, λόγω της όλο και αυξανόμενης εμπλοκής της στη διαμόρφωση της καθημερινότητας του σύγχρονου ανθρώπου) αποτελούν αντικείμενο προβληματισμού από το μέρος της Πολιτείας. Στο πλαίσιο αυτού του προβληματισμού, το ΥΠΕΠΘ αλλά και το ως αρμόδιο συμβουλευτικό όργανο, συνεξετάζουν το πλέγμα όλων των συνιστωσών, που διαμορφώνουν ένα σύγχρονο εκπαιδευτικό σύστημα, στις οποίες περιλαμβάνονται όχι μόνο τα Αναλυτικά Προγράμματα Σπουδών και τα σχολικά βιβλία, αλλά και η διδακτική και επιστημονική επάρκεια των εκπαιδευτικών, η κατανομή των ωρών διδασκαλίας μεταξύ των αντικειμένων στη Δευτεροβάθμια Εκπαίδευση κ.ά.
      Η Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      12. Στην με αριθμό 8594/14-3-2008 ερώτηση των Βουλευτών κ.κ. Βαίτση Αποστολάτου και Αστέριου Ροντούλη δόθηκε με το υπ’ αριθμ. 1708Β/4-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε συνέχεια του ως άνω σχετικού, σας γνωρίζουμε τα εξής:
        Η εταιρεία ΑΓΕΤ - ΗΡΑΚΛΗΣ κατέθεσε Μ.Π.Ε. στην Δ/νση ΕΑΡΘ/ΠΕΧΩΔΕ για το εργοστάσιό της που εδρεύει στο Βόλο, για το σύνολο των εγκαταστάσεων της, βάσει της υποχρεωτικής εφαρμογής των Βέλτιστων Διαθέσιμων Τεχνικών ( οδηγία 96/61) με σκοπό την έκδοση νέων περιβαλλοντικών όρων. Το σχέδιο Κ.Υ.Α. Έγκρισης Περιβαλλοντικών Όρων (ΥΠΕΧΩΔΕ - ΥΠΑΝ - ΥΕΝ) για το εργοστάσιο παραγωγής τσιμέντου της εταιρείας «ΑΓΕΤ ΗΡΑΚΛΗΣ» έχει προωθηθεί προς υπογραφή. Στο εν λόγω σχέδιο ΚΥΑ συμπεριλαμβάνονται οι υποχρεώσεις και τα μέτρα προστασίας περιβάλλοντος τα οποία θα πρέπει να τηρούνται, δίνοντας έμφαση σε όλους τους τομείς για την αντιμετώπιση των επιπτώσεων στο περιβάλλον.
        Η Ειδική Υπηρεσία Επιθεωρητών Περιβάλλοντος (Ε.Υ.Ε.Π.) του Υ.ΠΕ.ΧΩ.Δ.Ε., τόσο στο πλαίσιο του προγραμματισμού της, όσο και με έκτακτες αυτοψίες, έχει πραγματοποιήσει επιθεωρήσεις σε εγκαταστάσεις και δραστηριότητες στην ευρύτερη περιοχή που Βόλου, με έμφαση στην Β΄ Ι.ΠΕ., με σκοπό τον έλεγχο τήρησης των περιβαλλοντικών όρων και της κείμενης περιβαλλοντικής νομοθεσίας.
        Αναφορικά με περιβαλλοντικές επιθεωρήσεις στην «Α.Γ.Ε.Τ. ΗΡΑΚΛΗΣ», σας γνωρίζουμε ότι έχουν διενεργηθεί έλεγχοι στις:
        α) 24-05-2006 και επιβλήθηκε πρόστιμο ύψους 14.760 € και στις
        β) 28-01-08 & 29-01-2008. Η διαδικασία που προβλέπεται από την παρ. 4 του άρθρου 9 του Ν.2947/2001 βρίσκεται σε εξέλιξη.
        Σε όλες τις περιπτώσεις όπου βεβαιώνονται παραβάσεις, οι αντίστοιχοι φάκελοι αποστέλλονται στον αρμόδιο Εισαγγελέα Πρωτοδικών.
        Ο Υφυπουργός
        ΣΤΑΥΡΟΣ ΚΑΛΟΓΙΑΝΝΗΣ»
    13. Στην με αριθμό 9201/27-3-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1480/2-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
        «Aπαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης για τα θέματα της αρμοδιότητάς μας, σας πληροφορούμε τα εξής:
        Στο πλαίσιο της αγροτουριστικής πολιτικής όπως αυτή αποτυπώθηκε στο πρόσφατα εγκεκριμένο από την Ευρωπαϊκή Ένωση Πρόγραμμα Αγροτικής Ανάπτυξης για την Ελλάδα 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ»προβλέπεται σειρά Μέτρων και Δράσεων που καλύπτουν ολοκληρωμένα όλους τους τομείς αναφοράς της εν λόγω ερώτησης, συμπεριλαμβανομένων των εναλλακτικών μορφών τουρισμού και στοχεύουν στη βελτίωση και οργάνωση του τουριστικού προϊόντος, την ενίσχυση της επιχειρηματικότητας και της απασχόλησης, την αύξηση της επισκεψιμότητας της αγροτικής υπαίθρου, την συμβολή στην επιμήκυνση της τουριστικής περιόδου, την προβολή-προώθηση των συγκριτικών πλεονεκτημάτων των περιοχών παρέμβασης, τόσο ως προς το φυσικό όσο και ως προς το πολιτισμικό περιβάλλον, με αποτέλεσμα τη διαφοροποίηση της τοπικής παραγωγικής δομής και την ανταγωνιστικότητα της τοπικής οικονομίας.
        Συγκεκριμένα Μέτρα/Δράσεις των Αξόνων 3 «Ποιότητα ζωής στις αγροτικές περιοχές και διαφοροποίηση της αγροτικής οικονομίας» και 4 «Εφαρμογή της προσέγγισης LEADER» του ΠΑΑ 2007-2013 μέσα από τα οποία υλοποιούνται οι παραπάνω στόχοι είναι:
        α) Διαφοροποίηση προς μη γεωργικές δραστηριότητες.
        β) Στήριξη της δημιουργίας και ανάπτυξης πολύ μικρών επιχειρήσεων. 
        γ) Ενθάρρυνση τουριστικών δραστηριοτήτων.
        δ) Βασικές υπηρεσίες για την οικονομία και τον αγροτικό πληθυσμό. 
        ε ) Ανακαίνιση και ανάπτυξη χωριών.
        στ) Διατήρηση και αναβάθμιση της αγροτικής κληρονομιάς.
        Ειδικότερα, επισημαίνεται ότι, στις παρεμβάσεις δημοσίου χαρακτήρα του προγράμματος περιλαμβάνονται δράσεις που αφορούν: α) ίδρυση και εκσυγχρονισμό τοπικών κέντρων τουριστικής ενημέρωσης και πληροφόρησης και β) προβολή και προώθηση των συγκριτικών πλεονεκτημάτων των περιοχών παρέμβασης, ενώ στις παρεμβάσεις ιδιωτικού χαρακτήρα προβλέπεται η ενίσχυση της επιχειρηματικής δραστηριότητας στους τομείς: α) ίδρυσης και εκσυγχρονισμού γραφείων οργάνωσης, πληροφόρησης και προώθησης αγροτικού τουρισμού, β) ίδρυσης, επέκτασης και εκσυγχρονισμού επιχειρήσεων παροχής υπηρεσιών για την εξυπηρέτηση του τουρισμού της υπαίθρου (εναλλακτικές μορφές τουρισμού, ειδικές μορφές τουρισμού, χώροι αθλοπαιδιών, χώροι γευσιγνωσίας, κέντρα δημιουργικής απασχόλησης κ.λ.π.) και γ) δικτύωσης ομοειδών ή συμπληρωματικών επιχειρήσεων.
        Τα παραπάνω Μέτρα/Δράσεις αναμένεται να ενεργοποιηθούν αφού ολοκληρωθεί η διαδικασία κατάρτισης του αναγκαίου θεσμικού πλαισίου που περιλαμβάνει μεταξύ άλλων τη σύνταξη των σχετικών ΚΥ Α εφαρμογής, υπουργικών αποφάσεων λεπτομερειών κ.λ.π., καθώς και των εντύπων που αφορούν τους οδηγούς εφαρμογής και φακέλους υποψηφιότητας των αντίστοιχων μέτρων και δράσεων, των εντύπων παρακολούθησης και πιστoπoίησης  επενδύσεων κ.λ.π., η οποία ήδη βρίσκεται σε εξέλιξη.
        Ο Υπουργός
        ΑΛΕΞΑΝΔΡΟΣ ΚΟΝΤΟΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλευρά.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
       Πρώτη θα συζητηθεί η Τρίτη με αριθμό 44/11-9-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Οικονομίας και Οικονομικών, Απασχόλησης και Κοινωνικής Προστασίας, σχετικά με την εκποίηση των ολυμπιακών κτηρίων που κατασκευάστηκαν για τη στέγαση των Υπηρεσιών του Υπουργείου Απασχόλησης και Κοινωνικής Προστασίας στο χώρο του Ολυμπιακού Χωριού. 
      Αναλυτικότερα η επίκαιρη ερώτηση του κ. Κουβέλη έχει ως εξής:
      «Στο πλαίσιο της τέλεσης των Ολυμπιακών Αγώνων το έτος 2004 από τη χώρα μας αποφασίστηκε από την τότε κυβέρνηση η κατασκευή συγκροτήματος κτηριακών εγκαταστάσεων απολύτως αναγκαίων για την τέλεση των Ολυμπιακών Αγώνων. Ακολούθως είχε σχεδιαστεί οι εγκαταστάσεις αυτές να διατεθούν για την κάλυψη των στεγαστικών αναγκών του τότε Υπουργείου Εργασίας. Τα εν λόγω κτήρια κατασκευάσθηκαν με εθνικούς πόρους και με δάνειο που ελήφθη από τράπεζα του εξωτερικού.
      Μετά την τέλεση των Ολυμπιακών Αγώνων (έτος 2004), με δαπάνες του ελληνικού δημοσίου έγιναν ανακατασκευές και προσαρμογές στους εν λόγω χώρους των κτηρίων, προκειμένου να στεγαστούν οι Υπηρεσίες του Υπουργείου Απασχόλησης, το δε ύψος των δαπανών αυτών ουδέποτε έγινε γνωστό.
      Πρόσφατα δημοσιεύματα στον Τύπο αναφέρουν ότι τα εν λόγω κτήρια, με τη μεσολάβηση της Κ.Ε.Δ., παραχωρήθηκαν-ανταλλάχθηκαν με ακίνητα της Μονής Βατοπεδίου στην τιμή των 17,9 εκατομμυρίων ευρώ, η οποία στη συνέχεια τα παραχώρησε στην κυπριακών συμφερόντων εταιρεία «NOLIDEN LIMITED» στην τιμή των 41.000.000 ευρώ. 
      Επειδή το εν λόγω ακίνητο, σύμφωνα με τα ίδια δημοσιεύματα, εκτιμήθηκε από τους Ορκωτούς Εκτιμητές στο ποσό των 40.000.000 ευρώ και από την πράξη αυτή φέρεται να προκύπτει μεγάλη ζημία σε βάρος του ελληνικού δημοσίου, 
      Ερωτώνται οι κύριοι Υπουργοί:
      1. Ποια είναι η θέση τους για τη διαφαινόμενη οικονομική ζημία που υπέστη το ελληνικό δημόσιο από την πραγματοποιηθείσα σύμβαση αγοραπωλησίας του συγκροτήματος των ολυμπιακών ακινήτων στο χώρο του Ολυμπιακού Χωριού που προορίζονταν για τη στέγαση των Υπηρεσιών του Υπουργείου Απασχόλησης;
      2. Ποιο είναι το συνολικό κόστος του δανείου που χορηγήθηκε από τράπεζα του εξωτερικού, καθώς και ποιο το ποσό των εθνικών πόρων που χρησιμοποιήθηκαν για την κατασκευή των εν λόγω κτηρίων; Ποιο το κόστος της αρχικής κατασκευής τους μέχρι το έτος 2004; Ποιο το ύψος  των χρημάτων που δαπανήθηκαν για την ανακατασκευή-διαμόρφωση του κτηρίου από το έτος 2004-2007; Ποιο ποσό διατέθηκε για την απόκτηση της εδαφικής έκτασης που απαιτήθηκε για την ανέγερση των εν λόγω κτηρίων και ποιο το συνολικό κόστος των κτηρίων πριν από την εκποίησή τους;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Οικονομίας και Οικονομικών κ. Λέγκας.
      Ορίστε, κύριε Υπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Κυρίες και κύριοι συνάδελφοι, ομολογουμένως η ερώτηση του κ. Κουβέλη αφορά ένα θέμα που βρίσκεται στην πρώτη γραμμή της επικαιρότητας και ευλόγως απασχολεί την ελληνική κοινωνία. 
      Περνάω στις απαντήσεις των ερωτημάτων που έχουν τεθεί. Όσον αφορά το πρώτο ερώτημα, είναι ευρέως γνωστό, αγαπητέ συνάδελφε, ότι την υπόθεση την ερευνά η δικαιοσύνη κι έχει δοθεί βεβαίως εντολή να δεσμευθούν οι λογαριασμοί της Μονής Βατοπεδίου, όπως επίσης και τα ακίνητα για τα οποία σήμερα γίνεται συζήτηση. Η Κυβέρνηση αναμένει, λοιπόν, την ολοκλήρωση της έρευνας της δικαιοσύνης για να προχωρήσει σε όποιες κινήσεις κριθούν αναγκαίες στη συνέχεια. 
      Ταυτόχρονα, με απόφαση του Υπουργείου Οικονομίας και Οικονομικών, έχουν «παγώσει» όλες οι διαδικασίες και το θέμα επανεξετάζεται από μηδενική βάση. Ήδη έχει γίνει ανάκληση της αποδοχής και ζητήθηκε από το Γνωμοδοτικό Συμβούλιο Δημοσίων Κτημάτων να επανεξετάσει την υπόθεση. Από εκεί και μετά επαναλαμβάνω ότι θα γίνουν και όποιες περαιτέρω κινήσεις κριθούν αναγκαίες.
      Όσον αφορά τώρα στα υπόλοιπα ερωτήματα που αναφέρονται στο δεύτερο μεγάλο ερώτημα που θίγει η ερώτησή σας και συγκεκριμένα για το εάν έχει χορηγηθεί δάνειο από τράπεζα του εξωτερικού, θα ήθελα να σας ενημερώσω ότι δάνειο από τράπεζα του εξωτερικού δεν έχει αναληφθεί. Σύμφωνα με στοιχεία της Κτηματικής Εταιρείας του Δημοσίου, για τη χρηματοδότηση του συγκεκριμένου έργου, ήτοι για την δαπάνη αγοράς του οικοπέδου αλλά και για την κατασκευή των κτηρίων, συνήφθη τον Απρίλιο του 2003 –επαναλαμβάνω, τον Απρίλιο του 2003- δανειακή σύμβαση μεταξύ της Κτηματικής Εταιρείας του Δημοσίου και της Εμπορικής Τράπεζας. 
      Για τη σύναψη του δανείου από το 2003 έχει χορηγηθεί η έγκριση των  συναρμόδιων Υπουργών, του Υπουργού Οικονομίας και Οικονομικών και του Υπουργού Εργασίας και Κοινωνικών Ασφαλίσεων, ενώ έχει επίσης παρασχεθεί η εγγύηση του ελληνικού δημοσίου. Υπ’ αυτήν την έννοια, πέραν της εγγύησης του ελληνικού δημοσίου, δεν έχουν δαπανηθεί εθνικοί πόροι και απαντώ έτσι και στο δεύτερο υποερώτημά σας. 
      Το ποσό που καταβλήθηκε το 2003 από τη Κτηματική Εταιρεία του Δημοσίου για την αγορά του οικοπέδου ανέρχεται στα 12.707.540 ευρώ, ενώ η αρχική σύμβαση κατασκευής των κτηρίων που υπεγράφη το ίδιο έτος ανέρχεται στο ποσό των 28.005.456 ευρώ πλέον Φ.Π.Α..
      Τα απρόβλεπτα, οι αναθεωρήσεις της αρχικής σύμβασης του έργου, καθώς επίσης και οι συμπληρωματικές συμβάσεις, οι οποίες κατ’ ανάγκη δεν αναβαθμίζουν την αξία του  έργου, γιατί δημιουργούν μονόδρομο ενδεχομένως στη λειτουργικότητα ενός κτηρίου, καθώς επίσης και το κόστος μετατροπής σε κτήριο γραφείων ανήλθαν στο ποσό των 3.936.014 ευρώ πλέον Φ.Π.Α., ενώ τα υπόλοιπα διάφορα έξοδα ανήλθαν σε 238.000 ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κλείνοντας, κύριε Πρόεδρε, θα ήθελα να εκφράσω τη βεβαιότητα ότι οι αποφάσεις μας, αλλά και οι πρωτοβουλίες της Κυβέρνησής μας, μαζί βεβαίως με τη δικαστική διερεύνηση θα οδηγήσουν σ’ ένα αποτέλεσμα που θα διασφαλίσει περαιτέρω τους θεσμούς, αλλά και τη δημόσια περιουσία. 
      ΠΡΟΕΔΡΕΥΩΝ (Γεώργιος Σούρλας): Ο αγαπητός συνάδελφος κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Κύριε Υπουργέ, δεν απαντήσατε στα συγκεκριμένα ερωτήματά μου. Αξιοποιώντας όμως τους αριθμούς που παραθέσατε, σας βεβαιώνω ότι τα λεφτά που ξοδεύθηκαν για την αγορά της γης, για την κατασκευή, την ανακατασκευή και το Φ.Π.Α. υπερβαίνουν κατά πολύ την εκτίμηση που έκαναν οι εκτιμητές. 
      Έχω τη συγκεκριμένη πράξη εκτίμησης και οι κύριοι εκτιμητές, ενώ οι δαπάνες έχουν ξεπεράσει τα 43.000.000 ευρώ και πλέον, αξιολογούν και εκτιμούν, κυρίες και κύριοι συνάδελφοι, στα 39.500.000 ευρώ αυτό το κτήριο. 
      Το δεύτερο κρίσιμο ερώτημα. Θέλατε να πουλήσετε αυτό το ακίνητο; Γιατί δεν κάνατε μία δημόσια πρόσκληση εκδήλωσης ενδιαφέροντος, έτσι ώστε να εμφανιστεί και το Βατοπέδιο και οποιοσδήποτε άλλος, προκειμένου το ελληνικό δημόσιο να εξασφαλίσει τη μέγιστη δυνατή τιμή, δηλαδή, να εισπράξει το ελληνικό δημόσιο όσα χρήματα περισσότερα μπορούσε να εισπράξει απ’ αυτόν το δημόσιο διαγωνισμό. 
      Το τρίτο, κύριε Υπουργέ. Γιατί δεν το πουλούσατε εσείς, το ελληνικό δημόσιο, στην κυπριακών συμφερόντων εταιρεία «NOLIDEN LIMITED» και γιατί η μεσολάβηση της Μονής Βατοπεδίου; Εδώ είναι το κρίσιμο ζήτημα. 
      Ένα τέταρτο στοιχείο που πρέπει να θέσω υπ' όψιν σας είναι το εξής: Ο ομιλών το 2005, πριν αρχίσει η λειτουργία των Θερινών Τμημάτων, απηύθυνα ερώτηση στον τότε Υπουργό Απασχόλησης και τον ρωτούσα «τι θα κάνετε με τη μεταστέγαση των γραφείων του συγκεκριμένου Υπουργείου;» για να εισπράξω τη συγκεκριμένη δέσμευση –παρά τις διαφωνίες μας- ότι εκεί θα μεταφερθεί το Υπουργείο Απασχόλησης. Τι άλλαξε, κύριε Υπουργέ; Άλλαξε μήπως η όλη σας επιλογή με την παρουσία της Μονής Βατοπεδίου;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και το τελευταίο. Κύριε Υπουργέ, για την αντιμετώπιση τέτοιων υποθέσεων σκανδάλων δεν αρκεί συστηματικά να παραπέμπετε στη δικαιοσύνη. Η δικαιοσύνη έχει υποχρέωση από το νόμο να τα ελέγξει, αλλά κι εσείς έχετε υποχρέωση να δεχθείτε τον πολιτικό έλεγχο, τον κοινοβουλευτικό έλεγχο, ο οποίος δεν μπορεί να είναι κανένας άλλος, παρά η σύσταση εξεταστικής επιτροπής και μάλιστα με ανοικτό ορίζοντα, όπως έχει πει ο ΣΥ.ΡΙΖ.Α., προκειμένου να ελεγχθεί πολιτικά η συγκεκριμένη υπόθεση που αφορά στη βάρβαρη προσβολή δημόσιου αγαθού, δημόσιας περιουσίας. Και η παραπομπή της υπόθεσης στη δικαιοσύνη δεν αίρει την ευθύνη σας. Παραμένετε εκτεθειμένοι. 
      (Χειροκροτήματα από την πτέρυγα του ΣΥ.ΡΙΖ.Α.)
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, θέλω και εγώ με τη σειρά μου να πω ότι απήντησα με σαφήνεια σε όλα τα ερωτήματα, ενώ ο αγαπητός συνάδελφος ο κ. Κουβέλης έθεσε σειρά νέων ερωτημάτων και θέλω να το ξεκαθαρίσω αυτό.
    Αγαπητέ κύριε συνάδελφε, απήντησα με σαφήνεια στα νούμερα, στα ερωτήματα, στα υποερωτήματα που θέσατε συνολικά με την ερώτησή σας. Με την ίδια σαφήνεια όμως θα σας πω ότι το θέμα αυτό θα εξεταστεί –και το επαναλαμβάνω ρητά- από μηδενική βάση και βεβαίως αυτή είναι η υπεύθυνη στάση της Κυβέρνησης. Στην κατεύθυνση αυτή έχει γίνει η ανάκληση της αποδοχής των επίμαχων γνωμοδοτήσεων του Νομικού Συμβουλίου του Κράτους, η οποία –θυμίζω- είχε γίνει από τους Υφυπουργούς Οικονομικών, από τον κ. Δρυ και από τον κ. Φωτιάδη επί κυβερνήσεων ΠΑ.ΣΟ.Κ..
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αναπέμφθηκε αυτή. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μία δεύτερη πρωτοβουλία της Κυβέρνησης είναι ότι επαναεισάγεται η υπόθεση στο Γνωμοδοτικό Συμβούλιο Δημοσίων Κτημάτων, ώστε να επανεξεταστεί το ζήτημα από μηδενική βάση, αφού βεβαίως ληφθούν υπ’ όψιν και τα νεότερα στοιχεία.
    Κύριε Πρόεδρε, η Κυβέρνησή μας με τις πρωτοβουλίες και τις ενέργειές της έχει οδηγήσει στη ριζική –το επαναλαμβάνω- επανεξέταση μιας υπόθεσης με σκοπό να λάμψει η αλήθεια, αλλά και να ισχυροποιηθούν ακόμη περισσότερο οι θεσμοί της χώρας. 
    Από κει και πέρα, αγαπητέ συνάδελφε, θα καθορίσουμε –και αυτή επίσης, είναι υπεύθυνη στάση- τις επόμενες ενέργειές μας και θα ήθελα να σας διαβεβαιώσω ότι για τη διασφάλιση της δημόσιας περιουσίας, του δημοσίου συμφέροντος θα κάνουμε τα πάντα. Και όταν λέμε «τα πάντα» εννοούμε τα πάντα. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υφυπουργέ.
    Κύριοι συνάδελφοι, έχω την τιμή να ανακοινώσω στο Τμήμα τα εξής: 
    1. Οι Υπουργοί Εξωτερικών, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Οργάνωση του συστήματος επίσημης μετάφρασης, σύσταση Μεταφραστικής Υπηρεσίας στο Υπουργείο Εξωτερικών, Ορκωτοί Μεταφραστές και άλλες διατάξεις».
    2. Οι Υπουργοί, Εσωτερικών, Οικονομίας και Οικονομικών και  Εξωτερικών κατέθεσαν σχέδιο νόμου: «Κύρωση του Μνημονίου Κατανόησης για συνεργασία στον τομέα της Δημόσιας Διοίκησης, της Ανάπτυξης Δυνατοτήτων και της Διοικητικής Οργάνωσης μεταξύ του Υπουργείου Εσωτερικών της Ελληνικής Δημοκρατίας και του Υπουργείου Διοικητικής Μεταρρύθμισης του Λιβάνου».
    3. Οι Υπουργοί Αγροτικής Ανάπτυξης και Τροφίμων, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Σύμβασης για το Ευρωπαϊκό Ινστιτούτο Δασών».
    4. Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Σοσιαλιστικής Δημοκρατίας του Βιετνάμ για συνεργασία στον τομέα του τουρισμού».
    Τα νομοσχέδια αυτά παραπέμπονται στις αρμόδιες Διαρκείς Επιτροπές.
    Γνωρίζετε όλοι σας ότι απεβίωσε ο Ιωάννης Σκουλαρίκης, ο επί σειρά ετών Βουλευτής Ηλείας και Υπουργός και διερμηνεύοντας όλους σας εκφράζουμε τα ειλικρινή συλλυπητήρια στην οικογένεια του Γιάννη Σκουλαρίκη. 
    Εισερχόμαστε στη  συζήτηση της πρώτης επίκαιρης ερώτησης με αριθμό 47/11.9.2008 του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις καθυστερήσεις στην πληρωμή των εργοληπτών δημοσίων έργων κ.λπ. 
    Αναλυτικότερα η ερώτηση του κ. Αλευρά έχει ως εξής:
    «Σε εξαιρετικά δυσχερή θέση έχουν περιέλθει οι εργολήπτες δημοσίων έργων οι οποίοι από το Νοέμβριο του 2007 μέχρι σήμερα αντιμετωπίζουν μεγάλες καθυστερήσεις στις πληρωμές του δημοσίου για εκτελεσθείσες συμβάσεις δημοσίων έργων.
    Αυτό έχει ως αποτέλεσμα την αδυναμία των αναδόχων να ανταποκριθούν στις υποχρεώσεις τους προς την αγορά υλικών και τους εργαζομένους, την επίσχεση εργασιών εργαζομένων και τη στασιμότητα τελικά στην πρόοδο των εργασιών πολλών έργων.
    Παρά τις ανωτέρω δυσχέρειες χωρίς την υπαιτιότητα των αναδόχων, εξακολουθούν να εφαρμόζονται συμβατικοί όροι που προβλέπουν τη λήψη μέτρων για ενεργοποίηση ποινικών ρητρών, εκπτώσεων, καταπτώσεων εγγυητικών επιστολών κ.ά.. Επανειλημμένα ο Σύνδεσμος Τεχνικών Εταιρειών Ανωτέρων Τάξεων έχει ζητήσει την αναστολή των κυρώσεων αυτών μέχρι να ομαλοποιηθεί η κατάσταση, κανένα όμως μέτρο δεν λήφθηκε.
    Ερωτάται ο αρμόδιος Υπουργός:
    1. Για ποιο λόγο το Υπουργείο καθυστερεί τις οφειλές του στους αναδόχους των δημοσίων έργων και πότε προτίθεται να τακτοποιήσει το ζήτημα;
    2. Για ποιο λόγο δεν λαμβάνει θεσμικά μέτρα αναστολής των προβλεπόμενων κυρώσεων»;
    Στην ερώτηση του κ. Αλευρά θα απαντήσει ο Υφυπουργός ΠΕ.ΧΩ.Δ.Ε., ο κ. Ξανθόπουλος.
    Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Είναι πράγματι γεγονός ότι στο τέλος του 2007 και στις αρχές του 2008 και για αρκετό διάστημα, λόγω και της απεργίας της Τραπέζης Ελλάδος, αλλά όχι μόνο, υπήρξαν καθυστερήσεις στις πληρωμές των δημοσίων έργων όλων των κατηγοριών αναδόχων, μικρών, μεσαίων, μεγάλων κ.λπ..
      Είναι, επίσης, γνωστό σε όλους ότι γι’ αυτά ουδέποτε είχε την ευθύνη ή την έχει και σήμερα το Υ.ΠΕ.ΧΩ.Δ.Ε.. Εγκαίρως όλες οι κυβερνήσεις -και όταν εσείς ήσασταν Υπουργός και σήμερα, διά του Υπουργού ΠΕ.ΧΩ.Δ.Ε. υποβάλλουν στο Υπουργείο Οικονομίας και Οικονομικών όλα τα αιτήματα και βεβαίως, το Υπουργείο Οικονομίας και Οικονομικών, που έχει και τη γενική ευθύνη της πολιτικής της Κυβέρνησης, αποφασίζει πότε και πώς θα διαθέσει τους πόρους.
      Επειδή ακριβώς υπήρξε αυτή η καθυστέρηση, έγιναν αλλεπάλληλες συναντήσεις κορυφής με το Υπουργείο Οικονομίας και Οικονομικών σε πολύ καλό κλίμα και πολύ καλή συνεργασία και με μικρή καθυστέρηση μεν, αλλά αποτελεσματικά, σιγά-σιγά τακτοποιήθηκαν όλα τα επείγοντα των πληρωμών του πρώτου εξαμήνου του 2008. Απόδειξη είναι ότι από τον Αύγουστο, ήδη, καμμία πληρωμή δεν εκκρεμεί, όπως μπορείτε να μάθετε και από τους ίδιους τους κατασκευαστές. Επιπλέον δε, πληρώνονται πλέον και οι πληρωμές Αυγούστου-Σεπτεμβρίου, γιατί έχουν αρχίσει ήδη να έρχονται και τα χρήματα αυτών των δύο μηνών.
      Παρά ταύτα, αυτό δεν ήταν αρκετό, γιατί καθυστερήσεις υπήρχαν. Για το λόγο αυτό, ο Υπουργός ΠΕ.ΧΩ.Δ.Ε. έβγαλε την εγκύκλιο Ε9, την οποία θα καταθέσω και στα Πρακτικά, διά της οποίας, εν τέλει, δίνει την εντολή σε όλους τους φορείς, όχι μόνο τους δικούς μας, αλλά όλων των νομαρχιών, αυτοδιοικήσεων κ.λπ., να εφαρμόσουν τους νόμους με συγκεκριμένο τρόπο, έτσι ώστε κάθε καθυστέρηση σε πληρωμή να μην έχει συνέπεια θετική ή αποθετική για τους αναδόχους.
      Συγκεκριμένα -λέω ενδεικτικά: Είτε έχουμε καθυστέρηση αποπληρωμής, λόγω του ότι δεν έχουν έρθει χρήματα από το Υπουργείο Οικονομίας, είτε λόγω απεργιακών κινητοποιήσεων των τραπεζών, πρέπει να δίνεται παράταση ισόποση στα χρονοδιαγράμματα των έργων, να αναθεωρούνται οι οφειλές των πιστοποιήσεων που έχουν ήδη κατατεθεί -άρα να παίρνουν τα χρήματα από την αναθεώρηση οι ανάδοχοι- και βέβαια, τρίτον, να υπάρχει αναστολή όλων των ποινικών ρητρών και άλλων ποινών που επιβάλλονται σε καθυστερήσεις.
      Αυτό πράγματι εφαρμόστηκε, εξ ου και οι κατασκευαστές των μεγάλων εταιρειών, αλλά και των μικροτέρων, στην τελευταία συνάντησή τους στη Θεσσαλονίκη, ευχαρίστησαν τον Υπουργό γι’ αυτήν την παρέμβαση.
      Ευχαριστώ, κύριε Πρόεδρε. Θα δευτερολογήσω, εάν χρειαστεί.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ: Και στον τομέα των δημοσίων έργων, κύριε Πρόεδρε, η κατάσταση αποδεικνύει το γίγαντα που στηρίζεται στα γυάλινα πόδια, την ελληνική οικονομία. Και εύγλωττα -και χαίρομαι που το έθεσε ο Υφυπουργός ΠΕ.ΧΩ.Δ.Ε., ο κ. Ξανθόπουλος- ομολόγησε αυτό το οποίο είναι παγκοίνως γνωστό, ότι το ελληνικό δημόσιο, στην κυριολεξία και σε όλους τους τομείς που αφορούν τις δημόσιες δράσεις και τις δημόσιες επενδύσεις, έχει κηρύξει στάση πληρωμών.
      Και θα έπρεπε εδώ εγκαλούμενος, βεβαίως, να είναι και ο Υπουργός Οικονομίας, γιατί αυτή η κατάσταση έχει δημιουργήσει σοβαρή αναστάτωση στον τεχνικό κόσμο. Και ο τεχνικός κόσμος δεν είναι απλώς κάποιες μεγάλες εργοληπτικές εταιρείες. Είναι πολλές εκατοντάδες μικρών εταιρειών, με δεκάδες χιλιάδες απασχολούμενους, που συμβάλλουν σε ποσοστό άνω του 16% στο Ακαθάριστο Εθνικό Προϊόν της χώρας. Αυτός ο κόσμος, που είχε πιστέψει στις υποσχέσεις της Κυβέρνησης της Νέας Δημοκρατίας, τις βλέπει σήμερα να κείτονται στο έδαφος, σκορπισμένες ατάκτως.
      Γιατί συμβαίνει αυτό; Διότι, όπως πολύ καθαρά ομολόγησε και ο κύριος Υπουργός, το Υ.ΠΕ.ΧΩ.Δ.Ε. ζητά τα χρήματα, τα οποία οφείλει και πρέπει να πληρώσει στους αναδόχους και όχι μόνο το Υ.ΠΕ.ΧΩ.Δ.Ε., αλλά και οι δήμοι και οι νομαρχίες και η Τοπική Αυτοδιοίκηση, όπου είναι πολύ μεγαλύτερο και σοβαρότερο το πρόβλημα. Αντ’ αυτού, το Υπουργείο Οικονομίας απαντά ότι δεν υπάρχουν αυτήν τη στιγμή τα χρήματα.
      Η ίδια κατάσταση αφορά και τις μικρές και μεσαίες εταιρείες των έργων πρασίνου, για τους οποίους προ ολίγου καιρού είχα καταθέσει καταγγελία προς το Υ.ΠΕ.ΧΩ.Δ.Ε. για χρέη που φθάνουν τα 5.000.000 ευρώ από το 2004 και για τα οποία το Υ.ΠΕ.ΧΩ.Δ.Ε. παρακαλεί και εκλιπαρεί το Υπουργείο Οικονομίας να διαθέσει κάποιες πιστώσεις, για να εξοφληθούν έργα που έχουν γίνει εδώ και δύο και τρία και τέσσερα χρόνια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Και δυστυχώς, όπως ομολογεί και σε γραπτή απάντησή του παλαιότερα ο κύριος Υπουργός, το Υπουργείο Οικονομίας κωφεύει, αρνείται να δώσει τα χρήματα και έχουμε μία κατάσταση η οποία καταλήγει, ώστε οι τεχνικές εταιρείες να εκτελούν έργα σ’ όλη την Ελλάδα, ιδίως στους μικρούς δήμους και στις νομαρχίες, τα οποία αποπληρώνονται με τρομακτικές καθυστερήσεις.
     Και βέβαια αυτό έχει σοβαρές επιπτώσεις στην αξιοπιστία και στη φερεγγυότητα, την οικονομική κυρίως, των τεχνικών εταιρειών, γιατί τα έργα γίνονται, οι τεχνικές εταιρείες και ιδίως οι μικρές –και το γνωρίζουν όλοι οι συνάδελφοι από την επαρχία- στην ουσία τα χρηματοδοτούν μέχρι να αποπληρωθούν και με τον τρόπο αυτό βεβαίως γίνονται όμηροι των τραπεζών. Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε συνάδελφε. 
     Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στον αγαπητό συνάδελφο επεσήμανα από την πρώτη στιγμή πως η συνεργασία, παρά τη δύσκολη οικονομική συγκυρία του Υπουργείου Οικονομίας, είναι εξαιρετική. 
     Και για να το πω με απλά λόγια δίνω δύο απτά παραδείγματα. Η Βουλή αυτή ψήφισε στον προϋπολογισμό για τις από εθνικούς πόρους δημόσιες επενδύσεις στο Υ.ΠΕ.ΧΩ.Δ.Ε. 388.000.000 δραχμές. Είναι νόμος αυτός. Με τη συνεργασία του ΥΠ.ΟΙ.Ο. και χωρίς να έχει καμμία υποχρέωση το Υπουργείο να το κάνει, το αύξησε το ποσό στα 500.000.000 δραχμές, μόλις προ ενός μηνός, με αποτέλεσμα, παρά την κακή οικονομική συγκυρία, επαναλαμβάνω, να μπορέσει πράγματι το Υπουργείο μας να καλύψει ένα σωρό χρέη. 
     Δεύτερον, το πράσινο. Πράγματι καθυστέρησε αυτή η έγκριση αρκετές φορές, έγινε όμως και τώρα έχουν πληρωθεί όλοι. Αυτή τη στιγμή έχουν πληρωθεί όλοι. Δηλαδή παρά τις δυσκολίες, επαναλαμβάνω, με την καλή συνεργασία που έχουμε, καταφέρνει ο κάθε φορέας, η νομαρχία κ.λπ., την τελευταία έστω στιγμή να καλύψει τις ανάγκες και να μη δημιουργήσει πρόβλημα οξύ στις διάφορες επιχειρήσεις. 
     Βέβαια, δεν παραγνωρίζω το γεγονός ότι υπάρχουν προβλήματα, ότι το πρόγραμμα φέτος είναι βαρύ εν όψει και της λήξης του Γ΄ Κοινοτικού Πλαίσιου Στήριξης και ότι μέχρι το τέλος του χρόνου, θα γίνει μια δύσκολη προσπάθεια, θα υπάρξει μια δύσκολη άσκηση μεταξύ όλων των φορέων και του ΥΠ.ΟΙ.Ο., ώστε να καλύψουμε τις ανάγκες, χωρίς περαιτέρω επιπτώσεις και στα έργα και στους αναδόχους των έργων αυτών. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Η δεύτερη με αριθμό 46/11.9.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Εθνικής Παιδείας και Θρησκευμάτων, σχετικά με την αποκατάσταση των σχολικών κτηρίων από τον καταστρεπτικό σεισμό του Ιουνίου στους Νομούς Ηλείας και Αχαΐας δεν θα συζητηθεί λόγω κωλύματος του κυρίου Υπουργού. Ενημερώθηκε σχετικά και ο Βουλευτής. 
     Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Πρωθυπουργός, με επιστολή του προς τον κύριο Πρόεδρο της Βουλής, γνωστοποίησε την πρόσφατη κυβερνητική μεταβολή. Πρόκειται περί του διορισμού ως Υπουργού Εμπορικής Ναυτιλίας, Αιγαίου και Νησιωτικής Πολιτικής του κ. Παπαληγούρα. 
     Η σχετική επιστολή καταχωρίζεται στα Πρακτικά της σημερινής συνεδρίασης και έχει ως εξής: 
      (Να φωτογραφηθεί η σελ. 24)
      
      
      ΠΡΟΕΔΡΕΥΩΝ (Γεώργιος Σούρλας): Ακολουθεί η τέταρτη με αριθμό 45/11.9.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των Τραπεζών Ομφαλοπλακουντιακού Αίματος κ.λπ. Πολυσύνθετος όρος! 
      Αναλυτικότερα η επίκαιρη ερώτηση του κ. Αποστολάτου έχει ως εξής: 
      «Η λειτουργία των Τραπεζών Ομφαλοπλακουντιακού Αίματος κρίνεται παραπλανητική και παράνομη δεδομένου ότι, αντίθετα απ’ αυτό που διαφημίζουν, το ομφαλοπλακουντιακό αίμα δεν μπορεί να χρησιμοποιηθεί για αυτόλογη μεταμόσχευση από τη στιγμή που το ίδιο το μόσχευμα πάσχει, είτε πραγματικά είτε δυνητικά. Την ίδια στιγμή και βάσει του ισχύοντος θεσμικού πλαισίου, τράπεζες ιστών προς μεταμόσχευση ιδρύονται με απόφαση του αρμόδιου Υπουργείου Υγείας και λειτουργούν μόνο σε νοσηλευτικά ιδρύματα Ν.Π.Δ.Δ.  ή Ν.Π.Ι.Δ. κοινωφελούς και μη κερδοσκοπικού χαρακτήρα ή στο Κέντρο Δημόκριτος ή στο Ίδρυμα Ιατροβιολογικών Ερευνών της Ακαδημίας Αθηνών. Βάσει των ανωτέρω, πολλές Ελληνίδες έχουν πέσει θύματα εξαπάτησης των εν λόγω αυτόκλητων «Τραπεζών», πληρώνοντας για τη φύλαξη βλαστοκυττάρων που δεν θα μπορέσουν να χρησιμοποιήσουν. 
      Συνεπώς ερωτάται ο αρμόδιος Υπουργός: 
      1.Τι μέτρα προτίθεται να λάβει για την άμεση αντιμετώπιση του εν λόγω θέματος που δεν αφορά μόνο στην εξαπάτηση των Ελλήνων πολιτών αλλά, πρωτίστως, στην προστασία της υγείας τους, σωματικής και ψυχικής».
      Στην ερώτηση του κ. Αποστολάτου θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      Ορίστε, κύριε Παπαγεωργίου, έχετε το  λόγο. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
     Οφείλω να ομολογήσω ότι το περιεχόμενο της επίκαιρης ερώτησης του συναδέλφου κ. Αποστολάτου είναι πολύ σημαντικό και ενδιαφέρον για μια σειρά από λόγους. 
     Κατ’ αρχάς, θα πω ότι γενικά οι μεταμοσχεύσεις οργάνων, αλλά κυρίως ιστών, αν θέλετε, και κυττάρων βαίνουν συνεχώς αυξανόμενες. 
      Η επιστημονική έρευνα έχει προχωρήσει πάρα πολύ και πραγματικά σώζει ζωές. Επίσης, για μία χώρα που θέλει να λέει ότι διαθέτει ένα σύστημα υγείας υψηλού επιπέδου, η διασφάλιση ποιότητας, αποτελεσματικότητας, διαφάνειας, σωστής ενημέρωσης πάνω στα θέματα μεταμόσχευσης ιστών, οργάνων και κυττάρων θα πρέπει να είναι στο μέγιστο δυνατό βαθμό.
      Ακόμα, είναι ένα θέμα που έχει και την ιατρική –την επιστημονική δηλαδή- την ηθική, την κοινωνική και τη νομική πλευρά και θα πρέπει η πολιτεία να σκύψει και να μην αφήνει να περνούν τέτοια θέματα απαρατήρητα, διότι ναι μεν είναι και η πεμπτουσία της πολιτικής να εφαρμόζονται, να ενσωματώνονται άμεσα οι εξελίξεις της επιστήμης στις κοινωνικές ανάγκες, αλλά όχι ανεξέλεγκτα, χωρίς μέτρα, χωρίς κανόνες, χωρίς προδιαγραφές.
      Επειδή το θέμα είναι ειδικό, για ενημέρωση προς τους συναδέλφους, αλλά και προς το κοινό που μας παρακολουθεί, θα πρέπει να πούμε ότι η μεταμόσχευση κυττάρων που προέρχονται από ομφαλοπλακουντιακό αίμα, προέκυψε επειδή περισσότερο από ένα 70% των ατόμων που χρήζουν μεταμόσχευσης μυελού ή αρχέγονων αιμοποιητικών κυττάρων δεν βρίσκουν αυτά τα απαραίτητα αιμοποιητικά κύτταρα στο συγγενικό τους περιβάλλον και αναζητούν τέτοιο μόσχευμα από μη συγγενείς δότες. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Αυτό είναι μία εξέλιξη η οποία τα τελευταία χρόνια είναι συνεχώς αυξανόμενη. Γίνονται περισσότερες από δεκαπέντε χιλιάδες μεταμοσχεύσεις ετησίως και γίνονται μέσα από ένα σύστημα εθνικών, διεθνών δεξαμενών, αλλά και ιδιωτικών, κάτω όμως από αυστηρές προδιαγραφές. 
      Στη χώρα μας αυτό που υπάρχει γίνεται κάτω από τον έλεγχο του Ε.Ο.Μ. και είναι μία πρακτική που άρχισε στη δεκαετία του 1970. Όσον αφορά τις ομφαλοπλακουντιακές, θα λέγαμε ότι είναι μία εξέλιξη ταχέως αυξανόμενη, η οποία εφαρμόζεται από τη δεκαετία του 1990 και μετά. Το μόνο που επίσημα και νόμιμα υπάρχει στη χώρα μας είναι αυτό που υπάρχει στο Ίδρυμα Ιατροβιολογικών Ερευνών της Ακαδημίας Αθηνών, όπου η δουλειά η οποία γίνεται είναι πάρα πολύ σωστή και αφορά τη δυνατότητα φύλαξης με σκοπό τη διάθεση σ’ όλον τον πληθυσμό που έχει ανάγκη.
      Όμως, με το κενό του νόμου που υπάρχει, έχουν αναπτυχθεί και ιδιωτικές δραστηριότητες οι οποίες είναι και το μεγάλο πρόβλημα αυτήν τη στιγμή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θεωρώ ότι πρέπει να ακούσω και τις τοποθετήσεις του συναδέλφου, ώστε στη συνέχεια να απαντήσω και σ’ αυτές, αλλά να αναφερθώ και στην κάλυψη η οποία υπάρχει από την πλευρά της πολιτείας καθώς έχει προχωρήσει το νομοθετικό πλαίσιο, αλλά και στις επί μέρους λεπτομέρειες που χρειάζονται.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Αποστολάτος έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Κύριε Υπουργέ, οφείλω να ομολογήσω ότι είναι αφοπλιστικός ο τρόπος της ειλικρίνειάς σας. Θεωρητικά με έχετε καλύψει. Είστε ειλικρινέστατα απόλυτος στην απάντηση, αλλά εδώ έχουμε ένα θέμα που με τη διαμάχη των αιματολόγων ως προς αυτές τις δεκαεπτά ιδιωτικές τράπεζες, είναι πράγματι ένα θέμα μείζονος εξαπάτησης Ελληνίδων μητέρων κυρίως και προπαντός κόσμου ο οποίος νομίζει ότι με τις γονιδιακές θεραπείες και με τον τρόπο φύλαξης αυτού του αίματος, μπορεί να σώσει το παιδί του.
      Είπατε ορθά για τη μεταμόσχευση μυελού ότι ξεκίνησε από τη δεκαετία του 1970, για παθήσεις όμως οι οποίες αφορούν έναν άνθρωπο σε δύο εκατομμύρια στατιστικά, μπορεί να φυλαχθεί αυτό το αίμα, άρα να φυλάσσεται. Όμως, αυτό το αίμα που φυλάσσεται για δύο ή τρεις χιλιάδες –και παραπάνω- σε τράπεζες με ένα πιστοποιητικό ISO ή απλώς μ’ ένα μικροβιολογικό έλεγχο, είναι μία οικονομικοκοινωνική απάτη, όπως ισχυρίζονται οι αιματολόγοι με τον πρόεδρό τους και δεν μπορεί να μεταμοσχευτεί σε καμμία περίπτωση για τους λόγους που δεν μπορούμε να πούμε εδώ. Ειδικά στα θέματα της μεσογειακής αναιμίας και απλώς για να μην είμαστε το έργο «Μάτια ερμητικά κλειστά» ή «Η σιωπή των αμνών» -γιατί εάν μεταμοσχευθεί ένα τέτοιο αίμα, πραγματικά θα είναι θάνατος- θα πρέπει να λάβουμε ουσιαστικά νομοθετικά μέτρα για να ελέγξουμε αυτήν την ανεξέλεγκτη κατάσταση.
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ θα συμφωνήσω σ’ όλα αυτά που είπατε, αγαπητέ συνάδελφε, και δεν θα αφαιρέσω ούτε θα προσθέσω τίποτα, γιατί είναι αρκετά. 
      Θα πω μόνο ότι πράγματι υπάρχει μία υπερβολή στην όλη διαδικασία προώθησης, φτάνοντας σε σημείο να θεωρούμε και «ένοχη» –σε εισαγωγικά-  την οικογένεια η οποία δεν θα λάβει τη μέριμνα ώστε να διαφυλάξει το ομφαλοπλακουντιακό αίμα για μελλοντική χρήση.  
      Αν πούμε ότι η εμφάνιση της παιδικής λευχαιμίας είναι 1/20.000 και μέσα από αυτές τις υποκατηγορίες, αλλά και τις άλλες συγγενείς επίκτητες ή κληρονομικές αιματολογικές παθήσεις υπάρχουν αποκλεισμοί -γιατί η μεταμόσχευση δεν είναι απλώς μία αντικατάσταση ενός ασθενούς αίματος με κάποιο υγιές, αλλά είναι και μία διαδικασία ανοσολογική η οποία επιβάλλεται και στις αυτόλογες μεταμοσχεύσεις ομφαλοπλακουντιακού- τότε σε καμμία περίπτωση δεν είναι χρήσιμη. 
      Μία πιθανότητα υπάρχει, αυτή της κατευθυνόμενης φύλαξης. Στην περίπτωση που στην οικογένεια του παιδιού που πρόκειται να γεννηθεί υπάρχει ένα παιδί που συγκαταλέγεται στην κατηγορία των δυνητικά δυναμένων να θεραπευθεί, τότε αυτός ο δότης με ποσοστό 25%, ίσως είναι μία πάρα πολύ καλή πηγή. 
      Επιπλέον, υπάρχει και μία υπερβολή και σύγχυση σκόπιμη ή όχι -όπως θέλει το παίρνει ο καθένας- με τα λεγόμενα εμβρυονικά κύτταρα τα οποία είναι πολυδύναμα αρχέγονα κύτταρα εμβρυικών ιστών, τα οποία μετατρέπονται ή μπορούν να μετατραπούν σε κύτταρα κάθε ιστού. Αυτά δεν έχουν καμμία σχέση με τα ομφαλοπλακουντιακά κύτταρα τα οποία είναι προς μία μόνο κατεύθυνση και επομένως, και εδώ υπάρχει μία υπερβολή. 
      Άρα, το νομοθετικό πλαίσιο με το π.δ. 26/2008 που ενσωματώνει και όλες τις κοινοτικές οδηγίες και κυριότερα την οδηγία 2004/23 προβλέπει σαφέστατα προδιαγραφές ίδρυσης-λειτουργίας των τραπεζών αυτών, αλλά και τη σαφή υποχρέωση για την ενημέρωση πάνω στις πραγματικές δυνατότητες που παρέχει η φύλαξη ομφαλοπλακουντιακού αίματος, έτσι ώστε να αποφεύγονται όλα αυτά. 
      Βάσει και της διεθνούς εμπειρίας, η προσωπική μου άποψη είναι ότι σε μία χώρα μικρή σαν τη χώρα μας, δεν νομίζω πως απαιτούνται πολλές τέτοιες τράπεζες. Βέβαια, εάν τηρούν τις προδιαγραφές, δεν μπορούμε να τις απαγορέψουμε. Όμως, η υπάρχουσα η οποία έχει και δημόσιο χαρακτήρα, το Ίδρυμα Ιατροβιολογικών Ερευνών, μπορεί να αποτελέσει τη βάση συντονισμού και σε συνεργασία με τα μαιευτήρια –τα μεγάλα δημόσια, αλλά και τα ιδιωτικά, διότι στην Ελλάδα έχουμε και την ιδιαιτερότητα το μεγαλύτερο ποσοστό να γίνεται σε ιδιωτικά μαιευτήρια- να υπάρξει αυτός ο συντονισμός, έτσι ώστε να αντιμετωπίζεται το πρόβλημα σ’ αυτές τις μικρές πιθανότητες που υπάρχουν, αλλά και να είμαστε έτοιμοι και με ό,τι η επιστήμη στο μέλλον θα μας δώσει να το δεχθούμε, διότι αυτήν τη στιγμή θεραπευτικό πρωτόκολλο όπου μπορούν να εφαρμοστούν αυτά τα πράγματα δεν υπάρχει και δεν μπορεί να προβλεφθεί. 
      Σας ευχαριστώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου. 
      Εγώ δράττομαι της ευκαιρίας να πω, κύριοι Υπουργοί, ότι κατά τη διαμόρφωση των προεδρικών διαταγμάτων και την τελική τους διατύπωση ή μάλλον κατά την εξέλιξή τους θα πρέπει να ενημερώνονται οι Βουλευτές ή όσοι εξ αυτών θέλουν να παίρνουν μέρος στη διαμόρφωση. Κάτι τέτοιο θα ήταν πάρα πολύ χρήσιμο. Διότι συνήθως οι Βουλευτές μαθαίνουν το περιεχόμενο των προεδρικών διαταγμάτων από τις εφημερίδες, από τα Μέσα Ενημέρωσης. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.  
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών
      Ψήφιση στο σύνολο του σχεδίου νόμου: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις».
      Το νομοσχέδιο θα ψηφιστεί στη συνέχεια. 
      Υπουργείου Εσωτερικών 
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Πολιτισμού 
      Μόνη συζήτηση επί της αρχής, των άρθρων και του συνόλου του σχεδίου νόμου: «Καταπολέμηση της βίας με αφορμή αθλητικές εκδηλώσεις και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
    Υπουργείου Εθνικής Άμυνας 
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (HQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE) επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (ΚΕΝΑΠ)».
    Το νομοσχέδιο ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή μπορούν να λάβουν το λόγο όσοι έχουν αντίρρηση επί της κύρωσης αυτής της συμφωνίας.
    Του ιδίου Υπουργείου. Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου».
    Το ίδιο ισχύει και γι’ αυτό το νομοσχέδιο.
    Θέλει να πάρει κάποιος το λόγο;
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, το λόγο.
    ΠΡΟΕΔΡΕΥΩΝ (Γεώργιος Σούρλας): Ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος έχει το λόγο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Θα είμαι πολύ σύντομος.
    Θέλω να επαναλάβω την τοποθέτηση του Συνασπισμού Ριζοσπαστικής Αριστεράς, που θα καταψηφίσει και τα δύο νομοσχέδια. 
    Μας κάνει εντύπωση ιδιαίτερα το πρώτο νομοσχέδιο. Όχι μόνο είναι ένα νομοσχέδιο το οποίο εντείνει, αν θέλετε, τις δεσμεύσεις της Ελλάδας απέναντι στο ΝΑΤΟ, όχι μόνο είναι ένα νομοσχέδιο που δίνει το έδαφος της Ελλάδας για τη Λειτουργική Σχέση του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ, αλλά μέσα σε όλα τα άλλα, για να καταλάβω, θα εκπαιδεύονται εδώ οι Τούρκοι αξιωματικοί του ναυτικού για τα θέματα της ναυτικής αποτροπής; Για να δούμε τη σχιζοφρένεια που επικρατεί σ’ αυτή την κατάσταση. 
    Αλλά κυρίως και πέρα απ’ αυτά, μας κάνει εντύπωση ότι σε μια εποχή μεγάλης λιτότητας και παρά, αν θέλετε, και αυτό που συμβαίνει με άλλους οργανισμούς του ΝΑΤΟ σε διάφορες χώρες, έρχεται η Ελλάδα να χρηματοδοτήσει την κατασκευή αυτού του Κέντρου με 15.268.000 ευρώ και έρχεται η Ελλάδα να πληρώνει ετησίως 1.300.000 ευρώ για τη λειτουργία αυτού του Κέντρου, όταν δεν έχουμε αφήσει κανέναν -και φθάσαμε «μέχρι τη γενιά των 700 ευρώ»- που να μην τον φορολογούμε λόγω δημοσιονομικών πιέσεων. Με αυτή την έννοια είμαστε κατηγορηματικά αντίθετοι.
    Εγώ θέλω να εκφράσω την εντύπωση που μου έκανε και αν θέλετε να κάνω ένα κάλεσμα της τελευταίας στιγμής προς την Αξιωματική Αντιπολίτευση να μη συναινέσει και να μην εγκρίνει αυτό το νομοσχέδιο, όπως έκανε στην επιτροπή.
    Με το ίδιο σκεπτικό δεν συμφωνούμε και με τη συμφωνία για το Μαυροβούνιο. Θα έπρεπε να προσέξει πολύ η Ελλάδα τις διεργασίες του ΝΑΤΟ στη Βαλκανική και αντί να τις ενισχύει, να κρατάει τις αποστάσεις της, όταν έχουμε ζητήματα, όπως για παράδειγμα το ζήτημα του Κοσσόβου και τις πιέσεις του ΝΑΤΟ, των Ηνωμένων Πολιτειών για την αναγνώρισή του και για τη δημιουργία, αν θέλετε τετελεσμένων σε μειονοτικά ζητήματα των Βαλκανίων. Θα έπρεπε η χώρα μας να είναι πολύ προσεκτική.
    Κατηγορηματικά ο Συνασπισμός Ριζοσπαστικής Αριστεράς καταψηφίζει και τις δύο συμφωνίες.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
    Η κ. Μελά έχει το λόγο.
    ΠΑΝΑΓΙΩΤΑ - ΕΥΑ ΜΕΛΑ: Ευχαριστώ, κύριε Πρόεδρε.
    Το Κομμουνιστικό Κόμμα Ελλάδας καταψήφισε στην επιτροπή και τις δύο συμφωνίες. 
    Πρώτα απ’ όλα, για το Κέντρο Επιχειρησιακής Εκπαίδευσης Ναυτικής Αποτροπής του ΝΑΤΟ, τονίζουμε ότι με αυτή τη συμφωνία η χώρα μας συγκροτεί, χρηματοδοτεί και λειτουργεί το Κ.Ε.Ν.ΑΠ. ως ένα πολυεθνικά επανδρωμένο κέντρο εκπαίδευσης για την επαύξηση των δυνατοτήτων του ΝΑΤΟ σε θέματα ναυτικής αποτροπής, που θα εξυπηρετεί τις επιχειρησιακές ανάγκες και τα προγράμματα του ΝΑΤΟ.
    Ήδη η συμφωνία αυτή έρχεται στη Βουλή μετά τρία χρόνια. Να θυμίσουμε ότι από το Μάιο του 2005 είχε υπογραφεί. Επίσης, να πούμε ότι στην πράξη λειτουργεί. Μάλιστα, πρόσφατα στη σύρραξη που έγινε μεταξύ Γεωργίας και Οσετίας ξέρουμε ότι πολεμικά πλοία στη Μαύρη Θάλασσα απέπλευσαν από τη Σούδα. Είχαν αφετηρία τη Σούδα.
    Εμείς θέλουμε να τονίσουμε ότι αυτή η συμφωνία δεν έχει καμμία σχέση με την άμυνα και την ασφάλεια της χώρας μας. Η Συμμαχική Διοίκηση Μετασχηματισμού, που αναφέρεται, είναι ένα ΝΑΤΟικό όργανο, έχει την έδρα της στις Ηνωμένες Πολιτείες της Αμερικής, στη Βιρτζίνια.
    Επίσης, παρ’ ότι αναφέρεται ρητά πως είναι εκτός δομής του ΝΑΤΟ το συγκεκριμένο κέντρο επιχειρησιακής εκπαίδευσης, είναι ΝΑΤΟικό, η λειτουργία και η δράση του κατευθύνεται, ελέγχεται άμεσα από το Στρατηγείο Διεύθυνσης  Μετασχηματισμού με έδρα τις ΗΠΑ.
    Με τη συγκεκριμένη, λοιπόν, συμφωνία ένα κέντρο εκπαίδευσης είναι σημαντικό στα πλαίσια της δομής του ΝΑΤΟ. Θα φιλοξενηθεί στην Ελλάδα και θα χρηματοδοτηθεί από την Ελλάδα.
Υπηρετεί τις φιλοπόλεμες επιδιώξεις του ΝΑΤΟ, βάζει το λαό και τη χώρα μας σε παραπέρα κινδύνους που εξυπηρετούν τα συμφέροντα των ιμπεριαλιστών. Θα πληρώσει ο λαός μας, γιατί τον εμπλέκει στις πολεμικές επιχειρήσεις των ιμπεριαλιστικών οργανισμών του ΝΑΤΟ και της Ευρωπαϊκής Ένωσης.
      Επίσης, να τονίσω –και αυτό είναι πολύ σημαντικό- ότι πολλές φορές στο σχέδιο νόμου αναφέρεται ο όρος «πελάτης». Μπορούμε, λοιπόν, να έχουμε το εύλογο ερώτημα: τί θα είναι ο πελάτης; Θα είναι ο ΟΥΤΣΕΚΑ ενδεχόμενα σε μία διαδικασία ή εν πάση περιπτώσει, μισθοφορικά στρατεύματα που εξυπηρετούν ιμπεριαλιστικούς σχεδιασμούς;
      Κύριε  Πρόεδρε, στην Ελλάδα που ο ελληνικός λαός υποφέρει κάτω από την οικονομική πολιτική της Κυβέρνησης με την ανεργία, με τις ελαστικές σχέσεις εργασίας, με τις ιδιωτικοποιήσεις και με την ακρίβεια, με τα νέα οικονομικά μέτρα, καλείται ο λαός αυτό το εξαιρετικά επικίνδυνο Κέντρο Εκπαίδευσης να το χρηματοδοτήσει με 15.268.500 ευρώ για τις εγκαταστάσεις του και με 1.300.000 ευρώ το χρόνο για τα λειτουργικά του έξοδα, τη στιγμή που η υγεία, η πρόνοια, η παιδεία,  όλες οι κοινωνικές ανάγκες υποχρηματοδοτούνται.
      Το Κ.Κ.Ε. θεωρεί ότι εξυπηρετεί τα συμφέροντα του ΝΑΤΟ και γι’ αυτό θα καταψηφίσει τη συγκεκριμένη Σύμβαση.
      Σε ό,τι αφορά το Μαυροβούνιο –μια και  το συζητάμε μαζί- θέλουμε να τονίσουμε ότι δεν θα είχαμε καμμία αντίρρηση στο να υπογραφόταν μία Συμφωνία  συνεργασίας με κάποια γειτονική χώρα, αλλά δεν ξεχνάμε ότι το Μαυροβούνιο είναι τμήμα της Γιουγκοσλαβίας, την οποία κατακερμάτισαν οι ιμπεριαλιστές με τη σύμφωνη γνώμη της Ευρωπαϊκής Ένωσης και των Κυβερνήσεων, που υπηρετούν αυτήν την εξωτερική πολιτική. Δηλαδή, η τακτική είναι: διαλύουμε ένα κράτος, το βομβαρδίζουμε, σκοτώνουμε και μετά μιλάμε για σταθερότητα. Επίσης, να πούμε ότι έρχεται μία σύμβαση που αφορά τη στρατιωτική συνεργασία και όχι την ειρήνη. Οι σκοποί που υπηρετεί η συγκεκριμένη σύμβαση είναι στρατιωτικοί, ως επιχειρήσεις υποστήριξης ειρήνης αναφέρονται οι στρατοί κατοχής, μιλάει για διαχείριση κρίσεων, δηλαδή για επεμβάσεις σε άλλες χώρες και συμμετοχές σε ασκήσεις και διεθνείς επιχειρήσεις. Εμείς θεωρούμε ότι εξυπηρετεί και μόνο τα συμφέροντα της πλουτοκρατίας και γι’ αυτό το λόγο  καταψηφίζουμε, όπως κάναμε και στην Επιτροπή, τη συγκεκριμένη Συμφωνία.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μελά.
      Δεν υπάρχει άλλος ομιλητής. Κηρύσσεται περαιωμένη η συζήτηση των σχεδίων νόμων του Υπουργείου Εθνικής Άμυνας:
      1. Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (HQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE) επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (Κ.Ε.Ν.ΑΠ.)».
      Ερωτάται το Τμήμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΑ ΜΕΛΑ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Εθνικής Άμυνας «Κύρωση του Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (HQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE) επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (Κ.Ε.Ν.ΑΠ.)», έγινε δεκτό κατά πλειοψηφία σε μόνη συζήτηση επί της αρχής των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου σελ. 43α)
      ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, παρακαλώ  το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση.
      2.Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου».
      Ερωτάται το Τμήμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΑ ΜΕΛΑ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Εθνικής Άμυνας, «Κύρωση Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου», έγινε δεκτό κατά πλειοψηφία σε μόνη συζήτηση επί της αρχής των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου σελ. 45α)
      ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, παρακαλώ  το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση.
      Υπουργείου Οικονομίας και Οικονομικών
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», όπως διενεμήθη.
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς, το νομοσχέδιο του Υπουργείου Οικονομίας και Οικονομικών «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει  ως  εξής:
      (Να καταχωρισθεί το κείμενο του νομοσχεδίου σελ. 47α)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ  το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση.
      Υπουργείου Μεταφορών και Επικοινωνιών.
      Επανερχόμαστε στη συζήτηση και ψήφιση νομοσχεδίων του Υπουργείου Μεταφορών και Επικοινωνιών. Είναι γραμμένα στην ημερήσια διάταξη τρία νομοσχέδια.
      1.Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO) (Χάγη 1993), καθώς και της Πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ERO) και αφορά στη Σύμβαση για την ίδρυση Ευρωπαϊκού Γραφείου Επικοινωνιών (ECO) (Χάγη, 23 Ιουνίου 1993, όπως τροποποιήθηκε στην Κοπεγχάγη στις 9 Απριλίου 2002)».
      2. Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν».
      3. Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Συγκαπούρης».
      Τα νομοσχέδια αυτά ψηφίστηκαν στη Διαρκή Επιτροπή κατά πλειοψηφία. Εισάγονται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτών των Συμφωνιών.
      Θέλει κάποιος συνάδελφος να λάβει το λόγο;
      Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, ασφαλώς οι κυρώσεις της σύμβασης από μόνες τους δεν λένε τίποτα. Είναι μία υποχρέωση που όφειλε η Ελλάδα να την αναπτύσσει. Αλλά εδώ έχουμε να κάνουμε με ένα παράξενο φαινόμενο, για το οποίο η Εθνική Αντιπροσωπεία οφείλει και πρέπει να προβληματιστεί. 
      Την ίδια ώρα που υπογράφονται αυτές οι συμβάσεις για την αεροπορία, για τις μετακινήσεις, την ίδια ώρα που μιλάμε για τις ραδιοσυχνότητες, η Νέα Δημοκρατία, η Κυβέρνηση, ο Υπουργός που αρκείται στους μονολόγους της θαλπωρής της δημόσιας τηλεόρασης, ανακοινώνει συνοπτικά την «ταφόπλακα» της Ολυμπιακής Αεροπορίας βάζοντας στην άκρη τον ελληνισμό και κατεβάζοντας τη σημαία. 
      ΠΡΟΕΔΡΕΥΩΝ (Γεώργιος Σούρλας): Δεν έχει σχέση με το νομοσχέδιο αυτό.
      ΘΕΟΧΑΡΗΣ ΤΣΙΟΚΑΣ: Αυτό κάνει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εγώ δεν είπα τι κάνει. Εγώ είπα ότι δεν έχει αυτό σχέση με το νομοσχέδιο.
      ΘΕΟΧΑΡΗΣ ΤΣΙΟΚΑΣ: Αφού λεηλάτησαν επί τέσσερα χρόνια την Ολυμπιακή, την λαφυραγώγησαν, βάζουν τώρα την ταφόπλακα και το ονομάζουν εξυγίανση αντί να ανακοινώσουν επιχειρησιακό σχέδιο ανασυγκρότησης, που έχει ανάγκη η εταιρεία. Αυτά τα πράγματα δεν μπορούν να συνεχιστούν!
      Καλούμε την Κυβέρνηση της Νέας Δημοκρατίας να μην κατεβάσει την ελληνική σημαία από τους ουρανούς, να φτιάξει επιχειρησιακό πρόγραμμα με στρατηγικές συνεργασίες, με εμπλοκή όλων των δυνάμεων σ’ ένα σχέδιο εξυγίανσης, αντί να κλείνει την εταιρεία και να δωρίζει δημόσια περιουσία σε μονοπώλια. 
      Η Ελλάδα δεν αντέχει ιδιωτικά μονοπώλια, είναι σε βάρος του πολίτη, είναι σε βάρος της ελληνικής κοινωνίας, είναι σε βάρος της ανάπτυξης, του τουρισμού και του ελληνισμού. 
      Γι’ αυτόν το λόγο, κύριε Πρόεδρε, αισθανόμαστε την ανάγκη να πούμε ότι έχουμε πλέον πολιτική διαφωνία πάνω σε αυτές τις πράξεις και παραλήψεις της Κυβέρνησης της Νέας Δημοκρατίας.
      ΠΡΟΕΔΡΕΥΩΝ (Γεώργιος Σούρλας): Για το νομοσχέδιο δεν μας είπατε τίποτε. Το ψηφίζετε ή το καταψηφίζετε;
      ΘΕΟΧΑΡΗΣ ΤΣΙΟΚΑΣ: Ασφαλώς κάτω από αυτό το πρίσμα δεν μπορούμε να ψηφίσουμε καμία κύρωση συμφωνίας!
      ΠΡΟΕΔΡΕΥΩΝ (Γεώργιος Σούρλας): Δικαίωμά σας. Σεβαστό!
      Ποιος άλλος κύριος συνάδελφος θέλει το λόγο;
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης ζήτησε πρώτος το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πήρε το λόγο έχοντας διαφωνία. Αλλιώς, πώς του δώσατε το λόγο;
      ΠΡΟΕΔΡΕΥΩΝ (Γεώργιος Σούρλας): Έχουμε και ακροατήριο, κύριε Γείτονα, εκτός της Αιθούσης. Και κάτι ακόμα, ότι και στην Επιτροπή κρατήσατε επιφυλάξεις ως παράταξη, ως κόμμα, κύριε Γείτονα.
      Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Όσον αφορά στην κύρωση για τις ραδιοσυχνότητες ξέρουμε ότι σήμερα η αλματώδης ανάπτυξη της τεχνολογίας και της επιστήμης έχει φέρει σε άμεση επικοινωνία τις χώρες όλου του κόσμου και βέβαια, οι ραδιοσυχνότητες παίζουν καθοριστικό ρόλο και η χρήση και ο χειρισμός τους απαιτεί εξειδικευμένες διαδικασίες και ειδικά όργανα. Από αυτήν την άποψη, κανείς δεν μπορεί να πει ότι δεν χρειάζονται αυτά τα όργανα για να συντονίζουν, γιατί ασφαλώς έτσι όπως λειτουργούν οι αιθέρες, εάν δεν υπάρξει κάποιος  ολοκληρωμένος συντονισμός, θα υπάρξει μία σειρά από κινδύνους. 
      Εμείς, λοιπόν, από αυτήν την άποψη ψηφίζουμε την κύρωση της συγκεκριμένης συμφωνίας. Πλην, όμως, θα θέλαμε να επισημάνουμε ότι δεν θα πρέπει αυτές οι συχνότητες να χρησιμοποιούνται, παρά μόνο για ειρηνικούς σκοπούς. Αυτό είναι κάτι που το έχουμε πει και σε άλλες περιπτώσεις και το επαναλαμβάνουμε τώρα. Ναι μεν ψηφίζουμε την κύρωση, όμως έχουμε να κάνουμε και αυτήν την επισήμανση.
      Τώρα για τις δύο άλλες κυρώσεις. Εδώ ασφαλώς χρειάζεται να υπάρχουν αεροπορικές επικοινωνίες και δεν μπορεί παρά να υπερίπτανται τα αεροσκάφη της μίας χώρας πάνω από το έδαφος της άλλης. Και από αυτήν την άποψη θα μπορούσε κανείς να πει, ότι, ναι, σωστό είναι να υπάρξουν και να κυρωθεί αυτή η συμφωνία. Επειδή όμως βλέπουμε το χειρισμό που έχει γίνει όσον αφορά το θέμα της «Ολυμπιακής» και επειδή φοβόμαστε ότι με αυτόν τον τρόπο ευκολύνεται ακόμα περισσότερο η απεμπόληση των εθνικών δικαίων και έτσι οδηγείται ακόμα περισσότερο σε μαρασμό η «Ολυμπιακή», δεν μπορούμε να ψηφίσουμε αυτές τις δύο συμφωνίες για τις αεροπορικές επικοινωνίες με το Μπαχρέιν και με τη Σιγκαπούρη. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Χαραλάμπους, Βουλευτής του Κ.Κ.Ε., έχει το λόγο.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, όσον αφορά τη δημιουργία του Ευρωπαϊκού Γραφείου Επικοινωνιών εμείς θεωρούμε ότι είναι μία σύμβαση που μόνο διαδικαστικά λύνει προβλήματα, ότι ουσιαστικά συνενώνει δύο προϋπάρχοντα ευρωπαϊκά γραφεία, το Ευρωπαϊκό Γραφείο Επικοινωνιών και το Ευρωπαϊκό Γραφείο Τηλεπικοινωνιών.
Είναι γραφεία -και το καινούριο που δημιουργείται- που διαδικαστικά όπως είπα, λύνουν προβλήματα και δεν έχουν καμμία αποφασιστική αρμοδιότητα. Απ’ αυτήν την άποψη εμείς αυτήν την κύρωση της σύμβασης την ψηφίσαμε και στην Επιτροπή και σήμερα λέμε ότι ψηφίζουμε «ναι». 
      Όσον αφορά τις δυο άλλες συμβάσεις για τις αεροπορικές μεταφορές μεταξύ της Κυβέρνησης του Μπαχρέιν και της Ελλάδας και της Κυβέρνησης της Σιγκαπούρης και της Ελλάδας εμείς το είπαμε, κύριε Πρόεδρε, στην Επιτροπή και ο κύριος Υπουργός το αποδέχθηκε ότι εντάσσονται -όσον αφορά τη χώρα μας, βέβαια, και όχι τις άλλες δυο χώρες- μέσα στις Οδηγίες της Ευρωπαϊκής Ένωσης για την πλήρη απελευθέρωση των αερομεταφορών. Άλλωστε, μια από τις τέσσερις βασικές ελευθερίες που αναφερόντουσαν στις Συνθήκες της Ευρωπαϊκής Ένωσης που υπογράφηκαν από όλα τα άλλα κόμματα, εκτός από το δικό μας, είναι η πλήρης απελευθέρωση των μεταφορών. 
      Μέσα στις συμβάσεις αυτές αναφέρεται ότι μια αεροπορική εταιρεία από κάθε χώρα ή και περισσότερες θα μπορεί να έχει διευκολύνσεις στην άλλη χώρα. Και από αυτήν την άποψη, κύριε Πρόεδρε, εμείς θεωρούμε ότι δεν γίνεται και δεν γίνεται σκόπιμα, διότι ήδη η ταφόπλακα της «Ολυμπιακής Αεροπορίας» είχε ξεκινήσει και δεν αναφέρεται ότι η εταιρεία αυτή θα είναι ο κρατικός αερομεταφορέας. Ουσιαστικά δηλαδή θα έχουν οικονομικές διευκολύνσεις ιδιωτικές εταιρείες και θα τις πληρώνει ο ελληνικός λαός. 
      Και το τελευταίο για το οποίο είμαστε άκρως αντίθετοι είναι στο άρθρο 13 όπου αναφέρει ότι οι εταιρείες διαμορφώνουν τα τιμολόγια και τις τιμές των αεροπορικών εισιτηρίων εντελώς ελεύθερα, χωρίς να υπάρχει δυνατότητα καμμίας παρέμβασης από κανέναν από τα συμβαλλόμενα μέρη. 
      Ήθελα να πω ότι ο Υπουργός ήταν ο πρώτος που ήρξατο αν θέλετε τη συζήτηση στην Επιτροπή για την «Ολυμπιακή» με αυτές εδώ τις συμβάσεις και είπε ότι πάει πολύ οι συνάδελφοί μου του ΠΑ.ΣΟ.Κ. να μιλούν για την «Ολυμπιακή» διότι ο τάφος της «Ολυμπιακής» άρχισε να σκάβεται επί εποχής του ΠΑ.ΣΟ.Κ.. Και βέβαια, τώρα την ταφόπλακα την βάζει η Νέα Δημοκρατία. Κανένας δεν θα ξεχάσει πρωτοκλασάτο στέλεχος της Κυβέρνησης του ΠΑ.ΣΟ.Κ. που δήλωνε ότι μόνο τρελοί μπορούν να ταξιδεύουν με την «Ολυμπιακή». 
      Εμείς θεωρούμε ότι αυτό που γίνεται με την Ολυμπιακή είναι πραγματικά έγκλημα σε βάρος και των εργαζόμενων στην Ολυμπιακή και σε βάρος του ελληνικού λαού. Θα καλέσουμε και τους εργαζόμενους αλλά και τον ελληνικό λαό να μην αποδεχθεί τετελεσμένα γεγονότα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Εγώ, που είμαι Βουλευτής πολλά χρόνια, ξέρω ότι με πράξεις και παραλείψεις βοηθήσαμε όλοι να φτάσει εκεί που έφτασε η «Ολυμπιακή». 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Όχι εμείς. 
      ΠΡΟΕΔΡΕΥΩΝ (Γεώργιος Σούρλας): Ο κ. Υπουργός έχει το λόγο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, σε σχέση με το γραφείο ραδιοεπικοινωνιών πρέπει να πω ότι είναι παρά πολύ απλό το πράγμα. Είχε ένα γραφείο που αφορούσε τις τηλεπικοινωνίες και πλέον με τη σχετική ρύθμιση συμπεριλαμβάνονται και τα ταχυδρομεία. Δεν καταλαβαίνω που είναι το μεμπτό. Νομίζω ότι είναι στο χώρο του αυτονόητου η ρύθμιση και είναι καθαρά τυπικής μορφής. 
      Τώρα, για τις αεροπορικές συμφωνίες με το Μπαχρέιν και τη Σιγκαπούρη εκείνο το οποίο μας δίνουν αυτές οι συμφωνίες είναι η δυνατότητα να έχουμε πιο εύκολη πρόσβαση σε αυτές τις χώρες και αντιστρόφως, ενισχύοντας τις επαφές μας και ενισχύοντας το τουριστικό ρεύμα προς τη χώρα μας. Και πάλι είναι στο χώρο του αυτονόητου και πραγματικά με εκπλήσσει που γίνεται συζήτηση γι’ αυτές τις συμφωνίες. Αλλά πάντοτε σε αυτήν την ζωή υπάρχει περιθώριο να εκπλήσσεσαι. 
      Το ίδιο συμβαίνει και με τη συζήτηση που έλαβε χώρα για την «Ολυμπιακή». Για την «Ολυμπιακή»…
      ΠΡΟΕΔΡΕΥΩΝ (Γεώργιος Σούρλας): Να μην ανοίξουμε τώρα τέτοια συζήτηση. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, θα είμαι πάρα πολύ σύντομος. 
      ΠΡΟΕΔΡΕΥΩΝ (Γεώργιος Σούρλας): Δεν ήξερα ότι μιλάμε τώρα για την «Ολυμπιακή». 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Υπάρχουν πολιτικοί στην Ελλάδα που θέλουν να πιστέψουμε ότι η γη είναι επίπεδη, ότι ο ήλιος βγαίνει από τη δύση και ότι η «Ολυμπιακή» δεν έχει χρέη. 
Όσο και να προσπαθήσουν, δεν θα μας πείσουν. Η Ολυμπιακή είναι η μόνη εταιρεία με τόσα προβλήματα στην Ευρωπαϊκή Ένωση. Είναι η μόνη κρατική αεροπορική εταιρεία σε ολόκληρη την Ευρώπη…
(Θόρυβος στην Αίθουσα)
	ΘΕΟΧΑΡΗΣ ΤΣΙΟΚΑΣ: Μη λέτε ανακρίβειες.
	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, τελείωσε αυτή η ιστορία. Μη ζητάτε το λόγο καθόλου, σας παρακαλώ πάρα πολύ. 
	ΕΥΑΓΓΕΛΟΣ ΑΡΓΥΡΗΣ: Πού απευθύνεται ο κύριος Υπουργός;
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εγώ δεν άνοιξα τη συζήτηση, επομένως θα πρέπει να ακούσετε και την απάντηση. Είναι η πιο ζημιογόνα αεροπορική εταιρεία σ’ ολόκληρη την Ευρώπη ανάλογα με το μέγεθός της. Εμείς θα βρούμε μία λύση και θα ανακοινώσουμε αύριο με την οποία θα εξασφαλίζεται το όνομα, θα εξασφαλίζεται το σήμα της «Ολυμπιακής»…
    ΠΡΟΕΔΡΕΥΩΝ (Γεώργιος Σούρλας): Επομένως «ες αύριον τα σπουδαιότερα», κύριε Υπουργέ.
    	ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εξασφαλίζεται η απρόσκοπτη σύνδεση των νησιών μας και δημιουργείται μία βιώσιμη εταιρεία, η οποία θα αποκρατικοποιηθεί με παράλληλη πλήρη κάλυψη των εργαζομένων.
    	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μην απομακρύνεστε από τις συμβάσεις.
    	ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αντιμετωπίζουμε το θέμα και με λογική και με ευαισθησία και αυτή είναι η διαφορά μας. 
    	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
    	ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εσείς παραδέρνατε μέσα στο πρόβλημα τόσα χρόνια, ενώ εμείς βρίσκουμε βιώσιμη λύση.
    	ΘΕΟΧΑΡΗΣ ΤΣΙΟΚΑΣ: Κάνετε ό,τι θέλουν τα ιδιωτικά μονοπώλια.
    	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ πάρα πολύ. Θίξατε το θέμα και απάντησε ο Υπουργός. Τι να κάνουμε τώρα; Σας παρακαλώ να μην απομακρύνεστε από τα συζητούμενα νομοσχέδια. Ο Κανονισμός το λέει, εγώ σας παρακαλώ κατ’ επανάληψη, εσείς απομακρύνεστε και γίνονται συζητήσεις. Να ζωντανεύουν οι συζητήσεις, αλλά να μην παραζωντανεύουν. Θα στοιχειώσουν στο τέλος.
    	Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO) (Χάγη 1993), καθώς και της Πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ERO) και αφορά στη Σύμβαση για την ίδρυση Ευρωπαϊκού Γραφείου Επικοινωνιών (ECO) (Χάγη 23 Ιουνίου 1993, όπως τροποποιήθηκε στην Κοπεγχάγη στις 9 Απριλίου 2002)».
    	Ερωτάται το Τμήμα: Γίνεται δεκτό το νομοσχέδιο;
    	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    	ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Μεταφορών και Επικοινωνιών: «Κύρωση της Σύμβασης για την ίδρυση του Ευρωπαϊκού Γραφείου Ραδιοεπικοινωνιών (ERO) (Χάγη 1993 καθώς και της πράξης που τροποποιεί τη Σύμβαση για την ίδρυση του Ευρωπαϊκού Γραφείου Ραδιοεπικοινωνιών (ΕRO και αφορά στη σύμβαση για την ίδρυση Ευρωπαϊκού Γραφείου Επικοινωνιών (ΕRO) Χάγη 23 Ιουνίου 1993, όπως τροποποιήθηκε, στην Κοπεγχάγη στις 9 Απριλίου 2002)»)» έγινε δεκτό κατ’ αρχήν, κατ’ άρθρο και στο σύνολο κατά πλειοψηφία και έχει ως εξής:
      (Να καταχωρισθεί το κείμενο του νομοσχεδίου σελ. 60α)
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν».
    	Ερωτάται το Τμήμα: Γίνεται δεκτό το νομοσχέδιο;
    	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    	ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Μεταφορών και Επικοινωνιών «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν» έγινε δεκτό κατ’ αρχήν, κατ’ άρθρο και στο σύνολο κατά πλειοψηφία και έχει ως εξής:
      (Να καταχωρισθεί το κείμενο του νομοσχεδίου σελ. 61α)
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σιγκαπούρης».
    	Ερωτάται το Τμήμα: Γίνεται δεκτό το νομοσχέδιο;
    	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    	ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Μεταφορών και Επικοινωνιών «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σιγκαπούρης» έγινε δεκτό κατ’ αρχήν, κατ’ άρθρο και στο σύνολο κατά πλειοψηφία και έχει ως εξής:
      (Να καταχωρισθεί το κείμενο του νομοσχεδίου σελ. 62α)
    ΠΡΟΕΔΡΕΥΩΝ (Γεώργιος Σούρλας): Υπουργείου Περιβάλλοντος, Χωροταξίας και Δημοσίων Έργων
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Ευξείνου Πόντου».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
      Θέλει κάποιος συνάδελφος να λάβει το λόγο;
    ΠΑΝΑΓΙΩΤΑ-ΕΥΑ ΜΕΛΑ: Μάλιστα, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ορίστε, κυρία Μελά, έχετε το λόγο.
    ΠΑΝΑΓΙΩΤΑ-ΕΥΑ ΜΕΛΑ: Όσον αφορά στο συγκεκριμένο Μνημόνιο, δεν θα είχαμε αντίρρηση με το να γίνονται μεγάλα οδικά έργα για τις μεταφορές και για την επικοινωνία των λαών. 
    Εμείς τη συγκεκριμένη Συμφωνία την καταψηφίζουμε. Η ένστασή μας αφορά πρώτα απ’ όλα τις προτεραιότητες. Για παράδειγμα, τι θα εξυπηρετεί ο συγκεκριμένος οδικός δακτύλιος; Έχουμε τις διαφωνίες μας για το χαρακτήρα που θα έχει το συγκεκριμένο έργο και για τις προτεραιότητες της Κυβέρνησης, η οποία χρηματοδοτεί και δίνει προτεραιότητα σ’ ένα έργο, τη στιγμή που υπάρχουν τεράστια άλυτα ζητήματα που χρειάζονται άλλου είδους χρηματοδότηση.
    	Το συγκεκριμένο έργο εντάσσεται στα δυτικοευρωπαϊκά δίκτυα, που δεν εξυπηρετούν τους λαούς και τους κανόνες της ειρήνης. Εξυπηρετούν την κυκλοφορία των εμπορευμάτων των πολυεθνικών επιχειρήσεων, αλλά και άλλους σκοπούς. Αναφέρω συγκεκριμένες χώρες, στις οποίες το έργο θα έχει αναφορά. Το έργο, απ’ ό,τι έχουμε δει, θα φτάσει ως την Κασπία θάλασσα και το Αζερμπαϊτζάν και περνάει μέσα από τη Γεωργία. Όλοι αυτοί είναι δρόμοι αγωγών, είναι δρόμοι που περνάνε μέσα από χώρες που είναι μέσα στην καρδιά των ιμπεριαλιστικών συγκρούσεων, των αντιθέσεων και εξυπηρετούν ιμπεριαλιστικούς σχεδιασμούς.
      Τρίτο στοιχείο στο οποίο διαφωνούμε. Διαφωνούμε με τον τρόπο κατασκευής, με το χαρακτήρα που το μεγάλο κατασκευαστικό κεφάλαιο συμμετέχει σε αυτά τα έργα. Ξέρετε ότι συμμετέχει μόνο με το 8% των δαπανών, αλλά έχει την εκμετάλλευση τέτοιων έργων για πάρα πολλά χρόνια, όπως άλλωστε γίνεται με αντίστοιχα έργα και στη χώρα μας.
      Για τους τρεις, λοιπόν, παραπάνω λόγους εμείς το καταψηφίζουμε.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μελά.
      Το λόγο έχει η κ. Φιλίνη.
      ΑΝΝΑ ΦΙΛΙΝΗ: Κύριε Πρόεδρε, ήδη μέσα στην αρμόδια Επιτροπή εκφράσαμε την αντίθεσή μας για τον τρόπο με τον οποίο πρόκειται να κατασκευαστεί αυτό το έργο. Εξάλλου, έχουμε πολλές φορές διατυπώσει την αντίθεσή μας με τη μέθοδο των Σ.Δ.Ι.Τ.. Θεωρούμε, δηλαδή, ότι αυτή η συγκεκριμένη σύμπραξη δημοσίου και ιδιωτικού τομέα είναι μια μέθοδος, η οποία παρέχει τη δυνατότητα σε ιδιωτικές επιχειρήσεις να παίρνουν τα έργα φιλέτα και το δημόσιο να μην ωφελείται, αλλά όλη η κερδοφορία να πηγαίνει σε αυτές. 
      Επίσης, δεν έχει απαντηθεί το ερώτημά μας κατά πόσο θα αναπτυχθεί παράλληλα και ο σιδηρόδρομος με αυτούς τους οδικούς άξονες. 
      Όμως, από την άλλη μεριά, θα ήθελα να διατυπώσω την εξής θέση από την πλευρά μας: Εμείς θεωρούμε ότι είναι αναγκαίος ένας τέτοιος δρόμος. Διαφωνούμε με τον τρόπο, που προωθείται αλλά είμαστε υπέρ της ανάπτυξης αυτού του έργου. Θεωρούμε ότι ο δρόμος αυτός περνά μέσα από χώρες με τις οποίες η δική μας χώρα έχει συμφέρον να αναπτύξει σχέσεις εμπορικές, οικονομικές, πολιτιστικές, σχέσεις που δίνουν προοπτική σε όλους, τους λαούς που μπορούν να συνεργαστούν. Συγκεκριμένα, αυτήν τη στιγμή βρισκόμαστε μετά από τον πόλεμο του Καυκάσου, σε μια περίοδο με μεγάλους κινδύνους ανάπτυξης ξανά του διπολισμού στις διεθνείς σχέσεις. Υπάρχει μεγάλος κίνδυνος να βρεθούν όλες αυτές οι χώρες κάτω από την επιρροή των μεγάλων δυνάμεων, ενώ εμείς βλέπουμε θετικό το να υπάρξει ο πολυπολισμός στον κόσμο σήμερα και γι’ αυτό βλέπουμε θετικά την ανάπτυξη των σχέσεων ανάμεσα σε αυτές τις χώρες.
      Συνεπώς, εμείς ψηφίζουμε «παρών», ακριβώς για το λόγο που είπα πριν, σε σχέση με τη μέθοδο δηλαδή ανάπτυξης του έργου.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Ευξείνου Πόντου».
      Ερωτάται το Τμήμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Ευξείνου Πόντου» έγινε δεκτό κατ’ αρχήν, κατ’ άρθρον και στο σύνολο κατά πλειοψηφία και έχει ως εξής: 
      (Να καταχωρισθεί το κείμενο του νομοσχεδίου σελ. 67α)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση.
      Κύριοι συνάδελφοι, εισερχόμαστε στη συζήτηση του νομοσχέδιου του Υπουργείου Εσωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων ιδιωτικών επιχειρήσεων παροχής υπηρεσιών ασφάλειας και γραφείων ιδιωτικών ερευνών».
      Η Διάσκεψη των Προέδρων αποφάσισε στη συνεδρίαση της, στις 11/9/2008, τη συζήτηση του νομοσχεδίου σε δύο συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής και στην αυριανή συνεδρίαση θα συζητηθούν τα άρθρα του νομοσχεδίου σε μια ενότητα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Να κάνω κάποιες ανακοινώσεις και αμέσως μετά θα πάρετε το λόγο, κύριε Υπουργέ. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής ορίζει κατά τη συζήτηση του σημερινού νομοσχεδίου ως ειδική αγορήτρια την Βουλευτή κ. Μελά. 
      Ο Πρόεδρος του Λαϊκού Ορθόδοξου Συναγερμού κ. Καρατζαφέρης κατά τη διάρκεια του Γ’ Θερινού Τμήματος ορίζει ως Κοινοβουλευτικό Εκπρόσωπο τον Βουλευτή κ. Ροντούλη. Ο κ. Ροντούλης ορίζει ως ειδικό αγορητή κατά τη συζήτηση του σημερινού νομοσχεδίου τον Βουλευτή κ. Αποστολάτο Βαϊτση. 
      Το λόγο έχει ο Υπουργός Εσωτερικών κ. Παυλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, με βάση τις συζητήσεις που έγιναν στην Επιτροπή επιφέρονται νομοτεχνικές βελτιώσεις και συμπληρώσεις σε πέντε άρθρα προς την κατεύθυνση της αυστηροποίησης και αφού γίνονται δεκτές ορισμένες παρατηρήσεις, οι οποίες προτάθηκαν από συναδέλφους. Μία έχει γίνει δεκτή ήδη και προτάθηκε από την πλευρά του Συνασπισμού, σχετικά με την προστασία των συνταγματικών δικαιωμάτων. 
     	Οι βελτιώσεις έχουν ως εξής: 
     Στο άρθρο 2 του σχεδίου νόμου, α) στην παράγραφο 1 στον τέταρτο στίχο η φράση «Διευθυντή της Διεύθυνσης Δημόσιας Ασφάλειας» αντικαθίσταται με τη φράση «Προϊσταμένου του Επιτελείου».  Είναι αυτοί οι οποίοι έχουν την αρμοδιότητα αδειοδότησης. Ανεβαίνει το επίπεδο πιο πάνω, σε σχέση με αυτό που υπήρχε στο αρχικό σχέδιο νόμου. 
     β) Στην παράγραφο 7 στον τέταρτο στίχο η φράση «Προϊσταμένου του Κλάδου Ασφάλειας και Τάξη του Αρχηγείου της Ελληνικής Αστυνομίας» αντικαθίσταται με τη φράση «Υπαρχηγού της Ελληνικής Αστυνομίας». 
     Στο άρθρο 3 του σχεδίου νόμου στην παράγραφο 4 μετά το πρώτο εδάφιο προστίθεται νέο εδάφιο ως εξής: 
     «Το Προσωπικό των Ιδιωτικών Επιχειρήσεων Παροχής Υπηρεσιών Ασφαλείας το οποίο θα φέρει όπλο για την εκτέλεση των δραστηριοτήτων σύμφωνα με την παράγραφο 2 του άρθρου 5, απαιτείται να έχει εκπληρώσει και τις στρατιωτικές του υποχρεώσεις». Όπως ακριβώς είχε ζητηθεί κατά τη σχετική συζήτηση.
     Στο άρθρο 6 του σχεδίου νόμου το δεύτερο εδάφιο της παραγράφου 1 στον πέμπτο στίχο μετά τη λέξη «αναγράφεται» -εδώ είναι καθαρά τεχνικό- προστίθεται η φράση «στην Ελληνική και Αγγλική γλώσσα σε κάθε όψη αντίστοιχα». 
     Στο άρθρο 8 του σχεδίου νόμου στην παράγραφο 5 και στον πέμπτο στίχο η φράση «Προϊσταμένου του Κλάδου Ασφαλείας και Τάξης του Αρχηγείου Ελληνικής Αστυνομίας» αντικαθίσταται με τη φράση «Αρχηγού της Ελληνικής Αστυνομίας».
     Τέλος, στο άρθρο 10 του σχεδίου νόμου. Θα θυμάσθε όταν συζητούσαμε το σχέδιο νόμου στην Επιτροπή ότι όταν είχε απαλειφθεί ένα κώλυμα που ίσχυε μόνο για τους ιδιωτικούς ντέτεκτιβς, αλλά δεν ίσχυε για εκείνους οι οποίοι έχουν εταιρεία  security -και αυτό είχε μπει επειδή- δεν μπορεί να υπάρχει διαφοροποίηση, να υπάρχει δηλαδή δυνατότητα για το μείζον και όχι για το έλασσον, ακούστηκαν διάφορα μέσα στην Αίθουσα. Δόθηκαν ερμηνείες οι οποίες αποδείχθηκε μετά ότι δεν ήταν ακριβείς, όπως επίσης τέθηκαν και θέματα συνταγματικότητας. Αφού αποδείχθηκε ότι δεν υπήρχε τίποτα και αφού βεβαίως και η έκθεση Επιστημονικής Υπηρεσίας της Βουλής δεν θέτει θέμα, παρ’ όλα αυτά, επειδή δεν θέλω να υπάρχει η παραμικρή πραγματικά αμφιβολία, καταργείται η σχετική διάταξη, δηλαδή ισχύει το κώλυμα, όπως ισχύει και σήμερα στη διάταξη αυτή και όχι μόνο αυτό. Αλλά τη ρύθμιση αυτή την κάνω αυστηρότερη, έτσι ώστε αυτοί οι οποίοι έχουν τα γραφεία ντέντεκτιβ να προσαρμόζονται πλέον και στις προϋποθέσεις. Βεβαίως, αν τεθεί θέμα συνταγματικότητας, αυτό ας το βρουν τα δικαστήρια. 
     Κατόπιν τούτου, το άρθρο 10 αναδιατυπώνεται ως εξής: 
     1. Το δεύτερο εδάφιο της παραγράφου 11 του ν. 2518/1997, όπως το άρθρο αυτό προστέθηκε με το άρθρο 2 του ν. 3206/2003, αντικαθίσταται ως εξής: 
     «Για την έκδοση, ισχύ και ανανέωση των παραπάνω αδειών, εφαρμόζονται αναλόγως οι διατάξεις των παραγράφων 1, 2, 3, 4, 6, και 7 του άρθρου 2 και των παραγράφων 1,5 και 6 του άρθρου 3 του νόμου αυτού». Δηλαδή οι αυστηρότερες προϋποθέσεις του νόμου που καθιερώνουμε.
     2. Μετά το τρίτο εδάφιο της παραγράφου 10 του άρθρου 11 του ν. 2518/1997 όπως το άρθρο αυτό προστέθηκε με το άρθρο 2 του ν. 3206/2003 προστίθεται εδάφιο ως εξής: «Αφαιρείται οριστικά με την πρώτη παράβαση η άδεια λειτουργίας του Γραφείου Ιδιωτικών Ερευνών, που απασχολεί πρόσωπα, τα οποία υπηρετούν στις Ένοπλες Δυνάμεις ή τα Σώματα Ασφαλείας ή άλλους φορείς του Δημοσίου». 
     Θα μοιραστεί σε όλους.
     Ευχαριστώ πάρα πολύ.
     ΠΡΟΕΔΡΕΥΩΝ (Γεώργιος Σούρλας): Να διανεμηθεί, λοιπόν, στους κυρίους  Βουλευτές και να καταχωρηθεί στα Πρακτικά. 
     (Στο σημείο αυτό ο κύριος Υπουργός καταθέτει τις σχετικές διορθώσεις οι οποίες έχουν ως εξής:
     (Να φωτογραφηθεί η σελίδα 73)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας ο κ. Τσαβδαρίδης.
     ΛΑΖΑΡΟΣ ΤΣΑΒΔΑΡΙΔΗΣ: Κυρίες και κύριοι συνάδελφοι, έχω την τιμή να εισηγούμαι ενώπιον του ελληνικού Κοινοβουλίου, ένα ακόμη σημαντικό νομοσχέδιο που φέρνει προς ψήφιση η παρούσα Κυβέρνηση αποδεικνύοντας έμπρακτα τη βούλησή της να νομοθετεί, υπέρ της εύρυθμης λειτουργίας της ελληνικής πολιτείας, η οποία επιτυγχάνεται με τη θέσπιση κανόνων είτε για ζητήματα που δεν ρυθμίστηκαν προηγούμενα, είτε για ζητήματα που η προηγούμενη ρύθμισή τους καθίσταται πλέον ανεπαρκής και χρήζει συμπλήρωσης και προσαρμογής στις συνεχείς εξελίξεις και μεταβολές των κοινωνικών και οικονομικών συνθηκών.
     Με το παρόν νομοσχέδιο η Κυβέρνηση αποδεικνύει ότι παρακολουθεί από κοντά τις εξελίξεις στο ελληνικό αλλά και στο παγκόσμιο γίγνεσθαι. 
    Συμμετέχει και παρεμβαίνει σ’ αυτές ουσιαστικά με νομοθετικές πρωτοβουλίες που έρχονται να καλύψουν σχεδόν εν τη γενέσει τους τις συνεχώς αυξανόμενες ανάγκες αστυνόμευσης και παροχής υπηρεσιών ασφαλείας που δημιουργεί η ποσοτική, αλλά και η ποιοτική διαφοροποίηση της εγκληματικότητας στις σύγχρονες κοινωνίες. 
    Όπως είναι γνωστό με το ν. 2518/97 πραγματοποιήθηκε η πρώτη νομοθετική απόπειρα καθορισμού στοιχειωδών πλαισίων λειτουργίας των ιδιωτικών επιχειρήσεων παροχής υπηρεσιών ασφαλείας. Καθορίστηκαν κατά τρόπο περιοριστικό οι δραστηριότητες που μπορούν να ασκούν και ρυθμίστηκαν τα θέματα εποπτείας και ελέγχου τους προς εξασφάλιση της σύννομης λειτουργίας τους χωρίς παράλληλα να παρεμποδίζεται η ελευθερία της επαγγελματικής τους δράσης. 
    Στη συνέχεια, με τις διατάξεις των ν. 2622/98, 2801/2000, 3103/2003 και 3206/2003 έγιναν προσπάθειες να συμπληρωθούν οι διατάξεις του ως άνω νόμου με σκοπό αφ’ ενός την κάλυψη των κενών που ανέκυψαν κατά την πρακτική εφαρμογή του και αφ’ ετέρου την προσαρμογή των ρυθμίσεών του στις σύγχρονες εξελίξεις με παράλληλη μέριμνα για την προστασία των πολιτών, των συναλλασσομένων με τις επιχειρήσεις αυτές και για τη διασφάλιση της δημόσιας τάξης. 
    Καθίσταται, λοιπόν, σαφές, κυρίες και κύριοι συνάδελφοι, ότι η λειτουργία των εταιρειών αυτού του είδους και η άσκηση αυτών των καθηκόντων ξεκίνησε από το 1997 και ψηφίστηκαν πέντε νόμοι επί ΠΑ.ΣΟ.Κ. από το 1997 έως το 2003, χωρίς να ολοκληρωθεί το θεσμικό πλαίσιο το οποίο εμείς σήμερα θωρακίζουμε. Στην πραγματικότητα θωρακίζουμε το υφιστάμενο καθεστώς για να λειτουργήσει καλύτερα. Βάζουμε καλύτερες προϋποθέσεις, εγγυήσεις, αλλά και διαφάνεια. 
    Με το παρόν νομοσχέδιο θα πρέπει να γίνει σαφές ότι δεν αλλάζουμε το καθεστώς των αστυνομικών οργάνων, δεν αφαιρούμε τίποτε από τους αστυνομικούς, ούτε ρυθμίζουμε, έστω κατ’ ελάχιστο, το καθεστώς των αστυνομικών. Απεναντίας, διαμορφώνουμε το καθεστώς των ιδιωτικών εταιρειών παροχής ασφάλειας για να λειτουργούν υπό όρους διαφάνειας. Προβλέπουμε καλύτερη εκπαίδευση γι’ αυτούς που ήδη χρησιμοποιούνται και μπαίνει μια τάξη σε θέματα στα οποία θα έπρεπε να είχε μπει προ πολλού.
    Κυρίες και κύριοι συνάδελφοι, τα τελευταία χρόνια η εγκληματικότητα σε παγκόσμιο επίπεδο, αλλά και στην Ελλάδα, μετεξελίχθηκε τόσο ποσοτικά όσο και ποιοτικά, με αποτέλεσμα να αυξηθούν οι ανάγκες της προληπτικής και κατασταλτικής αστυνόμευσης. Κατά συνέπεια, οι αρμόδιες Αρχές Ασφαλείας εντατικοποιούν τις προσπάθειές τους με στόχο την αποτελεσματική πρόληψη και την καταστολή του εγκλήματος και ιδίως των σύγχρονων μορφών του, καθώς και την εμπέδωση αισθήματος ασφαλείας στους πολίτες, στόχος που ειδικά τα τελευταία χρόνια έχει  πολλαπλώς επιτευχθεί.
    Ωστόσο παρά την επάρκεια των αρμόδιων Αρχών Ασφαλείας ορισμένα φυσικά και νομικά πρόσωπα εξακολουθούν να αναζητούν από ιδιωτικές επιχειρήσεις παροχής ασφάλειας πρόσθετα μέτρα, εξατομικευμένα, ιδίως ειδικού χαρακτήρα, δηλαδή, πέραν των λαμβανομένων από τις αρμόδιες αρχές με την καταβολή αμοιβής, γεγονός που έχει καταστήσει το ρόλο των ιδιωτικών επιχειρήσεων παροχής ασφάλειας ακόμη πιο ενεργό. 
    Κατόπιν αυτών, καθίσταται αναγκαία η περαιτέρω αναμόρφωση του ισχύοντος θεσμικού πλαισίου που διέπει την εν γένει λειτουργία των εταιρειών παροχής ασφάλειας, ώστε οι ρυθμίσεις του να ανταποκρίνονται κατά τρόπο επαρκή, αλλά και διαφανή στις σύγχρονες συνθήκες και εξελίξεις και να αντιμετωπιστούν ριζικά δυσλειτουργίες, αλλά και προβλήματα που συνδέονται με τη νομιμότητα της λειτουργίας αυτής της κατηγορίας των εταιρειών, την αποτροπή καταστρατηγήσεων και τη βελτίωση του επιπέδου των υπηρεσιών που παρέχουν. 
    Η ως άνω αναμόρφωση του ισχύοντος θεσμικού πλαισίου γίνεται πάντοτε με γνώμονα την πλήρη προστασία των δικαιωμάτων του ανθρώπου και την εμπέδωση της δημόσιας τάξης και ασφάλειας.
    Εν όψει όλων όσων προανέφερα με το προτεινόμενο προς ψήφιση νομοσχέδιο, επιχειρείται ο επανακαθορισμός των προϋποθέσεων λειτουργίας των εταιρειών ασφαλείας και των παρεχομένων απ’ αυτές υπηρεσιών, η δημιουργία προϋποθέσεων ευχερέστερου, αποτελεσματικότερου και ουσιαστικότερου ελέγχου, καθώς και η ενίσχυση της επιχειρηματικότητας σε πεδίο υγιούς ανταγωνισμού. 
      Κυρίες και κύριοι συνάδελφοι, η Κυβέρνηση του Κώστα Καραμανλή επιδεικνύοντας τη μεταρρυθμιστική της διάθεση τολμά και χαράζει νέες πορείες με απώτερο στόχο την ικανοποίηση των αναγκών και των προσδοκιών των Ελλήνων πολιτών. Σ΄ αυτό το δύσβατο μονόδρομο της προόδου, η πορεία μας πρέπει να είναι -και είναι- αταλάντευτη χωρίς πισωγυρίσματα. 
      Το προς ψήφιση νομοσχέδιο με τις ρυθμιστικές του διατάξεις οριοθετεί σημαντικές πτυχές του ζητούμενου αποτελέσματος.
      Έτσι με το άρθρο 1 διευρύνεται το αντικείμενο των υπηρεσιών που παρέχουν οι εταιρείες ασφάλειας και προστίθενται σε αυτές: Πρώτον, η ασφαλής μεταφορά αρχαιοτήτων και έργων τέχνης με ειδικά διασκευασμένα τεθωρακισμένα οχήματα καθιδρύοντας έτσι συνθήκες ασφάλειας με πρωτοφανή ιστορικά νομοθετικά εχέγγυα, εμπεδώνοντας κατ’ αυτόν τον τρόπο το αίσθημα ασφάλειας του πολίτη, σεβασμό στα πολιτιστικά κληροδοτήματα των προγόνων μας, κάτι που οι ανάγκες της κοινωνίας έχουν αναγάγει σε σημαντική προτεραιότητα, προτεραιότητα που η παρούσα κυβερνητική Πλειοψηφία θέτει ως στόχο και θα τον πραγματοποιήσει με τη συμμετοχή όλων των συναδέλφων.
      Δεύτερον, η συνοδεία αθλητικών αποστολών για την ασφαλή μετακίνησή τους, ένας σύγχρονος βραχνάς στη σημερινή εποχή όπου οι αθλητικές εκδηλώσεις δημιουργούν πολλές και αρνητικές επιδράσεις με χαρακτηριστικά οικονομικής φύσεως, αλλά και κοινωνικής διαμάχης η οποία εστιάζεται στην οικονομική επιβάρυνση του κράτους χάριν της διασφάλισης προϊόντος ιδιωτικής φύσεως.
      Με τη διεύρυνση αυτής της αρμοδιότητας των εταιρειών ασφάλειας αποσυμφορούμε την Ελληνική Αστυνομία και ελαφρύνουμε τον Έλληνα φορολογούμενο ο οποίος δεν πρέπει να πληρώνει για παράδειγμα για τη συνοδεία του Ολυμπιακού, του Παναθηναϊκού ή της Α.Ε.Κ. σε έναν αγώνα διότι βεβαίως εάν είχαμε σωματεία όπως παλιά, είναι κατανοητό να έχεις την ευθύνη ενός ποδοσφαιρικού χώρου, αλλά δεν μπορώ να δεχθώ ότι όταν έχεις από τη μια μεριά τα μέσα να φτιάξεις μια Π.Α.Ε. με τεράστια ποσά, έχεις τα μέσα να φτιάξεις γήπεδα τα οποία είναι παλάτια, να αγοράζεις ποδοσφαιριστές με πάρα πολλά χρήματα, από την άλλη δεν μπορείς να φυλάξεις και να έχεις την ευθύνη φύλαξης του χώρου από τους δικούς σου φιλάθλους.
      Τρίτον, η εκπόνηση μελετών και σχεδιασμός μέτρων για την ασφαλή πραγματοποίηση των δραστηριοτήτων τους που αναδεικνύει την αρτιότητα των εφοδίων που δίνει αυτό το νομοσχέδιο στις εταιρείες ασφάλειας, εφόδια βάσει των οποίων επιδιώκεται η επίτευξη συνεπίκουρης βοηθητικής παροχής ασφάλειας. 
      Κυρίες και κύριοι συνάδελφοι, υψίστης σημασίας είναι το άρθρο 2 που εισαγάγει αρχές διαφάνειας και ισονομίας σε όλη τη διαδικασία ίδρυσης και λειτουργίας παροχής ασφάλειας.
      Σημαντική ασφαλιστική δικλίδα αποτελεί το οριζόμενο ότι αμετάκλητη καταδίκη του αιτούντος τη χορήγηση άδειας λειτουργίας των εταιρειών ασφάλειας για τα προβλεπόμενα από το νόμο εγκλήματα, αποτελεί κώλυμα για τη χορήγηση της άδειας αυτής, έτσι ώστε να εξασφαλίζεται ότι δεν θα μπορεί να λειτουργήσουν σε τέτοιες εταιρείες άνθρωποι επικίνδυνοι για τη δημόσια ασφάλεια. 
      Με το άρθρο 3 διαχωρίζονται σε δυο κατηγορίες οι άδειες εργασίας που πρέπει να κατέχει το προσωπικό αυτών των εταιρειών ανάλογα με τις δραστηριότητες που πρόκειται να ασκήσει ώστε να επιτυγχάνεται καλύτερη κατάρτιση του προσωπικού στις δραστηριότητες που πρόκειται να ασκήσει, αλλά και να καθίσταται ευχερέστερος ο έλεγχος από τις αρμόδιες αρχές. 
      Για το σκοπό αυτό θεσπίζεται ως απαραίτητο τυπικό προσόν για τη χορήγηση άδειας εργασίας η κατοχή εκ μέρους του ενδιαφερόμενου τίτλου επαγγελματικής κατάρτισης συναφούς προς τις δραστηριότητες που πρόκειται να ασκήσει.
      Οι άδειες εργασίας είναι προσωπικές, πενταετούς διάρκειας και ανανεώνονται για ισόχρονο διάστημα ώστε να διασφαλίζεται ο τακτικός έλεγχος συνδρομής των προϋποθέσεων διατήρησής τους.
      Σε ό,τι αφορά, λοιπόν, την εκπαίδευση, την περιοδική μετεκπαίδευση, αλλά και τον έλεγχο, όλα αυτά είναι στοιχειώδεις προϋποθέσεις για να μην απασχολούν οι εταιρείες παροχής υπηρεσιών ασφαλείας ανθρώπους σ΄ ένα αντικείμενο ιδιαίτερα δύσκολο χωρίς καμμία προστασία. Έτσι η πολιτεία, δείχνοντας έμπρακτα το ενδιαφέρον της, νομοθετεί την εκπαίδευση αυτών των ανθρώπων πριν αναλάβουν τα καθήκοντά τους ώστε να μπορούν να ανταπεξέλθουν σε αυτά με επιτυχία αλλά και με ασφάλεια για τους ίδιους και για τους συμπολίτες τους. 
      Με το άρθρο 4 επαναπροσδιορίζονται οι υποχρεώσεις των εταιρειών ασφαλείας και του προσωπικού ασφαλείας. 
    Τα αυτοκίνητα που συνοδεύουν οχήματα μεταφοράς βαρέων αντικειμένων  θα φέρουν στοιχεία αναγνώρισης και επισήμανσης. Στόχος μας αποτελεί η παγίωση συστήματος εύρυθμης και οργανωμένης λειτουργίας των εταιρειών ασφαλείας σε όλες τις εκφάνσεις των αρμοδιοτήτων τους. 
    Τα οχήματα που χρησιμοποιούν οι εταιρείες ασφάλειας δεν θα μπορούν να φέρουν εξωτερικά διακριτικά στοιχεία παρεμφερή των αστυνομικών αυτοκινήτων, δικλίδα η οποία επιδιώκει το σεβασμό στην παρουσία αλλά και τη δραστηριότητα των αστυνομικών  αρχών. 
    Οι εταιρείες ασφάλειας δεν θα μπορούν να απασχολούν προσωπικό που δεν θα διαθέτει την απαιτούμενη άδεια εργασίας, θέτοντας κατ’ αυτόν τον τρόπο περιορισμούς στους ευκαιριακά απασχολούμενους, καθώς και στη λειτουργία επιχειρήσεων οι οποίες δεν θα πληρούν ποιοτικές προδιαγραφές στις παρεχόμενες υπηρεσίες. 
    Τέλος, οι εταιρείες παροχής υπηρεσιών ασφάλειας έχουν υποχρέωση για ενημέρωση των αρμόδιων αστυνομικών αρχών αναφορικά με το προσωπικό που απασχολούν στην περιοχή δικαιοδοσίας τους καθώς και τους χώρους διάθεσης αυτού ώστε να διευκολύνονται οι σχετικοί έλεγχοι και οριοθετείται μέσω αυτής της διάταξης το διακριτό των αρμοδιοτήτων των οργάνων της Ελληνικής Αστυνομίας σε σχέση με τους απασχολούμενους από τις εταιρείες ασφάλειας.
    Κυρίες και κύριοι συνάδελφοι, με το άρθρο 5 συμπληρώνονται οι αντίστοιχες διατάξεις του ν.2518/1997 που αφορούν στην οπλοκατοχή και οπλοφορία από το προσωπικό των εταιρειών ασφάλειας. Ειδικότερα διατηρείται η γενική απαγόρευση της οπλοκατοχής και οπλοφορίας των εκπροσώπων των εταιρειών και των υπαλλήλων τους. Εισάγεται πλέγμα νέων ρυθμίσεων με τις οποίες εξειδικεύονται οι προϋποθέσεις και τα προσόντα των ενδιαφερομένων για την απόκτηση άδειας οπλοκατοχής και οπλοφορίας και θεσπίζεται η υποχρέωση τήρησης ειδικού βιβλίου χρέωσης και αποχρέωσης των όπλων θεωρούμενο από την αρμόδια αστυνομική αρχή όπου καταχωρίζεται κάθε μεταβολή, καθώς και υποχρέωση των υπηρεσιών ασφάλειας για έγγραφη ενημέρωση των αστυνομικών αρχών σε περίπτωση χρήσης του όπλου. 
    Καθιερώνονται βαλλιστικές εξετάσεις των όπλων καθώς και συγκεκριμένοι όροι φύλαξης του οπλισμού και των φυσιγγίων επιδιώκοντας τη διασφάλιση της δημόσιας τάξης και την προστασία των δικαιωμάτων των πολιτών. 
    Παγιώνεται έτσι η αυστηρή διάθεση του προς ψήφιση νόμου να καθορίσει το ρόλο, τα εφόδια και το προφίλ των παρεχομένων υπηρεσιών των εταιρειών ασφαλείας και των οργάνων τους έχοντας ως κύριο μέλημα την αποφυγή δυσλειτουργιών και άνομων συμπεριφορών. 
    Ακολουθείται από την παρούσα Κυβέρνηση η πορεία προς την οικονομική πρόοδο διαμορφώνοντας πρώτιστα κατάλληλες και ασφαλείς συνθήκες δράσης σε όλα τα επίπεδα κάτι που επιτακτικά και παγιωμένα επιζητούσαν οι Ελληνίδες και οι Έλληνες έναντι των οποίων κάνουμε πράξη τις δεσμεύσεις μας. 
    Αγαπητοί συνάδελφοι, με το άρθρο 6 προβλέπεται ότι πριν την χορήγηση της άδειας οπλοφορίας το προσωπικό των εταιρειών υποβάλλεται σε ιατρικές εξετάσεις και εφόσον κριθεί ικανό ψυχικά και σωματικά εκπαιδεύεται θεωρητικά και πρακτικά στις σχολές της Ελληνικής Αστυνομίας στην χρήση του τύπου που όπλου που πρόκειται να φέρει ενώ την επιβάρυνση της εκπαίδευσης την επωμίζονται οι ίδιες οι εταιρείες ασφάλειας. 
    Η πρόβλεψη όλων αυτών των δικλίδων ασφαλείας έχει ως στόχο να θωρακιστεί η εμπιστοσύνη των πολιτών στο νέο ρόλο των εταιρειών ασφάλειας καθώς και να εγκαθιδρυθεί πάγια το αίσθημα της διαφάνειας στα λειτουργικά δρώμενά τους. Συνθήκες απαραίτητες για την αποδοχή εκ μέρους των πολιτών ρόλων από φορείς οι οποίοι καλούνται με συνεπικουρία να συμβάλλουν στην εδραίωση της ασφάλειας στις συναλλαγές, στις αθλητικές εκδηλώσεις, στις μεταφορές και αλλού. 
    Περαιτέρω, άλλη μια κομβικής σημασίας παράμετρος που αγγίζει το άρθρο 6 του προς ψήφιση νομοσχεδίου είναι και η εμπέδωση των διακριτών ρόλων των εταιρειών ασφάλειας σε σχέση με τις δυνάμεις ασφαλείας της Ελληνικής Αστυνομίας. Για τον λόγο αυτό προβλέπεται ο διάφορος τρόπος παρουσίας και ένδυσης των στελεχών των εταιρειών ασφάλειας ώστε να επιτυγχάνεται η διασφάλιση του έργου τους και η κατανόηση του ρόλου τους από τους Έλληνες αλλά και από τους αλλοδαπούς πολίτες. 
    Στο σημείο αυτό θα ήθελα να κάνω ιδιαίτερη μνεία στα άρθρα 7 και 8 του νομοσχεδίου με τα οποία επανακαθορίζεται το πλέγμα ποινικών και διοικητικών κυρώσεων που επιβάλλονται στους παραβάτες των διατάξεων του παρόντος νόμου. Με στόχο να διασφαλίζεται αφ’ ενός μεν η πιστή τήρησή του εκ μέρους του προσωπικού των εταιρειών ασφάλειας, αφ’ετέρου δε η προστασία των κοινωνικών δικαιωμάτων των πολιτών. 
    Κυρίες και κύριοι συνάδελφοι, η κυβερνητική Πλειοψηφία της Νέας Δημοκρατίας και με αυτό το νομοσχέδιο αποδεικνύει για ακόμη μια φορά ότι τολμά, καινοτομεί, θωρακίζει τους θεσμούς και τα συμφέροντα της πολιτείας και των Ελλήνων πολιτών και διαμορφώνει συνθήκες ευταξίας και ασφαλές οικονομικό περιβάλλον για ημεδαπούς και αλλοδαπούς. 
      Με το άρθρο 9 εισάγεται μεταβατική διάταξη και προβλέπεται ότι για χρονικό διάστημα πέντε ετών από τη δημοσίευση του υπό ψήφιση νόμου δεν απαιτείται ο προβλεπόμενος τίτλος επαγγελματικής κατάρτισης για το ήδη απασχολούμενο προσωπικό στις εταιρείες ασφάλειας. Κύριος στόχος είναι η συνειδητή επαγγελματική απασχόληση των εργαζομένων και η δυνατότητα προσαρμογής στο νέο νομικό στάτους.
      Με το άρθρο 10 επανακαθορίζονται τα πρόσωπα στα οποία δεν χορηγείται άδεια λειτουργίας γραφείων ιδιωτικών ερευνών ή άδεια εργασίας στα γραφεία αυτά δίνοντας κατ’ αυτόν τον τρόπο λύση σε πάγια αιτήματα των εταιρειών ασφάλειας. 
      Κυρίες και κύριοι συνάδελφοι, ο αγώνας για την πάταξη της εγκληματικότητας, η διασφάλιση και η εμπέδωση των ατομικών δικαιωμάτων, η διασφάλιση συνθηκών υγιούς ανταγωνισμού, το δικαίωμα στην προστασία της ατομικής περιουσίας αλλά και της πολιτιστικής μας κληρονομιάς είναι αγώνας που εμπνέεται από αρχές για τις οποίες η παράταξη της Νέας Δημοκρατίας αγωνιά, μάχεται, αντικρίζει κατάματα την αληθινή κατάσταση, τολμά να νομοθετεί απέναντι σε αντιλήψεις λαϊκισμού και σκληρού κομματισμού και αποδεικνύει έμπρακτα ότι αντιμετωπίζει τα προβλήματα με νομοθετήματα που προκύπτουν έπειτα από διαρκή διάλογο με τους πολίτες πάντα με γνώμονα την ευρωπαϊκή της διαδρομή.
      Προϊόν όμοιας διαδικασίας και φιλοσοφίας αποτελεί και το εν λόγω νομοσχέδιο, νομοσχέδιο προσαρμογής και εναρμόνισης στις σύγχρονες ευρωπαϊκές ανάγκες της κοινωνίας μας, νομοσχέδιο από το οποίο προκύπτει ενδεχόμενη αύξηση των εσόδων και αποτροπή ενδεχόμενων δαπανών από τυχόν συνοδεία αθλητικών αποστολών και μεταφορών αρχαιοτήτων και έργων τέχνης από το προσωπικό ασφαλείας αντί αστυνομικής δύναμης και τέλος δημιουργία νέων θέσεων εργασίας με την ταυτόχρονη εμπέδωση του αισθήματος ασφάλειας και ευταξίας στις συνειδήσεις των πολιτών.
      Κυρίες και κύριοι συνάδελφοι, με το προς ψήφιση νομοσχέδιο η Κυβέρνηση της Νέας Δημοκρατίας αποδεικνύει για μια ακόμη φορά ότι η αντιστοιχία μεταξύ λόγων και έργων είναι κύριο χαρακτηριστικό της. Δεν σταματάμε εδώ αλλά συνεχίζουμε αταλάντευτα το έργο για το οποίο ο λαός μας εμπιστεύθηκε, συνεχίζουμε δυναμικά στο δρόμο των μεταρρυθμίσεων προς όφελος του ελληνικού λαού, που γνωρίζει πολύ καλά ότι η μόνη εγγυήτρια των συμφερόντων του πολιτική παράταξη είναι η Νέα Δημοκρατία και ο μοναδικός εγγυητής ο Κώστας Καραμανλής.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσαβδαρίδη.
      Το λόγο έχει ο εισηγητής του ΠΑ.ΣΟ.Κ. κ. Ντόλιος
      ΓΕΩΡΓΙΟΣ ΝΤΟΛΙΟΣ: Κυρίες και κύριοι συνάδελφοι, δεν είχα αντιληφθεί τη σοβαρότητα του νομοσχεδίου και ότι προέκυπτε μέσα από το περιεχόμενο αυτού του νομοσχεδίου ότι ο Πρωθυπουργός της χώρας και η Κυβέρνηση της Νέας Δημοκρατίας είναι οι εγγυητές μιας σοβαρής πορείας. Προσπάθησα πράγματι να αντιληφθώ ποιο είναι το περιεχόμενο αυτού του νομοσχεδίου. Εντρύφησα στα Πρακτικά της Επιτροπής, η οποία συνεδρίασε κατά τη διάρκεια του Δεύτερου Θερινού Τμήματος και την οποία δεν μπόρεσα να παρακολουθήσω, είδα την αιτιολογική έκθεση και πραγματικά δεν μπόρεσα να αντιληφθώ γιατί υπήρξε η κατάθεση αυτού του νομοσχεδίου το οποίο αλλάζει όλα τα άρθρα του νομικού πλαισίου το οποίο διέπει μέχρι τώρα τη λειτουργία αυτού του είδους των ιδιωτικών επιχειρήσεων και των γραφείων των ιδιωτικών ερευνών. Προσπάθησα πράγματι να δω ποια είναι η πραγματική αιτία κατάθεσης αυτού του νομοσχεδίου.
      Αν πάμε στο άρθρο 1, θα διαπιστώσουμε ότι δεν γίνονται σοβαρές αλλαγές. Υπάρχει μια διεύρυνση των αρμοδιοτήτων του ρόλου των ιδιωτικών επιχειρήσεων παροχής υπηρεσιών ασφαλείας και μάλιστα αυτή γίνεται με το εδάφιο γ’ της παραγράφου 1 του άρθρου 1 που προσθέτει την ασφαλή μεταφορά με ειδικά διασκευασμένα τεθωρακισμένα οχήματα χρημάτων, αξιών, αρχαιοτήτων, έργων τέχνης και πολύτιμων αντικειμένων. Θα έλεγα ότι μια περαιτέρω προσθήκη γίνεται με το εδάφιο ζ’ της ίδιας παραγράφου που λέει ότι μέσα στις αρμοδιότητες των εν λόγω ιδιωτικών επιχειρήσεων είναι η συνοδεία αθλητικών αποστολών για την ασφαλή μετακίνησή τους. Δεν θεωρώ ότι αυτές είναι σοβαρές παρεμβάσεις οι οποίες θα δικαιολογούσαν την κατάθεση ενός ολόκληρου σχεδίου νόμου. 
      Στο άρθρο 2 λέει ότι η αδειοδότηση των ιδιωτικών επιχειρήσεων παροχής υπηρεσιών ασφάλειας δεν γίνεται από τον Αρχηγό της ΕΛ.ΑΣ., αλλά από τον διευθυντή της Διεύθυνσης Δημόσιας Ασφάλειας. 
      Αυτό τροποποιήθηκε πριν λίγο από τον κύριο Υπουργό και πάει ένα επίπεδο παραπάνω. Πραγματικά δεν καταλαβαίνω το περιεχόμενο της τροποποίησης, το στόχο της τροποποίησης, γιατί διαβάζοντας τα Πρακτικά είδα την επιχειρηματολογία του κ. Παυλόπουλου που έλεγε ότι στην ουσία αποδίδεται η πλήρης ευθύνη σε εκείνο το πρόσωπο το οποίο εισηγείται στον Αρχηγό την αδειοδότηση, δηλαδή την υπογραφή μιας τέτοιας νομικής πράξης. Εφόσον εισηγείται είναι καλό να υπογράφει και ίδιος αυτήν τη νομική πράξη. Τώρα πάμε σε ένα παραπάνω επίπεδο. Τι σημαίνει αυτό; Ένας συμβιβασμός με την Αντιπολίτευση για να τα βρούμε κάπου στη μέση; Δεν ισχύει το επιχείρημα το οποίο χρησιμοποίησε ο κύριος Υπουργός γι’ αυτήν τη συγκεκριμένη αλλαγή μετά την τροποποίηση την οποία έφερε; 
      Στο ίδιο άρθρο λέει να έχει συμπληρώσει το δέκατο όγδοο έτος της ηλικίας του. Αμέσως με την τροποποίηση αυτή η διάταξη του νομοσχεδίου αίρεται. Δεν μπορεί κάποιος στο δέκατο όγδοο έτος της ηλικίας του να έχει εκπληρώσει τις στρατιωτικές του υποχρεώσεις. Επομένως υπάρχει ζήτημα τι γίνεται με τις γυναίκες. Υπάρχει και ζήτημα ότι η δυνατότητα αδειοδότησης σε γυναίκες θα υπάρχει, εφόσον δεν μπορούν να έχουν εκπληρώσει στρατιωτικές υποχρεώσεις; Θεωρώ όμως ότι και εδώ οι παρεμβάσεις οι οποίες γίνονται με το παρόν νομοσχέδιο δεν είναι σοβαρές.
      Μια σοβαρή παρέμβαση γίνεται με το άρθρο 3 που λέει ότι το προσωπικό ασφαλείας απαιτείται να κατέχει άδεια εργασίας Α΄ ή Β΄ κατηγορίας ανάλογα με τις δραστηριότητες που πρόκειται να ασκήσει. Παρακάτω λέει στο άρθρο 3 στην παράγραφο 4 ότι μεταξύ των άλλων θα πρέπει να υπάρχει η προϋπόθεση να κατέχει το προσωπικό ασφαλείας τίτλο επαγγελματικής κατάρτισης ειδικότητας συναφούς προς  την άσκηση των δραστηριοτήτων που πρόκειται να ασκήσει. Δεν διευκρινίζεται από πού θα εκδίδεται αυτός ο τίτλος επαγγελματικής κατάρτισης. Θα εκδίδεται από κάποιο δημόσιο Ι.Ε.Κ. ή από κάποιο ιδιωτικό Ινστιτούτο ή από τα Κ.Ε.Κ. μέσω του Δ΄ Κοινοτικού Πλαισίου Στήριξης. 
      Από τη διατύπωση φαίνεται ότι η Κυβέρνηση είναι έτοιμη –κύριε Υπουργέ, θέλω να έχω μια συγκεκριμένη απάντηση, γιατί δεν μπορεί να μην είναι η Κυβέρνηση έτοιμη να δώσει απάντηση- με κοινή απόφαση των Υπουργών Εσωτερικών, Εθνικής Παιδείας και Θρησκευμάτων, Απασχόλησης και Κοινωνικής Προστασίας να καθορίσει τους τίτλους επαγγελματικής κατάρτισης που απαιτούνται για την έκδοση των ανωτέρω αδειών εργασίας κατά κατηγορία. Είναι βέβαιο ότι η Κυβέρνηση ξέρει και οφείλει να μας πει ποιοι φορείς δημόσιοι ή ιδιωτικοί είναι αυτοί οι οποίοι θα ενδίδουν τους τίτλους επαγγελματικής κατάρτισης. Εάν μάλιστα αναλογιστούμε ότι σε άλλο σημείο του νομοσχεδίου λέει ότι σε πέντε χρόνια όσοι εργαζόμενοι δουλεύουν στις δραστηριοποιούμενες ήδη ιδιωτικές αυτές επιχειρήσεις παροχής υπηρεσιών ασφάλειας θα πρέπει να αποκτήσουν αυτόν τον τίτλο επαγγελματικής κατάρτισης, είναι ολοφάνερο ότι η Κυβέρνηση έχει αποφασίσει μ΄ αυτήν την κοινή υπουργική απόφαση να ορίσει με ακρίβεια ποιοι θα είναι οι φορείς που θα εκδίδουν αυτούς τους τίτλους. Θεωρώ ότι είναι ένα πολύ σοβαρό άρθρο. Είναι ένα μέρος τη ουσίας, της αρχής του νομοσχεδίου. Υπάρχει σειρά απαντήσεων που θα πρέπει να δοθούν. 
      Το άρθρο 4 δεν λέει κάτι ιδιαίτερο. Το άρθρο 5 διευρύνει τη δυνατότητα οπλοκατοχής και οπλοφορίας ακόμη περισσότερο. Σε  μια χώρα που πραγματικά οι πολίτες της αισθάνονται ανασφαλείς σε μία χώρα που δεν είναι ιδιαίτερα δύσκολο να βρει και να έχει στην κατοχή του ένα όπλο η διεύρυνση που γίνεται με έναν αόριστο τρόπο, με έναν επιπόλαιο τρόπο για τη δυνατότητα οπλοκατοχής και οπλοφορίας, δημιουργεί ανησυχίες. Εξάλλου φαίνεται αυτό από την παράγραφο 2 που λέει, εφόσον συντρέχουν ιδιαίτεροι λόγοι ασφαλείας επιτρέπεται να χορηγείται άδεια οπλοφορίας με περίστροφο ή πιστόλι, σύμφωνα με τη διαδικασία της παραγράφου 5 του παρόντος. 
Τι σημαίνει αυτό; Δεν μπορεί να γίνει συγκεκριμένο; 
      Στο εδάφιο α΄ της παραγράφου 2 του ίδιου άρθρου λέει –έτσι το κατάλαβα, κύριε Υπουργέ και θα ήθελα τη διευκρίνισή σας- ότι για να υπάρχει αυτή η δυνατότητα οπλοχρησίας θα πρέπει να υπάρχει η προϋπόθεση ότι το προσωπικό αυτό φέρει όπλο νομίμως κατεχόμενο –αυτή είναι η διατύπωση- από τους φορείς στους οποίους παρέχεται η φύλαξη, δηλαδή οι τράπεζες; 
      Κάποιοι άλλοι φορείς έχουν νομίμως όπλα και τότε αυτά τα όπλα –αυτό αντιλαμβάνομαι, αυτό λέει η διατύπωση- μπορούν να χρησιμοποιούνται εάν υπάρχουν ιδιαίτεροι λόγοι ασφαλείας. Το θέμα της ιδιαιτερότητας θα το κρίνει κάποια επιτροπή ή κάποιο πρόσωπο που αδειοδοτεί ώστε να οπλοφορούν. 
      Βεβαίως θέτει και άλλα ζητήματα, ότι αυτοί οι άνθρωποι, στους οποίους θα δίνεται για ιδιαίτερους λόγους η δυνατότητα οπλοκατοχής και οπλοχρησίας, θα εκπαιδεύονται στις σχολές της Ελληνικής Αστυνομίας. 
      Νομίζω ότι όλοι αντιλαμβάνονται σ’ αυτήν την Αίθουσα, όπως και εσείς, κύριε Υπουργέ –όλοι έχουμε νιώσει- ότι η εκπαίδευση η οποία παρέχεται στους  αστυφύλακες των σχολών της Ελληνικής Αστυνομίας δεν είναι η κατάλληλη. Όλοι γνωρίζουμε –έχουμε και προσωπική εμπειρία, κάποιοι από εμάς από τις προσωπικές μας φρουρές- ότι πάρα πολλοί αστυφύλακες έχουν να εκπαιδευτούν πάνω από δέκα χρόνια στα όπλα τα οποία κατέχουν. 
      Αυτές, λοιπόν, οι σχολές, οι οποίες δεν έχουν τη δυνατότητα να εκπαιδεύουν τους άνδρες των Σωμάτων Ασφαλείας, θα έχουν τη δυνατότητα να εκπαιδεύουν ανά τριετία αυτούς που θα έχουν εξασφαλίσει άδεια οπλοκατοχής, δηλαδή τους εργαζόμενους των επιχειρήσεων ιδιωτικής ασφάλισης. Δεν θα υπάρχει αυτή η δυνατότητα εκπαίδευσης, όπως αντιλαμβάνεστε και αυτές οι διατάξεις μπαίνουν για να διασκεδάσουν τις εντυπώσεις. 
      Το συμπέρασμα από αυτό το άρθρο, που θεωρώ ότι αποτελεί ένα μέρος της ουσίας της αρχής του νομοσχεδίου, είναι ότι διευρύνεται αβασάνιστα και επιπόλαια η δυνατότητα οπλοκατοχής και οπλοχρησίας. 
      Διάβασα στα Πρακτικά από την αγόρευση του Υπουργού ότι σαράντα εννιά χιλιάδες επιχειρήσεις ιδιωτικής ασφάλισης έχουν αδειοδοτηθεί. Αντιλαμβάνεστε πόσοι θα είναι οι εργαζόμενοι που θα έχουν άδεια οπλοκατοχής. Θα μας πείτε πώς θα έχουν τη δυνατότητα να  εκπαιδευτούν. 
      Από εδώ και πέρα επισημαίνω το άρθρο 3, το άρθρο 5 για την οπλοκατοχή και το άρθρο 10 που τροποποίησε ο Υπουργός, αλλά μάλλον δεν τόλμησε να κάνει αυτό που ζήτησε τουλάχιστον η δική μας παράταξη –το δικό μας το κόμμα- στην επιτροπή, όπου είχαμε αναδείξει το θέμα του ασυμβιβάστου των συγγενών των ανθρώπων που δουλεύουν στα Σώματα Ασφαλείας, στην Ε.Υ.Π. κ.λπ. μέσω μιας ερώτησης την οποία είχαμε καταθέσει. Μας δώσατε μία απάντηση, κύριε Υπουργέ, η οποία είναι μη απάντηση. 
      Στην ερώτηση εκείνη περιγράψαμε ακριβώς το θέμα το οποίο δημιουργήθηκε και η κατεύθυνση είναι να επεκταθεί το ασυμβίβαστο εκτός από τα γραφεία των ιδιωτικών ερευνών. Εάν θα υπήρχε μια παρέμβαση, θα έπρεπε να επεκταθεί το ασυμβίβαστο και στις ιδιωτικές επιχειρήσεις παροχής υπηρεσιών ασφάλειας. 
      Αντ’ αυτού επιχειρήσατε στην επιτροπή να επεκτείνετε, να καταργήστε το ασυμβίβαστο και στα γραφεία των ιδιωτικών ερευνών και σήμερα με την τροποποίηση στην οποία αναφέρθηκε ο Υπουργός, αυτό που κατάλαβα είναι ότι τα πράγματα διατηρούνται ως έχουν και σ' αυτό το θέμα. 
      Βεβαίως δεν σας έχει ενοχλήσει το θέμα που δημιουργήθηκε και το οποίο με το άρθρο 10, έτσι όπως είναι στην αρχική διατύπωση –και θα μελετήσουμε και τη νέα διατύπωση που έγινε με την τροποποίηση του κυρίου Υπουργού- ουσιαστικά νομιμοποιεί τη διαπλοκή μεταξύ των Σωμάτων Ασφαλείας της Ελληνικής Αστυνομίας και των ιδιωτικών επιχειρήσεων παροχής υπηρεσιών ασφάλειας. 
      Φαντάζομαι ότι το επιχείρημα που θα μας πείτε δεν θα είναι τα περί ισότητας και αυτό που προηγείται από τη φεμινιστική σας αντίληψη, όπως απάντησε ο Υπουργός Επικρατείας για τη σύζυγό του, απάντηση την οποία υιοθέτησε πλήρως και ο Πρωθυπουργός. 
      Όλοι το αντιλαμβάνονται. Το περιεχόμενο της ερώτησης που είχαμε καταθέσει και την οποία είχα συνυπογράψει είναι χαρακτηριστικό. Όλοι αντιλαμβάνονται ότι πραγματικά δημιουργούνται σοβαρά προβλήματα από την έκδοση άδειας σε συζύγους –δεν είναι κατ’ αποκλειστικότητα γυναίκες, θα μπορούσε να είναι και άνδρες- ανθρώπων που δουλεύουν στην Ελληνική Αστυνομία. 
      Το παράδειγμα το οποίο αναδείξαμε με την επερώτηση ήταν χαρακτηριστικό. Η διεύθυνση της συγκεκριμένης εταιρείας, η οποία απ’ ό,τι μας απαντήσατε δεν υπάρχει πλέον από το τέλος του 2007, ήταν η οικία του συνδικαλιστή μάλιστα της Αττικής και το τηλέφωνο το οποίο αναγραφόταν στην επαγγελματική κάρτα ήταν το υπηρεσιακό του τηλέφωνο. Τι άλλη χρείαν έχομεν μαρτύρων για να αντιληφθεί κάποιος ότι το ασυμβίβαστο όχι απλώς δεν θα πρέπει να περιλάβει το έλασσον, όπως είπε ο Υπουργός, αλλά θα πρέπει να επεκταθεί και στο μείζον; 
      Επιφυλασσόμαστε στη συζήτηση για τα άρθρα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ντόλιο.
      Το λόγο έχει η ειδική αγορήτρια του Κομμουνιστικού Κόμματος Ελλάδος κ. Μελά. 
      ΠΑΝΑΓΙΩΤΑ-ΕΥΑ ΜΕΛΑ: Ευχαριστώ, κύριε Πρόεδρε.
      Επισημαίνει η Κυβέρνηση στην αιτιολογική έκθεση του σχεδίου νόμου ότι η ποιοτική και ποσοτική διαφοροποίηση στις σύγχρονες κοινωνίες δεν άφησε ανεπηρέαστη τη χώρα μας με συνέπεια να αυξηθούν οι ανάγκες της προληπτικής, κατασταλτικής αστυνόμευσης. Και όμως, κύριε Υπουργέ, η χώρα μας έχει πλήθος αστυνομικών, τον μεγαλύτερο αριθμό αστυνομικών ανά πολίτη στην Ευρωπαϊκή Ένωση. 
      Για μας το ζήτημα της ανεπάρκειας που υπάρχει στα θέματα ασφάλειας των πολιτών είναι θέμα προσανατολισμού των Σωμάτων Ασφαλείας. Οι αστυνομικές δυνάμεις στη χώρα μας την προσοχή τους την έχουν στραμμένη στα κατασταλτικά μέτρα απέναντι στο λαϊκό κίνημα, στο χτύπημα των συνδικαλιστικών ελευθεριών, των κινητοποιήσεων, στο κυνήγι των μεταναστών. Κύριος στόχος των Μ.Α.Τ.-Ε.Κ.Α.Μ. είναι η καταστολή των κινητοποιήσεων και των απεργιών. 
      Για το Κομμουνιστικό Κόμμα πριν από τα κατασταλτικά μέτρα, κύριοι Βουλευτές, είναι ανάγκη να προσδιορίζονται οι αιτίες που οδηγούν στην εγκληματικότητα, στην παραβατικότητα. Και οι αιτίες αυτές είναι κοινωνικές, κατά την άποψή μας. Πρώτα απ’ όλα είναι η ανεργία, η εξαθλίωση και η φτώχεια των πλατιών λαϊκών στρωμάτων. Η εγκληματικότητα γεννιέται, τρέφεται και αναπαράγεται από την πολιτική που εφαρμόζετε, τη νεοφιλελεύθερη πολιτική σας. Όσο πιο αντιλαϊκή πολιτική εφαρμόζετε, τόσο πιο πολύ το κράτος στρέφεται ενάντια στα δημοκρατικά δικαιώματα των πολιτών κι ενάντια στις ελευθερίες των εργαζομένων. Για εμάς, η πραγματική αιτία που γεννά την εγκληματικότητα, αυτή που γεννά τα οικονομικά εγκλήματα, το λαθρεμπόριο, το «βρώμικο» χρήμα, το εμπόριο λευκής σαρκός, το εμπόριο των ναρκωτικών, είναι η ίδια η κρίση του συστήματος, η ίδια η κρίση του καπιταλισμού. 
      Κύριοι Βουλευτές, η πολιτεία οφείλει να εξασφαλίσει για το λαό όσο το δυνατόν καλύτερες συνθήκες εργασίας, διαβίωσης και ασφάλειας. Το νομοσχέδιο όμως που συζητάμε ιδιωτικοποιεί λειτουργίες που έχουν σχέση με τη δημόσια ασφάλεια. Ιδιωτικοποιεί παραπέρα την ασφάλεια, δίνει στις ιδιωτικές εταιρείες αρμοδιότητες που άπτονται της Ελληνικής Αστυνομίας και αυτό είναι απαράδεκτο και επικίνδυνο. 
      Για το Κομμουνιστικό Κόμμα Ελλάδας η ασφάλεια των πολιτών, των εργαζομένων, δεν μπορεί να είναι υπόθεση ιδιωτικών εταιρειών, υπόθεση ιδιωτών. Κατ’ αρχάς θεωρούμε ότι είναι απαράδεκτο να παρέχονται τέτοιες αρμοδιότητες σε ιδιωτικές εταιρείες. Η Κυβέρνηση, απεναντίας, με το νομοσχέδιο αυτό χρησιμοποιεί την υποδομή της Ελληνικής Αστυνομίας για να στηρίξει αυτά τα ιδιωτικά Σώματα Ασφάλειας όπως, για παράδειγμα, στην εκπαίδευση. 
      Το νομοσχέδιο έρχεται να βάλει σε τάξη τη διευρυμένη όμως με αυτό οπλοφορία των σεκιουριτάδων, που και με το ιδρυτικό νομοσχέδιο δρουν κυριολεκτικά σαν σε ξέφραγο αμπέλι.
      Ποια είναι όμως μέχρι σήμερα η εμπειρία της κοινωνίας από τη δράση των ιδιωτών στον τομέα της ασφάλειας, έτσι όπως θεσμοθετήθηκε και λειτούργησε και με τις προηγούμενες κυβερνήσεις του ΠΑ.ΣΟ.Κ. αλλά και με τις προηγούμενες της Νέας Δημοκρατίας; Η συμμετοχή των ιδιωτικών αυτών εταιρειών, αν την καταγράψουμε, είναι: Μπράβοι που πουλάνε προστασία σε νυκτερινά κέντρα, σε γραφεία, σε μαγαζιά. Να μην ξεχνάμε ότι τις μέρες που συζητιόταν το συγκεκριμένο νομοσχέδιο στην επιτροπή της Βουλής, κύριε Υπουργέ, στη Μύκονο σκοτώθηκε ο Αυστραλός τουρίστας από μπράβο κέντρου. 
      Μπράβοι κάνουν εκβιασμούς για την παροχή προστασίας παντού. Αυτό θέλετε να γενικευτεί; Θέλετε να πάμε σε μια κοινωνία όπως αυτή όπου δρουν οι ιδιωτικές εταιρείες ασφάλειας στις Ηνωμένες Πολιτείες; 
      Εμείς σαν Κομμουνιστικό Κόμμα Ελλάδας είμαστε αντίθετοι συνολικά με την ύπαρξη ιδιωτικών εταιρειών ασφάλειας και ιδιαίτερα με την οποιαδήποτε διαπλοκή τέτοιων εταιρειών με το δημόσιο. Υποκαθιστούν το ρόλο της Ελληνικής Αστυνομίας. Οδηγούν σε μια κοινωνία ράμπο, προστατών που χρησιμοποιούνται κατά των λαϊκών ελευθεριών. Είναι ένα ακόμα μέτρο υπέρ των εχόντων και κατεχόντων, υπέρ του μεγάλου κεφαλαίου, ενάντια στους εργαζόμενους, ενάντια στους οικονομικά αδύνατους και θα εξηγήσουμε παρακάτω πώς. 
      Επίσης, ο τρόπος χορήγησης των αδειών δίνει τη δυνατότητα διείσδυσης ξένων πολυεθνικών εταιρειών στον τομέα της ασφάλειας. Άτομα που κινούνται σε παράνομα κυκλώματα μπορούν να μετέχουν με τον άλφα ή βήτα τρόπο στη σύσταση τέτοιων εταιρειών και στα διοικητικά τους συμβούλια να βρίσκονται άνθρωποι που πληρούν τις προϋποθέσεις του νόμου. Πώς ελέγχεται αυτό; Δεν ελέγχεται. 
      Το θέμα της εκπαίδευσης των εργαζομένων σε τέτοιες εταιρείες επαφίεται στα χέρια αυτών των ιδιωτικών εταιρειών καλλιεργώντας και ενισχύοντας μια απαράδεκτη διαπλοκή με την Ελληνική Αστυνομία και ό,τι αυτό συνεπάγεται. 
      Το συγκεκριμένο σχέδιο νόμου ενισχύει τις αρμοδιότητες αυτών των ιδιωτικών εταιρειών, αφού επεκτείνει τη δράση τους στη συνοδεία αθλητικών αποστολών, αρχαιοτήτων και έργων τέχνης και στην εκπόνηση μελετών, σε τομείς δηλαδή που αφορούν το δημόσιο συμφέρον, αφορούν τη δημόσια ασφάλεια. 
      Είναι επικίνδυνο γιατί αυτές οι ιδιωτικές εταιρείες, όπως είπαμε, ασκούν έργο που άπτεται της Ελληνικής Αστυνομίας. Ως τώρα υπήρχαν πολλές φορές προβλήματα και εμπόδια στο έργο της Αστυνομίας από τη δράση τέτοιων εταιρειών και αυτά έχουν καταγραφεί. Υπάρχει διαπλοκή μέχρι σήμερα. Υπάρχουν φαινόμενα διαφθοράς, για παράδειγμα, συγγενείς αστυνομικών και δημοσίων λειτουργών που μετέχουν σε τέτοιες ιδιωτικές εταιρείες. Επίσης, τέτοια γραφεία μέχρι στιγμής έχουν λειτουργήσει σαν χαφιέδικοι απεργοσπαστικοί μηχανισμοί, σαν μηχανισμοί καταστολής του λαϊκού κινήματος. 
      Οι παρενέργειες είναι πολύ περισσότερες από τα ευεργετήματα που εσείς επικαλείστε. Θα πω μερικά παραδείγματα. Αν για παράδειγμα μια απεργία έχει κριθεί παράνομη και καταχρηστική –πράγμα που το συνηθίζει τελευταία η δικαιοσύνη και έτσι χαρακτηρίζει τις περισσότερες απεργίες- τότε κάθε απείθεια ονομάζεται εγκληματική ενέργεια. Τι γίνεται τότε; Θα μπορεί ο εργοδότης να καλεί μια τέτοια ιδιωτική εταιρεία ασφάλειας κατά των απεργών;
      Επίσης, κύριε Υπουργέ, είναι πια θεσμός στα μεγάλα εργοστάσια να γίνεται έρευνα προσώπων από τέτοιες εταιρείες. Πώς προστατεύετε την τιμή και την αξιοπρέπεια των εργαζομένων σ’ αυτά τα εργοστάσια από τον έλεγχο αυτό;
      Ακόμη –ένα σοβαρό ζήτημα- το συγκεκριμένο νομοσχέδιο παραπέμπει κρίσιμα  θέματα σε υπουργικές αποφάσεις. Για εμάς, κύριοι Βουλευτές, στο θέμα της ασφάλειας των πολιτών είναι αναγκαία η χάραξη συνολικά μιας πολιτικής στον αντίποδα αυτής που ασκείτε και που θα έχει στο κέντρο της τους εργαζομένους και τις ανάγκες τους και θα έρχεται σε ρήξη με τα συμφέροντα του μεγάλου κεφαλαίου. 
      Εμείς διαφωνούμε συνολικά με τη φιλοσοφία αυτού του νομοσχεδίου, γι’ αυτό και θα το καταψηφίσουμε. Όπως είπα και πριν, διευρύνει και προσθέτει αρμοδιότητες σ’ αυτές τις εταιρείες. Υποβαθμίζει σχετικά τις διαδικασίες έκδοσης αδειών, παρά τις τροπολογίες που φέρατε σήμερα. 
      Επίσης, στις προϋποθέσεις για την άρνηση χορήγησης άδειας έχετε προσθέσει την καταδίκη για τρομοκρατικά εγκλήματα. Θέτουμε, λοιπόν, ένα εύλογο ερώτημα: Δηλαδή, κάποιος που μετείχε σε αντινατοϊκές κινητοποιήσεις –κάτι που σήμερα η Ευρωπαϊκή Ένωση το χαρακτηρίζει τρομοκρατική ενέργεια- θα του απαγορευθεί, για παράδειγμα, να έχει άδεια λειτουργίας μιας τέτοιας εταιρείας;
      Ακόμη, για τους τίτλους επαγγελματικής κατάρτισης που απαιτούνται, θα παρέχει τον τίτλο ο εργοδότης. Προφανώς, μέσω των Σ.Δ.Ι.Τ. θα γίνονται τα μαθήματα της οπλοφορίας στην Αστυνομία, αλλά το σύστημα εκπαίδευσης των εργαζομένων σ’ αυτές τις εταιρείες θα είναι έξω από το δημόσιο σύστημα εκπαίδευσης. Εμείς αυτό το θεωρούμε απαράδεκτο. Θεωρούμε ότι κάθε εκπαίδευση πρέπει να είναι ενταγμένη στο δημόσιο σύστημα εκπαίδευσης.
Από τις προσθήκες που κάνει το συγκεκριμένο νομοσχέδιο φαίνεται πόσο ξέφραγο αμπέλι στην κυριολεξία είναι σήμερα το καθεστώς λειτουργίας των ιδιωτικών αυτών εταιρειών.
    Όσον αφορά την απαγόρευση απασχόλησης προσωπικού που υπηρετεί στην Ελληνική Αστυνομία και στα Σώματα Ασφαλείας ή σε διάφορους άλλους κρίσιμους τομείς του δημοσίου σε τέτοιες εταιρείες θα θυμίσω ότι είχε ξεσηκωθεί τεράστιος ντόρος μετά το θάνατο ιδιωτικού αστυνομικού, που αποκαλύφθηκε ότι ανήκε στην Ελληνική Αστυνομία και ο δυστυχής δούλευε σαν δεύτερη δουλειά ως σεκιουριτάς, για να μπορέσει να καλύψει τα οικονομικά προβλήματα λόγω των χαμηλών μισθών που έχουν οι αστυνομικοί. Αυτό που είναι βέβαιο με το συγκεκριμένο νομοσχέδιο είναι ότι δίνει πρακτικά με πολλές ρυθμίσεις το πράσινο φως για μεγαλύτερη διαπλοκή μεταξύ της Ελληνικής Αστυνομίας και των ιδιωτικών εταιρειών ασφάλειας, πράγμα που για μας είναι ασυμβίβαστο.
    Όπως είπαμε διευρύνει τον κύκλο των δραστηριοτήτων. Διευρύνονται οι τομείς που επιτρέπεται να οπλοφορούν. Παρ’ ότι φαίνεται ότι βάζει τάξη σε σχέση με το θέμα της οπλοφορίας, η οπλοφορία φαίνεται να γενικεύεται. 
    Θα πω ένα χαρακτηριστικό παράδειγμα. Στο άρθρο 5 δίνει το δικαίωμα οπλοφορίας σε μεγάλης αξίας και σπουδαιότητας εγκαταστάσεις. Ρωτάμε εμείς: Ποιοι μπορούν να χαρακτηριστούν έτσι; Άπειροι χώροι μπορούν να χαρακτηριστούν έτσι, όπως τα λιμάνια και τα ναυπηγεία. Και ρωτάμε: Εφόσον κριθούν μεγάλης σημασίας εγκαταστάσεις θα τους δίνεται η δυνατότητα να οπλοφορούν και να χρησιμοποιούν τα όπλα; Μπορεί να εννοηθεί οτιδήποτε με αυτό. 
    Παρ’ ότι δεν έχουμε μελετήσει ακόμα την τροπολογία που φέρατε σε σχέση με το άρθρο 10 θα πρέπει να πούμε ότι ισχύει ήδη απαράδεκτη ρύθμιση που επιτρέπει να μετέχουν στα διοικητικά συμβούλια τέτοιων εταιρειών παροχής ασφάλειας συγγενείς προσώπων που είναι δημόσιοι λειτουργοί ή υπηρετούν στα Σώματα Ασφαλείας. Θα σας θυμίσω ότι είχε γίνει τεράστιος ντόρος, όταν αποκαλύφθηκε πριν από λίγο καιρό ότι ο κ. Μακρής, πρόεδρος της Ομοσπονδίας Αστυνομικών Υπαλλήλων Αττικής, διατηρούσε εταιρεία στο όνομα της συζύγου του.
    Η ουσία είναι μία, κύριοι Βουλευτές: Το συγκεκριμένο σχέδιο νόμου δίνει δυνατότητες διαπλοκής και σύμφυσης μεταξύ της Ελληνικής Αστυνομίας και των εταιρειών σεκιούριτι. Εμείς δεν έχουμε αυταπάτες ότι και να μην υπήρχαν οι συγγενικές σχέσεις, είναι εύκολο να βρει κάποιος έναν άνθρωπο-πιόνι και να λειτουργήσει αντ’ αυτού και να υπάρξει διαπλοκή, τη στιγμή που υπάρχουν συμφέροντα που θα υπηρετήσουν τέτοιες εταιρείες. Το ζήτημα είναι ότι με το συγκεκριμένο νομοσχέδιο δεν κρατούνται ούτε τα προσχήματα.
    Κλείνοντας θέλω να πω ότι υπάρχει και ένα ακόμα σοβαρό ζήτημα. Μειώνονται οι κυρώσεις για παρατυπίες ή παραβιάσεις των υποχρεώσεων των εταιρειών σεκιούριτι. Μπορεί μία εταιρεία να ξεμπλέξει από το πιο μεγάλο πρόβλημα με ένα πρόστιμο των 20.000 ευρώ. Θεσπίζει τριών κατηγοριών ποινές. Μειώνει τις κυρώσεις προς αντιδραστικότερη κατεύθυνση. 
    Τέλος, θα μου επιτρέψετε να θέσω ένα θέμα για τους εργαζόμενους στις συγκεκριμένες εταιρείες, όπως ποιο είναι το καθεστώς εργασίας, ποια είναι τα ωράρια και οι μισθοί. Οι μισθοί είναι χαμηλοί. Αναγκάζονται πολλοί εργαζόμενοι να εργάζονται εκεί σαν δεύτερη δουλειά για να μαζέψουν ένσημα και αντιμετωπίζονται ως αναλώσιμοι. 
    Θα πω ένα χαρακτηριστικό παράδειγμα: Οι περισσότεροι διευθυντές αυτών των εταιρειών σήμερα είναι απόστρατοι αξιωματικοί της Ελληνικής Αστυνομίας. Τα περισσότερα συνδικάτα που υπάρχουν στο χώρο τα ελέγχουν οι ίδιες οι εταιρείες. Θα θυμίσω ότι στο τελευταίο συνέδριο της Γ.Σ.Ε.Ε. υπήρχε ομόφωνη απόφαση του Συνεδρίου ότι η Ομοσπονδία των εργαζομένων στα σεκιούριτι ήταν νόθα και τους παρέπεμψε να πάνε πάλι σε εκλογές, αλλιώς θα τους διαγράψει. 
    Να πω και δύο λόγια ακόμα για το θέμα της άδειας οπλοφορίας. Λέει το νομοσχέδιο ότι θα βγαίνει στο όνομα της εταιρείας. Δεν λέει πόσες άδειες θα βγαίνουν, σε τι ποσοστό δηλαδή, πως και σε ποιους θα δίνονται. Υπάρχει θέμα με τα τεθωρακισμένα. Πόσα ασφαλή σήμερα είναι τα τεθωρακισμένα οχήματα; Υπάρχει θέμα με την ίδια την ασφάλεια των εργαζομένων σ’ αυτές τις εταιρείες. Δεν υπάρχουν προδιαγραφές. Πώς καθορίζονται αυτές οι προδιαγραφές για παράδειγμα των χρηματαποστολών; 
      Επίσης, θα πω ένα ακόμη παράδειγμα. Στις χρηματαποστολές πηγαίνει το αυτοκίνητο της ιδιωτικής εταιρείας ασυνόδευτο. Υπάρχει ζήτημα με τα συνδικαλιστικά και εργασιακά δικαιώματα των εργαζομένων, με τις συλλογικές συμβάσεις που πουθενά δεν εφαρμόζονται, με ατελείωτα ωράρια, με θέματα ασφάλισης. Δεν έχουν ελεγχθεί μέχρι σήμερα αν οι εταιρείες που δρουν έχουν όλες άδεια. Στους λόγους αφαίρεσης της άδειας δεν συμπεριλαμβάνεται η καταπάτηση της εργατικής νομοθεσίας.
      Θα ήθελα να σας θυμίσω ότι ο Αντιπρόεδρος των Ιδιωτικών Υπαλλήλων Αθήνας, που εργαζόταν στην «ΕΡΜΗΣ BRINKS», απολύθηκε για συνδικαλιστική δράση την περασμένη Παρασκευή και πριν ένα χρόνο, είχε απολυθεί από το ίδιο Σωματείο ο Γενικός Γραμματέας που εργαζόταν στη «WACKENHUT». Θα ήθελα, επίσης, να θυμίσω ότι η «ΚΑΤΡΑΝΤΖΟΣ SECURITY», ο «ΚΑΡΑΚΙΤΣΟΣ», ο «ΜΑΡΓΕΛΗΣ», η «EUROSECURITY», έχουν τόνους μηνύσεων για παραβίαση της εργατικής νομοθεσίας. Επίσης, ισχύει και το καθεστώς ενοικίασης εργαζομένων, όπου κάνουν μεταξύ τους ανταλλαγές, που επιβαρύνει τις συνθήκες μέσα στις οποίες εργάζονται οι ίδιοι οι εργαζόμενοι σ’ αυτές τις εταιρείες.
      Κλείνοντας, θέλω να πω το εξής. Για εμάς, με το συγκεκριμένο νομοσχέδιο αυξάνεται ο κύκλος δραστηριοτήτων αυτών των ιδιωτικών εταιρειών, αυξάνονται οι κατασταλτικές εξουσίες τους με τις περιπτώσεις οπλοφορίας και αυξάνονται οι περιπτώσεις διαπλοκής τους με τα σώματα ασφαλείας, την Αστυνομία και το Δημόσιο.
      Γι’ αυτούς τους λόγους, κύριοι Βουλευτές, εμείς θα το καταψηφίσουμε, ακριβώς γιατί θεωρούμε ότι το θέμα της ασφάλειας των πολιτών είναι θέμα ταξικό και αυτές οι εταιρείες θα είναι ένας παραπάνω κατασταλτικός μηχανισμός που θα υπηρετήσει το μεγάλο κεφάλαιο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μελά.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, ο κ. Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, δεν πρόκειται για ένα τυχαίο νομοσχέδιο. Πρόκειται για ένα νομοθέτημα το οποίο περιέχει ρυθμίσεις εξαιρετικά σημαντικές και σοβαρές.
      Και βεβαίως, αναφερόμενος στην αρχή αυτού του σχεδίου νόμου, πρέπει να σημειώσω, κύριε Υπουργέ, ότι το βασικό χαρακτηριστικό των συγκεκριμένων ρυθμίσεων που προωθείτε, είναι η εκχώρηση αρμοδιοτήτων από τη συντεταγμένη Ελληνική Αστυνομία στους ιδιώτες.
      Πρόκειται για μια εκχώρηση, κυρίες και κύριοι συνάδελφοι, αρμοδιοτήτων που έχω την άποψη ότι είναι απαράδεκτη κατά το Σύνταγμα. Δεν είναι δυνατόν αρμοδιότητες οι οποίες αφορούν την Ελληνική Αστυνομία να δίνονται στους ιδιώτες. Και οφείλω να είμαι συγκεκριμένος και θα το πράξω.
      Στο άρθρο 1, στην περίπτωση της παραγράφου 1ε΄, δίδεται η δυνατότητα του ελέγχου ασφαλείας πληρωμάτων, επιβατών, χειραποσκευών, αποσκευών, φορτίου και ταχυδρομικού υλικού σε αερολιμένες και λιμένες, καθώς και ελέγχου πρόσβασης στους χώρους και, εν γένει, στις εγκαταστάσεις αυτών μετά από έγκριση της αρμόδιας αεροπορικής ή λιμενικής αρχής.
      Μα, η έρευνα, κύριε Υπουργέ, συνιστά ανακριτική πράξη, την οποία δεν δικαιούται να ενεργήσει κανένας ιδιώτης.
      Το γεγονός, κυρίες και κύριοι συνάδελφοι -ας μην πάθουμε μιθριδατισμό- ότι ελέγχονται -ψάχνονται, με άλλα λόγια- εκείνοι που προτίθενται να ταξιδέψουν αεροπορικώς από εργαζόμενους σε ιδιωτικές εταιρείες παροχής ασφάλειας, είναι πράξη, κατά τη βεβαιότητά μου και όχι μόνο κατά τη γνώμη μου, απαγορευομένη. Δεν μπορεί να ερευνάται ο πολίτης από έναν ιδιώτη. Τα πάντα έχουν ισοπεδωθεί. Και βεβαίως, αυτό μαρτυρά και μια αδυναμία ή, αν θέλετε, ανικανότητα της Ελληνικής Αστυνομίας να αντιμετωπίσει όλα εκείνα τα οποία αναφέρονται ως αρμοδιότητες των ιδιωτικών επιχειρήσεων παροχής υπηρεσιών ασφάλειας.
      Ουδείς διαμαρτύρεται, διότι έχουμε υποκύψει -επαναλαμβάνω- σ’ έναν μιθριδατισμό και θεωρούμε αυτονόητα πράγματα τα οποία συνιστούν ατομικές ελευθερίες και μάλιστα, συνταγματικά προστατευόμενες.
      Και οι αρμοδιότητες, κύριε Υπουργέ, που εκχωρούνται στις ιδιωτικές επιχειρήσεις παροχής υπηρεσιών ασφάλειας, επαναλαμβάνω ότι είναι αρμοδιότητες αποκλειστικά της Ελληνικής Αστυνομίας.
      Κυρίες και κύριοι συνάδελφοι, με ποιο δικαίωμα μια ιδιωτική επιχείρηση θα ελέγχει εγκαταστάσεις; Kαι αναφέρομαι πάντοτε στο Σύνταγμα, εάν βεβαίως εξακολουθούμε να θεωρούμε ότι είναι ένα προστατευτικό δίκτυο το Σύνταγμα και ερωτώ. Ποιο Σύνταγμα επιτρέπει να κυκλοφορούν αυτοί οι συγκεκριμένοι ιδιώτες, οπλοφορούντες, προκειμένου να ασκούν τις αρμοδιότητες που αναφέρονται στο σχέδιο νόμου;
      Ας μην μπούμε στη λεπτομέρεια. Θα το πράξουμε στη συζήτηση επί των άρθρων. Ας μείνουμε, όμως, στον πυρήνα αυτού του νομοθετήματος, κυρίες και κύριοι συνάδελφοι, για να συμφωνούμε -όσοι συμφωνήσουμε- ότι με έναν απαράδεκτο, αντισυνταγματικό, όσο και επικίνδυνο τρόπο, η Ελληνική Αστυνομία μεταβιβάζει αρμοδιότητες στις ιδιωτικές επιχειρήσεις.
      Θέλετε να προχωρήσουμε στην εξειδίκευση της κριτικής αυτού του νομοσχεδίου; Ποιος θα τους εκπαιδεύει, κύριε Υπουργέ, αυτούς στους οποίους ανατίθενται αυτές οι σημαντικές και ευαίσθητες αρμοδιότητες; Παραπέμπεται το θέμα των αρμοδιοτήτων στην έκδοση μιας υπουργικής απόφασης και πάρα πολύ ορθά, οι συνάδελφοί μου που μίλησαν λίγο πριν σας είπαν ότι αυτή η νομοθετική εξουσιοδότηση προς τις υπουργικές αποφάσεις είναι εξαιρετικά ευρεία και γι’ αυτό το λόγο και επιλήψιμη.
      Θα ιδρύσετε με άλλα λόγια ειδικά εκπαιδευτήρια στα οποία θα εκπαιδεύονται όλοι εκείνοι οι οποίοι θα εργαστούν σε τέτοιες επιχειρήσεις παροχής ασφάλειας; Δεν λέτε τίποτα επ’ αυτού και είναι ένα εξαιρετικά κρίσιμο ζήτημα. Ποιος θα τους εκπαιδεύει; 
      Και πέραν αυτού, κυρίες και κύριοι συνάδελφοι, όταν θα προσληφθούν, ενδεχομένως χωρίς την έκδοση των υπουργικών αποφάσεων, με ποια προσόντα αυτοί οι άνθρωποι θα προσλαμβάνονται για να ασκήσουν τα καθήκοντα και τις αρμοδιότητες που τους δίδει ο νόμος; Δεν έχετε ούτε χρονική δέσμευση, αναφορικά με την έκδοση των υπουργικών αποφάσεων, για ένα τόσο ευαίσθητο και κρίσιμο ζήτημα που αφορά στην εκπαίδευση αυτών των ανθρώπων, μια εκπαίδευση, κυρίες και κύριοι συνάδελφοι –θεωρώ ότι θα συμφωνήσετε- που αφορά και στο σεβασμό των δικαιωμάτων των πολιτών και στο σεβασμό της ακεραιότητας των ίδιων των υπαλλήλων, αυτών των ιδιωτικών επιχειρήσεων και στο σεβασμό προφανώς του μείζονος ζητήματος που είναι οι συνταγματικά αναγνωρισμένες ελευθερίες του πολίτη, που δεν είναι δυνατόν να προσβάλλονται ή δυνάμει να προσβάλλονται από αυτές τις επιχειρήσεις και από το προσωπικό που οι ίδιες θα απασχολούν και μάλιστα ανεκπαίδευτο. 
      Κύριε Υπουργέ, δεν φοβάστε, δεν ανησυχείτε από το γεγονός ότι δίνετε τη δυνατότητα οπλοφορίας σ’ αυτούς τους ανθρώπους, οι οποίοι προφανώς θα προσέλθουν να πάρουν εργασία για να εξασφαλίσουν τον επιούσιο; Δεν έχουμε τίποτα με εκείνους που θέλουν να εργαστούν για να επιβιώσουν. Δεν φοβάστε αυτό το στοιχείο; Θα γεμίσουν περίστροφα και πιστόλια όλοι εκείνοι οι οποίοι θα εργάζονται σε τέτοιες επιχειρήσεις παροχής ασφάλειας. 
      Δεν λαμβάνετε υπ’ όψιν σας τα όσα καταγράφονται και μάλιστα με ένα δημόσιο τρόπο από τη συμπεριφορά τέτοιων προσώπων που εργάζονται σε επιχειρήσεις παροχής ασφάλειας; Δεν σας απασχολεί το γεγονός ότι από προσωπικό –και επιλέγω τη διατύπωση- παροχής υπηρεσιών ασφάλειας μετατρέπονται σε τραμπούκους, μετατρέπονται από άνθρωποι –επιεικής η έκφραση- σε φονιάδες; Έτσι θα αφήσετε το γεγονός της Μυκόνου να περάσει; Πέρα από αυτά τα οποία η αρμόδια δικαστική αρχή έχει δρομολογήσει.
      Υπάρχουν, κυρίες και κύριοι συνάδελφοι,  υπαρκτοί κίνδυνοι απειλής της ζωής, της υγείας και προφανώς των ατομικών ελευθεριών των πολιτών.
      Περαιτέρω, γιατί δεν δημιουργείτε, δεν θέτετε ασυμβίβαστα αναφορικά με τη συμμετοχή προσώπων σ’ αυτές τις εταιρείες; Και εννοώ ασυμβίβαστα που δεν αφορούν μόνο τα ίδια τα πρόσωπα που μετέχουν σ’ αυτές τις εταιρείες, διότι αυτά πράγματι τίθενται. Τους απαγορεύετε, επί παραδείγματι, να έχουν την ιδιότητα του μετόχου μίας τέτοιας εταιρείας από την ώρα που εργάζονται ως υπάλληλοι της Ελληνικής Αστυνομίας. Αλλά οι συγγενείς τους; Και μη μου πείτε ότι έχετε κώλυμα, διότι ενδεχομένως θα εμφανιστεί κάποιο δικαστήριο Ανθρωπίνων Δικαιωμάτων της Ευρώπης και θα πει ότι παραβιάζεται το δικαίωμα στην προσωπικότητα όταν θέτεις περιορισμό και διαμορφώνεις ασυμβίβαστο για συγγενικά πρόσωπα αναμφισβήτητα ορισμένου βαθμού, συγγενικά μ’ εκείνους που εργάζονται στα Σώματα Ασφαλείας! 
      Δεν επιλέγω να περιπτωσιολογήσω διότι τα περιστατικά είναι γνωστά. Δεν επιλέγω να αναφερθώ σε συγκεκριμένες καταστάσεις τις οποίες γνωρίζετε και για τις οποίες, όπως ο ίδιος έχετε πει, έχετε διατάξει τη διενέργεια ένορκης διοικητικής εξέτασης και δρομολογήσατε και πειθαρχικό έλεγχο. Αγνοείτε το γεγονός ότι είναι δυνατόν με ενδιάμεσα παρένθετα πρόσωπα υπάλληλοι της Ελληνικής Αστυνομίας και μάλιστα υψηλόβαθμοι, να συνιστούν τέτοιες επιχειρήσεις, τέτοιες εταιρείες –περί αυτού ο λόγος- και τότε να έχουμε μία παράλληλη λειτουργία των προσώπων και ως υπαλλήλων της Ελληνικής Αστυνομίας, αλλά και ως μετόχων εταιρειών παροχής υπηρεσιών ασφάλειας; Αυτό πρέπει να το δείτε. 
      Δεν έχετε και κανένα συνταγματικό πρόβλημα να θέσετε αυτό το ασυμβίβαστο των συγγενικών προσώπων, διότι εκείνο που πρέπει να υπηρετείτε, είναι το μείζον αγαθό. Και μείζον αγαθό είναι η σύννομη λειτουργία αυτών των επιχειρήσεων και η μη εμπλοκή υπαλλήλων της Ελληνικής Αστυνομίας σε τέτοιες εταιρείες, διότι αυτή η εμπλοκή, κυρίες και κύριοι συνάδελφοι, είναι βέβαιο ότι δημιουργεί παρενέργειες και οδηγεί και σε παρανομίες.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Κύριε Υπουργέ, υπάρχει ένα ζήτημα. Εάν κάποια από τις εταιρείες αυτές υποτροπιάζει αναφορικά με την οφειλόμενη συμπεριφορά της την οποία παραβαίνει, γιατί δεν βάζετε ως δυνατότητα διοικητικής κύρωσης να αφαιρείται η άδεια και όχι μόνο όταν προκύψει ότι στερείται, στη δεδομένη χρονική στιγμή, ενός εκ των στοιχείων που αναφέρεται ως αναγκαία προϋπόθεση για τη χορήγηση άδειας; 
      Να έχετε, λοιπόν, ως διοικητική κύρωση στην περίπτωση υποτροπής και την αφαίρεση της άδειας λειτουργίας της συγκεκριμένης εταιρείας η οποία θα παραβιάζει το νόμο και τις υποχρεώσεις που έχει έναντι του νόμου.
      Κυρίες και κύριοι συνάδελφοι, αναφερόμενος και πάλι στην αρχή του σχεδίου νόμου, δεν είναι δυνατόν να συμφωνήσουμε με μία τέτοια ρύθμιση. Αρκετά έχει διολισθήσει ο τόπος στην αποδοχή αντισυνταγματικών ρυθμίσεων και ρυθμίσεων που δυνάμει απειλούν τις ατομικές ελευθερίες. Αρκετά έχει διολισθήσει ο τόπος στην εκχώρηση αρμοδιοτήτων που κανονικά αφορούν σε λειτουργούς και σε δημόσιους υπαλλήλους, σε ιδιώτες.
      Μ’ αυτές τις σκέψεις, όσο και μ’ αυτές τις αντιρρήσεις, ο Συνασπισμός Ριζοσπαστικής Αριστεράς καταψηφίζει το σχέδιο νόμου.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ειδικός αγορητής του ΛΑ.Ο.Σ. κ. Βαΐτσης Αποστολάτος.
      ΒΑΪΤΣΗΣ ΑΠΟΣΤΟΛΑΤΟΣ: Κύριοι συνάδελφοι, κύριοι Υπουργοί, σήμερα συζητάμε για ένα πάρα πολύ σημαντικό νομοσχέδιο δεδομένου ότι αναφέρεται στην ασφάλεια των πολιτών μας, την οποία βλέπουμε να διακυβεύεται συνεχώς στις μέρες μας, στην Ελλάδα μας από την έξαρση της εγκληματικότητας και των εκδηλώσεων βίας και επιθετικών συμπεριφορών.
      Συνολικά θεωρούμενο πρόκειται για ένα σχέδιο νόμου το οποίο έμμεσα αγγίζει το θέμα τούτο, δεδομένου ότι ο σκοπός του είναι να αποσυμφορήσει το έργο της Ελληνικής Αστυνομίας, αναθέτοντας ορισμένες «δευτερεύουσες» -εντός εισαγωγικών- δραστηριότητες που επιφόρτιζαν το έργο της και επιβάρυναν ταυτόχρονα τον Έλληνα φορολογούμενο σε ιδιωτικές επιχειρήσεις παροχής ασφαλείας και τα γραφεία ιδιωτικών ερευνών. Και αναφέρομαι συγκεκριμένα στην ιδιωτική προστασία φυσικών ή νομίμων προσώπων, καθώς και στη μεταφορά και συνοδεία αθλητικών ομάδων. 
      Βέβαια, όλο αυτό, και για να κυριολεκτούμε, σημαίνει ότι ο βασικός κορμός, η βασική δομική κολώνα του συστήματος ασφαλείας της χώρας, η Ελληνική Αστυνομία, δυσλειτουργεί, αδυνατεί. Και βέβαια, το έχετε συζητήσει επαρκώς στην επιτροπή. Όμως, είναι σημαντικό να παραδεχθούμε ότι αυτό δείχνει την αδυναμία της Ελληνικής Αστυνομίας να εκτελέσει το έργο της. 
      Αυτό, λοιπόν, που προέχει να σχολιάσει κάποιος έχοντας στα χέρια του το παρόν σχέδιο νόμου, είναι αυτή η παραδοχή πια, δηλαδή ότι η εγκληματικότητα αποτελεί σοβαρότατο πρόβλημα πρώτα απ’ όλα στην ελληνική κοινωνία, οι διαστάσεις του οποίου μεγεθύνονται με ταχύτατους ρυθμούς, σε σημείο να μην προλαβαίνουμε τις εγκληματικές ενέργειες και να μην εκπλησσόμαστε πια στο άκουσμά τους. 
      Από τη στιγμή, λοιπόν, που αυτή η κατάσταση έχει ως μέχρι σήμερα μας επιβάλλει, σύμφωνα μ’ αυτά που συμβαίνουν και στην υπόλοιπη Ευρώπη, την ύπαρξη ιδιωτικής ασφάλειας και τη συνεπακόλουθη ελάφρυνση, όπως θέλουμε να λέμε, του έργου της Ελληνικής Αστυνομίας, δεν θα μπορούσαμε να αντισταθούμε σ’ ένα τέτοιο νομοθετικό πλαίσιο που θα ρυθμίσει τη δραστηριότητα αυτής. 
      Και πάλι, όμως, θα πω χωρίς να είναι οξύμωρο και αντιφατικό, το νομοθετικό πλαίσιο που θα ρυθμίζει τη δραστηριότητα αυτής, μπορεί να πολεμήσει το κακό στη ρίζα του και είναι δευτερευούσης σημασίας. Και εδώ είναι που πρέπει να εστιάσει κάποιος. Δηλαδή, πρέπει να ληφθούν αμεσότατα και αυστηρότατα μέτρα. Εμείς επιμένουμε στο να γίνουν πολύ αυστηρότερα τα μέτρα που έχετε λάβει για την πάταξη της εγκληματικότητας και για την καλύτερη και επαρκέστερη επάνδρωση των αστυνομικών τμημάτων και την αποτελεσματική αντιμετώπιση της αληθινής και ουσιαστικής λαθρομετανάστευσης και όχι των μεταναστών. Δεν θα αναπτύξω το θέμα. Διότι η εγκληματικότητα και οι πηγές της είναι το μεγάλο κακό το οποίο πρέπει να αντιμετωπίσουμε κύρια. Αυτό είναι θέμα που το κόμμα μας θα φέρει για συζήτηση σ’ αυτή την Αίθουσα σε λίγες μέρες με αφορμή μία επίκαιρη ερώτηση για την εκρηκτική αύξηση της εγκληματικότητας, κάτι στο οποίο νομίζω ότι συμφωνούμε όλοι. 
      Το βασικό ζητούμενο, όμως, για το παρόν σχέδιο νόμου είναι να διευκρινίσει λεπτομερώς τα διαφοροποιητικά στοιχεία των ιδιωτικών αυτών επιχειρήσεων από τα σώματα ασφαλείας της Ελληνικής Αστυνομίας, ώστε να μην ανακύψει θέμα ευθυνών και παράλληλων και συντρεχουσών αρμοδιοτήτων. Με άλλα λόγια, κύριο ζητούμενο είναι να καθορίζονται επακριβώς τα κριτήρια έκδοσης άδειας λειτουργίας των εν λόγω επιχειρήσεων, το πεδίο των συγκεκριμένων αρμοδιοτήτων τους και τα κριτήρια επιλογής του προσωπικού τους. 
      Άκουσα για το απαραίτητο πλέον χαρτί μιας εκπαίδευσης. Πληροφορήθηκα και έμαθα ότι υπάρχουν τα Ι.Ε.Κ. και στη Λάρισα και στην Αλεξανδρούπολη. Πιστεύω ότι σήμερα δεν υπάρχουν ακόμα κριτήρια τέτοιας ανάλογης παιδείας ώστε να δοθούν εύσημα πρακτικής γνώσης σε νέα παιδιά για να μπορούν να έχουν αυτόν τον βαρύγδουπο τίτλο ενός ανθρώπου που καλύπτει την ασφάλειά μας. 
      Εδώ ακριβώς έγκειται και η δική μας βασική ένσταση επί του παρόντος σχεδίου νόμου, το οποίο κατά τα άλλα θεωρούμε ότι κινείται για το μοντερνισμό της έννοιας στη σωστή κατεύθυνση. 
    Η βασική μας, όμως, ένσταση αφορά τις προϋποθέσεις που πρέπει να γίνουν αυστηρότερες, που πρέπει να πληροί το προσωπικό των ιδιωτικών επιχειρήσεων αυτών και ειδικότερα στο ότι η εκπλήρωση της στρατιωτικής θητείας πρέπει να συμπεριληφθεί, αν θέλετε, ως απαραίτητη προϋπόθεση συνειδητής γνώσης της πειθαρχίας, που χρειάζονται οι άνθρωποι αυτοί και της γνώσης οπλοκατοχής, οπλοφορίας και οπλοχρησίας. 
    Έχει τονίσει και ο εκλεκτός συνάδελφός μου κ. Πλεύρης στην αρμόδια Διαρκή Επιτροπή Δημόσιας Τάξης και Δικαιοσύνης και θα το επαναλάβω και εγώ εμφατικά καθ’ όλη τη διάρκεια συζήτησης αυτού του σχεδίου νόμου στο Τμήμα, ότι δεν είναι δυνατόν να αναθέτουμε φύλαξη προσώπων, αν θέλετε όμως και αρχαιοτήτων πολυτίμων και να δίνουμε όπλα σε ανθρώπους που δεν έχουν πάει στο Στρατό, που δεν έχουν εμπεδώσει τις αρχές της υπευθυνότητας αυτής. Κι αυτό νομίζω είναι θέμα ουσιαστικής σημασίας και εμείς το λέμε και ηθικής και κυριολεκτικά πατριωτικής σημασίας.
    Έπειτα καθαρά αντικειμενικά και πρακτικά μόνο αν το δούμε για τα άτομα που θα δουλεύουν σ’ αυτές τις εταιρείες security, δεν προβλέπεται ουσιαστικά εκτός από τα Ι.Ε.Κ. που λέμε, άλλη ειδική εκπαίδευση. Δεν υπάρχει δηλαδή μια ορισμένη ανάλογη δημόσια σχολή εκπαίδευσης και εξειδίκευσής τους και αυτό είναι ένα ακόμη σημείο το οποίο πρέπει να συζητηθεί και να εξεταστεί σοβαρά. Κι αυτή η στοιχειώδης εκπαίδευση που αναφέρεται για τις σχολές στα Ι.Ε.Κ., που λέγαμε, πρέπει να είναι τουλάχιστον του επιπέδου της Ελληνικής Αστυνομίας. Εκτός του ότι αφορά στο κομμάτι χρήση όπλου και όχι στο θέμα της φύλαξης. Και γι’ αυτό κρίνεται από μας ως ανεπαρκές.
    Δεδομένων, λοιπόν, αυτών, η μη εκπλήρωση της στρατιωτικής θητείας, εμμένουμε σ’ αυτό, αποτελεί ακόμη σοβαρότερο κενό του νομοσχεδίου που κρατάμε στα χέρια μας. Ελλείψει αντίστοιχης σχολής δηλαδή, η στρατιωτική θητεία είναι η μόνη πηγή εκπαίδευσης γι’ αυτά τα παιδιά που θα δουλέψουν σ’ αυτές τις επιχειρήσεις και που βασικό τους μέλημα θα είναι η ασφάλειά μας έστω και συμπληρωματικά.
    Είναι οξύμωρο και αντιφατικό κυριολεκτικά η υποχρέωση της στρατιωτικής θητείας που θα έπρεπε να βρίσκεται στην πρώτη θέση των κριτηρίων επιλογής αυτών των νέων και έκδοση άδειας εργασίας, να καταργείται σήμερα με αυτό το σχέδιο νόμου νόμιμα και επίσημα. 
    Και βέβαια, μια ακόμη λεπτομέρεια που θα πρέπει να ληφθεί υπ΄ όψιν σ΄ αυτό το θέμα είναι ότι με το να καταργείται η υποχρέωση της στρατιωτικής θητείας επιτρέπεται στην ουσία να έχουν άδεια εργασίας ιδιωτικής φύλαξης και άτομα που μπορεί να είχαν νόμιμα απαλλαγεί από τα στρατιωτικά τους καθήκοντα. Διότι τα άτομα αυτά για να έχουν απαλλαγεί νόμιμα για λόγους υγείας συνήθως, σημαίνει αυτομάτως ότι δεν έχουν την ικανότητα να φέρουν όπλο ή να κάνουν άοπλη υπηρεσία. 
    Με την κατάργηση, λοιπόν, της υποχρέωσης εκπλήρωσης των στρατιωτικών καθηκόντων, αυτομάτως καταργείται και αυτή η παράμετρος που είναι ουσιαστικής σημασίας, δεδομένου ότι έχουμε να κάνουμε με ένα επάγγελμα που αφορά στη σωματική ακεραιότητα και τη ζωή ίσως πολλών ανθρώπων.
    Θέλω να επαναλάβω αυτό που είπα και στο ξεκίνημα, ότι πρέπει να ληφθούν συγκεκριμένα, αυστηρότερα μέτρα και από αυτά που έχετε λάβει κατά της εγκληματικότητας και της συνεπαγόμενης ανασφάλειας του Έλληνα πολίτη. Γιατί η κατάσταση σίγουρα ελέγχεται δύσκολα και γιατί οι συμπολίτες μας και ιδιαίτερα σε ορισμένες περιοχές του Κέντρου της Αθήνας, φοβούνται πια να κυκλοφορήσουν στους δρόμους, ακόμη και να βγουν από τα σπίτια τους ή να πάνε στην εργασία τους. 
    Τα θέματα των ενεργειών security είναι σημαντικά, αλλά δεν μπορούν να λύσουν το μείζον που είναι η εγκληματικότητα και η δομή, αν θέλετε, του βασικού ιστού της Ελληνικής Αστυνομίας. Αυτό πρέπει να το θέσουμε ως προτεραιότητα για να μπορέσουμε, όπως είπατε και εσείς ο ίδιος, κύριε Υπουργέ, να βάλουμε μία τάξη σ’ ένα άναρχο τοπίο εξαιτίας της έλλειψης κανόνων.
    Ουαί όμως, εάν η ευταξία και η ασφάλεια στη συνείδηση των πολιτών θέλουμε να καλυφθεί από ανεκπαίδευτο προσωπικό από ιδιωτικές εταιρείες γιατί αυτό είναι το πνεύμα της εποχής.
    Ακούγοντας τον ειδικό αγορητή του ΣΥ.ΡΙΖ.Α. έζησα πρόσφατα στο αεροδρόμιο του Παρισιού τον τραγικό έλεγχο εγώ και άλλοι τρεις Υπουργοί και δύο Πρόεδροι Επιτροπών, που είναι τουλάχιστον αναξιοπρεπείς για τα συνταγματικά μας δικαιώματα. Ακόμη και αυτό που συμβαίνει όμως στο αεροδρόμιο «Ελευθέριος Βενιζέλος» που επιτρέπεται να μας ελέγχουν με τρόπους θα σας έλεγα απάνθρωπους και αντισυνταγματικούς, άνθρωποι οι οποίοι κατά το Σύνταγμα δεν έχουν τη δυνατότητα αυτή, είναι ένα από τα μεγάλα ζητήματα που πρέπει να ξαναδούμε στο νομοσχέδιο τούτο και να γίνει αυστηρότερο. Δεν είναι σοβαρές παρεμβάσεις που δικαιολογούν την κατάθεση του νομοσχεδίου αυτού, θα το συζητήσουμε στα άρθρα, γιατί θέλω να μάθω ποιοι είναι αυτοί οι ιδιαίτεροι λόγοι λεπτομερώς, να μιλήσουμε για την πενταετία και ειδικά για το θέμα οπλοφορίας, οπλοκατοχής και οπλοχρησίας. 
    Σας ευχαριστώ. 
    (Χειροκροτήματα από την πτέρυγα του Λαϊκού Ορθόδοξου Συναγερμού )
    ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Θεόδωρος Πάγκαλος.
    Ορίστε, κύριε Πάγκαλε, έχετε το λόγο.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, η φύλαξη της τάξης και η εμπέδωση αισθήματος ασφαλείας στους πολίτες είναι κατ’ εξοχήν κρατική αρμοδιότητα. Υπάρχει μάλιστα και η άποψη ότι η ελάχιστη περιγραφή του κράτους είναι ότι το κράτος έχει αποκλειστική αρμοδιότητα επί της ενόπλου βίας. 
    Πράγματι, στις σύγχρονες κοινωνίες φόρους ή δικαστικές αρμοδιότητες μπορούν να έχουν και άλλοι θεσμοί, οι Τοπικές Αυτοδιοικήσεις παραδείγματος χάριν. Αλλά το κράτος μόνο μπορεί να χρησιμοποιεί την ένοπλο βία για να αποτρέψει παράνομες πράξεις ή για να τις τιμωρήσει, να τις οδηγήσει στη δικαιοσύνη. 
    Είναι χαρακτηριστική η διαχωριστική γραμμή ανάμεσα στις ευνομούμενες αναπτυγμένες πολιτείες και τα κράτη του Τρίτου Κόσμου η άσκηση τέτοιων δραστηριοτήτων που αμείβονται από ιδιώτες, η ιδιωτικοποίηση δηλαδή των αστυνομικών καθηκόντων. Και νομίζω ότι αυτό επειδή είναι ένα είδος «μικροβίου» το οποίο υπεισέρχεται βαθμιαία στο θεσμικό μας σύστημα, είναι κάτι που θα πρέπει να το έχουμε υπ’ όψιν μας και θα πρέπει με κάθε δυνατότητα που διαθέτουμε να προσπαθούμε να το αποτρέψουμε.
    Υπάρχει έλλειμμα αστυνόμευσης, αυτό το ομολογούμε όλοι και έχω ακούσει και η Κυβέρνηση να το συνομολογεί. Υπάρχει αίσθημα ανασφάλειας, πολλαπλασιασμός των αξιοποίνων πράξεων. Έχει ακόμα και μέσα στο Κέντρο της Αθήνας δημιουργηθεί ένα ιδιότυπο γκέτο, όπου μερικές φορές συμμορίες ολόκληρες συμπλέκονται για τον έλεγχο οργανωμένων παρανόμων δραστηριοτήτων μεγάλης έκτασης, όπως είναι τα ναρκωτικά και η πορνεία. Επειδή το παλιό μου επαγγελματικό μου γραφείο και νυν, επί σειρά ετών, πολιτικό μου γραφείο είναι στη γωνία της οδού Γερανίου και της οδού Πειραιώς, βρίσκομαι δηλαδή στην καρδιά του γκέτο αν θέλετε, μπορώ να σας πω ότι από το παράθυρό μου μπορώ να παρακολουθήσω συνεχείς και την ημέρα ακόμα και το μεσημέρι, πράξεις συναλλαγής με ναρκωτικά. Και οι πράξεις βίας είναι συχνότερες, μερικές απ’ αυτές απασχόλησαν τον Τύπο πριν από μερικές εβδομάδες.
    Είναι, λοιπόν, υποχρέωση του κράτους η αστυνόμευση και πρέπει  να την κάνει καλά και πρέπει όλοι να συμβάλουμε σ’ αυτήν την κρατική δραστηριότητα με την κριτική μας και με την κατανόησή μας. 
     Και εγώ χαίρομαι γιατί εσχάτως θεωρώ ότι ήταν καλή κίνηση η υπαγωγή της Αστυνομίας στο Υπουργείο Προεδρίας της Κυβέρνησης και νυν Εσωτερικών –ή δεν λέγεται πια έτσι;-...
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μόνο «Εσωτερικών». 
     ΘΕΟΔΩΡΟΣ ΠΑΓΚΑΛΟΣ: Πράγματι, «Εσωτερικών» μόνο. Καλή θα ήταν και η Προεδρία της Κυβερνήσεως ως τίτλος, αλλά εν πάση περιπτώσει δεν τον έχετε στη διάθεσή σας. 
     Καλή κίνηση, λοιπόν, ήταν και νομίζω ότι ήταν σημαντική επιτυχία της Αστυνομίας η σύλληψη προ ημερών της συμμορίας αυτής, η οποία είχε απαγάγει στη Θεσσαλονίκη τον κ. Μυλωνά και αυτών που την συγκροτούσαν. 
     Για τις ιδιωτικές επιχειρήσεις παροχής υπηρεσιών ασφαλείας και για τα γραφεία ιδιωτικών ερευνών υπήρχε ένα θεσμικό πλαίσιο. Το περιγράφει η εισαγωγή του άρθρου 1 του νομοσχεδίου σας. Υπήρχε ο ν.2518/1997, ο ν.2801/2000 και ο ν.3103/2003 και ο ν.3206/2003. Δεν αντιλαμβάνομαι για ποιο λόγο δεν τροποποιήσατε το υφιστάμενο νομικό πλαίσιο όπου το θεωρούσατε απαραίτητο, αλλά δίνετε την εντύπωση ότι εισάγετε εξαρχής ένα πλήρως καινοφανές νομικό πλαίσιο. Ξέρετε καλά, κύριε Υπουργέ, ότι δεν είναι αυτή η κατάσταση. Και λυπούμαι, διότι νομοτεχνικά τεχνάσματα αυτού του είδους δεν αρκούν για να δώσουν την εντύπωση της επανίδρυσης του κράτους. Χρειάζονται ουσιαστικές αλλαγές. 
     Το χειρότερο είναι ότι εκεί που πραγματικά έχετε ριζικές αντιθέσεις με το παρελθόν, μάς δημιουργείτε μεγάλες απορίες, μάς φέρνετε σε αδυναμία να στηρίξουμε τις συγκεκριμένες διατάξεις. Μερικά άρθρα θα τα ψηφίσουμε, αλλά αυτή η νοοτροπία και σε ορισμένα άρθρα στα οποία προσπαθείτε να στηρίξετε αυτή τη νοοτροπία της καινοτόμου, αν θέλετε, ρύθμισης των θεμάτων αυτών, είναι ακριβώς αυτό που μας εμποδίζει να σας δώσουμε περισσότερη στήριξη. 
     Ας πούμε στο άρθρο 1 υπάρχει η πρόβλεψη για τη συνοδεία αθλητικών αποστολών για την ασφαλή μετακίνησή τους. Εγώ γνωρίζω ότι και η κοινή γνώμη και οι υπεύθυνοι του Υπουργείου δυσαρεστούνται, γιατί μια εξαιρετικώς επικερδής δραστηριότητα, όπως είναι οι αθλητικές συναντήσεις και ιδιαίτερα τα ποδοσφαιρικά ματς, γίνονται αφορμή για την απασχόληση εκατοντάδων αστυνομικών. Θα πρέπει, κύριε Υπουργέ, να βρεθεί ένας τρόπος αυτοί οι οποίοι επωφελούνται απ’ αυτά τα γεγονότα να συμβάλλουν στο κόστος. Δεν βλέπω γιατί οι πολίτες που δεν ενδιαφέρονται για το άθλημα αυτό ή για συγκεκριμένες ομάδες πρέπει να πληρώνουν φόρους για να ελέγχεται η παράνομη και η ανεξέλεγκτη συμπεριφορά ορισμένων φανατικών τους οποίους κάκιστα ο Τύπος αποκαλεί φιλάθλους. 
     Αλλά πραγματικά πιστεύετε ότι όταν θα πάει παραδείγματος χάριν ο Ολυμπιακός να παίξει με τον ΠΑΟΚ στη Θεσσαλονίκη, θα αποτρέψετε τους χούλιγκανς με ιδιωτικούς αστυνομικούς; Δεν είναι δυνατόν! Τι θα κάνουν δηλαδή αυτοί οι ιδιωτικοί αστυνομικοί; Θα τους πουν, όχι παιδιά, μην ασχημονείτε; Θα τους ωθήσουν; Όπως ξέρετε οι μάζες αυτές είναι εξαιρετικά επικίνδυνες και βεβαίως αντιμετωπίζονται πολλές φορές και από την Αστυνομία την ίδια, με μεγάλη δυσκολία. Άρα, δεν βλέπω αυτό να είναι πολύ σοβαρό, η συνοδεία αθλητικών αποστολών, εκτός αν νομίζετε ότι αν είναι κάποιος αγέρωχος ιδιωτικός αστυνομικός στην πόρτα του λεωφορείου μπορεί να αποτρέψει τους οργανωμένους χούλιγκανς της μιας ή της άλλης μεγάλης ομάδας. Δεν τη βρίσκω σοβαρή, λοιπόν, ως διάταξη. 
     Στο άρθρο 3 λέτε ότι πρέπει να υπάρχει ένας τίτλος επαγγελματικής κατάρτισης, ειδικότητας  συναφούς προς την άσκηση των δραστηριοτήτων που πρόκειται να ασκήσει και ότι αυτό θα δοθεί από τους Υπουργούς Εσωτερικών, Εθνικής Παιδείας και Θρησκευμάτων, Απασχόλησης, Κοινωνικής Προστασίας κ.λπ.. Ποια είναι η δραστηριότητα αυτή που μπορεί να είναι συναφής με κάποιο τέτοιου είδους έργο; Είναι περίεργο, θα ήταν ενδιαφέρον να μας ενημερώνατε περισσότερο. 
      Πρέπει να είναι, παραδείγματος χάριν, άτομα που έχουν κάνει τη θητεία τους σε ορισμένους κλάδους των Ενόπλων Δυνάμεων; Μα, εδώ φαίνεται ότι προβλέπετε και τη δυνατότητα κάποιος που δεν έχει κάνει στρατιωτικό να μπορεί να προσλαμβάνεται. Και αυτό το θεωρώ ακατανόητο. Και το Λουξεμβούργο έχει στρατό δυνάμεως περίπου ενός λόχου. Μάλιστα, επειδή δεν μπορεί να είναι ξεκάρφωτος ένας λόχος, ανήκει σ’ ένα βελγικό τάγμα που είναι δίπλα στα σύνορα. Ξέρετε ποιοι αποτελούν αυτό το λόχο; Όλοι οι Λουξεμβούργιοι που διεκδικούν θέση σε δημόσιο, ή θέση που έχει σχέση με τέτοιου είδους δραστηριότητες, ή θέλουν να πολιτευτούν. Αν έχεις τέτοια φιλοδοξία στη ζωή σου, πρέπει να κάνεις τέτοια θητεία. Αν δεν έχεις τέτοια φιλοδοξία, δεν κάνεις τέτοια θητεία και ουδείς σου ζητάει λογαριασμό γι’ αυτό. Εδώ, σε μία τέτοια δραστηριότητα, να  επιτρέψουμε σε ανθρώπους που δεν έχουν υποστεί τη στοιχειώδη, αν θέλετε, πειθαρχική εκπαίδευση, την οποία παρέχει ο Στρατός, είναι λάθος. Και αναρωτιέμαι τι άλλο μπορεί να είναι το προσόν τους. Τι θα είναι; Θα είναι αθλητές; Θα είναι σωματώδεις; Θα είναι άγριοι στο ύφος; Πώς θα τους διαλέγετε; Τι είναι η επαγγελματική κατάρτιση που μπορεί να σας οδηγήσει σε τέτοιου είδους δραστηριότητα; Πρέπει να ξέρουν λίγα νομικά. Τότε, γιατί δεν κάνουν κάποια καλύτερη δουλειά; Εδώ, λοιπόν, φοβούμαι μήπως προκύψει κάποια περιπτωσιολογία, η οποία να φέρει  άλλες ιδιότητες που έχουν σχέση, παραδείγματος χάριν, με τον τρόπο που συμπεριφέρεσαι στην κοινωνία, τις αντιλήψεις σου για τον τρόπο ζωής, τα φρονήματά σου σε θέμα θρησκευτικά και άλλα.
      Δεύτερο απαράδεκτο στο άρθρο 5, η παράγραφος 2. Διευρύνετε τις περιπτώσεις οπλοχρησίας και μάλιστα λέτε ότι «το προσωπικό μπορεί να φέρει όπλο νομίμως κατεχόμενο από τους φορείς που παρέχεται η φύλαξη». Δηλαδή, θα έχει όπλα η τράπεζα; Θα έχει η ιδιωτική εταιρεία όπλα νομίμως κατεχόμενα ως εταιρεία και θα τα παρέχει στους εκάστοτε φύλακές της και δεν θα είναι πολιτική, προσωπική η άδεια οπλοχρησίας; Αυτό είναι πάρα πολύ επικίνδυνο. Δημιουργείτε φορείς οι οποίοι μπορεί να στρατολογούν προσωπικό που θα φέρει όπλα και θα μπορεί να τα χρησιμοποιεί με βάση τα δικά τους κριτήρια.
      Και τελευταίο είναι, που μας ενοχλεί, το άρθρο 10, στο οποίο, κύριε Υπουργέ κι εγώ δεν θέλω να μπω σε περιπτωσιολογία. Να θυμίσω, παραδείγματος χάριν, την πολύ σοβαρή ερώτηση που έκανε το ΠΑ.ΣΟ.Κ. το Μάρτη του 2008 για τα διαδραματισθέντα με την ευκαιρία της «ΕrKutor security», η οποία ανήκε στη σύζυγο ενός συνδικαλιστικού φορέα της αστυνομίας, ο οποίος έχει γίνει γνωστός και από άλλες επιδόσεις του. Θεωρώ ότι είναι απαράδεκτο να μειώσετε, δηλαδή, εκεί τους περιορισμούς κατά τρόπο ώστε να μπορεί κάποιος να βγαίνει από την Αστυνομία και να ανοίγει αμέσως ιδιωτικό γραφείο, ή να ανοίγει ιδιωτικό γραφείο με συγγενείς του. Θα σας πω κάτι. Στην περιοχή που μένω υπάρχει ένα ιδιοκτήτης ιδιωτικών υπηρεσιών ασφαλείας. Ο άνθρωπος αυτός βαρύνεται με πολλά και βαρύτατα ποινικά αδικήματα, για τα οποία έχει καταδικαστεί, έχει μάλιστα βαρύ ποινικό  μητρώο. Οι φήμες λένε ότι ένας Πολωνός που βρέθηκε νεκρός μέσα στην αυλή του και για το φόνο του οποίου ο ίδιος απηλλάγη λόγω αμύνης, εφόσον ήταν ο Πολωνός μέσα στην αυλή υπήρχε θέμα νομίμου αμύνης, δεν ήταν τελείως επιτιθέμενος. Η  σύζυγός του έχει την υπηρεσία πολιτικής ασφαλείας που είναι μία πολύ καλή νοικοκυρά! Δηλαδή, ο ποινικώς βεβαρημένος αυτός πολίτης έβαλε τη γυναίκα του και άνοιξε τέτοια υπηρεσία ασφαλείας και συνεχίζει να τη διατηρεί και επομένως κακό είναι να ενθαρρύνουμε τέτοιου είδους διαδικασίες.
      Μία τελευταία κουβέντα για τη λαθρομετανάστευση. Κύριε Υπουργέ, εγώ είμαι φανατικός υποστηρικτής της άμεσης ανάγκης ένταξης όλων των μεταναστών οι οποίοι παραμένουν για μακρό χρονικό διάστημα πέραν των οκτώ ετών στη χώρα μας, όπως προβλέπουν και οι ευρωπαϊκές συνθήκες, εργάζονται σε σταθερές εργασίες και συνεχώς. Το να επιτρέψουμε στους ανθρώπους αυτούς να φέρουν τις οικογένειές τους και να ανασυγκροτήσουν την οικογενειακή τους ζωή, θεωρώ ότι είναι καλό για τη δημόσια τάξη και για την κοινωνία γενικότερα.
      Δεν μπορεί όμως να γίνεται αυτό που γίνεται τώρα στην ακριτική περιοχή και στον Έβρο και στα νησιά. Υπάρχει ένα παιχνίδι προώθησης, επαναπροώθησης κ.λπ., το οποίο καλά γνωρίζετε. Αυτό πρέπει να σταματήσει. 
      Πρέπει να αποφασίσουμε επιτέλους να συνεργαστούμε με την Ευρωπαϊκή Ένωση όπως και άλλες χώρες, όπως η Γαλλία παραδείγματος χάριν και η προώθηση να γίνεται με άλλα μέσα και να γίνεται στην πατρίδα από την οποία προέρχεται αυτός που έρχεται στα εδάφη μας. Είναι ελάχιστοι οι πολιτικοί πρόσφυγες από αυτούς. Και εν πάση περιπτώσει, ας υπάρξουν οι ελάχιστοι υπάλληλοι που μπορούν να διακρίνουν ποιοι είναι οι πολιτικοί πρόσφυγες και να τους εξαιρούν. Αλλά θεωρώ ότι αυτοί είναι ελάχιστοι. Θεωρώ ότι η μεγάλη μάζα είναι οι οικονομικοί μετανάστες και δεν υπάρχει κανείς λόγος να τους ανεχόμαστε να περιφέρονται περί τα σύνορά μας. 
      Έχω διαπιστώσει από περιγραφές του Τύπου, που οι ίδιοι ομιλούν και λένε ότι μπήκαν στη χώρα τέσσερις και πέντε και δέκα φορές από διάφορα σημεία, αφού προωθήθηκαν στη γειτονική χώρα, η οποία γειτονική χώρα είναι αυτή που τους στέλνει και τους στέλνει συστηματικά, σας διαβεβαιώνω, με συνέργεια ή τουλάχιστον με την απάθεια των Αρχών της.
      Αυτά ήθελα να πω, κύριε Υπουργέ και πολύ θα προτιμούσα αν επιλέγατε άλλες διατάξεις, οι οποίες θα μας επέτρεπαν να ψηφίσουμε το σύνολο του νομοσχεδίου, γιατί η προσπάθεια να εφαρμοστεί ένα νομοσχέδιο δευτερευούσης σημασίας ως επανίδρυση του κράτους δεν μας πειράζει εμάς πια. Γιατί θεωρούμε ότι και αυτό το κεφάλαιο έληξε, εκτός και αν μας μιλήσετε ξανά εσείς για την επανίδρυση του κράτους, που τις τελευταίες ημέρες μάλλον ηχεί ως αστείο παρά ως πολιτικό σύνθημα.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Κοινοβουλευτικός Εκπρόσωπος του Κ.Κ.Ε., κ. Κανταρτζής. 
      Μισό λεπτό, κύριε Κανταρτζή, γιατί έχει ζητήσει το λόγο και ο Πρόεδρος του ΛΑ.Ο.Σ., ο κ. Καρατζαφέρης.
      Να προηγηθεί ο κ. Καρατζαφέρης;
      ΑΧΙΛΛΕΑΣ ΚΑΝΤΑΡΤΖΗΣ: Ναι, κύριε Πρόεδρε, δεν έχω καμμία αντίρρηση.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, ας προηγηθεί ο κ. Κανταρτζής.
      ΠΡΟΕΔΡΕΥΩΝ (Φίλιππος Πετσάλνικος):  Ο κ. Καρατζαφέρης σας δίνει το προβάδισμα, κύριε Κανταρτζή. Ελάτε!
      ΑΧΙΛΛΕΑΣ ΚΑΝΤΑΡΤΖΗΣ: Είχα πει και προηγούμενη φορά και θα το επαναλάβω πάλι, δεν έχω καμμία αντίρρηση να προηγούνται οι Αρχηγοί των κομμάτων. Το έχουμε πει κατ’ επανάληψη εδώ πέρα. 
      ΠΡΟΕΔΡΕΥΩΝ (Φίλιππος Πετσάλνικος): Θα πρέπει να βρούμε έναν κανόνα στη Διάσκεψη των Προέδρων. Να συμφωνήσουμε σ’ έναν κανόνα, για να μην δημιουργούνται αυτού του είδους τα μικροπροβλήματα.
      ΑΧΙΛΛΕΑΣ ΚΑΝΤΑΡΤΖΗΣ: Καταλαβαίνουμε ότι είναι θέματα γενικότερα διαδικαστικά.
      Θα ήθελα, κυρίες και κύριοι Βουλευτές, να πω εξ’ αρχής, ότι παρ’ όλο που το σημερινό νομοσχέδιο δεν είναι τίποτα καινούργιο κατά ποσοστό 99% είναι ανάληψη διατάξεων που προϋπήρχαν, που είχαν θεσπιστεί όχι προ πενταετίας και προ επταετίας αλλά πριν από έντεκα χρόνια, θεωρούμε ότι δεν είναι ήσσονος σημασίας. Έρχεται να ρυθμίσει ζητήματα σε νέα πιο διευρυμένη κατεύθυνση, ζητήματα που είναι κρίσιμα και που έχουν σχέση με τα δημοκρατικά δικαιώματα και με τις δημοκρατικές ελευθερίες. 
      Θα σας πω ευθύς εξ’ αρχής, ότι η σημερινή συζήτηση είναι επανάληψη των όσων είχαν ακουστεί στην Αίθουσα αυτή πριν από έντεκα ολόκληρα χρόνια όταν ψηφιζόταν ο ν. 2518/97. Τότε ήμουν εισηγητής του κόμματός μας κατά τη συζήτηση στην επιτροπή. Τα ίδια ακριβώς επιχειρήματα που ακούσαμε και σήμερα, τα ίδια λέγονταν και τότε από μεριάς της τότε κυβερνητικής Πλειοψηφίας. Η Νέα Δημοκρατία ήταν στην αντιπολίτευση, η κυβέρνηση ήταν το ΠΑ.ΣΟ.Κ.. 
      Λέει, ότι έχουμε αύξηση της εγκληματικότητας, δεν αρκούν οι προσπάθειες που γίνονται από τα Σώματα Ασφαλείας, ποιο το κακό στο να δοθεί η δυνατότητα στους επιχειρηματίες στις επιχειρήσεις με φυσικά πρόσωπα εφόσον το επιθυμούν και έχουν και το ανάλογο πορτοφόλι, να λάβουν πρόσθετα μέτρα για τη διατήρηση της τάξης, για την προστασία τους. Τα ίδια ακριβώς επιχειρήματα ήταν. Και να σας πω κάτι; Η ίδια ακριβώς εποχή ήταν που ψηφίζονταν και τότε. Γιατί διάβασα τα Πρακτικά της Βουλής που γράφουν: «ήλθαν στα Θερινά Τμήματα». Και τότε στα Θερινά Τμήματα ήλθε το νομοσχέδιο, επαναλαμβάνω, που είχε φέρει η Κυβέρνηση του ΠΑ.ΣΟ.Κ.. 
      Είναι πράγματα χιλιοειπωμένα. Κλασικό επιχείρημα: Έχουμε αύξηση της εγκληματικότητας, πέρα από το πώς εννοεί κανείς την εγκληματικότητα, γιατί πολλά ακούγονται πολλές φορές και πολλές φορές διογκώνονται στοιχεία τεχνητά για να καλλιεργηθούν άλλου είδους φαινόμενα ρατσισμού, ξενοφοβίας. Τα έχουμε ζήσει κατ’ επανάληψη.
	Ας ξεκινήσουμε με το ποιοι παράγοντες τροφοδοτούν την εγκληματικότητα. Λέτε ότι αφού υπάρχει εγκληματικότητα, πρέπει να πάρουμε ένα ακόμα μέτρο. Δηλαδή τι να κάνουμε; Να δημιουργήσουμε έναν ακόμη μηχανισμό καταστολής. Ίδια πάντα τα μέτρα. Την τελευταία δεκαετία –για να μην πάμε πιο μακριά- είχαμε το νομοσχέδιο για την ιδιωτική αστυνομία, είχαμε το νομοσχέδιο για την ίδρυση του σώματος ειδικών φρουρών, είχαμε το νόμο για την ίδρυση του σώματος των συνοριοφυλάκων, είχαμε το νόμο για την ίδρυση της δημοτικής αστυνομίας, είχαμε το νόμο για τη νομιμοποίηση των γραφείων έρευνας. Και αυτοί είναι κατασταλτικοί μηχανισμοί. Για καθίστε να δούμε. Ας κάνουμε έναν απολογισμό. Λέγατε πάντα ότι η εγκληματικότητα θέλει μηχανισμούς καταστολής, θέλει μηχανισμούς αντιμετώπισης. Αναφέρομαι σε μηχανισμούς που έγιναν στο εσωτερικό της χώρας γιατί αν ψάξουμε και σε επίπεδο Ευρωπαϊκής Ένωσης, θα δούμε τη δημιουργία πολλών παρόμοιων μηχανισμών. 
      Ας δούμε, τι έγινε με την καταπολέμηση της εγκληματικότητας. Η αλήθεια είναι ότι όσο δεν αντιμετωπίζετε τα κοινωνικά αίτια που δημιουργούν αυτά τα φαινόμενα, η εγκληματικότητα δεν μπορεί να αντιμετωπιστεί, όσους μηχανισμούς καταστολής και αν δημιουργήσετε, όσους μηχανισμούς καταστολής και αν συγκροτήσετε, με όποιον τρόπο και αν τους εξοπλίσετε και τους στελεχώσετε. Όσο θα συνεχίζεται αυτή η πολιτική η οποία φέρνει φτώχεια για τους πολλούς, όσο θα συνεχίζεται αυτή η πολιτική των ιμπεριαλιστικών επεμβάσεων, της συγκέντρωσης του πλούτου σε ολοένα και λιγότερα χέρια, όσο θα συνεχίζεται αυτή η πολιτική που από τη μια μεριά οδηγεί στη συγκέντρωση του πλούτου και από την άλλη στη διεύρυνση της φτώχειας, τέτοια φαινόμενα θα ανακυκλώνονται σε ολοένα και διευρυνόμενη κατεύθυνση, πολύ περισσότερο μάλιστα όταν οι κυρίαρχες πάντα δυνάμεις πλασάρετε με όλους τους τρόπους σαν μοντέλο τη θεοποίηση του κέρδους, ότι ο μάγκας και ο ικανός είναι αυτός ο οποίος μπορεί να προχωρήσει, ανεξάρτητα του πώς. Με άλλα λόγια η θεοποίηση, το κυνήγι του κέρδους πάνω απ’ όλα. Το πρώτο, λοιπόν, συμπέρασμα είναι ότι όσο θα συνεχίζεται αυτή η πολιτική, τα φαινόμενα αυτά δεν πρόκειται να σταματήσουν. 
      Το δεύτερο συμπέρασμα. Γιατί αυτοί οι μηχανισμοί καταστολής δεν μπόρεσαν να βάλουν φρένο -έστω όπως εσείς το εννοείτε- στα φαινόμενα αυτά; Για τον απλούστατο λόγο ότι έχουν αλλού στραμμένη την προσοχή τους. Αναφέρομαι στα Σώματα Ασφαλείας, αναφέρομαι στους άλλους μηχανισμούς καταστολής του κράτους και της Ευρωπαϊκής Ένωσης. Κύριος στόχος τους είναι η αντιμετώπιση του εργατικού λαϊκού κινήματος. Βλέπουμε καθημερινά πώς και πού συγκεντρώνονται οι κύριες δυνάμεις, το πώς χρησιμοποιούνται τα σώματα ασφαλείας για τη διείσδυση, για την υπονόμευση, για το προβοκάρισμα των αγώνων των εργαζομένων. 
	Την προηγούμενη εβδομάδα μάλιστα σε επίπεδο Ευρωπαϊκής Ένωσης έγινε άσκηση η οποία είχε –λέει- ως στόχο την αντιμετώπιση μιας ασύμμετρης απειλής σε ένα ξένο κράτος όπου βρίσκονταν Ευρωπαίοι πολίτες. Στο «σενάριο» της προγραμματισμένης αυτής άσκησης που έγινε στη Θεσσαλονίκη –αν δεν απατώμαι- ήταν το κυνήγι διαδηλωτών που διαμαρτύρονταν για την επέμβαση των δυνάμεων της Ευρωπαϊκής Ένωσης. Να λοιπόν, ο δεύτερος παράγοντας τον οποίο φροντίζετε με κάθε τρόπο να συγκαλύψετε.
	Ας έλθουμε, κυρίες και κύριοι συνάδελφοι, στην ουσία του νομοσχεδίου. Να γιατί λέμε ότι δεν μπορεί να αντιμετωπιστούν αυτά τα ζητήματα όσο θα συνεχίζεται αυτός ο προσανατολισμός των Σωμάτων Ασφαλείας που είναι –επαναλαμβάνω και πάλι- η αντιμετώπιση των συνδικαλιστικών αγώνων. Γι’ αυτόν το λόγο είχαμε αντιταχθεί αποφασιστικά και στην ψήφιση του ν. 2518/1997. Είχαμε αντιταχθεί γιατί ακριβώς προσέθετε νέο μηχανισμό, σε αντίθεση ακόμα και με τις συνταγματικές διατάξεις. 
	Η διασφάλιση της δημόσιας τάξης είναι αρμοδιότητα του κράτους και κανένα Σύνταγμα δεν επιτρέπει την εκχώρηση αυτής της αρμοδιότητας σε διάφορες ιδιωτικές επιχειρήσεις. Δεν το επιτρέπει σε σας, ούτε το επέτρεπε στους προηγούμενους του ΠΑ.ΣΟ.Κ. που εκχώρησαν αυτήν την αρμοδιότητα σε επιχειρηματίες. 
    Οι διατάξεις αυτές έρχονται σε ευθεία αντίθεση με το Σύνταγμα. Αναφέρθηκε και από άλλους προλαλήσαντες. Δεν χρειάζεται να το επαναλάβω. Ταυτόχρονα είχαμε καταγγείλει και είχαμε επισημάνει τους επικίνδυνους δρόμους που δημιουργούσε η νομιμοποίηση της ιδιωτικής αστυνομίας. Έρχεστε τώρα και τι κάνετε; 
    Πρώτον, διευρύνετε το αντικείμενο. Εκεί που ο αρχικός νόμος του 1997 προέβλεπε μια σειρά περιπτώσεις, έρχεστε τώρα και προσθέτετε νέες περιπτώσεις ιδιωτικής αστυνόμευσης. Ακούσαμε το εξής επιχείρημα και από τον εισηγητή της Νέας Δημοκρατίας, αν δεν απατώμαι: «Παίρνουμε μέτρα για την καταπολέμηση της εγκληματικότητας αλλά είναι κακό κάποιοι να θέλουν να δαπανήσουν περισσότερο για να έχουν καλύτερη προστασία και ασφάλεια; Γιατί να τους εμποδίσουμε»; Και το ερώτημα είναι πού θα πάει αυτή η κατάσταση; Πού θα το φτάσετε; 
    Δεύτερον. Ακούσαμε να λέγεται το επιχείρημα: «Γιατί θα πρέπει να επιβαρύνονται οι φορολογούμενοι για να έχουν ασφάλεια οι ιδιοκτήτες των Π.Α.Ε. κατά την μεταφορά της ομάδας τους». Λογικοφανές μοιάζει το επιχείρημα. Για καθίστε να δούμε. Από πότε είχαμε την έκρηξη αυτή των φαινομένων βίας γύρω από το ποδόσφαιρο όπου κυρίως σημειώνονται; Η αλήθεια είναι ότι η έκρηξη αυτή των φαινομένων βίας και μέσα και έξω από τα γήπεδα συμβάδιζε και συμπορεύονταν με την εμπορευματοποίηση του αθλητισμού, με την εδραίωση της θέσης των Π.Α.Ε., με την εδραίωση της θέσης των μεγαλοεπιχειρηματιών στα αθλητικά πράγματα. Όσο εδραιωνόταν η δική τους θέση τόσο αναπτύσσονταν τα φαινόμενα βίας με τους ιδιωτικούς στρατούς που κινητοποιούσαν κάτω από την ταμπέλα και με το πρόσχημα του φιλάθλου. Θα τα αντιμετωπίσετε αυτά τα πράγματα; Επί τους ουσίας θα τα αντιμετωπίσετε; Όχι. Όσο θα συνεχίζεται η εμπορευματοποίηση τα φαινόμενα αυτά θα κλιμακώνονται. Στην καλύτερη περίπτωση να φύγουν από τα γήπεδα, να μεταφερθούν εκτός των γηπέδων. 
    Αλλά θα επαναλάβω και πάλι το ερώτημα: Πού θα πάει αυτή η κατάσταση με την εκχώρηση κρατικών αρμοδιοτήτων σε ιδιωτικές επιχειρήσεις. Σήμερα ιδιωτική αστυνομία, αύριο ιδιωτικές φυλακές. Μεθαύριο και ιδιωτικά δικαστήρια; Ρωτάω. Θα μπορούσε κάποιος να αναρωτηθεί. 
    Τρίτον. Διευρύνετε τη χρήση της οπλοφορίας. Ήδη από το ΠΑ.ΣΟ.Κ. το 99% των περιπτώσεων προβλέπονταν. Και για τις επιχειρήσεις και για τους χώρους ιδιαίτερα μεγάλης σημασίας που χωρούσε τους πάντες και τα πάντα μέσα εκεί. Κάτω απ’ αυτήν την ταμπέλα για επιχειρήσεις μεγάλης σημασίας, που προϋπήρχε από τον νόμο του 1997, θα μπορούσαν να αγοράσουν τα πάντα. Έρχεστε τώρα και το διευρύνετε. Και για τη  μεταφορά των  χρηματαποστολών και για μια σειρά από άλλες περιπτώσεις. 
    Πού θα πάει αυτή η κατάσταση; Θα σας το πούμε ευθέως. Εδώ βλέπουμε τους αστυνομικούς που έχουν πάρει μια στοιχειώδη εκπαίδευση, οι οποίοι δουλεύουν σε συνθήκες εργασιακής ασφάλειας, όταν φτάνουν σ΄ αυτήν την κρίσιμη στιγμή, σε πολλές περιπτώσεις  βρίσκονται στο κρίσιμο δίλημμα. Και να το πούμε και το άλλο; Πόσα ατυχήματα δεν έχουν γίνει τα τελευταία χρόνια είτε από λάθος –καθάριζε, λέει, το όπλο του στο σπίτι, εκπυρσοκρότησε και έγινε το ατύχημα- είτε ακόμα σε περιπτώσεις με την επίκληση της νόμιμης άμυνας είτε ακόμα και σε περιπτώσεις με την επίκληση της εκπλήρωσης του υπηρεσιακού καθήκοντος. Να σας θυμίσω πώς σκοτώθηκε το παιδάκι από τη Σερβία στη Θεσσαλονίκη πριν λίγα χρόνια από αστυνομικό ο οποίος προσποιήθηκε ότι το πέρασε για κλέφτη; Να σας θυμίσω το περιστατικό με τον τσιγγάνο ο οποίος πυροβολήθηκε από αστυνομικό με πρόσχημα ότι τον διέταξε να σταματήσει και δεν σταμάτησε; 
    Και εγώ αναρωτιέμαι και λέω το εξής. Τα παιδιά αυτά που δουλεύουν στην ιδιωτική αστυνομία, οι οποίοι δουλεύουν σε συνθήκες κυριολεκτικά γαλέρας, χωρίς δικαιώματα, που τρέμει η καρδιά τους, που χτυπάει το φυλλοκάρδι τους που δεν έχουν ούτε τη στοιχειώδη εκπαίδευση ούτε την βασική εμπειρία πώς θα αντιδράσουν σε τέτοιες περιπτώσεις; 
    Αντιλαμβάνεστε, κύριε Υπουργέ, τι δρόμους ανοίγετε; Στην πεπατημένη βεβαίως περπατάτε όπως οι προηγούμενοι αλλά το διευρύνετε παραπέρα. Αντιλαμβάνεστε σε τι καταστάσεις μπορούμε να οδηγηθούμε; Δεν λέω ότι είναι στις προθέσεις σας. Αλλά ποιος μπορεί να εγγυηθεί, αυτός ο κόσμος ο οποίος θα οπλοφορεί, ο οποίος θα έχει το δικαίωμα να χρησιμοποιήσει τον οπλισμό του, πού και ποιον θα χτυπήσει. Ποια μάνα θα κλάψει τα παιδιά της, ποια παιδιά θα κλαίνε τα αδέρφια τους και τους γονείς τους. 
      Πρέπει, λοιπόν, να το πούμε καθαρά. Είναι παιχνίδια με τη φωτιά. Δεν μπορεί να συνεχιστεί αυτή η κατάσταση. 
      Δεν θα αναφερθώ σε άλλες πλευρές οι οποίες αναδείχθηκαν και από την εισηγήτριά μας, όσον αφορά τα διάφορα φαινόμενα διαπλοκής, που για να πούμε και την αλήθεια, αυτά δεν μπορείτε να τα αντιμετωπίσετε, όσα μέτρα και αν πάρετε. Δεν λέμε, βεβαίως, ότι δεν χρειάζεται να παρθούν μέτρα και γνωρίζουμε πολύ καλά τι γίνεται. Σε πολλές περιπτώσεις είχαμε εκβιασμούς, για να γίνει ανάθεση της αστυνόμευσης και της προστασίας σε ιδιωτικές επιχειρήσεις, αλλά η ουσία είναι ότι όσο θα υπάρχουν αυτοί οι μηχανισμοί, τα προβλήματα για τα ατομικά δικαιώματα, τις βασικές ελευθερίες θα παραμένουν και θα διευρύνονται και με αυτές τις επιλογές που ακολουθείτε. Γι’ αυτό, εμείς καταψηφίζουμε και το παρόν νομοσχέδιο, όπως καταψηφίσαμε και τον ιδρυτικό ν.2518 που νομιμοποίησε την ιδιωτική αστυνομία.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ανακοινώνεται προς το Τμήμα ότι οι Υπουργοί Πολιτισμού, Εσωτερικών και Οικονομίας και Οικονομικών κατέθεσαν σχέδιο νόμου: «Ίδρυση νομικού προσώπου δημοσίου δικαίου με την επωνυμία, «ΜΟΥΣΕΙΟ ΑΚΡΟΠΟΛΗΣ»». 
      Το σχέδιο νόμου παραπέμπεται στην αρμόδια Διαρκή Επιτροπή.
      Επίσης, ο συνάδελφος κ. Κωνσταντίνος Μαρκόπουλος έχει ζητήσει άδεια ολιγοήμερης απουσίας στο εξωτερικό, προκειμένου να συμμετάσχει σε δραστηριότητες του Ευρωπαϊκού Λαϊκού Κόμματος ως εκπρόσωπος της Νέας Δημοκρατίας. 
      Το Τμήμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Το Τμήμα ενέκρινε τη ζητηθείσα άδεια.
      Ο Βουλευτής του ΠΑ.ΣΟ.Κ. κ. Ευστάθιος Κουτμερίδης έχει ζητήσει άδεια ολιγοήμερης απουσίας στο εξωτερικό. 
      Το Τμήμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Το Τμήμα ενέκρινε τη ζητηθείσα άδεια.
      Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      Κύριε Πρόεδρε, θα κάνετε χρήση όλου του χρόνου που τυπικά δικαιούστε, δηλαδή των δεκαπέντε λεπτών, ή λιγότερο;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ίδωμεν, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Αυτό σημαίνει ότι θα πρέπει να σας δώσω δεκαπέντε λεπτά και ίδωμεν.
      Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, πριν μπω εις την ουσία του νομοθετικού έργου, θα ήθελα να εκφράσω τα συλλυπητήριά μου εις την οικογένεια του εκλιπόντος πρώην Υπουργού Δημοσίας Τάξεως, μια και συζητάμε θέμα του Υπουργείου Δημοσίας Τάξεως, του αείμνηστου πλέον Γιάννη Σκουλαρίκη, του οποίου γίνεται αύριο το μεσημέρι η κηδεία στον Πύργο.
      Ο Γιάννης Σκουλαρίκης προσέφερε σημαντικές υπηρεσίες εις τον τομέα της ευθύνης του. Είναι ο άνθρωπος που πήρε την πρωτοβουλία –μία πρωτοβουλία που έπρεπε να ληφθεί χρόνια- για την ενοποίηση των δύο Σωμάτων Αστυνομίας Πόλεων και Χωροφυλακής και έχει γράψει με καθαρά γράμματα την πορεία του εις το Υπουργείο Δημοσίας Τάξεως. Κύριε Υπουργέ, νομίζω ότι οφείλουμε από το Βήμα αυτό να πούμε δύο κουβέντες για ένα συνάδελφο, ο οποίος έφυγε από τη ζωή και υπηρέτησε ακριβώς τον τομέα αυτό, τον οποίο σήμερα εσείς υπηρετείτε.
      Η αλήθεια είναι ότι το νομοσχέδιο το οποίο φέρνετε είναι ένα θέμα που αγγίζει την πραγματικότητα. Όμως, θα πρέπει να δούμε όλες τις παραμέτρους. Γιατί όταν δίνουμε όπλο σε κάποιον, πρέπει να είμαστε σίγουροι ότι το όπλο αυτό θα είναι για καλό και δεν θα χρησιμοποιηθεί για κακό. Βέβαια, κάθε όπλο που φτιάχνεται, είναι γνωστό σε όλους ότι φτιάχνεται για να σκοτώσει. Δεν υπάρχει όπλο που να φτιάχνεται για να δίνει ζωή. Για να αφαιρεί ζωή, είναι το όπλο. Πρέπει να είμαστε, λοιπόν, ιδιαίτερα προσεκτικοί.
      Κύριε Υπουργέ, κύριε Υφυπουργέ, η αλήθεια είναι ότι στη χώρα μας δεν έχουμε καταφέρει πολλά πράγματα για την εγκληματικότητα. Άκουσα με ιδιαίτερη προσοχή τους προλαλήσαντες και ιδιαιτέρως τον αξιότιμο Κοινοβουλευτικό Εκπρόσωπο του Κομμουνιστικού Κόμματος Ελλάδος. Δεν μπορέσαμε να ελέγξουμε την εγκληματικότητα. Έχουμε, μάλιστα, μία διαρκώς κλιμακούμενη αύξηση του εγκλήματος, σε σημείο πλέον που να αρχίζουμε να αγγίζουμε χώρες με παράδοση εις το οργανωμένο έγκλημα. 
      Προχθές, σε εφημερίδα -η οποία δεν πρόσκειται κατά καμμία έννοια εις τον Λαϊκό Ορθόδοξο Συναγερμό, αλλά είναι εφημερίδα του λεγόμενου προοδευτικού χώρου- υπήρχε ένα δισέλιδο με τις δολοφονίες, τα εγκλήματα των τελευταίων μηνών από αυτούς που ονομάζονται «οικονομικοί μετανάστες».
      Αυτό σημαίνει ότι υπάρχει ένα πρόβλημα. Ένα πρόβλημα το οποίο καίει, πονάει την κοινωνία, μας ενδιαφέρει όλους. Ένα έγκλημα το οποίο βλέπουμε να διενεργείται καθημερινώς. Βλέπετε τη γκετοποίηση του κέντρου της Αθήνας και είμαι σίγουρος ότι κανένας πολίτης, ακόμη και εσείς ο ίδιος ο Υπουργός, δεν μπορείτε βράδυ να διασχίσετε πεζός την οδό Ευριπίδου, εκτός αν μπορείτε. Αν μπορείτε, κύριε Υπουργέ, πράγματι σας ανήκει μετάλλιο ανδρείας. Έχουμε επιτρέψει τη γκετοποίηση της Αθήνας.
      Διάβασα προχθές για μία γεωγραφία. Ότι αυτό είναι το στέκι των Ρουμάνων, που οι Ρουμάνοι ασχολούνται με τα ναρκωτικά. Εδώ είναι το κέντρο των Ρώσων, που οι Ρώσοι ασχολούνται με το εμπόριο λευκής σαρκός. Γκέτο σε κάθε περιοχή. Δεν είναι ψέμα αυτό, είναι μία αλήθεια. Όπως επίσης ξέρετε πάρα πολύ καλά ότι μετά την ατυχή εκείνη διάλυση των αστυνομικών τμημάτων και τη δημιουργία των πολυδύναμων, που τελικά πολύ αδύναμα ήταν, μπήκε αμέσως η μαφία και ζητούσε προστασία, ακόμη και από περίπτερα, από καφενεία. Δεν είναι ψέματα, το γνωρίζετε. Επομένως, ό,τι κατατείνει προς μία κοινωνία που θα αποδράσει από το φόβο, ενίοτε και τον πανικό, είναι καλοδεχούμενο.
      Είπατε, κύριε Κοινοβουλευτικέ Εκπρόσωπε του Κομμουνιστικού Κόμματος Ελλάδος, «πολλή αστυνομία», «νομοθετούμε για αστυνομία». Μα, αυτό που πρεσβεύετε εσείς, όπου εφαρμόστηκε ο Κομμουνισμός, εφαρμόστηκε πάντα με δυνατή αστυνομία. Θυμηθείτε, επί Σοβιετικής Ένωσης ο μόνος ισοδύναμος με τον Στάλιν ήταν ο Μπέρια. 
      Είδαμε προχθές τους Ολυμπιακούς Αγώνες του Πεκίνου. Μα τόση αστυνομία δεν έχουμε δει ποτέ, ούτε σε αμερικάνικα έργα. Η Κίνα. Είχα πάει πριν λίγα χρόνια στην Κούβα, όπου έγινα δεχτός από τον Φιντέλ Κάστρο και θυμάμαι τα αστυνομικά μέτρα, που μου έκαναν τέτοια εντύπωση, που είναι ακόμη χαραγμένα στην συνείδησή μου. Κομμουνιστικά καθεστώτα. Εκεί, λοιπόν, επιτρέπεται η ανάπτυξη αστυνομικών μέτρων και αστυνομικών δυνάμεων και απαγορεύεται εδώ; Για ποιο λόγο; Πώς βασίστηκε αυτή τη στιγμή η οποιαδήποτε δύναμη καταστολής στα κομμουνιστικά καθεστώτα, στην αστυνομία και εδώ το απαγορεύουμε;
      Πρέπει, λοιπόν, να ξεκαθαρίσουμε ότι η αστυνομία δεν είναι εχθρός του πολίτη, η αστυνομία, όπως και να το κάνουμε, είναι αρωγός της καλύτερης κοινωνικής συμπεριφοράς. Όταν, λοιπόν, αντιμετωπίζουμε έτσι την αστυνομία, με αυτόν τον καχύποπτο τον τρόπο, σίγουρα την απαξιώνουμε και επιτρέπουμε σε διάφορες κομματικές  φωνές να αποκαλείται ο αστυνομικός «μπασκίνας», οπότε αντιλαμβάνεστε ότι θα έχουμε ανάλογης ποιότητας συμπεριφορά και από την άλλη πλευρά. 
      Επί του θέματος, κύριε Υπουργέ. Υπάρχει λύση και πρόταση. Εμείς ο Λαϊκός Ορθόδοξος Συναγερμός, το νεαρότερο κόμμα της Βουλής, δεν είμαστε ισοπεδωτικοί προς καμμία κατεύθυνση. Μπορείτε να θεσπίσετε το εξής και σας το βάζουμε σαν ιδέα να το επεξεργαστείτε. Ο οποιοσδήποτε απολύεται από το στρατό -να έχει περάσει στρατό- να μπορεί να πάει ένα χρόνο εθελοντής στην αστυνομία, όπως είναι ο εθελοντής που πάει στην αεροπορία –χρήση που έκανα και εγώ, όταν ήμουν δεκαοκτώ ετών- να υπηρετεί ένα χρόνο μέσα στην αστυνομία -βεβαίως, αμισθί, ως θητεία- να προσλαμβάνει τις παραστάσεις που πρέπει, την εμπειρία που πρέπει και εν συνεχεία, αφού εκπαιδευτεί ένα χρόνο στην αστυνομία -μέσα στην αστυνομία να μάθει στην πράξη τη δράση- τότε, απ’ αυτό το Σώμα να μπορεί η ιδιωτική πρωτοβουλία να επιλέγει ποιον θα προσλάβει. Ο δε προσλαμβανόμενος από την οποιαδήποτε εταιρεία, θα είναι συνδεδεμένος με το οικείο αστυνομικό τμήμα της έδρας της εταιρείας που τον προσλαμβάνει. 
      Έτσι, λοιπόν, αποφεύγουμε την ασυδοσία που μπορεί να υπάρξει. Έχουμε, λοιπόν, μία ιδιωτική εταιρεία που κάνει αίτηση στην πολιτεία, σε σας. Ερευνάτε ποιος είναι –μη φθάσουμε, δηλαδή, σε παραδείγματα σαν αυτά που είπε ο κ. Πάγκαλος- και εκεί δίνετε την άδεια. Αφού πρώτα γίνει έρευνα, όσους προσλάβει θα είναι συνδεδεμένοι με το αστυνομικό τμήμα της περιοχής, όπου εκεί θα βρίσκεται  και θα φυλάσσεται το όπλο και θα το δίνετε όσο διαρκεί η βάρδια του αστυνομικού. Μάλιστα, αυτός ο επικουρικός, αν θέλετε, αστυνομικός θα μπορούσε με μία ρύθμιση, την οποία θα συζητούσαμε σε βάθος να είναι ασφαλισμένος και στο οικείο ασφαλιστικό ταμείο. Έτσι, δημιουργούμε μία εφεδρεία αστυνομικών για ό,τι ήθελε προκύψει αύριο το πρωί, όπου δεν θα είναι βεβαίως, για να παρακολουθούμε τους Κομμουνιστές, όπως συνέβαινε μια άλλη εποχή. Χρειάζεται, λοιπόν, η αστυνομία.
      Μίλησε ο κ. Πάγκαλος και συμφωνώ μαζί του ότι έχουμε μια επέλαση λαθρομεταναστών. Εμείς φωνάζαμε. Και τι ακούσαμε; Ότι είμαστε ξενοφοβικοί, ότι είμαστε ρατσιστές και όλα αυτά. 
      Υπάρχει ένα πρόβλημα στη χώρα. Βλέπετε τι γίνεται; Είναι οργανωμένο, κύριοι Υπουργοί, από την ίδια, την επίσημη κυβέρνηση της Τουρκίας. Ακταιωροί κατεβάζουν λαθρομετανάστες εις τα παράλιά μας. Εμείς, λοιπόν, αφού δεν μπορούμε να βοηθηθούμε από την Ευρώπη, καθ’ α το έχω ζητήσει κατ’ επανάληψιν ως Αντιπρόεδρος της IND/DEM από την Ευρώπη, να μπορέσει επιτέλους να οριοθετήσει τα σύνορά μας, μεταξύ ημών και Τουρκίας και να υπάρξει εκείνος ο ευρωπαϊκός έλεγχος, αφού λοιπόν προς το παρόν δεν μπορεί να γίνει αυτό, πρέπει να λάβουμε κάθε μέτρο ελέγχου των λαθρομεταναστών, γιατί κάθε λαθρομετανάστης είναι ένα φορτίο το οποίο όλοι μας γνωρίζουμε  ότι υπάρχει, αλλά φοβούμαστε να εκφραστούμε γι αυτό, μη τυχόν και μας πουν ξενοφοβικούς. 
      Κυρία και κύριοι συνάδελφοι, αυτές τις ημέρες ακούω το εξής εκπληκτικό: Στα νηπιαγωγεία μας, δεν χωράνε τα παιδιά. Μα, εφόσον έχουμε τη μεγαλύτερη υπογεννητικότητα και ο ναύαρχος, ο οποίος μέχρι χθες ήταν Αρχηγός Ενόπλων Δυνάμεων, γνωρίζει ότι δεν φτάνουν να καλυφθούν οι Ε.Σ.Ο. να καλύψουμε τη στρατολογία μας, άρα δεν έχουμε παιδιά, έχουμε υπογεννητικότητα, πώς τα σχολεία μας δεν φτάνουν για τα παιδιά μας; 
      ΠΑΝΑΓΙΩΤΑ-ΕΥΑ ΜΕΛΑ: Γιατί δεν έχουμε σχολεία.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Διότι, ακριβώς κάτω από το πλαίσιο που ενδείκνυται, δηλαδή της ανθρώπινης και της πολιτισμένης αντιμετώπισης, στα θρανία αυτά κάθονται τα παιδιά των μεταναστών. 
      Βεβαίως, δεν είπε κανείς να μην τους  δώσουμε μία ευκαιρία. Ίσα- ίσα και ευκαιρία πρέπει να τους δώσουμε και ελληνική παιδεία, αλλά αυτό καταδεικνύει ότι είμαστε ανέτοιμοι και ανέτοιμη ως πολιτεία να δεχθούμε τέτοιον αριθμό παιδιών μεταναστών. Ας ετοιμαστούμε λοιπόν πρώτα σαν πολιτεία και μετά να συζητήσουμε ποιον αριθμό παιδιών μπορούμε να εξυπηρετήσουμε. Γιατί σχολειά δεν έχουμε, Δημόσια Διοίκηση δεν έχουμε, αστυνομία δεν έχουμε στο βαθμό εξυπηρέτησης των δύο παραπάνω εκατομμυρίων μεταναστών-πολιτών σ’ αυτήν τη χώρα. Δεν έχει η χώρα τα νοσοκομεία για δύο εκατομμύρια περισσότερους μετανάστες. Δεν έχουν τα μαιευτήρια. Πηγαίνετε μια γυναίκα που γνωρίζετε να ξεγεννήσει στο Νοσοκομείο «ΕΛΕΝΑ» και να δείτε εάν υπάρχει σειρά εξυπηρέτησης. Αυτό το λέω γιατί το ίδιο θέμα αντιμετωπίζεται και από πλευράς αστυνομίας. Δεν ήταν έτοιμη η αστυνομία μας να αντιμετωπίσει αυτή την αυξημένη εγκληματικότητα.
      Είπε πριν ο κ. Πάγκαλος για την περίπτωση ενός κυρίου με βαρύ ποινικό μητρώο, που η γυναίκα του έχει εταιρεία security. Βέβαια, αυτό έρχεται σε κόντρα, κύριε Κοινοβουλευτικέ Εκπρόσωπε, με αυτό που είπε προχθές το ΠΑ.ΣΟ.Κ. για τη θέση της Νέας Δημοκρατίας, ότι είπε πως είναι ρατσισμός η δουλειά της γυναίκας. Τώρα εσείς το λέτε λίγο ανάποδα. Εν πάση περιπτώσει βέβαια, όπου ανακατεύονται σύζυγοι στα πόδια συζύγων δημιουργείται πρόβλημα. Εξ ου και η παραίτηση πριν από λίγο της κ. Ζαχαρέα, αποδεχόμενη τη γενική κατακραυγή ότι δεν μπορεί να κάνει χρήση επαγγελματική της ιδιότητας του συζύγου της. «Η γυναίκα του Καίσαρα πρέπει να φαίνεται και όχι μόνο να είναι τιμία». Και ύστερα από μακράν αναφορές που έφεραν σε δύσκολη θέση τον κύριο Πρωθυπουργό, ξηλώθηκε και η «λαιμόκοψη, αφού είχε ξηλωθεί το μανίκι» από το πουλόβερ του Μαξίμου. 
      Εν πάση περιπτώσει, δεν είναι αυτό το ζητούμενο. Το ζητούμενο είναι ότι χρειάζεται πάρα πολύ προσοχή στα θέματα ασφάλειας. Δίνετε εξετάσεις, εσείς οι της εκτελεστικής εξουσίας, αλλά δίνουμε και εμείς οι υπόλοιποι πολιτικοί, για να μπορέσουμε να προσφέρουμε σε ένα λαό που πένεται, τουλάχιστον την ασφάλειά του. 
      Οι προθέσεις είναι καλές. Γνωρίζω και τους δύο πολιτικούς άνδρες και μπορώ να το πω μετά παρρησίας αυτό: Η διάθεσή σας είναι καλή. Επίσης, κύριε Υπουργέ, πρέπει να πω ότι οποιαδήποτε ώρα του εικοσιτετραώρου σας ζήτησα, στο Υπουργείο σας βρήκα. Όπως και του Υφυπουργού του κ. Χηνοφώτη. Όμως, πολύ φοβάμαι ότι η γενικότερη βούληση της Νέας Δημοκρατίας δεν επιτρέπει την επεξεργασία λύσεων που άπτονται του άμεσου ενδιαφέροντος και συμφέροντος του ελληνικού λαού. Πρέπει για άλλη μια φορά και σε έναν άλλο ακόμη τομέα να αλλάξετε «ρότα». Μη φοβάστε να υπερασπιστείτε το έργο της αστυνομίας. Πάντα, όταν γίνεται κάτι από έναν αστυνομικό για έναν πολίτη, διογκώνεται στον Τύπο. Όταν όμως ένας πολίτης βιαιοπραγεί βάναυσα εναντίον αστυνομικού, τότε η είδηση απαγορεύεται καν να παιχθεί στα δελτία ειδήσεων. Ο αστυνομικός ζητάει ισότητα στην αντιμετώπιση. Να πατάξουμε μεν το κακό του οποιουδήποτε κακού και επίορκου αστυνομικού, αλλά να τον προστατεύσουμε όταν πρέπει να τον προστατεύσουμε. Και αυτό πρέπει να το κάνει κυρίως το Υπουργείο το οποίο εσείς προΐσταστε. Προστατεύστε τους άνδρες και τις γυναίκες της Αστυνομίας για να μπορέσουν να κάνουν καλύτερα το έργο τους.
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΑΧΙΛΛΕΑΣ ΚΑΝΤΑΡΤΖΗΣ: Κύριε  Πρόεδρε, αν μου επιτρέπετε…
      ΠΡΟΕΔΡΕΥΩΝ (Φίλιππος Πετσάλνικος): Κύριε  Κανταρτζή, έχει ζητήσει για λίγο το λόγο και ο Κοινοβουλευτικός Εκπρόσωπος του ΠΑ.ΣΟ.Κ., ο κ. Πάγκαλος.
      Θα πρέπει όμως να πω,  κύριοι συνάδελφοι, ότι είμαστε λίγο εκτός του Κανονισμού. 
      Θα παρακαλέσω για μία σύντομη παρέμβαση, κύριε  Πάγκαλε.
      ΘΕΟΔΩΡΟΣ ΠΑΓΚΑΛΟΣ: Δεν θέλω να εκμεταλλευτώ την καλοσύνη σας, κύριε  Πρόεδρε. Δεν γνώριζα το θάνατο του Γιάννη Σκουλαρίκη. Όπως καταλαβαίνετε, είμαι συντετριμμένος και γιατί υπήρξε ένας συνεργάτης επί σειρά ετών και στο κόμμα και στην Κυβέρνηση αλλά και γιατί ήταν προσωπικός φίλος από την εποχή που ως φοιτητής επήγαινα και έπαιρνα τις λαμπρές και δωρεάν συμβουλές του για το συνδικαλιστικό φοιτητικό μας κίνημα.
      Είναι προφανές ότι αυτή τη στιγμή το σύνολο των συναδέλφων αισθάνεται πιστεύω αισθήματα συμπαράστασης για την οικογένειά του και βεβαίως θα τιμήσουμε τη μνήμη του με τους τρόπους που προσάδουν.
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Πιστεύω και εγώ, κύριε  Πάγκαλε, όπως και κύριε  Καρατζαφέρη ότι διερμηνεύουμε τα συναισθήματα όλων των συναδέλφων σ’ αυτήν την Αίθουσα και όσων δεν βρίσκονται με αφορμή και αιτία το θάνατο του Γιάννη Σκουλαρίκη. Και σαφώς η οικογένειά του έχει τα θερμά συλλυπητήρια όλων μας.
      Ο Γιάννης Σκουλαρίκης απλά θυμίζουμε ότι επί πάρα πολλά χρόνια, επί δεκαετίες, υπηρέτησε και αγωνίστηκε για τη Δημοκρατία. Υπηρέτησε δε τον ελληνικό λαό και σ’ αυτήν την Αίθουσα. Είναι ακόμη ζωντανές μπροστά στη μνήμη μας οι μάχες που έδωσε σ’ αυτήν την Αίθουσα καθώς και οι αγορεύσεις του. Ήταν ένας από τους πρώτους Βουλευτές μετά τη Μεταπολίτευση, μετά την επαναλειτουργία της Δημοκρατίας στον τόπο μας.
      Ορίστε, κύριε  Κανταρτζή, και εσείς έχετε το λόγο για μια σύντομη παρέμβαση.
      ΑΧΙΛΛΕΑΣ ΚΑΝΤΑΡΤΖΗΣ: Να προσθέσουμε και εμείς, κύριε  Πρόεδρε, τα δικά μας συλλυπητήρια για το θάνατο του Γιάννη Σκουλαρίκη που όλοι μας τον θυμόμαστε σε αυτήν την Αίθουσα.
      Θα ήθελα όμως να πω κάτι για την τοποθέτηση του Προέδρου του Λαϊκού Ορθόδοξου Συναγερμού. Έδειξε με τη σημερινή του τοποθέτηση αυτό που επιμελώς προσπαθούσε να κρύψει όλο το προηγούμενο διάστημα, μέσα από  το ρατσισμό, την ξενοφοβία και τον αντικομμουνισμό που είναι αναπόσπαστα στοιχεία της «φαιάς προπαγάνδας».
      Ο λαός μας έχει πικρές εμπειρίες, τα έχει ζήσει στο πετσί του όλα αυτά και θα πρέπει να γυρίσει τις πλάτες του σε όλες αυτές τις δυνάμεις. Τίποτα περισσότερο.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Πρόεδρος του ΛΑ.Ο.Σ. κ. Καρατζαφέρης. Παρακαλώ και αυτού η παρέμβαση να είναι σύντομη για να μπορέσουμε να προχωρήσουμε τη διαδικασία.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε  Πρόεδρε, εγώ πιστεύω ακραδάντως ότι οι Έλληνες Κομμουνισταί είναι «Έλληνες». Τώρα, γιατί ο κ. Κανταρτζής συνδέει τους Κομμουνιστές με το θέμα της ξενοφοβίας είναι δικό του θέμα.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός  Εσωτερικών κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός  Εσωτερικών): Αν και στην αρχή της ομιλίας σκόπευα να πω και με την ιδιότητα του αρμόδιου Υπουργού, αλλά και του μέλους του Κοινοβουλίου, λίγα λόγια νομίζω κύριε  Πρόεδρε, ότι καλύφθηκα από αυτά που ελέχθησαν. Απλά ήθελα να τονίσω ότι ο Γιάννης Σκουλαρίκης έφυγε χθες το πρωί έχοντας υπηρετήσει το Κοινοβούλιο αλλά και την την Τοπική Αυτοδιοίκηση, κάτι το οποίο δεν είναι συνηθισμένο στον τόπο μας. Αλλού είναι συνηθισμένο. Αλλά εμάς εδώ πολλές φορές η πολιτική διαδρομή μας οδηγεί από την Τοπική Αυτοδιοίκηση στο Κοινοβούλιο και σπάνια βλέπουμε το αντίθετο.
      Υπηρέτησε τον Τόπο του, το Δήμο του, έναν ιστορικό δήμο και μάλιστα σε μια συγκυρία σημαντική, τη στιγμή της ολυμπιακής προετοιμασίας, όταν η Ολυμπία όπως είναι γνωστόν έπαιρνε τις διαστάσεις που δεν είχε πάρει στο παρελθόν. Τις παίρνει κάθε χρόνο βέβαια με την αφή της Ολυμπιακής Φλόγας αλλά ενόψει των Ολυμπιακών Αγώνων του 2004 είχε ιδιαίτερη σημασία.
      Εκείνο που θα ήθελα να πω επίσης -και δεν το λέω γιατί η πολιτεία κάνει κάτι σημαντικό, αυτονόητο είναι ότι έκανε το χρέος της, είναι ότι η πολιτεία -το μόνο που μπορούσε να κάνει η πολιτεία, δεν το είχε ανάγκη ούτε αυτός ούτε η οικογένειά του, αλλά είναι απλώς πράξη συμβολική- χθες αποφάσισε η κηδεία του να γίνει δημοσία δαπάνη, όπως ταιριάζει σε αυτές τις περιπτώσεις και να εκπροσωπηθεί και η Κυβέρνηση κατά την κηδεία του.
     Δεν απαλύνει τον πόνο και την έλλειψη ενός τέτοιου ανθρώπου. Θέλω όμως να πιστεύω ότι τέτοιες στιγμές, σήμερα μάλιστα, μπορούμε να σκεφτόμαστε ότι από το παράδειγμα ανθρώπων που πέρασαν, που έδρασαν και που διακρίθηκαν για την έλλειψη πολιτικής εμπάθειας στη συζήτηση και γενικότερα στον τρόπο με τον οποίο πολιτεύτηκαν, μπορούμε και σήμερα να αντλούμε συγκεκριμένα διδάγματα. Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Φίλιππος Πετσάλνικος): Ευχαριστώ και εγώ κύριε συνάδελφε. 
     ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Φίλιππος Πετσάλνικος): Κύριε Ροντούλη, έχετε και σεις ζητήσει το λόγο στο σημείο αυτό. Κάνω την εξής έκκληση. Είναι μόνο τρεις συνάδελφοι εγγεγραμμένοι στον κατάλογο. Θα παρακαλούσα να δώσουμε τη δυνατότητα στους συναδέλφους να τοποθετηθούν επί του νομοσχεδίου αφού προηγήθηκε ο Πρόεδρος του κόμματος σας και μετά να τοποθετηθείτε και σεις γιατί είναι κρίμα να συνεχίσουν να αναμένουν τη σειρά τους και θα ήταν και παρά τον Κανονισμό.
     ΑΣΤΕΡΙΟΣ ΡΟΝΤΟΥΛΗΣ: Καλώς.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας, κ. Κωνσταντίνος Μπαντουβάς. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ κύριε Πρόεδρε και θέλω να υπενθυμίσω στο Τμήμα ότι ο Προεδρεύων στην αρχή της συνεδρίασης, ο πρώτος αντιπρόεδρος κ. Σούρλας εξέφρασε εκ μέρους ολοκλήρου του Σώματος τα συλλυπητήρια του για  το θάνατο του αείμνηστου Γιάννη Σκουλαρίκη. 
     Κυρίες και κύριοι συνάδελφοι, η αναμφισβήτητη πραγματικότητα μας λέει ότι η εγκληματικότητα στις μέρες μας δεν έχει μονάχα μετεξελιχθεί αλλά πολύ περισσότερο αυξηθεί, με συνέπεια η ανάγκη για την καταστολή, αλλά κυρίως και για την πρόληψή της να έχει γίνει ακόμη περισσότερο επιτακτική. Και δε νομίζω να υπάρχει κάποιος μέσα σε αυτήν εδώ την Αίθουσα που να ξαφνιάζεται στο άκουσμα της απαίτησης από το λαό για περισσότερη φύλαξη και για ένα πιο έντονο αίσθημα ασφάλειας. Αφού λοιπόν ούτως ή άλλως υπάρχει δυνατότητα από τη νομοθεσία να ιδρύονται και να δραστηριοποιούνται τέτοιου είδους εταιρείες ασφάλειας, είναι καιρός να μπει μια τάξη στον τρόπο οργάνωσης και λειτουργίας τους, πράγμα που επιχειρείται με το νομοσχέδιο τούτο.
     Κατ’ αρχάς ορίζονται ξεκάθαρα οι προϋποθέσεις που τίθενται, καθώς και οι έλεγχοι που θα διενεργούνται τόσο για τα ιδρυτικά στελέχη των επιχειρήσεων αυτών, όσο και για το διάστημα κατά το οποίο θα δραστηριοποιούνται. Και το σημαντικότερο είναι ότι για πρώτη φορά το σύνολο αυτό των κριτηρίων ορίζεται πλέον ρητά σε νομοθετικό κείμενο, ενώ η ικανοποίησή τους ελέγχεται από τη μόνη και αποκλειστική αστυνομευτική αρχή της χώρας, την Ελληνική Αστυνομία, η οποία και θα εγκρίνει τις ειδικές άδειες λειτουργίας. 
     Λαμβάνονται όλα τα αναγκαία μέτρα σχετικά με τις διαφημίσεις, τους τίτλους που θα φέρουν, καθώς και τα διακριτικά των στολών τους και των οχημάτων που θα χρησιμοποιούν αλλά και στις δραστηριότητες των εργαζομένων τους, ώστε να γίνεται σαφές ότι οι εταιρείες αυτές προσφέρουν απλά μόνο ιδιωτικές υπηρεσίες φύλαξης και στερούνται κάθε νομιμοποίησης που απολαμβάνουν τα κρατικά σώματα ασφαλείας και δημόσιας τάξης. 
     Παράλληλα ορίζεται το εύρος των δραστηριοτήτων των ιδιωτικών αυτών φυλάκων –«σεκιουριτάδων», όπως λέει ο λαός μας- με σκοπό να προστατεύονται οι ελευθερίες και τα δικαιώματα των ελλήνων πολιτών, ενώ καθίσταται σαφές ότι οι ιδιωτικές αυτές επιχειρήσεις παροχής υπηρεσιών φύλαξης υποχρεούνται να ενημερώνουν τις αρμόδιες αστυνομικές αρχές για το προσωπικό που απασχολούν αλλά και για τον τόπο διάθεσής του, το πού δηλαδή θα παρέχουν τις υπηρεσίες τους ώστε η αστυνομία να μπορεί ανά πάσα στιγμή να τους ελέγχει. 
     Ένα από τα πιο σημαντικά σημεία του παρόντος σχεδίου νόμου, είναι ότι ορίζει επιτέλους τις προϋποθέσεις και τα κριτήρια για τη χορήγηση άδειας οπλοφορίας στο προσωπικό των εν λόγω εταιρειών. Προβλέπονται οι περιπτώσεις, όπου αυτό δικαιολογείται, όπως η μεταφορά χρημάτων ή αντικειμένων αξίας, αρχαιοτήτων και έργων τέχνης και περιορίζεται η δυνατότητα οπλοφορίας μονάχα κατά την υπηρεσία του προσωπικού στις ανωτέρω περιπτώσεις και πάντα εν γνώσει των αστυνομικών αρχών. Επίσης θεσπίζονται κανόνες χρέωσης και αποχρέωσης του οπλικού εξοπλισμού από το προσωπικό αυτό. 
     Και το πλέον σημαντικό, το προσωπικό των εταιρειών που θα οπλοφορεί, θα πρέπει να περνά από συγκεκριμένες ιατρικές εξετάσεις για να αποδειχθεί η ικανότητά του, να οπλοφορεί κατά το πρότυπο και τις απαιτήσεις της ίδιας της Ελληνικής Αστυνομίας, ενώ θα υπάρχει εκπαίδευση, αλλά και διαρκής επιμόρφωση με σεμινάρια στις αστυνομικές σχολές, ούτως ώστε η ικανότητά του αυτή να είναι συνεχώς πιστοποιημένη. 
    Στο σημείο αυτό, αγαπητοί συνάδελφοι, θέλω να βεβαιώσω ξανά ότι η Ελληνική Αστυνομία θα παραμείνει νόμιμα εξουσιοδοτημένο και αποδεκτό από την ελληνική κοινωνία Σώμα, το οποίο θα είναι αρμόδιο για την αστυνόμευση, την τήρηση της τάξεως και την προστασία του Έλληνα πολίτη. Και πρέπει να καθησυχάσω την Π.Ο.Α.Σ.Υ., το συνδικαλιστικό όργανο της Αστυνομίας που εξέφρασε την αντίθεσή της στο παρόν σχέδιο νόμου, με το αιτιολογικό ότι παραχωρείται έδαφος για τη δημιουργία ιδιωτικών στρατιών από οπλοφόρους οι οποίοι εν συνεχεία θα επιδίδονται σε πρακτικές που αμφισβητούν τις ελευθερίες και τα δικαιώματα των Ελλήνων πολιτών.
    Η πραγματικότητα που περιγράφει αυτό το νομοσχέδιο είναι διαφορετική και θέτει τόσο το προσωπικό όσο και τις ίδιες τις ιδιωτικές εταιρείες παροχής υπηρεσιών ασφαλείας υπό τον αυστηρό έλεγχο της Ελληνικής Αστυνομίας. 
    Όσο για το ότι επιτρέπει στο προσωπικό των ιδιωτικών εταιρειών παροχής ασφαλείας να οπλοφορεί, είναι και αυτό ένα μέτρο το οποίο απαντά στο κοινό μυστικό που θέλει αυτές τις εταιρείες να προσεγγίζουν το προσωπικό της ΕΛ.ΑΣ. μόνο και μόνο επειδή έχουν το νόμιμο δικαίωμα της οπλοκατοχής. Και πρέπει να ομολογήσω ότι έστω και παράνομα, πολλοί αστυνομικοί λόγω του χαμηλού τους μισθού αναγκάζονται να ενδώσουν ώστε να μπορέσουν να καλύψουν τα υπερβολικά έξοδα που έχει μία οικογένεια σήμερα. 
    Η άρση της αγκύλωσης της νομοθεσίας, σχετικά με την οπλοφορία των ιδιωτικών φυλάκων θα βοηθήσει στη βελτίωση αυτής της κατάστασης αν και τονίζω, ότι καλό θα ήταν επιτέλους το κράτος μέσω του Υπουργείου Εσωτερικών να δώσει περισσότερη προσοχή στους χαμηλόμισθους αστυνομικούς, ώστε να μην χρειάζεται να αναζητούν και αλλού έσοδα, αλλά να μένουν προσηλωμένοι στα ήδη πολλά και απαιτητικά καθήκοντά τους. 
    Πώς μπορεί η Αστυνομία να καταστέλλει παράνομες δραστηριότητες με ένοπλη βία, όπως ακούστηκε προηγουμένως στην Αίθουσα αυτή, δηλαδή χρησιμοποιώντας όπλα; Αν είναι δυνατόν! Ένα χαστούκι δίνει ο αστυνομικός και ξεσηκώνεται σύσσωμη η Αντιπολίτευση περιλούζοντας τους αστυνομικούς με ό,τι προσβλητικά επίθετα βρει μπροστά της. Και τρέχει δυστυχώς η πολιτική ηγεσία και η φυσική ηγεσία της Αστυνομίας να κάνει Ε.Δ.Ε. και να τιμωρεί στον αστυνομικό. Ξέρετε τι έχουμε καταφέρει όλοι μαζί; Να αδιαφορεί η Αστυνομία και καλά κάνει. Αδιαφορεί ο αστυνομικός. Τον μπελά του θα βρει στο τέλος εάν κάνει το καθήκον του. Μου έλεγε ένας αστυφύλακας όταν τους καλούσαν σε περιστατικό πήγαιναν στην επόμενη γωνία, περίμεναν μισή ώρα και μετά πήγαιναν στο συμβάν. Και αυτό το έκαναν, διότι για 1.500 ευρώ θα έβρισκαν το μπελά τους κάνοντας το καθήκον τους και υπήρχε περίπτωση να αφήσουν τα παιδιά τους ορφανά. 
    Ο αστυνομικός είναι κακοπληρωμένος και απροστάτευτος από το κράτος. Ας τον  προστατεύσουμε, κύριε Υπουργέ, για να έχουμε εν συνεχεία απαιτήσεις απ’ αυτόν.
    Τέλος, ένα σημείο που θέλω να τονίσω είναι το γεγονός ότι με τα προβλεπόμενα στο συζητούμενο νομοσχέδιο θα αποδεσμευθεί μεγάλος αριθμός αστυφυλάκων που χρειάζονται πολύ περισσότερο για την προστασία των συμπολιτών μας και για τη διαφύλαξη της τάξης από ό,τι για τη φύλαξη προσώπων, χώρων ή εκδηλώσεων. Προέρχομαι από την Κρήτη, η οποία αντιμετωπίζει τεράστιο πρόβλημα εγκληματικότητας και παραβατικότητας όχι μόνο στις τουριστικές περιοχές, όπου η χώρα μας δυσφημείται διεθνώς, αλλά και στην ενδοχώρα, πράγμα που με κάνει να θλίβομαι για την επικρατούσα κατάσταση. Θεωρώ, λοιπόν, πολύ προτιμότερη την ύπαρξη ιδιωτικού προσωπικού ασφαλείας στα αεροδρόμια, στις πολιτιστικές και αθλητικές εκδηλώσεις και όπου αλλού είναι αυτό αδύνατον. 
      Αυτό να γίνει, αν είναι να σημάνει την αποδέσμευση αστυφυλάκων οι οποίοι θα βρίσκονται στους δρόμους, δίπλα στον πολίτη, στην υπηρεσία του και στην υπηρεσία της προστασίας του. Γι’ αυτό το λόγο συνιστώ σε ολόκληρη την Αντιπολίτευση να ψηφίσει το παρόν νομοσχέδιο προς όφελος του ελληνικού λαού. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑ.Ο.Σ. κ. Αθανάσιος Πλεύρης. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε. 
      Κύριοι συνάδελφοι, πράγματι εάν προσπαθήσουμε να δούμε αυτό το θέμα από μία ιδεολογική οπτική γωνία, κατά πόσο μπορεί το κράτος να δίνει αρμοδιότητες ασφάλειας σε ιδιώτες, αναπτύσσεται μια έντονη προβληματική. 
      Κατ’ αρχάς –θυμάμαι ότι και ο Υπουργός είχε τοποθετηθεί σ’ αυτό το θέμα στην επιτροπή- είναι γεγονός ότι δεν είναι πολύ ευχάριστο να δίνεται τομέας της ασφάλειας στους ιδιώτες. Είναι ο σκληρός πυρήνας του κράτους. 
      Βέβαια, θα διαφωνήσω με τον Κοινοβουλευτικό Εκπρόσωπο του ΣΥ.ΡΙΖ.Α. κ. Κουβέλη, διότι δεν θεωρώ πώς όταν προστατεύονται ειδικά συγκεκριμένοι χώροι, όπως λέει το παρόν νομοσχέδιο, ιδιωτικοί χώροι ή χώροι τραπεζών ή μουσείων, υπάρχει κάποιο συνταγματικό κώλυμα. Δεν απαγορεύει το Σύνταγμα πουθενά τη δημιουργία μορφών ομάδος ασφάλειας για τους ιδιωτικούς χώρους. 
      Ωστόσο, σε κάθε περίπτωση είναι κάπως άκομψο αυτός ο παράγοντας που είναι ο σκληρός πυρήνας του κράτους, η ασφάλεια, να παρέχεται σε ιδιώτες. Μακάρι να υπήρχαν αυτές οι τεχνικές δυνατότητες, ώστε να επαρκούσαν και οι αστυνομικοί και να υπήρχε όλη αυτή η δομή και η διάρθρωση της πολιτείας που να μη χρειαζόταν να δοθούν αυτές οι αρμοδιότητες σε ιδιώτες. 
      Έχουμε όμως μια πραγματική κατάσταση. Η πραγματική κατάσταση είναι η εξής: Είναι δουλειά της Αστυνομίας να πηγαίνει στο γήπεδο για να εμποδίζει τους Ολυμπιακούς και τους Παναθηναϊκούς, αν θα χτυπηθούν; Είναι δουλειά της Αστυνομίας να φυλάει το δημοσιογράφο ή την οικία του κάθε επιχειρηματία, επειδή κινδυνεύει ενδεχομένως, γιατί είναι στόχος; 
      Είναι δουλειά της Αστυνομίας να φυλά την ιδιωτική συλλογή με αρχαιότητες ή οτιδήποτε άλλο, που μπορεί να έχει κάποιος στο σπίτι του; Είναι δουλειά της Αστυνομίας να φυλάει τις τράπεζες που αναπτύσσουν μια εμπορική δραστηριότητα ή να συνοδεύει τη μεταφορά των χρηματαποστολών; 
      Εδώ θα συμφωνήσουμε, λοιπόν, ότι εάν θέλουμε να έχουμε σωστή αστυνόμευση και ο αστυνομικός να είναι κοντά στον πολίτη και πραγματικά να μπορεί ο Έλληνας -και ο κάθε πολίτης που βρίσκεται εδώ- να κυκλοφορεί άφοβα στο κέντρο της Αθήνας, θα πρέπει να απαλλαγούν οι αστυνομικοί από όλες αυτές τις δραστηριότητες. Προφανώς αυτό μπορεί να γίνει. 
      Εμείς σας κάναμε μια πρόταση. Ακούσατε από τον Πρόεδρό μας μια συγκεκριμένη λύση, που ουσιαστικά προσπαθεί, σ’ αυτή την ιδιωτική μορφή αστυνόμευσης που υπάρχει, να δώσει τα καλύτερα δυνατά εχέγγυα, ώστε τα όπλα να μην τα χρεώνεται ένας φορέας, αλλά να βρίσκονται στο οικείο αστυνομικό τμήμα και ο συγκεκριμένος που θα θέλει να έχει ως επάγγελμα αυτό της φύλαξης, να έχει κάνει μια εκπαίδευση στο οικείο αστυνομικό τμήμα. Θεωρούμε ότι είναι μια πρόταση που μπορεί να την επεξεργαστεί το Υπουργείο σας. 
      Σε κάθε περίπτωση όμως φέρνετε ένα νομοσχέδιο που το γεγονός είναι ότι πρέπει να βρίσκεται προς αυτήν την κατεύθυνση. Αυτή τη στιγμή, καλώς ή κακώς, έγιναν οι ιδιωτικές εταιρείες και έπρεπε να υπάρχει ένα νομοθετικό πλαίσιο λειτουργίας. 
      Μπορώ να καταλάβω πάλι ότι είναι εντελώς άκομψο να ακούγεται ότι θα φέρουν όπλο αυτοί οι άνθρωποι για κάποιες δραστηριότητες. Τρομάζει –και ευλόγως τρομάζει- ο κόσμος, αν ακούσει ότι κάποιος που δεν έχει την απαιτούμενη εκπαίδευση, θα φέρει όπλο. Όμως, γεννάται και το άλλο ερώτημα. Είναι δυνατόν να στείλουμε κάποιον να φυλάξει μία τράπεζα χωρίς όπλο; Υπάρχουν κάποιες αυτονόητες απαντήσεις. 
      Η ουσία, κύριε Υπουργέ, είναι -και εκεί ήταν η βασική μας ένσταση- ότι θα έπρεπε να ήταν κάπως καλύτερα καθορισμένα όλα αυτά τα θέματα, και της εκπαίδευσης και της δυνατότητας οπλοφορίας. Γιατί αναφέρετε τις τράπεζες ή τα μουσεία, αλλά υπάρχει και μία περιγραφική με τα οικήματα που μπορεί να θεωρούνται ότι είναι μεγάλης σημασίας.
      Θεωρούμε ότι θα έπρεπε η απαρίθμηση να μην είναι ενδεικτική, να είναι δεσμευτική. Σ’ αυτές τις περιπτώσεις αναφερόμαστε ουσιαστικά στα χρηματοπιστωτικά ιδρύματα, διότι εκεί αναπτύσσεται κυρίως αυτός ο κίνδυνος. 
      Ένας μεγάλος προβληματισμός -και με χαρά είδαμε ότι τουλάχιστον σ’ ένα μέρος του το κάνατε δεκτό, αυτό που είπαμε στην επιτροπή- ήταν ότι εμείς θεωρούμε ότι θα έπρεπε αυτοί να έχουν εκπληρώσει τη στρατιωτική τους θητεία. Είναι ευχάριστο, το ότι το φέρνετε τουλάχιστον γι’ αυτούς που θα φέρουν όπλα. Γιατί πραγματικά θα ήταν τελείως παράλογο σε κάποιον που δεν έχει υπηρετήσει τη στρατιωτική του θητεία, που έχει κριθεί δηλαδή ότι δεν είναι ικανός να φέρει όπλα, να δίνουμε ένα όπλο. Εγώ, όμως, πιστεύω, κύριε Υπουργέ, ότι υπάρχει η δυνατότητα αυτό να ισχύσει για όλους, για τους εξής λόγους.
      Πρώτα απ’ όλα είναι ένας καθαρά ηθικός λόγος. Σ’ αυτή την κοινωνία κάποια στιγμή θα πρέπει να επιβραβεύουμε αυτούς που κάνουν τη στρατιωτική τους θητεία. Έχουμε δει άτομα τα οποία απέφυγαν τη στρατιωτική τους θητεία να είναι γνωστοί δημοσιογράφοι με σατιρικές εκπομπές στις τηλεοράσεις, να είναι γνωστοί δημοσιογράφοι με δημοσιογραφικού περιεχομένου εκπομπές στις τηλεοράσεις, να έχουν γίνει Βουλευτές στο Ελληνικό Κοινοβούλιο. Ας έχουν κι ένα όφελος αυτοί οι άνθρωποι που υπηρέτησαν στο Στρατό. Να ξέρει ο άλλος ότι υπηρέτησε στο Στρατό και τουλάχιστον εκεί πέρα θα μπορεί να ανταμειφθεί αυτή η υπηρεσία που έχει κάνει. 
      Αν θέλετε όμως υπάρχει κι ένας ουσιαστικός λόγος, που είναι ο εξής. Κάποιος δεν έχει εκπληρώσει τη στρατιωτική του θητεία για δύο λόγους: είτε γιατί κρίθηκε ακατάλληλος, οπότε δεν θα πρέπει να κριθεί κατάλληλος να είναι και σε ιδιωτική φύλαξη. Αν είχε κριθεί ακατάλληλος μόνο για το λόγο ότι δεν μπορούσε να φέρει όπλα υπάρχει η δυνατότητα άοπλης θητείας. Συνεπώς θα είχε κριθεί ακατάλληλος για λόγους άλλους, δεν θα μπορούσε να κάνει τις δραστηριότητες που κάνει ένας που βρίσκεται σ’ αυτήν τη θέση. Και σας ερωτώ: Ποιες διαφορετικές δραστηριότητες θα έχει ένας στρατεύσιμος από έναν σε μια Ασφάλεια; Συνεπώς, αν έχει κριθεί ακατάλληλος από το Στρατό, όχι μόνο για λόγους οπλισμού αλλά και για οποιονδήποτε άλλο λόγο, αυτό σημαίνει ότι δεν μπορεί να κριθεί κατάλληλος για να έχει τις αρμοδιότητες φύλαξης. Εάν λόγω ηλικίας δεν πήγε στο Στρατό τότε αντιλαμβάνεστε ότι δεν υπάρχει θέμα. Γιατί δεν πιστεύω ότι θα βρεθεί κάποιος που θα είναι σαράντα, σαράντα πέντε ετών και που προφανώς θα έχει μια καριέρα, ο οποίος να πάει να καταλάβει αυτές τις θέσεις. 
      Συνεπώς, υπάρχει ακόμα και τώρα η δυνατότητα, κύριε Υπουργέ, και για ηθικούς λόγους, που για μας είναι οι πρωτεύοντες, αλλά και για ουσιαστικούς λόγους, η στρατιωτική θητεία, όπως ήταν και στο προηγούμενο καθεστώς, να είναι προϋπόθεση για να μπορεί κάποιος να έχει την άδεια της ασφάλειας και όχι μόνο για να φέρει όπλα. 
      Κατά τα άλλα, εμείς θέσαμε τους προβληματισμούς μας και πιστεύουμε ότι η πρόταση την οποία έκανε και ο Πρόεδρος απ’ αυτό το Βήμα είναι προς τη σωστή κατεύθυνση και σ’ ένα μετέπειτα στάδιο θα μπορούσατε να συμβαδίσετε προς αυτήν την πρόταση. 
      Τέλος, πολύ γρήγορα θα ήθελα να πω ότι συμφωνώ απόλυτα μ’ αυτά που είπε ο συνάδελφος πριν για τους Έλληνες αστυνομικούς, οι οποίοι κάνουν πάρα πολύ σωστά τη δουλειά τους. Όμως υπάρχουν κάποιοι που έχουν ιδεολογικές παρωπίδες, που θέλουν σώνει και καλά να κατηγορούν την Αστυνομία -και δυστυχώς το ίδιο γίνεται και στα μέσα μαζικής ενημέρωσης- και που θα πάρουν την «τρίχα να την κάνουν τριχιά» όταν έχει κάνει κάτι ο αστυνομικός, ενώ αντίθετα τις επιτυχίες της Αστυνομίας προσπαθούν να τις υποβαθμίσουν. 
      Κάποια στιγμή πρέπει κι εσείς ως Κυβέρνηση και το νομοθετικό Σώμα να προστατεύσετε τους ένστολους πολίτες.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Παναγιώτης Μπεγλίτης.
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
      Ζήτησα το λόγο για να παρέμβω για ορισμένες επιμέρους παρατηρήσεις στο σχέδιο νόμου που συζητούμε απόψε. Άκουσα με ιδιαίτερη προσοχή όλους τους συναδέλφους και άκουσα με κάποια έκπληξη, θα έλεγα, αλλά και με ενδιαφέρον να αναφέρονται όλοι στην ασφάλεια, ως ένα παράγοντα που ανήκει στον σκληρό πυρήνα του κράτους. Δεν άκουσα κανέναν να λέει για την ασφάλεια ότι ανήκει στον σκληρό πυρήνα του Συντάγματος και των συνταγματικών δικαιωμάτων. Προφανώς είναι μια μονομερής, βαθιά συντηρητική αντίληψη να βλέπουμε την ασφάλεια μόνο από την πλευρά του κράτους, μόνο από την πλευρά των μηχανισμών τάξης και ασφάλειας.
      Αυτό το λάθος φοβάμαι ότι έγινε για πάρα πολλά χρόνια και από την προοδευτική Παράταξη. Δεν είδαμε ποτέ κι εμείς την ασφάλεια ως ένα δημόσιο, κοινωνικό αγαθό, ως ένα ανθρώπινο δικαίωμα που πρέπει να το υπερασπιστούμε, να μην το αφήσουμε στα χέρια όλων εκείνων των συντηρητικών αντιλήψεων και των συντηρητικών δυνάμεων που μονοπώλησαν την ευαισθησία γύρω από τα ζητήματα ασφάλειας. 
      Διάβασα με προσοχή το σχέδιο νόμου. Διάβασα με προσοχή και την παρέμβαση του κυρίου Υπουργού στην αρμόδια επιτροπή, όπου συζητείτο επί της αρχής το σχέδιο νόμου. 
      Και είδα –μπορώ να πω με καλή διάθεση- έναν Υπουργό διχασμένο ανάμεσα στον καθηγητή που υπερασπιζόταν αυτή την αντίληψη που είπα προηγουμένως, δηλαδή την ασφάλεια ως ανθρώπινο δικαίωμα, την ασφάλεια ως ανάγκη υπεράσπισης από φορείς άσκησης δημόσιας εξουσίας, αλλά και τον Υπουργό –από την άλλη πλευρά- με την αντίληψη –θα έλεγα- τη συντηρητική που εκχωρεί τόπους δημόσιας σφαίρας, που εκχωρεί δημόσια και κοινωνικά αγαθά στον ιδιωτικό χώρο, στις ιδιωτικές επιχειρήσεις. Γιατί αν κάτι αποτυπώνει και εκφράζει αυτό το σχέδιο νόμου, είναι η ομολογία αδυναμίας ότι δεν μπορούμε τελικά ως Κράτος και συντεταγμένη Πολιτεία να υπερασπιστούμε το ανθρώπινο δικαίωμα της ασφάλειας. 
      Αυτό, κύριε Υπουργέ, κυρίες και κύριοι συνάδελφοι, πιστεύω ότι είναι ένα μεγάλο πολιτικό λάθος, ένα λάθος μήνυμα. Το κάνετε εσείς, στέλνετε αυτό το λάθος μήνυμα που μας αφορά όλους, μας αφορά ως χώρα, ιδιαίτερα σε δύσκολους καιρούς και με μεγάλες προκλήσεις γύρω από τα ζητήματα ασφάλειας και καταπολέμησης του οργανωμένου εγκλήματος. 
      Το λάθος μήνυμα είναι ότι δεν μπορεί το κράτος, δεν μπορούν, ευρύτερα, οι μηχανισμοί του κράτους να αντιμετωπίσουν τα προβλήματα ασφάλειας και γι’ αυτό εκχωρούμε στις ιδιωτικές εταιρείες μία σειρά τέτοιων θεμάτων. Είναι ένα κρίσιμο ζήτημα, πολιτικό ζήτημα, που δεν περιποιεί –θα έλεγα- τιμή και στο πολιτικό μας σύστημα. Ασφαλώς, σε καμμία περίπτωση, δεν «περιποιεί τιμή» στην Κυβέρνηση. 
      Πριν λίγους μήνες είδαν το φως της δημοσιότητας στοιχεία μιας έκθεσης της Ελληνικής Αστυνομίας για την κατάσταση γύρω από το οργανωμένο έγκλημα, την εγκληματικότητα, τα προβλήματα ασφάλειας που αντιμετωπίζει σήμερα η χώρα. Μία έκθεση με πάρα πολλά αρνητικά, που καταγράφει με «μελανά χρώματα» τα σοβαρά προβλήματα, σήμερα, αστυνόμευσης και καταπολέμησης του οργανωμένου εγκλήματος. 
      Και τότε είχαμε ακούσει και τον αρμόδιο Υφυπουργό Δημόσιας Τάξης να λέει ότι σε λίγους μήνες θα έλθει επιτέλους το σχέδιο για τον εκσυγχρονισμό, την ανασυγκρότηση της Ελληνικής Αστυνομίας, τον εξορθολογισμό των υπηρεσιών και του δυναμικού της Ελληνικής Αστυνομίας. Δεν το έχουμε δει αυτό ακόμα. Το περιμένουμε, γιατί και η Περιφέρεια έχει σοβαρά προβλήματα. Τα γνωρίζετε, κύριε Χηνοφώτη. Επανειλημμένως έχω θέσει με ερωτήσεις και επερωτήσεις αυτά τα προβλήματα. 
      Κυρίες και κύριοι συνάδελφοι, πήρα το λόγο και για κάτι ακόμα. Το ζήτημα των εργαζομένων στις ιδιωτικές εταιρείες παροχής υπηρεσιών ασφάλειας. Δεν εθίγη ούτε στην επιτροπή, ούτε από τον κύριο Υπουργό, παρά το ότι συναρμόδιος Υπουργός στο σχέδιο νόμου που το υπογράφει είναι και η Υπουργός Απασχόλησης, η κ. Πετραλιά. 
      Πριν από λίγες μέρες ήλθαν στο γραφείο μου δυο νέα παιδιά, εργαζόμενοι σε εταιρεία security και μου περιέγραψαν πραγματικά τις τραγικές εργασιακές, ασφαλιστικές, μισθολογικές συνθήκες, κάτω από τις οποίες παρέχουν τις υπηρεσίες τους. 
      Έχουμε να κάνουμε, παράλληλα με τη γενιά των «delivery boys», με μία γενιά μερικής απασχόλησης, μία γενιά όχι των 700 ευρώ, αλλά των 400 ευρώ, που ζουν και εργάζονται χωρίς ωράρια, με ανασφάλιστη εργασία, απροστάτευτοι από τον Οργανισμό Απασχόλησης Εργατικού Δυναμικού, απροστάτευτοι από το Ι.Κ.Α., απροστάτευτοι από την πολιτεία και από τα συναρμόδια Υπουργεία. 
      Κανείς δεν ελέγχει τις ιδιοκτησίες των ιδιωτικών εταιρειών. Πρόκειται, σε μεγάλο βαθμό, για ανεξέλεγκτες εταιρείες στον εργασιακό χώρο, στο χώρο του σεβασμού των στοιχειωδών εργασιακών και κοινωνικών δικαιωμάτων των νέων εργαζομένων σ’ αυτές τις εταιρείες. 
      Και κάτι άλλο, κύριε Υπουργέ και κλείνω μ’ αυτό. Μίλησα προηγουμένως για λάθος μηνύματα που στέλνονται. Όταν στο άρθρο 5 παράγραφος 2 διαβάζω ότι αυτές οι ιδιωτικές επιχειρήσεις μπορούν να παρέχουν προστασία σε δημόσια καταστήματα ή σε επιχειρήσεις κοινής ωφέλειας, πιστεύετε ότι προσφέρετε με αυτό τον τρόπο έργο; Τα δημόσια καταστήματα…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ισχύει τώρα;
      ΠΑΝΑΓΙΩΤΗΣ ΜΠΕΓΛΙΤΗΣ: Ισχύει. Δυστυχώς, ισχύει. Πρέπει να το ομολογήσουμε αυτό. Είμαι πάρα πολύ ειλικρινής, κύριε Υπουργέ. 
      Στα δημόσια καταστήματα περιλαμβάνεται, για παράδειγμα, ένα Υπουργείο. Τι σημαίνει αυτό; Ότι μία ιδιωτική εταιρεία μπορεί να φυλά ένα Υπουργείο; 
      Μπορούμε να αντιληφθούμε τα μηνύματα που στέλνουμε στην ελληνική κοινωνία; Δηλαδή, μία εταιρεία του ευρύτερου δημόσιου τομέα, μία στρατηγικής σημασίας, ευαίσθητης σημασίας για την εθνική οικονομία και την εθνική ασφάλεια επιχείρηση του ευρύτερου δημόσιου τομέα μπορεί να φυλάσσεται από μία ιδιωτική security επιχείρηση; Αντιλαμβανόμαστε το λάθος που γίνεται σε αυτήν την περίπτωση;
      Γι’ αυτό, πιστεύω ότι θα μπορούσατε να το δείτε. Προηγουμένως, ήλθατε με κάποιες τροπολογίες. Εγώ συμφωνώ ότι είναι σε θετική κατεύθυνση και πιστεύω ότι και εμείς -το είπε και ο συνάδελφος, ο κ. Ντόλιος- μπορούμε να υποστηρίξουμε επιμέρους άρθρα. Όμως, όταν έρχεται ένα σχέδιο νόμου που δίνει την εντύπωση ότι λειτουργεί με έναν τρόπο εκσυγχρονιστικό, ανανεωτικό, δημιουργεί ένα νέο ρυθμιστικό πλαίσιο, είναι λάθος να κάνουμε, αν θέλετε, ή να επαναλαμβάνουμε και λάθη που είχαν γίνει στο παρελθόν.
      Ευχαριστώ πολύ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Φίλιππος Πετσάλνικος): Ζητάτε το λόγο, κύριε Υπουργέ για την κανονική σας ομιλία, έτσι δεν είναι;
      Κύριε Ροντούλη, να προηγηθεί ο Υπουργός;
      ΑΣΤΕΡΙΟΣ ΡΟΝΤΟΥΛΗΣ: Βεβαίως, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ως είθισται, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ναι, αλλά, ως είθισται κανονικά από τον Κανονισμό, θα έπρεπε να ακούσουμε πρώτα τους Βουλευτές, μετά να τοποθετηθείτε εσείς και να ακολουθήσουν οι Κοινοβουλευτικοί Εκπρόσωποι. Όμως, εν πάση περιπτώσει, κάναμε μία πολύ ελαστική ερμηνεία του Κανονισμού.
      Ορίστε, κύριε Υπουργέ των Εσωτερικών, κύριε Παυλόπουλε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
      Κυρίες και κύριοι συνάδελφοι, πολλές φορές νομοσχέδια μικρότερης σημασίας από άλλα μας δίνουν την ευκαιρία -το είπα και στην επιτροπή- να θέσουμε τον δάκτυλο επί τον τύπον των ήλων πάνω σε θέματα τα οποία είναι εξαιρετικά σημαντικά. Διότι, ιδίως σε θέματα που αφορούν την ασφάλεια, ιδίως σε θέματα, που αφορούν τον κοινωνικό ιστό και την κοινωνική δομή, δεν είναι μόνο τα μεγάλα και τα σημαντικά τα οποία έχουν τη σημασία τους, αλλά και μικρότερα προβλήματα είναι δυνατόν να μας οδηγήσουν στην αποτίμηση της κατάστασης και στη βελτίωση ορισμένων πραγμάτων. Μια βελτίωση, που εγώ είμαι βέβαιος ότι καθένας από μας θα ήθελε να την κάνει με πολύ ταχύτερα βήματα και με πολύ μεγαλύτερη ένταση. Το ζήτημα είναι πόσο επιτρέπουν οι συγκεκριμένες συνθήκες και, εν πάση περιπτώσει, αν ένα νομοσχέδιο δείχνει προς ορισμένη κατεύθυνση.
      Θα ήθελα να ξεκινήσω από το μεγάλο θέμα που ετέθη από πολλούς, γιατί συνδέεται. Γι’ αυτό είπα ότι συνδέεται το νομοσχέδιο παράπλευρα με πολλά από τα μεγάλα ζητήματα της σύγχρονης κοινωνίας. Ένα από τα μεγαλύτερα θέματα, σε παγκόσμια κλίμακα, είναι και η εγκληματικότητα. Μια εγκληματικότητα, που αυξάνεται και στον τόπο μας. Υπάρχουν, βέβαια, σημάδια τα οποία μπορεί να επικαλεστεί κάποιος για να ισχυρισθεί ότι διαφοροποιούν τον τόπο μας από άλλες χώρες. Όπως, παραδείγματος χάριν, το ότι αυξάνεται η εγκληματικότητα, αλλά σε εγκλήματα που δεν έχουν την απαξία και τον κίνδυνο που έχουν εγκλήματα σε άλλες χώρες. Ή, παραδείγματος χάριν, μπορεί να έλθει να επικαλεστεί κάποιος το γεγονός ότι αυξάνεται η εγκληματικότητα, αλλά αυξάνεται και η εξιχνίαση. Κάτι πολύ σημαντικό για συγκεκριμένα εγκλήματα, όπως είναι τα εγκλήματα που σχετίζονται με τα ναρκωτικά, όπως είναι το ηλεκτρονικό έγκλημα.
      Δεν θα χρησιμοποιήσω καμμία από αυτές τις δικαιολογίες. Και αν τις ανέφερα, δεν τις ανέφερα ως σχήμα λόγου. Τις ανέφερα, για να πω ότι καμμία από αυτές τις επιτυχίες, κανένα από αυτά τα ποιοτικά στοιχεία, που δείχνουν ότι η Ελλάδα δεν έχει φθάσει την εγκληματικότητα άλλων χωρών, δεν είναι δικαιολογία. Αλίμονό μας, αν εμείς η Ελλάδα, που γνωρίσαμε την ελευθερία, που τη στερηθήκαμε και τη νοσταλγήσαμε και βέβαια, την υπερασπιζόμαστε, αλίμονο, αν εμείς η Ελλάδα, με τον πολιτισμό που έχουμε, συγκρίνουμε τη Χώρα μας, σ’ ό,τι αφορά την εγκληματικότητα, με άλλες.
      Αντιθέτως, πρέπει να μας προβληματίζει κάθε αύξηση εγκληματικότητας, σε μια χώρα η οποία δεν διακρίνεται και δεν μπορεί να διακρίνεται αρνητική στο θέμα αυτό. Γι’ αυτό και έχουμε απολογηθεί επανειλημμένα γι’ αυτήν την αύξηση και για την αδυναμία, η οποία υπήρξε διαχρονικά, να αντιμετωπιστεί όπως έπρεπε. Τώρα γίνεται μια προσπάθεια συγκεκριμένη, η οποία πιστεύουμε ότι, μαζί με την αύξηση του προσωπικού -τα κενά της Αστυνομίας τα ξέρετε και δεν χρειάζεται να σας τα πω- την καλύτερη εκπαίδευση, τη μεταφορά, παραδείγματος χάριν, συγκεκριμένων εγκαταστάσεων από μεγάλα αστικά κέντρα -όπως είναι το ζήτημα του Ο.ΚΑ.ΝΑ. εδώ στην Αθήνα- θα οδηγήσει σε αποτελέσματα που θέλω να πιστεύω, ότι θα είναι ορατά- όπως ο Υφυπουργός, ο κ. Χηνοφώτης, έχει επανειλημμένα εξηγήσει- μέσα κιόλας στο πρώτο τρίμηνο του 2009.
      Είναι μεγάλο το θέμα της εγκληματικότητας, ιδίως σε ό,τι αφορά τις νεότερες γενιές. Είναι αυτό το οποίο αποτελεί εφιάλτη για όλους και πρέπει να αποτελεί εφιάλτη. Γι’ αυτό δεν βρίσκω καμία δικαιολογία, ούτε θα χρησιμοποιήσω καμία δικαιολογία. Θα πω μονάχα ότι θα αφιερώσουμε -και αφιερώνουμε- όλες μας τις προσπάθειες για να μπορέσουμε αυτή τη μάστιγα να την αντιμετωπίσουμε όσο γίνεται καλύτερα και όσο γίνεται ταχύτερα. Αλλά η προσπάθεια γίνεται και θα γίνεται. 
      Και θέλω να ευχαριστήσω, γιατί σ’ αυτόν τον τομέα ο κοινοβουλευτικός έλεγχος που έχει γίνει, όσο ζω το Υπουργείο Εσωτερικών ως ενιαίο και με τη Δημόσια Τάξη, έχει ένα μεγάλο επίπεδο υπευθυνότητας και πολιτικού πολιτισμού μέσα σ’ αυτήν την Αίθουσα. Θέλω να ευχαριστήσω και τους συναδέλφους όλων των κομμάτων, που επανειλημμένα ήρθαν για συγκεκριμένες περιοχές και συζήτησαν και μαζί μου και, ιδίως, με τον αρμόδιο Υφυπουργό κ. Χηνοφώτη για τα θέματα αυτά. 
      Το δεύτερο συναρτάται με την Αστυνομία. Το είπα και άλλοτε και βεβαίως δεν είναι επίτευγμα μόνο αυτής της Κυβέρνησης. Είναι διαχρονική προσπάθεια. Κυρίως είναι ένα από τα κεκτημένα της Αντιπολίτευσης. Είναι γνωστό ότι η Αστυνομία έχει αλλάξει. Δεν είναι ο μακρύς βραχίων του αστυνομικού κράτους. Πρώτα-πρώτα, δεν έχουμε αστυνομικό κράτος και δεν μπορεί να έχουμε αστυνομικό κράτος. Κατά συνέπεια, η ίδια η Αστυνομία δεν είναι βραχίων αυτού του κράτους. Ο αστυνομικός πλέον είναι δίπλα στον πολίτη και αυτό φαίνεται από το γεγονός ότι ζητάει ο πολίτης τον αστυνομικό. Και χαίρομαι που πολλές φορές έχει λεχθεί σ’ αυτήν την Αίθουσα και ελέχθη και σήμερα. 
      Ναι, στην Αστυνομία πολλές φορές γίνονται ορισμένα πράγματα εσφαλμένα. Άνθρωποι είναι. Βεβαίως, πρέπει να προσέχουμε περισσότερο και κάνουμε ό,τι μπορούμε να είμαστε αυστηροί στον τομέα αυτόν. Αλλά πρέπει να σκεφτούμε, υπό ποιες συνθήκες κάνουν τη δουλειά τους, πρέπει να σκεφτούμε πολλές φορές, ποιες είναι οι επιτυχίες που δεν φαίνονται, τι διακυβεύεται ακόμα και για τη ζωή τους. Και θα ήθελα γι’ αυτούς τους ανθρώπους, εφόσον δεν πρόκειται για εγκλήματα στα οποία είμαστε άτεγκτοι, αλλά για θέματα που μπορεί να είναι και στο επίπεδο της μικρής αμέλειας –που στους αστυνομικούς μπορεί να στοιχίσει πολλά και η μικρή αμέλεια- εκεί θα ήθελα απ’ όλους μας να σταθούμε και να δούμε ότι δεν μπορείς να καταδικάζεις έναν άνθρωπο και ένα ολόκληρο Σώμα από ένα τέτοιο λάθος. Γιατί αυτό, δημιουργεί προβλήματα στην ψυχολογία εκείνων των ανθρώπων που θέλουν να είναι δίπλα στον πολίτη και πρέπει να είναι δίπλα στον πολίτη. 
      Και το πόσο δίπλα στον πολίτη είναι σήμερα η Αστυνομία, φαίνεται από αυτό για το οποίο η σημερινή λεγόμενη πολιτική ηγεσία του Υπουργείου Εσωτερικών κατηγορείται από ορισμένες πλευρές. Ναι, είμαστε εμείς που είπαμε ότι απέναντι σε διαδηλωτές, απέναντι σε ανθρώπους που ασκούν δικαιώματα, είναι προτιμότερο να είναι η Αστυνομία που αμύνεται, παρά εκείνη η οποία επιτίθεται. Περισσότερο, εκτίθεται αυτός που ασκεί καταχρηστικά το δικαίωμά του σε βάρος του αστυνομικού στην περίπτωση αυτή. Και η Αστυνομία δεν έχει τίποτα να κερδίσει από το να έχει απέναντι ανθρώπους που ασκούν δικαιώματα, έστω και καταχρηστικά, και να φαίνεται στην οποιαδήποτε εικόνα ότι αυτούς τους ανθρώπους τους καταπιέζει. 
      Γι’ αυτό και υπάρχει και αυτή η αλλαγή στην εικόνα, όπως όλη η προσπάθεια η οποία αφορά τη στελέχωση, όπως είπα, την εκπαίδευση και γενικότερα ζητήματα τα οποία αφορούν την υλικοτεχνική υποδομή της Αστυνομίας για να εκπληρώσει αυτό το ρόλο, κοινωνικό ρόλο, ρόλο συνοχής σε ό,τι αφορά τον κοινωνικό ιστό, ρόλο προστασίας των δικαιωμάτων του ανθρώπου. Ζώντας πλέον το κοινωνικό κράτος δικαίου, πρέπει να δούμε τον αστυνομικό, να είναι ακριβώς και αυτός ένα στέλεχος το οποίο προστατεύει τα δικαιώματα και ιδίως τη δυνατότητα του απλού ανθρώπου -που έχει την περισσότερη ανάγκη- να ζήσει ήρεμα, την καθημερινότητά του. 
      Και αυτή είναι η μεγάλη διαφορά. Και το τονίζω, δεν είναι επίτευγμα αυτής της Κυβέρνησης μόνο. Είναι μια διαχρονική προσπάθεια μετά τη Μεταπολίτευση, η οποία, όμως, συνεχίζεται και η οποία αποδίδει, παρά τις όποιες εντάσεις δημιουργούνται, όταν υπάρχουν σφάλματα στο χώρο της Ελληνικής Αστυνομίας από συγκεκριμένα στελέχη. 
      Για το συγκεκριμένο νομοσχέδιο για το οποίο θα μιλήσουμε και κατ’ άρθρον αύριο, θα πω τα εξής. Κατ’ αρχάς, ρωτήθηκα από το συνάδελφο κ. Πάγκαλο, γιατί δεν έκανα τροποποιήσεις -πολλές από τις οποίες γίνονται δεκτές και από την Αξιωματική Αντιπολίτευση- στο υφιστάμενο καθεστώς και έφερα ένα σχέδιο νόμου.
      Μα είναι απλό! Το είχα πει και άλλοτε και αυτή είναι η στάση που ακολούθησα ως Υπουργός από την αρχή. Προτιμώ –και αυτή είναι μία αρχή την οποία πρέπει να ακολουθήσουμε γενικότερα- όταν έχουμε μεγάλης έκτασης μεταβολές, να φέρνουμε ολοκληρωμένο το νομοσχέδιο, μην αγνοώντας βεβαίως τι έχει γίνει προηγουμένως. Και δεν αγνοώ, το λέω και στην αιτιολογική έκθεση. Είναι προτιμότερο να έχεις ένα ολοκληρωμένο νομοσχέδιο που ο άλλος μπορεί να το διαβάσει και να το εφαρμόσει, από το να έχεις παραπομπές, που δημιουργούν πολλές φορές προβλήματα σ’ ό,τι αφορά την ανάγνωση, την ερμηνεία και την εφαρμογή. 
      Είναι καλύτερα, δηλαδή, να νομοθετούμε εμβαλωματικά με παραπομπές, από το να φέρουμε ένα νομοσχέδιο και έντιμα στην αιτιολογική έκθεση και στις καταργούμενες διατάξεις να εκθέτουμε τι είναι εκείνο το οποίο έγινε ή καταργήθηκε; Και, φυσικά, μακριά από εμένα η άποψη ότι με το να φέρνεις ένα νομοσχέδιο έτσι ακριβώς, μ’ αυτό θεωρείς ότι επανιδρύεις το κράτος. Εγώ έχω μία νομοτεχνική αρχή. Σε πολλά νομοσχέδια προτιμώ –εκτός αν είναι ήσσονος σημασίας μεταβολές που μπαίνουν σε κάποια άρθρα- την ολοκληρωμένη παρέμβαση, γιατί αυτό πρέπει να γίνεται.
      Σ’ ό,τι αφορά τώρα το θέμα της φιλοσοφίας για την οποία πολλά ελέχθησαν, είπα και στην επιτροπή, λέω και τώρα ότι αν υποθέσουμε στον κόσμο που ζούμε ότι είχαμε τη δυνατότητα της αστυνόμευσης από την Αστυνομία την οποία το κράτος έχει ως όργανο, ως μέρος της εκτελεστικής εξουσίας, αυτό θα ήταν το καλύτερο. Η Αστυνομία, με τη σημερινή της μάλιστα μορφή, αυτήν τη μορφή την οποία εξήγησα προηγουμένως, δεν μπορεί παρά να είναι δημόσια υπηρεσία. Αυτή είναι μία πραγματικότητα. Γι’ αυτό έλεγα ότι η δική μου φιλοσοφία –και όχι μόνο η δική μου, αλλά φαντάζομαι και των περισσοτέρων εδώ- είναι ότι η Αστυνομία ανήκει εξ ορισμού στο κράτος. Όμως, όχι στο αστυνομικό κράτος, αλλά στο δημοκρατικό κράτος. 
      Να, όμως, που οι καιροί έχουν δημιουργήσει τέτοιες ελλείψεις και τέτοια προβλήματα, τέτοια ανάγκη αστυνόμευσης ακόμα και σε ιδιωτικές δραστηριότητες, που το κράτος δεν μπορεί να τις καλύψει. Και πολλές φορές το κράτος, αντί να καθίσει να καλύψει τον άνθρωπο που έχει ανάγκη στη φτωχογειτονιά, έρχεται να καλύψει άλλες ανάγκες οι οποίες αποκτούν περισσότερη δημοσιότητα.
      Τι πρέπει να κάνεις σ’ αυτήν την περίπτωση; Μην ξεχνάτε ότι για πρώτη φορά η θεσμοθέτηση αυτής της ιδιωτικής αστυνομίας έγινε το 1997 και με διάφορα νομοθετήματα διατηρήθηκε μέχρι το 2003, μέχρι να φτιαχτεί ένα κάπως ολοκληρωμένο πλαίσιο το οποίο τώρα διορθώνουμε. Δεν υπάρχει χώρα στον κόσμο, που να μην έχει φθάσει σ’ αυτό το επίπεδο. Το ζήτημα είναι πώς οργανώνεις καλλίτερα αυτό το καθεστώς, για το οποίο, τονίζω, ότι αν ζούσαμε σε μία κοινωνία ιδεατή, σ’ ένα κράτος ιδεατό, δεν έπρεπε να υπάρχει. 
      Όμως, σήμερα είναι αδήριτη ανάγκη! Αντί, λοιπόν, να λέμε ότι πρέπει να καταργήσουμε κάτι το οποίο δεν μπορούμε, πρέπει να επιφέρουμε μεταβολές οι οποίες να φτιάχνουν, τουλάχιστον, αυτήν την ιδιωτική δραστηριότητα -που είναι παρέκβαση από το βασικό κανόνα ενός δημοκρατικά οργανωμένου κράτους- κατά τέτοιον τρόπο που τουλάχιστον να έχει ορισμένα εχέγγυα. Και αυτό ακριβώς κάνουμε. Διότι όταν δημιουργήθηκε το καθεστώς του 1997 και μέχρι το 2003, λίγο πριν από τις εκλογές του 2004, όταν δημιουργήθηκε και το τελευταίο νομοθέτημα, υπήρχαν συγκεκριμένες ελλείψεις και σ΄ ό,τι αφορά την αυστηροποίηση του καθεστώτος που έπρεπε ήδη να έχει γίνει και σ’ ό,τι αφορά την εκπαίδευση αυτών των ανθρώπων και σε ό,τι αφορά τις ποινές και σ’ ό,τι αφορά τον έλεγχο. 
      Αυτό το καθεστώς που ζούμε σήμερα, που περιέγραψε ο κ. Μπεγλίτης προηγουμένως, κύριοι συνάδελφοι…
      ΑΠΟΣΤΟΛΟΣ ΚΑΚΛΑΜΑΝΗΣ: Οι συνθήκες απασχόλησής τους, η μεταχείριση που έχουν από τους εργοδότες. Αυτά είναι πολύ σοβαρά πράγματα, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ακριβώς. Θα μιλήσω και γι’ αυτά, κύριε Πρόεδρε.
      Αυτό που περιγράψατε, είναι αυτό το οποίο συμβαίνει σήμερα. Βλέπουμε πώς εργάζονται, με πόση ανασφάλεια πολλές φορές όταν τους ανατίθενται καθήκοντα. 
      Είπατε προηγουμένως για δημόσια κτήρια. Βεβαίως! Από  τη νομοθεσία που ισχύει σήμερα –και που δεν τη θεσπίσαμε εμείς- απ’ αυτήν τη νομοθεσία, υπάρχει αυτή η δυνατότητα. Πόσες νομαρχίες –με τελευταία τη Νομαρχία Πειραιά- μου ζήτησαν προχθές να δώσω τη δυνατότητα της φρούρησης από ιδιωτική ασφάλιση, γιατί ζούμε κάτω από δύσκολες συνθήκες!
      Εν πάση περιπτώσει, θελήσαμε να απαλείψουμε ορισμένα από τα φαινόμενα τα οποία –το τονίζω για πολλοστή φορά- είναι απαράδεκτα. Δεν είναι δυνατόν να βλέπεις αστυνομικό να είναι το πρωί στην Αστυνομία και το απόγευμα να δουλεύει security! 
      Είδαμε πρόσφατα -κύριε Πρόεδρε, το ζήσατε, όπως το έζησα και εγώ σαν Υπουργός- αστυνομικό, ο οποίος εργαζόταν σε ιδιωτική εταιρεία έξω από τράπεζα…
      ΑΠΟΣΤΟΛΟΣ ΚΑΚΛΑΜΑΝΗΣ: Και ο οποίος έχασε τη ζωή του.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): ...ο οποίος είχε όπλο και ο οποίος δεν σήκωσε το όπλο, κατά πάσα πιθανότητα διότι νόμιζε ότι θα γλιτώσει και φοβόταν ότι θα αποκαλυπτόταν.
      Με ρώτησαν πολλοί, γιατί επέσπευσα αυτό το σχέδιο νόμου. Το επισπεύσαμε, λοιπόν, εκείνες τις μέρες με τον κ. Χηνοφώτη, γιατί είδαμε ότι δεν πάει άλλο. 
      Τι προσπαθούμε να κάνουμε μ’ αυτό το σχέδιο νόμου; 
      Πρώτον, υπάρχει η κατεύθυνση της αυστηροποίησης. Προς τα πού; Πρώτα-πρώτα προς τις προϋποθέσεις, προς το ποιοι μπορούν να έχουν αυτήν τη δυνατότητα. Τι προσόντα πρέπει να έχουν και πώς ελέγχονται αυτά τα προσόντα. Θα δείτε, λοιπόν, ότι είναι πολύ περισσότερα τα προσόντα τα οποία απαιτούμε και πολύ πιο ισχυρός ο έλεγχος που ασκείται -και πρέπει να ασκείται- σχετικά με τις προϋποθέσεις που πρέπει να έχει κάποιος. 
      Και επειδή κανείς δεν τα ξέρει όλα και εδώ μέσα στη Βουλή μαθαίνει κάποιος πολλά μέσα από τη συζήτηση και το γόνιμο διάλογο, άκουσα την άποψη του κ. Κουβέλη ο οποίος μου ρώτησε προηγουμένως, πώς γίνεται να έχει καταδικαστεί κάποιος σε μία από τις ποινές που προβλέπουμε εδώ -όταν παραβιάζει διατάξεις του νόμου- και αυτό να σημαίνει ότι μπορεί να κρατήσει την επιχείρηση την οποία έχει, κάτι που, δυστυχώς, ισχύει και σήμερα. 
      Μου έδωσε, λοιπόν, την ιδέα και αύριο –για να μην το κάνω τώρα- στο σχετικό άρθρο, εκεί που περιγράφουμε τις ποινικές καταδίκες που είναι απαγορευτικές προϋποθέσεις για να πάρει κάποιος την άδεια, θα προστεθεί και η καταδίκη εφαρμογής των σχετικών διατάξεων. Δηλαδή, αν κάποιος καταδικαστεί, σύμφωνα με τη σχετική ρύθμιση, ποινικά για την παραβίαση των διατάξεων του νόμου, αυτό επειδή προστίθεται στις προϋποθέσεις συνιστά –σε συνδυασμό με τη διάταξη που ρυθμίζει τα περί ανακλήσεως- λόγο ανακλήσεως της αδείας. Και πράγματι πρόκειται για μία σωστή ρύθμιση, την οποία δεν μπορώ να την κάνω ευθέως –νομοτεχνικά, αν το δείτε- αλλά μπορώ μόνο έτσι, μέσα από τη διαδικασία της ανάκλησης. 
      Δεύτερον, είναι το θέμα των ποινών, όπως είπα προηγουμένως. Και οι διοικητικές ποινές και οι διοικητικές κυρώσεις αυστηροποιούνται. 
      Τρίτον, γίνεται αυστηρότερος ο έλεγχος –όσο γίνεται πιο αυστηρός- όσον αφορά στο τι ανθρώπους χρησιμοποιούν, ώστε να μην είναι δυνατόν να βλέπουμε αστυνομικούς, να δουλεύουν πολλές φορές σε ιδιωτικές εταιρείες. Ξέρω και εγώ ότι εξαιτίας των οικονομικών προβλημάτων που έχουν, οδηγούνται προς αυτήν την κατεύθυνση. Είναι δουλειά της πολιτείας, να αυξήσει το μισθό και να τον κάνει αξιοπρεπή. Όμως, εν πάση περιπτώσει, έως ότου γίνει αυτό και μολονότι καταλαβαίνω την ανάγκη, αυτό δεν είναι ανεκτό. Δεν είναι ανεκτό αστυνομικός να δουλεύει σε ιδιωτική εταιρεία. Αυτά είναι αδιανόητα πράγματα και απαγορεύονται. Όμως, δεν έχει σημασία ότι μονάχα απαγορεύονται, αλλά θα πρέπει και να εφαρμόζονται. Γι’ αυτό και κάνουμε πιο αυστηρό τον έλεγχο και τον φτάνουμε σε τέτοια επίπεδα, ώστε να μην παρουσιαστεί ξανά αυτό το φαινόμενο. Κάνουμε πιο αυστηρό τον έλεγχο, ώστε να είναι ένα αντικίνητρο, γιατί έτσι πρέπει να λειτουργούν οι σχετικές διατάξεις προς αυτήν την κατεύθυνση. 
      Ύστερα, υπάρχει το θέμα της εκπαίδευσης αυτών των ανθρώπων. Σήμερα, όπως ξέρετε και με το καθεστώς που υπάρχει, δεν είναι δυνατόν και σε καμμία περίπτωση να ελέγξει κάποιος τι προσλαμβάνει ποιος. Αν βάλαμε τη στοιχειώδη εκπαίδευση και την άδεια που πρέπει να έχει εκείνος ο οποίος προσλαμβάνεται, είναι για να ξέρουμε, αν αυτοί οι άνθρωποι έχουν στοιχειωδώς εκπαιδευτεί και αν μετά τη λήξη της άδειας, για παράδειγμα, την οποία παίρνουν -μετά την πενταετία- εξακολουθούν να έχουν τα προσόντα. Δεν είναι δυνατόν να παίρνεις άνθρωπο, ο οποίος δεν έχει ούτε εκπαίδευση ούτε τίποτα και να τον πηγαίνεις ως πρόβατο επί σφαγήν. Ορθώς ετέθη το θέμα. Δεν αρκεί αυτό, είπε ο κ. Κακλαμάνης, κάτι που ξέρω και εγώ. Είναι το μεγάλο θέμα της ασφάλισης. 
      Κύριε Πρόεδρε, ξέρω και το έχω θέσει αρμοδίως αυτό το θέμα. Δεν μπορούσα σε σχέδιο νόμου το οποίο είναι του Υπουργείου Εσωτερικών –γιατί, όπως ξέρετε, είναι ένα θέμα το οποίο αφορά την κοινωνική ασφάλιση- να λύσω το ζήτημα αυτό, γιατί άπτεται των εργασιακών σχέσεων, οι οποίες αφορούν αυτές τις εταιρείες. Είναι ένα γενικότερο ζήτημα το υπό ποιες σχέσεις εργασίας εργάζεται κάποιος και το υπό ποιες συνθήκες ασφαλίζεται κάποιος στην περίπτωση αυτή. 
      Όμως, τουλάχιστον, η εκπαίδευση, το μητρώο αυτό που δημιουργείται κατά κάποιο τρόπο και ο έλεγχος τού εάν και κατά πόσο έχει τα προσόντα αυτός ο άνθρωπος, όλα αυτά δημιουργούν προϋποθέσεις, ώστε να ξέρουμε αν αυτοί οι άνθρωποι έχουν ελεγχθεί και πώς χρησιμοποιούνται και αν παραβιάζονται οι διατάξεις προς αυτήν την κατεύθυνση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κύριε Πρόεδρε. 
      Όσον αφορά το θέμα της οπλοφορίας, έγινε πολύς λόγος γι’ αυτό. Πρώτα-πρώτα, δείτε, σας παρακαλώ, δύο πράγματα. Πρώτον, δείτε υπό πόσο αυστηρές προϋποθέσεις επιτρέπεται η οπλοφορία. Στη σημερινή νομοθεσία η οπλοφορία, όπως ξέρετε, επιτρέπεται για άλλα πράγματα πολύ ευκολότερα. Πολλές φορές, κάποιος παίρνει άδεια οπλοφορίας για πράγματα τα οποία είναι πολύ λιγότερης σημασίας από το να του αναθέσεις συγκεκριμένα καθήκοντα.
    Και εδώ ο έλεγχος είναι αυστηρότατος, διότι περνάς από καυδιανά δίκρανα, στην κυριολεξία, για να πάρεις αυτήν την άδεια και ελέγχεσαι, γιατί έχεις ένα όπλο.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
    Αλλά, κυρίες και κύριοι συνάδελφοι, είναι για συγκεκριμένες, το τονίζω, δραστηριότητες. Δεν είναι για όλα. Γιατί άκουσα, λέει, «θα οπλοφορούν στα γήπεδα»; Πού ακούστηκε αυτό; Σε καμμία περίπτωση; Είναι για συγκεκριμένες δραστηριότητες, π.χ. χρηματαποστολές, δημόσια κτήρια. Είναι δυνατόν να έχεις άνθρωπο να φυλάει το κτήριο αυτό και να μην έχει όπλο; Αφού το αναθέτεις αυτό το καθήκον, θα του δώσεις όπλο. Θα ελέγξεις, όμως, υπό ποίες συνθήκες οπλοφορεί, θα ελέγξεις υπό ποιες συνθήκες το χρησιμοποιεί. Αλλιώς, τι νόημα έχει αυτή η φύλαξη; Αλλιώς θα βάλεις τον άνθρωπο να έχει την αρμοδιότητα, το καθήκον, να φυλάει την τράπεζα παραδείγματος χάρη, τη χρηματαποστολή και να είναι έρμαιο αυτός ο άνθρωπος του εγκληματία που θα πάει απέναντι. Ε, δεν είναι σωστό αυτό. Εκείνο που πρέπει να κοιτάξουμε, είναι υπό ποίες συνθήκες οπλοφορεί.
    Τέλος, απάλειψα, όπως είναι γνωστό το άρθρο 10. Τόσος θόρυβος έγινε μέσα σ’ αυτήν την Αίθουσα και μου έκανε εντύπωση. Το τονίζω, σήμερα με τη νομοθεσία που ισχύει και που δεν αλλάζει -γιατί άκουσα και τον κ. Πάγκαλο που μου έκανε κριτική σ’ αυτό, άκουσα και από το ΠΑ.ΣΟ.Κ. γενικότερη κριτική- το γεγονός ότι τώρα δεν υπάρχει κώλυμα για τους συγγενείς αυτούς που έχουν εταιρείες σεκιούριτι, ισχύει. Δεν το αλλάζω. 
    Στο άρθρο 10, είχε μπει το εξής: ότι και αυτοί που είναι ντέντεκτιβς, που είναι ατομικές επιχειρήσεις και είναι και πολύ λιγότερες, εκεί δεν ίσχυε η δυνατότητα αυτή. Υπάρχει ένα πρόβλημα συνταγματικότητας. 
    Εν πάση περιπτώσει, συνδέθηκε με απίστευτα πράγματα, μ’ αυτήν την ιστορία του αστυνομικού που η γυναίκα του έχει εταιρεία σεκιούριτι και που την έχει με την ισχύουσα νομοθεσία. Άλλη είναι η παρανομία που υποτίθεται έχει κάνει και έχει διαταχθεί Ε.Δ.Ε.. Χρησιμοποιούσε, λέγεται -και αυτό ελέγχεται- παρανόμως αστυνομικούς. Το ζήτημα δεν ήταν η νομιμότητα της εταιρείας, που με τη νομοθεσία που ισχύει σήμερα μπορούσε να υπάρχει. Αλλά το άρθρο 10, δεν έχει καμμία σχέση μ’ αυτό. Εγώ δεν θέλω να υπάρχουν σκιές. Και σ’ ένα τέτοιο νομοσχέδιο μάλιστα. Το απάλειψα, λοιπόν. Και όχι μόνο το απάλειψα, αλλά έβαλα και όλες τις προϋποθέσεις, που δεν ίσχυαν μέχρι σήμερα για τους ντέντεκτιβς, που ισχύουν όμως για τις εταιρείες σεκιούριτι. Να ισχύουν και γι’ αυτούς και να τους αφαιρείται η άδεια με την πρώτη παραβίαση μάλιστα. Το έκανα ακόμα αυστηρότερο από ό,τι είναι. 
    Αλλά σας διαβεβαιώ ότι είχε δοθεί μία άλλη έμφαση την εποχή εκείνη, όταν μιλούσαμε στην επιτροπή προς αυτήν την κατεύθυνση και δεν θέλω να μένουν σε καμμία περίπτωση σκιές. Το σχέδιο νόμου δεν τα λύνει όλα, όπως δεν λύνει, το είπα και προηγουμένως, το πρόβλημα της ασφάλισης αυτών των ανθρώπων. Λύνει, όμως, συγκεκριμένα θέματα ελέγχου, προϋποθέσεων και κυρίως, του πώς χρησιμοποιεί κάποιος κάποιον άνθρωπο, πότε μπορεί να είναι οπλισμένος, πότε μπορεί να αμυνθεί και κυρίως τι εκπαίδευση έχει. Και, κυρίως, πέφτει φως σ’ όλες αυτές τις εταιρείες, οι οποίες έχουν σαν ραπανάκια αναπτυχθεί και ο έλεγχος, -γιατί δημιουργήθηκαν άναρχα και η νομοθεσία ερχόταν πίσω-πίσω- να μπορέσει σιγά-σιγά να καλύψει τα θέματα. Γι’ αυτό έφερα αυτό το ολοκληρωμένο νομοσχέδιο που έχει βεβαίως και προηγούμενες διατάξεις, αλλά έχει οργανικά δεθεί έτσι, ώστε να μην υπάρχει πρόβλημα, σ’ ό,τι αφορά την κατανόηση της δομής του. 
    Εύχομαι άλλοι που θα μας διαδεχθούν με τον κ. Χηνοφώτη στο Υπουργείο, να έχουν τη δυνατότητα, να λύσουν και τα υπόλοιπα προβλήματα. 
    Εν πάση περιπτώσει, καταλήγω μ’ αυτό που ξεκίνησα. Θα ευχόμουν σ’ όλο τον κόσμο και σε μας να είμαστε ένα κράτος, που να μπορούσε το ίδιο, με τους δικούς του αστυνομικούς με δική τους εκπαίδευση, να μπορεί να εξασφαλίζει την ασφάλεια των πολιτών, χωρίς να καταφεύγει σ’ αυτά τα μέσα. Από την στιγμή που δεν μπορούμε, έχουμε χρέος, τουλάχιστον, να διασφαλίσουμε τις συνθήκες, ώστε αυτές οι παρεκβάσεις, να είναι όσο το δυνατόν ανώδυνες για το κοινωνικό σύνολο.
    Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υπουργό.
    Ο Κοινοβουλευτικός Εκπρόσωπος του Λαϊκού Ορθόδοξου Συναγερμού ο κ. Αστέριος Ροντούλης έχει το λόγο για έξι λεπτά.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
    Κύριε Υπουργέ, άκουσα με μεγάλη προσοχή την τοποθέτησή σας. Έχω, όμως, μία απορία και θα σας καταθέσω και τα αντίστοιχα πρακτικά, τα οποία έχω φέρει μαζί μου.
    Πώς είναι δυνατόν ο νυν Υπουργός να λέει αυτά που λέει, ενώ το 2003 ο προκάτοχός σας ο κ. Πολύδωρας, τότε Κοινοβουλευτικός Εκπρόσωπος το Δεκέμβριο του 2003 έλεγε σ’ ένα νομοσχέδιο που είχε κατεβάσει το ΠΑ.ΣΟ.Κ. τότε τα εξής.
      Έλεγε, λοιπόν, ο κ. Πολύδωρας: «Δηλαδή τι θα κάνουμε εδώ; Ιδιωτικούς στρατούς για την επιβολή του νόμου και της τάξεως; Γιατί εδώ, δεχόμαστε μόνο μία τάξη, τη δημοκρατική, της λαϊκής κυριαρχίας και της απόλυτης και ανέκπτωτης νομιμότητας. Γι’ αυτήν την τάξη μιλάμε. Δεν μιλάμε για την τάξη των πιστολέρος.». Αυτά τα έλεγε ο κ. Πολύδωρας. 
      Άρα, πριν κάνετε αυτήν την ωραία διάλεξη που κάνατε –λίγο έλειψε να σας χειροκροτήσω και εγώ ο ίδιος- εξηγήστε μου, σας παρακαλώ πολύ: Πως είναι δυνατόν, να υπάρχει αυτή η αντιφατική συμπεριφορά;
      Το καταθέτω για τα Πρακτικά.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι, και έχω το δικαίωμα να το κάνω, να κρίνω τις θέσεις που διατυπώθηκαν από τον Κοινοβουλευτικό Εκπρόσωπο και την εισηγήτρια του Κομμουνιστικού Κόμματος Ελλάδος. Ακούσαμε δύο κομβικά επιχειρήματα, γύρω από τα οποία δομήθηκε η επιχειρηματολογία του Κομμουνιστικού Κόμματος Ελλάδος.
      Επιχείρημα πρώτο. Η εγκληματικότητα, η παραβατική συμπεριφορά έχει κοινωνικά αίτια. Ωραία. Είπαν δηλαδή, όπου υπάρχει φτώχεια –τα λόγια τους χρησιμοποιώ- όπου υπάρχει ανέχεια, όπου υπάρχει εξαθλίωση, όπου υπάρχει ανεργία, υπάρχει και εγκληματικότητα. Μεθερμηνευόμενο τώρα αυτό, διότι πρέπει να είστε προσεκτικότεροι, αγαπητοί φίλου του Κομμουνιστικού Κόμματος και να υπάρχουν στο λόγο σας –γιατί δεν το θέλετε και οι ίδιοι- διαστάσεις ρατσισμού, λέτε μ’ άλλα λόγια, ότι ένας φτωχός, ένας άνεργος, ένας εξαθλιωμένος άνθρωπος, είναι δυνητικά παραβάτης και εγκληματίας.
      ΕΥΑ ΜΕΛΑ: Εσείς το λέτε.
      ΑΣΤΕΡΙΟΣ ΡΟΝΤΟΥΛΗΣ: Αν το λέτε αυτό, να το πείτε ξεκάθαρα να σας ακούσουν τα λαϊκά στρώματα, που θέλετε να λέτε ότι κινείστε προς το συμφέρον αυτών των λαϊκών στρωμάτων. Με άλλα λόγια, τους μεταφέρετε σ’ ένα επίπεδο δυνητικού εγκληματία.
      Επιχείρημα δεύτερο. Καινοφανές επιχείρημα. Είπε ο Κοινοβουλευτικός Εκπρόσωπος του Κομμουνιστικού Κόμματος: «Δεν κάνει η Αστυνομία τη δουλειά της και γι’ αυτό αυξάνεται η εγκληματικότητα». Και συνέχισε: «Γιατί δεν κάνει τη δουλειά της; Διότι κυνηγάει το εργατικό κίνημα.». Μα υπάρχει Έλληνας εν έτει  2008 στην ελληνική δημοκρατία, που έχει κατοχυρώσει δικαιώματα, που έχει κατοχυρώσει ελευθερία λόγου, που έχει κατοχυρώσει ελευθερία έκφρασης, πού νομίζετε ότι μπορούμε να κατατάξουμε την Ελλάδα με βάση τη λογική σας; Είναι δυνατόν να λέμε ότι το πρόβλημα είναι πως η Αστυνομία κυνηγάει το εργατικό κίνημα και γι’ αυτό αυξάνεται η εγκληματικότητα; Δηλαδή, φεύγει από την οπτική του Κομμουνιστικού Κόμματος εντελώς, το φαινόμενο της λαθρομετανάστευσης, φεύγουν από την οπτική του Κομμουνιστικού Κόμματος εντελώς, οι διαδικασίες κομματισμού που μπορούν να αποφευχθούν στα Σώματα Ασφαλείας, φεύγει από την οπτική του Κομμουνιστικού Κόμματος εντελώς, η προσπάθεια αναδιάρθρωσης που μπορεί να καταβληθεί και να βελτιώσει τα πράγματα, φεύγουν από την οπτική του Κομμουνιστικού Κόμματος εντελώς, οι πιέσεις της υπερκαταναλωτικής κοινωνίας, που ασκούνται πάνω στον πολίτη προκειμένου να τον οδηγήσουν σε μια παραβατική συμπεριφορά. Όλα αυτά φεύγουν και λέμε, δεν κάνει η Αστυνομία καλά τη δουλειά της, διότι κυνηγάει τους εργαζομένους
      Κοιτάξτε να δείτε, για να λέμε τα πράγματα με το όνομά τους, η όλη σας κριτική είναι προκατειλημμένη. Βλέπετε ένστολο και βγάζετε σπυράκια. Αυτή είναι η αλήθεια.
      Άρα, ή ακολουθείτε τη λογική αυτή και κρίνετε a priori με προκατάληψη τα Σώματα Ασφαλείας και την Αστυνομία ή θεωρείτε την Αστυνομία ότι είναι σάρξ εκ της σαρκός της ελληνικής κοινωνίας, διότι περί αυτού πρόκειται, ανθρώπους που κατοχυρώνουν τα δικαιώματα του πολίτη, την ευνομία, την ευταξία, τη συνταγματική τάξη και τότε είμαι πεπεισμένος ότι θα αναθεωρήσετε τις απόψεις αυτές, τις δηλητηριώδεις, που έχετε για τα Σώματα Ασφαλείας.
      Εκτός αν θα μου πείτε ότι στην τέως και πάλαι ποτέ Σοβιετία, υπήρχε ένας παράδεισος, υπήρχε ευνομία, ευταξία χωρίς τις χιλιάδες, εκατοντάδες εσωτερικών δυνάμεων ασφαλείας, που χρησιμοποιούνταν εκεί. Αυτά να μην τα ξεχνάμε. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Άρα, λοιπόν, θα πρέπει με ψυχραιμία να βλέπουμε τα πράγματα και να τα κρίνουμε αντικειμενικά. 
      Κύριε Χηνοφώτη, θα πρέπει να σας πω το εξής: εμείς επί της αρχής, θεωρούμε ότι το νομοσχέδιο κινείται προς τη σωστή κατεύθυνση. Εμπλουτίζει το θεσμικό πλαίσιο που αφορά τις εταιρείες security . Αλλά δεν μπορούμε να το ψηφίσουμε, διότι ο Πρόεδρος ανέπτυξε από Βήματος μια άλλη φιλοσοφία. Έχουμε μια άλλη φιλοσοφία, τη φιλοσοφία του επικουρικού αστυνομικού, την οποία σας ανέλυσε ο Πρόεδρος. Μπορούμε στη συνέχεια να τη συζητήσουμε αναλυτικότερα. Γι’ αυτό θα καταψηφίσουμε επί της αρχής το νομοσχέδιο, συμφωνώντας σε επί μέρους άρθρα, γιατί έχουμε μια φιλοσοφία, που εδράζεται σε διαφορετική βάση.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Έχει ζητήσει να δευτερολογήσει ο εισηγητής της Αξιωματικής Αντιπολίτευσης ο κ. Γεώργιος Ντόλιος. 
      Ορίστε, κύριε Ντόλιο, έχετε το λόγο.
      ΓΕΩΡΓΙΟΣ ΝΤΟΛΙΟΣ: Σε  δύο θέματα θέλω να αναφερθώ, κύριε Υπουργέ. Ένα θέμα το οποίο δεν ανέπτυξα κατά την εισήγησή μου αλλά αποτέλεσε θέμα των αγορεύσεων κάποιων συναδέλφων: η ουσία της ίδρυσης των ιδιωτικών αυτών επιχειρήσεων παροχής υπηρεσιών ασφάλειας, περιγράφεται και στο υπάρχον νομικό πλαίσιο και στο νομοσχέδιο, το οποίο σήμερα συζητάμε. Δεν έγινε αρκετά αντιληπτό, όμως, και γι’ αυτό ίσως δεν αναφέρθηκε ο Υπουργός ότι αυτές οι ιδιωτικές επιχειρήσεις, αυτός ο θεσμός, αξιοποιείται ως μοντέλο καταστρατήγησης εργασιακών σχέσεων ή να το πω κάπως αλλιώς, ως μοντέλο εξοικονόμησης πόρων από μια σειρά ιδιωτικών και όχι μόνο επιχειρήσεων. Είναι γνωστό ότι οι ασφαλισμένοι αυτοί, εργάζονται και αμείβονται με μπλοκάκι, επομένως ενώ παρέχουν εξαρτημένη εργασία, δεν είναι ασφαλισμένοι στο Ι.Κ.Α.. Επειδή, ακριβώς, αμείβονται με μπλοκάκι δεν μπορούν να προσληφθούν, εφόσον είναι καταγεγραμμένοι στους καταλόγους του Ο.Α.Ε.Δ., δεν μπορούν να δηλωθούν στον Ο.Α.Ε.Δ., γιατί θα πρέπει να τους ασφαλίσουν στο Ι.Κ.Α.. Είναι γνωστό επίσης και το σημειώνω: είπε ο κύριος Υπουργός ότι είναι θέμα άλλου Υπουργείου, αλλά δεν μπορεί να μην το αντιμετωπίσουμε εδώ, ότι πάρα πολλοί φορείς ιδιωτικοί αλλά και δημόσιοι, νομικά πρόσωπα δημοσίου δικαίου, παίρνουν για τη φύλαξή τους όχι την αστυνομική φύλαξη, τη φύλαξη που προσέφεραν οι φύλακες υπάλληλοι, οι δημόσιοι υπάλληλοι, οι κλητήρες, εταιρείες  security για να εξοικονομήσουν πόρους, για να κάνουν οικονομία αξιοποιώντας βεβαίως το ότι οι εργαζόμενοι σ’ αυτού του είδους τις ιδιωτικές επιχειρήσεις κοστίζουν πολύ, μα πάρα πολύ λιγότερο. Υπάρχει παράδειγμα, όπου μειώθηκε το ποσό το οποίο διετίθετο τις προηγούμενες χρονιές για τη φύλαξη κάποιων χώρων, έγινε δημοπράτηση με λιγότερα χρήματα, η εταιρεία αποφάσισε να μειώσει κατά το ήμισυ το προσωπικό και προσέφερε τις ίδιες ακριβώς υπηρεσίες. Είναι μοντέλο εξοικονόμησης πόρων και καταστρατήγησης των εργασιακών σχέσεων και δεν μπορεί να μη το αντιμετωπίσουμε.
      Και ένα δεύτερο ζήτημα στο οποίο θέλω να επανέλθω  επί της εισήγησής μου, είναι ότι δεν πήραμε απάντηση υποθέτω ότι θα απαντήσει ίσως αύριο στην κατ’ άρθρο συζήτηση για το ποιοι θα είναι οι φορείς, εάν θα είναι τα δημόσια Ι.Ε.Κ., εάν θα είναι τα Κ.Ε.Κ., εάν θα είναι κάποια ινστιτούτα κατάρτισης, τα οποία θα παρέχουν αυτό το πιστοποιητικό επαγγελματικής κατάρτισης στους εργαζόμενους, οι οποίοι θα κληθούν να βγάλουν άδεια τύπου Α΄ ή Β΄ όπως αναφέρεται στο νομοσχέδιο.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Ντόλιο.
      Η ειδική αγορήτρια του Κ.Κ.Ε. κ. Εύα Μελά έχει το λόγο, για να δευτερολογήσει.
      ΕΥΑ ΜΕΛΑ: Ευχαριστώ, κύριε Πρόεδρε.
      Θα αντιπαρέλθω την αντικομμουνιστική έκρηξη του κ. Ροντούλη και την αυθαίρετη ερμηνεία που έδωσε σ’ αυτά που είπαμε σαν Κομμουνιστικό Κόμμα και θα αναφέρω το λόγο του ποιητή, κύριε Υπουργέ: «Από τους προστάτες πες μου, ποιος θα μας προστατέψει, πες μου ποιος».
     Εδώ έχουμε να κάνουμε μ’ ένα νομοσχέδιο...
     ΠΡΟΕΔΡΕΥΩΝ (Αναστάσιος Νεράντζης): Είναι ρωμαϊκό ρητό αυτό, αν θέλετε να σας συμπληρώσω. Ο ποιητής το παρέλαβε έτοιμο, διασκευασμένο και απλώς το μετέφρασε. 
     ΕΥΑ ΜΕΛΑ: Και εμείς το μεταφέρουμε εδώ, γιατί ταιριάζει απολύτως στην περίπτωση. 
     Υπάρχει ζήτημα αντισυνταγματικότητας, τη στιγμή που ανατίθενται αρμοδιότητες της Ελληνικής Αστυνομίας σε ιδιώτες και απειλούνται τα ατομικά και κοινωνικά δικαιώματα των πολιτών, πόσο μάλλον με την οπλοφορία, η οποία διευρύνεται. Και βεβαίως -σωστά επισημάνθηκε εδώ στην Αίθουσα-  το ζήτημα του πού μπορεί να οπλοφορούν άτομα που εργάζονται σ’ αυτές τις ιδιωτικές εταιρείες παροχής ασφάλειας, είχε ρυθμιστεί μ’ έναν ασαφή τρόπο και συνεχίζεται μ’ αυτό που λέει  «σε περιοχές μεγάλης σημασίας» κ.λπ., που μπορεί να τύχει οποιασδήποτε αυθαίρετης ερμηνείας και μη. Επαναλαμβάνεται και στο νόμο του 1997 του ΠΑ.ΣΟ.Κ.. 
     Ακούστηκε επίσης από πολλούς ομιλητές εδώ «για ποιο λόγο θα πρέπει ο φορολογούμενος να πληρώνει, για να προστατεύονται οι φίλαθλοι, αυτοί που ονομάζονται φίλαθλοι κ.λπ., ή να έχουν την ασφάλεια ιδιωτικών συλλόγων». Εμείς εκτιμούμε ότι και τα γήπεδα και οι συνοδοί αρχαιοτήτων και όλα τα θέματα που αφορούν την ασφάλεια του πολίτη, είναι θέματα δημοσίου συμφέροντος. Για παράδειγμα, μπορεί η εκμετάλλευση του  αεροδρομίου να ανήκει στη γερμανική εταιρεία, αλλά χρησιμοποιείται από τους πολίτες και έχει να κάνει με τη δημόσια ασφάλεια. Απ’ αυτήν την άποψη, λοιπόν, θεωρούμε ότι θα έπρεπε μόνο το κράτος να έχει την ευθύνη γι’ αυτά. 
     Τώρα, με την αντίληψη που πρυτανεύει εδώ και με το νομοσχέδιο, αλλά και από πολλές φωνές που ακούστηκαν, κάθε επιχειρηματίας θα έχει τους μπράβους του, οι οποίοι και σε κάθε περίπτωση, θα μπορούν και να οπλοφορούν. Θα γεμίσουμε Ντον Κορλεόνε. Αυτή είναι η πραγματικότητα. Ήδη έχουμε γεμίσει, αλλά διευρύνεται αυτό. 
     Και βέβαια η συζήτηση για την εγκληματικότητα, έδωσε τη δυνατότητα εδώ να αναπτυχθούν και ρατσιστικές αντιλήψεις -και επιτρέψτε μου να το επισημάνω αυτό- που θέλησαν να συνδέσουν την εγκληματικότητα με τη μετανάστευση, καλλιεργώντας την ξενοφοβία σκόπιμα. Έφθασε σε σημείο ο Αρχηγός του Λαϊκού Ορθόδοξου Συναγερμού, να βάλει θέμα για την παρουσία των παιδιών των μεταναστών στα σχολεία και για τους μετανάστες στα νοσοκομεία. 
     Κλείνοντας, για μας, για το Κ.Κ.Ε., ασφάλεια του πολίτη, είναι ασφάλεια στην εργασία, στην υγεία, στη σύνταξη, στην παιδεία, στο περιβάλλον, στην ποιότητα ζωής, στις απολαβές όλων εκείνων, που παράγουν τον κοινωνικό πλούτο. Όσο πιο πολύ αυξάνει η κοινωνική ανισότητα, όσο πιο πολύ επιχειρείται η υποταγή των εργαζομένων στην εκμετάλλευση και την αδικία, τόσο περισσότερο καλλιεργείται  η φοβία για την εγκληματικότητα. Η εγκληματικότητα, είναι συνυφασμένη για μας με την κοινωνική εκμετάλλευση, με τις ανισότητες, με τα οικονομικά και κοινωνικά αδιέξοδα, με την κυρίαρχη ιδεολογία του ατομισμού που καλλιεργείται, των ατομικών λύσεων και του ανταγωνισμού. Τι θα έπρεπε να πει κάποιος για την εγκληματικότητα της εργοδοσίας, για τα εκατοντάδες εργατικά ατυχήματα κάθε χρόνο, για την εγκληματικότητα απέναντι στους οικονομικούς πρόσφυγες με τις διώξεις; 
     Σήμερα, έχουμε πάνω από χίλιες ιδιωτικές εταιρείες στον τόπο μας παροχής ασφάλειας, που απασχολούν πάνω από πενήντα χιλιάδες εργαζόμενους σε καθεστώς γαλέρας. Το είπαμε και στην πρωτολογία. Ο ετήσιος τζίρος τους, είναι πάνω από 100.000.000 ευρώ έως και 300.000.000 ευρώ, αν υπολογιστούν μέσα σ’ αυτά και οι χρηματαποστολές. 
     Εμείς έχουμε υποστηρίξει και υποστηρίζουμε τα εργασιακά κα ασφαλιστικά δικαιώματα των εργαζόμενων σ’ αυτές τις εταιρείες, που μέσα στη γενικότερη οικονομική κατάσταση, την ανεργία, την ακρίβεια, βρίσκουν αναγκαστική εργασιακή διέξοδο σε τέτοιες συνθήκες γαλέρας. Όμως το υπάρχον νομοσχέδιο, δεν αντιμετωπίζει αυτά τα υπαρκτά προβλήματα. Αντίθετα, αυξάνει τον κύκλο των δραστηριοτήτων αυτών των εταιρειών, αυξάνει τις κατασταλτικές τους εξουσίες και παραμένουν κα αυξάνονται οι δίαυλοι διαπλοκής με τα Σώματα Ασφαλείας. 
     Για όλους αυτούς τους λόγους, εμείς το καταψηφίζουμε. 
     Ευχαριστώ. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Μελά. 
     Ο κ. Ροντούλης έχει το λόγο να τριτολογήσει για τρία λεπτά.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, επειδή ο κύριος συνάδελφος έχει αγωνιώδη υπαρξιακά ερωτήματα αναπάντητα, θα μου επιτρέψετε να πω ότι από τους προστάτες θα μας προστατεύσει ο νόμος. Διότι ο νόμος, είναι υπεράνω όλων. Και βεβαίως ο όρος «προστάτης», θεωρώ ότι δεν ειπώθηκε απαξιωτικά για τα Σώματα Ασφαλείας. Διότι θα πρέπει να υπενθυμίσω στην αγαπητή συνάδελφο, ότι ακόμα και στην ιδεατή πολιτεία του Πλάτωνος, υπήρχε η τάξη των φυλάκων. Άρα, λοιπόν, θεωρώ ότι …
      ΕΥΑ ΜΕΛΑ: Για ιδιωτικές εταιρείες μιλάμε.
      ΑΣΤΕΡΙΟΣ ΡΟΝΤΟΥΛΗΣ: Σας παρακαλώ, εγώ σας άκουσα με μεγάλο σεβασμό και προσοχή. 
      Εάν η αγαπητή συνάδελφος θεωρεί ότι θα έπρεπε να υπάρξει μία κοινωνία αγγέλων, έχουμε ταυτόσημες αντιλήψεις. Δυστυχώς, δεν ζούμε σε μία αγγελικά πλασμένη κοινωνική πραγματικότητα! 
      Όμως, διαστρεβλώθηκαν και τα λόγια του Λαϊκού Ορθόδοξου Συναγερμού. Ο Πρόεδρος δεν έκανε λόγο για μετανάστευση, έκανε λόγο για λαθρομετανάστευση. Υπάρχει μεγάλη νοηματική διαφορά μεταξύ των δύο αυτών όρων και βεβαίως, αναφέρθηκε στο θέμα της υπογεννητικότητας, που ταλανίζει όχι μόνο την Ελλάδα αλλά σύμπασα την Ευρωπαϊκή Ήπειρο. 
      Τι είπε ο Πρόεδρος; Είπε, ότι αν κοιτάξουμε μία σχολική τάξη, θα δούμε ότι πλέον έχει γίνει μία τέτοια μεγάλη αλλαγή στην πληθυσμιακή σύνθεση, που θα δούμε σε πολλές τάξεις ότι πλεονεκτούν αριθμητικά, παιδιά μεταναστών χωρίς καμμία ρατσιστική απόχρωση. Που το βρήκατε αυτό το ευφυολόγημα δεν μπορώ να καταλάβω! 
      Κύριε Χηνοφώτη, θα μου επιτρέψετε να αναφερθώ προσωπικά σε σας για ένα ζήτημα, που έχει ενσπείρει μεγάλη αβεβαιότητα και ανησυχία -και γι’ αυτό πήρα το λόγο- στις τάξεις της Ελληνικής Αστυνομίας. Και αναφέρομαι στο προωθούμενο προεδρικό διάταγμα, που αλλάζει το καθεστώς των μεταθέσεων στους ένστολους της Ελληνικής Αστυνομίας. 
      Κοιτάξτε να δείτε, εγώ κατανοώ τις πιέσεις που μπορεί να υπάρχουν στην υπηρεσία. Δεν σας προσάπτω καμμία απολύτως κακή πρόθεση. Όμως, με τον υφιστάμενο Κώδικα Μεταθέσεων, για να πάρει κάποιος μετάθεση, θα έπρεπε να κάνει αίτηση, διαφορετικά δεν ήταν δυνατόν να πάρει μετάθεση από αυτή την περιοχή στην οποία ήδη τοποθετήθηκε. Τώρα, το 50% των οργανικών, των κενών θέσεων, καλύπτεται μόνο από την υπηρεσία. Καταλαβαίνετε, λοιπόν, ότι έχουμε μία μεγάλη αλλαγή, που ενσπείρει την αβεβαιότητα στον κόσμο της Ελληνικής Αστυνομίας. Και αυτή η αβεβαιότητα, να είστε βέβαιος ότι δεν θα παράξει τα καλύτερα αποτελέσματα στην καταπολέμηση της εγκληματικότητας. Γιατί το μείζον όλων αυτών των νομοσχεδίων που συζητάμε, είναι να εμπεδωθεί ένα αίσθημα ασφάλειας και εργασιακής ειρήνης μέσα στους ένστολους βασικά. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ο κατάλογος των ομιλητών έχει εξαντληθεί. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, ήθελα να τονίσω, επειδή ελέχθη προηγουμένως κάτι από τον κ. Ροντούλη, ότι σήμερα το μεσημέρι, είχαμε τη συνάντηση που είχε προγραμματιστεί άλλωστε με το συνδικαλιστικό όργανο των αστυνομικών και την Π.Ο.ΑΣ.Υ. και την Π.Ο.ΑΞ.Υ.Α.. 
      Το Υπουργείο, και συγκεκριμένα η φυσική ηγεσία, όπως ταιριάζει σ’ αυτές τις περιπτώσεις, έχει ετοιμάσει ένα σχέδιο, το οποίο τους εδόθη προς συζήτηση. 
      Με τον κ. Χηνοφώτη συνεχίζουμε κατά κανόνα, όπως έγινε και με τα άλλα νομοσχέδια και ιδίως για την ομογενοποίηση, να συζητάμε. Και τους εδόθη. Συναντηθήκαμε και είπαμε, ότι ακριβώς γι’ αυτό εδόθη, για να συζητήσουμε που είναι οι αντιρρήσεις και να βρούμε τον κοινό τόπο. Δεν ήταν τίποτα δεδομένο, τίποτα προαποφασισμένο. Εξηγήθηκε. Τους δόθηκε ο χρόνος, γιατί τους είπαμε ότι ούτε εμείς έχουμε τη βιασύνη αύριο το πρωί να τελειώσουμε, όποτε μπορέσουν να τελειώσουν και μάλιστα αν μπορούσαν να διατυπώσουν κοινές θέσεις και η Π.Ο.ΑΣ.Υ. και η Π.Ο.ΑΞ.Υ.Α., για να έχουμε την ενιαία θέση του συνδικαλιστικού κινήματος. Και πάνω εκεί θα βαδίσουμε.
      Άρα αυτό ήταν μία πρόταση. Ετέθη προς συζήτηση και η συζήτηση ελπίζω ότι θα καταλήξει, μετά από γόνιμο διάλογο, σ’ έναν κοινό τόπο. Γιατί χρειάζεται, όπως και οι ίδιοι ομολογούν, να γίνουν ορισμένες διορθώσεις. Και οι διορθώσεις θα γίνουν με τρόπο, που και την υπηρεσία υπηρετεί αλλά και την οικογένεια των ανθρώπων δεν θίγει. Δεν είναι, λοιπόν, τίποτα προαποφασισμένο.
	Εγώ δεν κατάλαβα, γιατί κάποιοι βγήκαν και είπαν ότι αυτό που εδόθη –προς συζήτηση τους δόθηκε για να δούμε τις απόψεις τους- αυτό είναι και δεν υπάρχει τίποτε άλλο. Δεν κατάλαβα, γιατί βγήκε αυτή η φήμη, ούτε κατάλαβα ποιους εξυπηρετούσε.
	ΑΣΤΕΡΙΟΣ ΡΟΝΤΟΥΛΗΣ: Είναι σε σωστή κατεύθυνση μία αναθεώρηση του αρχικού σχεδίου.
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας είπα, κύριε Ροντούλη, ότι αυτή ήταν η πραγματικότητα, αυτό εξηγήθηκε και έγινε μία πολύ πολιτισμένη και υψηλού επιπέδου συνάντηση σήμερα με το συνδικαλιστικό όργανο, για να μπορέσουμε να δούμε τι θα κάνουμε, βελτιώνοντας αυτά που ήδη υπάρχουν.
	Σας ευχαριστώ πολύ.
	ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών».
	Ερωτάται το Τμήμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΕΥΑ ΜΕΛΑ: Κατά πλειοψηφία.
	ΠΡΟΕΔΡΕΥΩΝ (Αναστάσιος Νεράντζης): Συνεπώς το σχέδιο νόμου του Υπουργείου Εσωτερικών: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών» έγινε δεκτό επί της αρχής κατά πλειοψηφία.
	Έχουν διανεμηθεί τα Πρακτικά των συνεδριάσεων της Τρίτης 2 Σεπτεμβρίου 2008 και της Τετάρτης 3 Σεπτεμβρίου 2008 και ερωτάται το Τμήμα εάν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων της Τρίτης 2 Σεπτεμβρίου 2008 και της Τετάρτης 3 Σεπτεμβρίου 2008 επικυρώθηκαν.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 22.20΄, λύεται η συνεδρίαση για αύριο ημέρα Τετάρτη 17 Σεπτεμβρίου 2008 και ώρα 10.00΄, με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών», σύμφωνα με την ημερήσια διάταξη που έχει διανεμηθεί.

                         Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ




