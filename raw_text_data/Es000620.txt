 
ΣΥΝΕΔΡΙΑΣΗ Ε' 
Τρίτη 20 Ιουνίου 2000 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
 'Αδεια απουσίας του Βουλευτή Ι. Σμπώκου, 
B. ΝΟΜΟΘΕΤΙΚΗ ΕΡΓΑΣΙΑ 
1. Συνέχιση της συζήτησης επί των άρθρων και τροπολογιών του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις", 
 2. Ονομαστική ψηφοφορία επί του άρθρου 7 του σχεδίου νόμου του Υπουργείου Πολιτισμού, 
 3. Κατάθεση  έκθεσης Διαρκούς Επιτροπής: 
Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Για τη συμπλήρωση της νομοθεσίας για την Κεφαλαιαγορά και ρυθμίσεις θεμάτων ΚΕΔ, ΟΔΙΕ, ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις", 
 4. Αίτηση ονομαστικής ψηφοφορίας και ψηφοφορία επί του άρθρου 8 του σχεδίου νόμου του Υπουργείου Πολιτισμού, 
ΟΜΙΛΗΤΕΣ Επί του σχεδίου νόμου του Υπουργείου Πολιτισμού: 
ΔΑΜΑΝΑΚΗ Μ., 
 ΚΑΛΑΝΤΖΗΣ Γ., 
ΚΑΜΜΕΝΟΣ Π., 
ΚΑΝΕΛΛΗ Λ., 
ΚΕΦΑΛΟΓΙΑΝΝΗΣ Ε., 
ΛΕΓΚΑΣ Ν., 
ΜΑΓΚΡΙΩΤΗΣ Ι., 
ΟΡΦΑΝΟΣ Γ., 
ΠΕΤΡΑΛΙΑ-ΠΑΛΛΗ Φ., 
ΠΑΥΛΟΠΟΥΛΟΣ Π., 
ΣΙΟΥΦΑΣ Δ., 
ΣΚΥΛΛΑΚΟΣ Α., 
ΣΜΥΡΛΗΣ - ΛΙΑΚΑΤΑΣ Χ., 
ΧΕΙΜΑΡΑΣ Α., ΦΛΩΡΙΔΗΣ Γ. 
Π Ρ Α Κ Τ Ι Κ Α   Β Ο Υ Λ Η Σ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι' ΠΕΡΙΟΔΟΣ 
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ 2000 
ΣΥΝΕΔΡΙΑΣΗ Ε' 
Τρίτη 20 Ιουνίου 2000 
---------------------- 
Αθήνα, σήμερα στις 20 Ιουνίου 2000, ημέρα Τρίτη και ώρα 18.52' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις". 
Θα διεξαχθεί ονομαστική ψηφοφορία επί του άρθρου 7 του νομοσχεδίου. Καλούνται επί του καταλόγου οι Βουλευτές κύριοι Νικόλαος Σαλαγιάννης από το ΠΑ.ΣΟ.Κ. και Πάνος Καμμένος από τη Νέα Δημοκρατία. 
Οι δεχόμενοι το άρθρο 7 λέγουν "ΝΑΙ". 
Οι μη δεχόμενοι το άρθρο 7 λέγουν "ΟΧΙ". 
Οι αρνούμενοι ψήφο λέγουν "ΠΑΡΩΝ". 
Παρακαλώ να αρχίσει η ανάγνωση του καταλόγου. 
(ΨΗΦΟΦΟΡΙΑ) 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΟΣ (Απόστολος Κακλαμάνης): Υπάρχει κανείς κύριος συνάδελφος που δεν άκουσε το όνομά του; Κανείς. 
Κηρύσσεται περαιωμένη η ψηφοφορία και παρακαλώ τους κυρίους συναδέλφους να προβούν στην καταμέτρηση των ψήφων και στην εξαγωγή του αποτελέσματος. 
(ΚΑΤΑΜΕΤΡΗΣΗ) 
(ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας. 
Ψήφισαν συνολικά 98 Βουλευτές. Υπέρ του άρθρου 7, δηλαδή "ΝΑΙ", ψήφισαν 55 Βουλευτές. Κατά του άρθρου 7, δηλαδή "ΟΧΙ", ψήφισαν 40 Βουλευτές. Ψήφισαν "ΠΑΡΩΝ" 3 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: 
"Ονομαστική ψηφοφορία επί του άρθρου 7 Από το Πανελλήνιο Σοσιαλιστικό Κίνημα Αλαμπάνος Δημήτριος+ Ανθόπουλος Ιωάννης+ Αποστολίδης Λουκάς+ Αρσένη Μαρία+ Αρσένης Γεράσιμος+ Βλασσόπουλος Ευάγγελος+ Βρεττός Κωνσταντίνος+ Γείτονας Κωνσταντίνος+ Γερανίδης Βασίλειος+ Λωτίδης Λάζαρος+ Γιαννάκης Ιωάννης+ Γιαννόπουλος Ευάγγελος+ Γικόνογλου Μόσχος+ Γκεσούλης Νικόλαος+ Δαμιανάκης Ευτύχιος+ Δασκαλάκης Γεώργιος+ Ζαμπουνίδης Νικόλαος+ Ζήση Ροδούλα+ Θεοδώρου Χρήστος+ Θωμά Μαρία+ Θωμόπουλος Ιωάννης+ Κακλαμάνης Απόστολος+ Καρχιμάκης Μιχαήλ+ Καστανίδης Χαράλαμπος+ Κατσιλιέρης Πέτρος+ Κίρκος Γεώργιος+ Κολιοπάνος Θεόδωρος+ Κοσσυβάκης Δημήτριος+ Κουράκης Ιωάννης+ Κουρουμπλής Παναγιώτης+ Μαγκριώτης Ιωάννης+ Μανωλιά Χρύσα+ Ματζαπετάκης Στέλιος+ Μπένος Σταύρος+ Μπεντενιώτης Εμμανουήλ+ Παπαδήμας Λάμπρος+ Παπούλιας Κάρολος+ Σαλαγιάννης Νικόλαος+ Σγουρίδης Παναγιώτης+ Σκουλάκης Εμμανουήλ+ Σμπώκος Ιωάννης+ Σμυρλής - Λιακατάς Χρήστος+ Σπηλιόπουλος Κωνσταντίνος+ Σπυρόπουλος Ροβέρτος+ Τσακλίδης Ιωάννης+ Τσερτικίδης Παντελής+ Τσιλίκας Βασίλειος+ Τσίμας Κωνσταντίνος+ Τσιόκας Θεοχάρης+ Φλώρος Νικόλαος+ Φούρας Ανδρέας+ Χρυσανθακόπουλος ΑλέξανδροςΑ Χωρέμης Αναστάσιος+ Από τη Νέα Δημοκρατία Βαρίνος Αθανάσιος+ Βύζας Βασίλειος+ Γιαννόπουλος Αθανάσιος+ Γκιουλέκας Κωνσταντίνος+ Δαβάκης Αθανάσιος+ Δημοσχάκης Θεοφάνης+ Καλαντζής Γεώργιος+ Καλός Γεώργιος+ Καμμένος Παναγιώτης+ Καρασμάνης Γεώργιος+ Καρράς Κώστας+ Κασσίμης Θεόδωρος+ Κωστόπουλος ΔημήτριοςΑ Λαμπρόπουλος Ιωάννης+ Λέγκας Νικόλαος+ Λεονταρίδης Θεόφιλος+ Σιούφας Δημήτριος+ Μελάς Παναγιώτης+ Μιχαλολιάκος Βασίλειος+ Μπασιάκος Ευάγγελος+ Μπενάκη - Ψαρούδα 'Αννα+ Ορφανός Γεώργιος+ Παυλόπουλος Προκόπης+ Παπανικολάου Ελευθέριος+ Πάππας Βασίλειος+ Παυλίδης Αριστοτέλης+ Πετραλιά - Πάλλη Φάνη+ Ρεγκούζας Αδάμ+ Σαλαγκούδης Γεώργιος+ Σκρέκας Θεόδωρος+ Σπηλιόπουλος Αναστάσιος+ Σπηλιωτόπουλος Αριστόβουλος ('Αρης)+ Σπηλιωτόπουλος Σπήλιος+ Ταλιαδούρος Σπυρίδων+ Τζαννετάκης Τζαννής+ Τσιαμάκης Δημοσθένης+ Φουντουκίδου - Θεοδωρίδου Παρθένα+ Φωτιάδης Ηλίας+ Χειμάρας Αθανάσιος+ Χωματάς Ιωάννης+ Κεφαλογιάννης Εμμανουήλ+ Από το Κομμουνιστικό Κόμμα Ελλάδας Κοσιώνης Παναγιώτης"ΠΑΡΩΝ" Σκυλλάκος Αντώνιος"ΠΑΡΩΝ" Κανέλλη Λιάνα"ΠΑΡΩΝ" Από το Συνασπισμό της Αριστεράς και της Προόδου Δαμανάκη Μαρία + Λαφαζάνης Παναγιώτης + Από τους Ανεξάρτητους Ψαχαρόπουλος Γεώργιος + "ΝΑΙ"             : 55 "ΟΧΙ"             : 40 "ΠΑΡΩΝ"           :  3 ΣΥΝΟΛΟ ΨΗΦΙΣΑΝΤΩΝ : 98  
Ο ΠΡΟΕΔΡΟΣ   ΟΙ ΓΡΑΜΜΑΤΕΙΣ" 
ΠΡΟΕΔΡΟΣ (Απόστολος Κακλαμάνης): Επομένως το άρθρο 7 έγινε δεκτό κατά πλειοψηφία. 
Εισερχόμαστε στη συζήτηση του άρθρου 8. 
Κατ'ανάγκην η συζήτηση επί του άρθρου αυτού και των τροπολογιών που ακολουθούν θα είναι σύντομη. 
Ο κ. Σμυρλής-Λιακατάς έχει το λόγο. 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, με το άρθρο 8 του σχεδίου νόμου προτείνουμε τη δυνατότητα εκχώρησης για ένα συγκεκριμένο χρονικό διάστημα και εν μέρει του δικαιώματος σε τρίτο ή τρίτους να διεξάγουν τα παιχνίδια του ιπποδρόμου οπωσδήποτε με την εποπτεία του ΟΔΙΕ με αντιπαροχή -ας πούμε αυτήν την έκφραση- δηλαδή τη δυνατότητα να μετακινηθεί ο ιππόδρομος από το χώρο όπου βρίσκεται, στο χώρο που έχει υποδειχθεί, προκειμένου να διεξαχθούν εκεί οι Ολυμπιακοί Αγώνες του 2004 στο ανάλογο άθλημα. Αυτό γίνεται γιατί είναι γνωστό ότι ο σημερινός ιππόδρομος βρίσκεται σχεδόν πλέον στο κέντρο της Αθήνας, γειτνιάζει με νοσοκομείο και δεν υπάρχουν δυνατότητες επέκτασής του και εκσυγχρονισμού των εγκαταστάσεών του και η μεταφορά του είναι αδιασφισβήτητη και  κατεπείγουσα, εν όψει των έργων που πρέπει να κατασκευαστούν στο χώρο αυτόν για τους Ολυμπιακούς αγώνες του 2004. 
Αδιαμφισβήτητο επίσης είναι το γεγονός ότι το κόστος μεταφοράς και εγκατάστασης του ιπποδρόμου στη νέα θέση είναι ιδιαίτερα σημαντικό και δεν πρέπει να μεταφερθεί στο φορολογούμενο, αφού υπάρχει δυνατότητα εκτέλεσης του έργου με ιδιωτικές επενδύσεις. Αυτό έχει κριθεί και αποφασισθεί και στο παρελθόν σε προηγούμενη προσπάθεια μεταφοράς του ιπποδρόμου. Η επιλεγείσα λύση της σύμβασης παραχώρησης επιτυγχάνει το στόχο της αδάπανης για το φορολογούμενο πολίτη μεταφοράς και ανέγερσης του ιπποδρόμου στη θέση που έχει υποδειχθεί και ταυτόχρονα παρέχει σαν αντιστάθμισμα την ανέγερση του Ολυμπιακού Ιππικού Κέντρου στο Μαρκόπουλο και των προσωρινών κλειστών εγκαταστάσεων στο σημερινό χώρο του ιπποδρόμου για τις ανάγκες της διοργάνωσης των Ολυμπιακών Αγώνων. 
Προκειμένου να υλοποιηθεί, λοιπόν, η παραπάνω λύση, η διάταξη της παραγράφου 1 του παρόντος άρθρου επιτρέπει στον ΟΔΙΕ αυτό που είπα και πριν, κύριε Πρόεδρε, να εκχωρήσει στον παραχωρησιούχο μερικώς το αποκλειστικό δικαίωμα οργάνωσης και διεξαγωγής του στοιχήματος και εκμετάλλευσης των ιπποδρόμων. Η εκχώρηση θα γίνει με τους όρους και τις εγγυήσεις που καθορίζονται στα τεύχη δημοπράτησης του έργου και με εξασφάλιση της εποπτείας και του ελέγχου από τον ΟΔΙΕ και το κράτος. 
Τέλος, στην παράγραφο 2 ρυθμίζονται θέματα που αφορούν την κατανομή των εισπράξεων του Οργανισμού Διεξαγωγής Ιπποδρομιών Ελλάδας. 
Ευχαριστώ. 
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος εγγεγραμμένος για να μιλήσει ... 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, θέλω το λόγο. 
ΠΡΟΕΔΡΟΣ (Απόστολος Κακλαμάνης): Δεν έχετε εγγραφεί. 
ΦΑΝΗ ΠΕΤΡΑΛΙΑ-ΠΑΛΛΗ: Σήκωσα το χέρι μου. 
ΠΡΟΕΔΡΟΣ (Απόστολος Κακλαμάνης): Κυρία Πετραλιά, με συγχωρείτε. 
ΦΑΝΗ ΠΕΤΡΑΛΙΑ-ΠΑΛΛΗ: Είμαι εισηγήτρια, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Θα μιλήσετε, αλλά σας υπενθυμίζω αυτό που σας είπα προχθές. 
ΦΑΝΗ ΠΕΤΡΑΛΙΑ-ΠΑΛΛΗ: Σήκωσα το χέρι μου. 
ΠΡΟΕΔΡΟΣ (Απόστολος Κακλαμάνης): Δεν σηκώνουμε το χέρι αλλά γραφόμαστε, παρακαλώ. 'Οποιος θέλει να μιλήσει, βάζει την κάρτα του στο ηλεκτρονικό σύστημα. Υπάρχει και δεύτερη κάρτα, όπως ξέρετε, και αν τη χάσετε, θα πάρετε από το γραφείο την άλλη. 
Ορίστε, κυρία Πετραλιά, έχετε το λόγο. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, όταν πρέπει να σεβόμαστε τη Βουλή, καλό είναι να σέβονται τη Βουλή και οι κύριοι Υπουργοί. Θα εξηγήσω τι εννοώ. Ο κ. Πάγκαλος εκτός από μεγάλος "τραγουδιστής" -θυμάστε τι εννοώ και ποιον εννοώ- είναι και μεγάλος "παραμυθάς", διότι ο κ. Πάγκαλος... 
ΠΡΟΕΔΡΟΣ (Απόστολος Κακλαμάνης): Μήπως θα πρέπει να μιλήσουμε για το άρθρο; 
ΦΑΝΗ ΠΕΤΡΑΛΙΑ-ΠΑΛΛΗ: Μάλιστα, για το άρθρο θα μιλήσουμε, αλλά δεν μπορεί ο αρμόδιος Υπουργός να εξαπολύει κατά της Νέας Δημοκρατίας επιθέσεις λέγοντας ότι η Νέα Δημοκρατία υπονομεύει τους Ολυμπιακούς Αγώνες. Να έρθει στη Βουλή να τα πει. 
ΠΡΟΕΔΡΟΣ (Απόστολος Κακλαμάνης): Κυρία Πετραλιά, όταν έρθει ο κ. 
Πάγκαλος, θα τα πείτε αυτά. 
ΦΑΝΗ ΠΕΤΡΑΛΙΑ-ΠΑΛΛΗ: Ο κ. Πάγκαλος επίτηδες δεν έρχεται, γιατί είναι πολιτικά δειλός. 
ΠΡΟΕΔΡΟΣ (Απόστολος Κακλαμάνης): Αυτοί δεν είναι χαρακτηρισμοί που ταιριάζουν σ' αυτήν την Αίθουσα. Να μην πω ότι ο κ. Πάγκαλος θα ισχυριστεί ότι είπατε πως είναι δειλός επειδή είναι απών τώρα. Επί του άρθρου τώρα. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, επειδή είσαστε ιδιαίτερα τυπολάτρης και μου είπατε πριν ότι αν και εισηγήτρια έπρεπε να έχω βάλει την κάρτα μου ... 
ΠΡΟΕΔΡΟΣ (Απόστολος Κακλαμάνης): Κυρία Πετραλιά, σας παρακαλώ! Μα, δεν είμαι τυπολάτρης. Ας τηρήσουμε κάποιους κανόνες. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, μου κάνει εντύπωση διότι στο άρθρο 8, πριν αρχίσουμε τη συζήτηση, έπρεπε ο κύριος Υπουργός να μας αναφέρει τις αλλαγές που κάνει. Είναι πολύ σημαντικό αυτό το οποίο γίνεται. Στο άρθρο 8 αναφέρεται ότι παραχωρείται το στοίχημα "εν μέρει και για ορισμένο χρόνο". 'Ερχεται προχθές εδώ ο Υπουργός κ. Πάγκαλος και μας μοιράζει ένα χαρτί με τις τροποποιήσεις όπου στο άρθρο 8, κύριοι συνάδελφοι, έχει φύγει η φράση "εν μέρει και για ορισμένο χρόνο". Αυτή η φράση είναι πολύ σημαντική. Τώρα τα παραχωρούμε όλα σε αυτόν που θα δώσουμε το στοίχημα. 
Κύριε Πρόεδρε, δεν έπρεπε να ενημερωθεί η Βουλή για την όποια αλλαγή έγινε; 'Ετσι δεν γίνεται πάντα; 
ΠΡΟΕΔΡΟΣ (Απόστολος Κακλαμάνης): Με ρωτάτε; Νομίζω ότι όλα τα μέλη της Βουλής ξέρουν γραφή και ανάγνωση. 
Πέστε, αν θέλετε, την άποψή σας. Απευθύνετε σε μένα ερώτηση, εάν θα πρέπει η αλλαγή που γίνεται να εξηγηθεί. 
ΦΑΝΗ ΠΕΤΡΑΛΙΑ-ΠΑΛΛΗ: Βεβαίως. 
ΠΡΟΕΔΡΟΣ (Απόστολος Κακλαμάνης): Γιατί; 
ΦΑΝΗ ΠΕΤΡΑΛΙΑ-ΠΑΛΛΗ: Διότι πάντοτε αλλά και στα προηγούμενα άρθρα για τις όποιες αλλαγές έγιναν, πήρε το λόγο ο κύριος Υπουργός. 
ΠΡΟΕΔΡΟΣ (Απόστολος Κακλαμάνης): Κυρία Πετραλιά, είναι στο Προεδρείο κατατεθειμένη η αναδιατύπωση αυτή. 
ΦΑΝΗ ΠΕΤΡΑΛΙΑ-ΠΑΛΛΗ: Δεν θα έπρεπε να το έχουμε πληροφορηθεί, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Μα, έχει διανεμηθεί. 
ΦΑΝΗ ΠΕΤΡΑΛΙΑ-ΠΑΛΛΗ: Δεν θα έπρεπε να τα έχει διαβάσει ο κύριος Υπουργός; 
ΠΡΟΕΔΡΟΣ (Απόστολος Κακλαμάνης): 'Εχει διανεμηθεί. Διαβάστε τις αναδιατυπώσεις. 
ΦΑΝΗ ΠΕΤΡΑΛΙΑ-ΠΑΛΛΗ: Τότε, γιατί στα άλλα άρθρα ο κύριος Υπουργός μας ανέφερε τις όποιες αλλαγές; 
ΠΡΟΕΔΡΟΣ (Απόστολος Κακλαμάνης): Αυτό είναι θέμα του Υπουργού, δεν είναι θέμα δικό μου. 
ΦΑΝΗ ΠΕΤΡΑΛΙΑ-ΠΑΛΛΗ: 'Επρεπε, κύριε Πρόεδρε, να ενημερωθούμε για τις μεγάλες αλλαγές, διότι αλλάζει όλο το άρθρο. 
ΠΡΟΕΔΡΟΣ (Απόστολος Κακλαμάνης): Φοβούμαι ότι σπαταλάτε χρόνο χωρίς λόγο. 
ΦΑΝΗ ΠΕΤΡΑΛΙΑ-ΠΑΛΛΗ: Με το άρθρο αυτό ουσιαστικά γίνεται σοσιαλιδιωτικοποίηση και όχι ιδιωτικοποίηση- για την οποία εμείς δεν θα είχαμε καμία αντίρρηση. Ιδιωτικοποίηση σημαίνει ότι πουλάει το κράτος ό,τι δεν μπορεί να διαχειρισθεί, ενώ εδώ δίνουμε ένα φιλέτο στον οποιονδήποτε συμβασιούχο. 
Πρώτον, παραχωρείται το ιπποδρομιακό στοίχημα από το ελληνικό δημόσιο και στην έκθεση που συνοδεύει το άρθρο -το οποίο είχε έρθει ως τροπολογία στην επιτροπή- αναφέρεται ότι το ελληνικό δημόσιο χάνει ένα δισεκατομμύριο. 'Ομως, το ελληνικό δημόσιο χάνει τουλάχιστον 2,5 δισεκατομμύρια και μάλιστα με τα σημερινά δεδομένα. Αν υπολογισθούν τα έσοδα μόνο της μίας ημέρας και γίνουν οι απλές αριθμητικές πράξεις, προκύπτει ότι 2,5 δισεκατομμύρια χάνει το ελληνικό δημόσιο. 
Ακόμα χειρότερα, κυρίες  και κύριοι συνάδελφοι, σύμφωνα με τα όσα περιέχονται στη διακήρυξη που εσείς, κύριε Υπουργέ, συντάξατε, η Κυβέρνησή σας, τα έσοδα από τον ιππόδρομο, ουσιαστικά ακαθάριστα, είναι εκατόν έντεκα δισεκατομμύρια. Και σύμφωνα με τις όποιες διατάξεις έχετε βάλει εδώ, ο διοργανωτής πλέον, αυτός στον οποίον εκχωρείτε τα πάντα, -χωρίς να το δίνετε "εν μέρει" αλλά δίνοντάς του όλο το στοίχημα και για αόριστο χρόνο και όχι για ορισμένο χρόνο, όπως αρχικά αναφέρατε- θα πάρει 14,6 δισεκατομμύρια. 
Πουλάτε εν γνώσει σας -και πουλάτε φθηνά- μία πλουτοπαραγωγική πηγή του κράτους με πρόσχημα τους Ολυμπιακούς Αγώνες. 
Δεύτερον, αυτό το άρθρο είναι πραγματικά ένα μεγάλο σκάνδαλο. 'Ηδη και η Ευρωπαϊκή Επιτροπή σας έχει κτυπήσει ένα καμπανάκι. 'Ηδη υπάρχει από την περασμένη εβδομάδα απόφαση της Ευρωπαϊκής Επιτροπής. Κινδυνεύει αυτός ο διαγωνισμός να τιναχθεί στον αέρα, με αποτέλεσμα να μη γίνει ποτέ ο ιππόδρομος στο Μαρκόπουλο και κυρίως να μη γίνει το ιππικό κέντρο.  Κινδυνεύουν οι Ιππικοί Αγώνες με τα όσα έχετε παράτυπα κάνει και συντάξει στην προκήρυξη αυτού του διαγωνισμού. 
'Ενα άλλο τρίτο σημείο μέσα σε αυτήν την προκήρυξη είναι ότι δεν εξασφαλίζεται το ποσοστό των πρακτόρων, το οποίο αυτήν τη στιγμή είναι 6%. Αφήνετε τους πράκτορες να συναλλαγούν και να διαπραγματευθούν με τον ιδιώτη. Τους αφήνετε ομήρους στο διαχειριστή του στοιχήματος. 
'Ενα ακόμη σημείο είναι το εξής: Δεν κάνετε τίποτα για τις ιπποδρομιακές τάξεις. Τι θα γίνει με τους αναβάτες; Αυτοί σύμφωνα με το νόμο που υπάρχει σήμερα παίρνουν το 1% επί του στοιχήματος και επί των εισπράξεων. Βάζετε το 1,5% στο 80%, που είναι τα χρήματα τα οποία παίρνουν καθαρά οι παίκτες. 
Επιτέλους, τι πάτε να κάνετε; Δεν ρυθμίζετε τα θέματα ούτε των αναβατών, ούτε τα θέματα των εργαζομένων στον ιππόδρομο: των σταβλητών, των προπονητών. Τίποτα από αυτά δεν προβλέπεται στο συγκεκριμένο άρθρο. 
'Ενα σημείο που θεωρούμε ιδιαίτερα σοβαρό είναι ότι δεν ξεκαθαρίζετε τη μεταολυμπιακή χρήση στο Φαληρικό Δέλτα. Τι θα γίνει στο Φαληρικό Δέλτα με τις εγκαταστάσεις τις οποίες αναλαμβάνει ο ιδιώτης να φτιάξει; 'Εχουμε μάθει πια, όταν ακούμε τη λέξη "αξιοποίηση", που χρησιμοποιείται κατά κόρον, να εννοούμε "τσιμεντοποίηση". Σας καλώ λοιπόν να το ξεκαθαρίσετε και να αναφερθεί ρητά στο άρθρο, διότι από ό,τι διάβασα δεν αναφέρεται ρητά ότι οι εγκαταστάσεις οι οποίες θα γίνουν στο Φαληρικό Δέλτα θα είναι εγκαταστάσεις που θα μπορέσουν μετά να μεταφερθούν. Η διακήρυξη προβλέπει πιθανή αξιοποίηση μετά το τέλος των αγώνων. Νομίζουμε ότι δεν μπορείτε να νομοθετείτε με πιθανότητες. Θα επανέλθω στη δευτερολογία μου. 
ΠΡΟΕΔΡΟΣ (Απόστολος Κακλαμάνης): Η κ. Κανέλλη έχει το λόγο. 
ΛΙΑΝΑ ΚΑΝΕΛΛΗ: Κύριε Πρόεδρε, εμείς είχαμε επισημάνει στην επιτροπή και επαναλάβαμε και εδώ στην προηγούμενη συζήτηση ότι αυτό το άρθρο στην πραγματικότητα περνά σε μία απευθείας παραχώρηση ενός από τα απαραίτητα ολυμπιακά έργα σε ιδιώτη και μάλιστα με το σκεπτικό της διευκόλυνσης, ώστε να μη φαίνεται η έννοια της παραχώρησης σε έναν ιδιώτη. 
Το τι έχει συμβεί με το διαγωνισμό και ο χαρακτηρισμός "έωλος", δεν νομίζω ότι είναι της παρούσης. Η κοινή γνώμη έχει γίνει μέτοχος όλων όσων γράφτηκαν και ειπώθηκαν χωρίς κάποιος να είναι σε θέση να τα ελέγξει. 
Κύριε Πρόεδρε και κύριε Υπουργέ, εκείνο το οποίο μας προκαλεί στα αλήθεια πολύ μεγάλη απορία είναι πώς με αυτό το άρθρο έρχεται μία ανώνυμη εταιρεία, ο "ΟΡΓΑΝΙΣΜΟΣ ΔΙΕΞΑΓΩΓΗΣ ΙΠΠΟΔΡΟΜΙΩΝ ΕΛΛΑΔΟΣ Α.Ε." να νομοθετεί στην πραγματικότητα δι'αποφάσεως της γενικής συνέλευσης και να παραχωρεί δικαίωμα του κράτους προς την ανώνυμη εταιρεία, το οποίο ασκούσε μέχρι σήμερα με κρατική εντολή. Το παραχωρεί με μία γενική συνέλευση σε έναν ιδιώτη. 
Από αυτό προκύπτει ένα αρχικό σκεπτικό, το οποίο το Κομμουνιστικό Κόμμα σε όλα τα νομοσχέδια, τα οποία έχει καταψηφίσει μέχρι σήμερα, προσπαθεί να επισημάνει. Οι Ολυμπιακοί Αγώνες δεν μπορούν να γίνονται για να ωφεληθούν -και μάλιστα τα μάλα- και να αποκομίσουν τεράστια οφέλη ελάχιστοι ιδιώτες. 
Επί του προκείμενου, ο σάλος που έχει δημιουργηθεί με το διαγωνισμό, οι υπόνοιες και οι υπαινιγμοί ότι ενδεχομένως μέλη της Κομισιόν έχουν εκφράσει τις αντιρρήσεις τους, καταλήγει σε μία απολύτως αόριστη διατύπωση, που λέει ότι μετά από μία γενική συνέλευση θα παραχωρείται το δικαίωμα -για πόσο χρόνο δεν ξέρουμε πια, για ποιο ποσό το ξέρουμε μόνο σε ό,τι αφορά στην απόδοση στο δημόσιο- οπότε έρχεται κάποιος να αναρωτηθεί: 'Ενας ιδιώτης θα πάρει προκαταβολικά, ως προίκα, τα κέρδη -γιατί είναι προφανές ότι υπάρχουν κέρδη, αλλιώς ο ιδιώτης δεν θα ενδιαφερόταν δίκην καλοπροαίρετου χορηγού απλώς να κατασκευάσει τις απαιτούμενες εγκαταστάσεις- και από την εκμετάλλευση του στοιχήματος και από τη μεταολυμπιακή εκμετάλλευση των εγκατάστασεων; Είναι προφανές ότι θα αποκομίσει τεράστια κέρδη. Αν υπάρχουν τεράστια κέρδη από το ιπποδρομιακό στοίχημα, η υπαρκτή μέχρι σήμερα εταιρεία δεν μπορούσε να οργανώσει, χτίσει και προωθήσει όλες τις εγκαταστάσεις και τα απαιτούμενα για τη διεξαγωγή των αθλημάτων που σχετίζονται με τον ιππόδρομο; Αυτό μας προξενεί εντύπωση. 
Στη συνέχεια, όσον αφορά στην πρόνοια για τους εργαζόμενους, αν και γνωρίζουμε ότι ένας συνάδελφος έχει καταθέσει μία τροπολογία για τους υποχρεωτικώς συνταξιοδοτούμενους, δεν μας καλύπτει. Επίσης, δεν υπάρχει καμία ρύθμιση, εφόσον θα το πάρει ιδιώτης για απροσδιόριστο χρόνο του ιπποδρομιακού στοιχήματος και καμία κατοχύρωση των πρακτόρων. 'Ηρθαν και μας βρήκαν. 
Μέχρι σήμερα υπάρχουν επιχειρήσεις, οι περισσότερες οικογενειακές, που επί είκοσι και είκοσι πέντε χρόνια εξασφαλίζουν το ψωμί τους από τη διεκπεραίωση αυτών των στοιχημάτων. Θα ήταν μια χρυσή ευκαιρία να κατοχυρωθεί το 6% που παίρνουν μέχρι σήμερα ή να προσδιοριστεί αυτό το 6%, διότι μπορεί να εμφανιστεί αύριο το πρωί ο ιδιώτης που θα πάρει το στοίχημα και να μη θεωρεί ως συμφέρουσες τις συμβάσεις των πρακτόρων.  'Ετσι, ενδεχομένως, τα μεγάλα θηρία του τζόγου, που θα ασχοληθούν με το ιπποδρομιακό στοίχημα, θα αφήσουν απροσδιόριστο αριθμό ανθρώπων-οικογενειαρχών, χωρίς να μπορούν να ζήσουν την οικογένειά τους από τη δουλειά που έκαναν μέχρι τώρα. 
Εφόσον υπάρχει αυτή η αοριστολογία, εμείς θα καταψηφίσουμε το άρθρο. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, να μας πείτε πώς τελικώς έχει αυτή η διατύπωση. Υπάρχει διαφορά μεταξύ του αρχικού κειμένου και του κειμένου που διενεμήθη. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, θα κάνω μια διευκρίνιση τώρα και θα απαντήσω συνολικά αργότερα. 
Είναι αλήθεια ότι στην αρχική μας διατύπωση είχαμε τη φράση "εν μέρει και για ορισμένο χρόνο". Αυτή, μετά την αναδιατύπωση που έκανε η ΚΕΝΕ, όντως δεν συμπεριελήφθη. 
ΠΡΟΕΔΡΟΣ (Απόστολος Κακλαμάνης): Η ΚΕΝΕ είναι η Κεντρική Νομοπαρασκευαστική Επιτροπή. 'Ομως οι ακροστιχίδες μας καταδιώκουν. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Επομένως εδώ συμπληρώνουμε τώρα, για να υπάρχει η αρχική διατύπωση, μετά τη φράση "μπορεί να εκχωρεί" ... 
ΦΑΝΗ ΠΕΤΡΑΛΙΑ-ΠΑΛΛΗ: Αλλάζει όλο, κύριε Υπουργέ. 
ΠΡΟΕΔΡΟΣ (Απόστολος Κακλαμάνης): Σας παρακαλώ, μη διακόπτετε. Αφού ενδιαφέρεστε για τη διάταξη, αφήστε να τη διατυπώσει. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Αυτά που θα πω καλύπτουν και τις δύο παρατηρήσεις που κάνατε. 
Το "μπορεί να εκχωρεί εν μέρει και για ορισμένο χρόνο" τίθεται ξανά.  'Οσον αφορά τη δεύτερη παράγραφο, αυτή αναδιατυπώθηκε, ακριβώς για να καλύψει όλες τις αιτιάσεις που είχατε και στη Διαρκή Επιτροπή της Βουλής, δηλαδή το τι γίνεται σε σχέση με τα υπόλοιπα δικαιώματα. Εδώ λέμε, λοιπόν, ότι η διατύπωση αφορά μόνο στο ότι περιορίζονται τα δικαιώματα του δημοσίου μόνο στο 1,5% επί του 80% και γίνεται αναφορά στους νόμους που καθορίζουν όλα τα υπόλοιπα, δηλαδή για το υπόλοιπο 20% που είναι το 6% δικαιώματα πρακτόρων, το 1% δικαιώματα αναβατών και όλα τα υπόλοιπα της Φιλίππου Ενώσεως, τα οποία μένουν άθικτα. 'Αρα, καλύπτονται όλες οι απαιτήσεις που θέσατε. Γι'αυτό έγινε και η αναδιατύπωση. 
ΠΡΟΕΔΡΟΣ (Απόστολος Κακλαμάνης): Το κατανοήσαμε αυτό, κύριε Υπουργέ. Τώρα, στην πρώτη παράγραφο είπατε ότι τίθεται εκ νέου ως είχε μόνο "εν μέρει και για ορισμένο χρόνο". 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, όπως είναι διατυπωμένη η διάταξη, που συζητάμε, είναι στο "μπορεί να εκχωρεί", το οποίο συμπληρώνεται "εν μέρει και για ορισμένο χρόνο". 
ΠΡΟΕΔΡΟΣ (Απόστολος Κακλαμάνης): Θα εκχωρείται σε πρόσωπα που αναδεικνύονται μέσω δημοσίων διαγωνισμών. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Βεβαίως, έτσι είναι. 
ΠΡΟΕΔΡΟΣ (Απόστολος Κακλαμάνης): Αυτή είναι η διατύπωση. 
ΦΑΝΗ ΠΕΤΡΑΛΙΑ-ΠΑΛΛΗ: Το χαρτί που διενεμήθη προχθές δεν ισχύει; Το επαναφέρετε... 
ΠΡΟΕΔΡΟΣ (Απόστολος Κακλαμάνης): 'Οχι, όχι, κυρία Πετραλιά. Ρώτησα πριν τον Υπουργό, μου το διευκρίνισε και σας το ανακοίνωσε τώρα. 
ΦΑΝΗ ΠΕΤΡΑΛΙΑ-ΠΑΛΛΗ: 'Αρα, το προσθέτει. 
ΠΡΟΕΔΡΟΣ (Απόστολος Κακλαμάνης): Κοιτάξτε, πρέπει να νομοθετούμε όσο το δυνατόν καλύτερα. Γιατί αυτός ο εκνευρισμός εκ μέρους σας; Βάλατε ένα θέμα και ο Υπουργός ανταποκρίνεται σε αυτό. Δεν καταλαβαίνω, γιατί δεν σας ικανοποιεί αυτό; Τίθεται η φράση "εν μέρει και για ορισμένο χρόνο" όπως είχε. Η αναδιατύπωση που έκανε η ΚΕΝΕ κατά τη γνώμη μου είναι δόκιμη.  Αλλά με τη φράση που τίθεται, η οποιαδήποτε αρνητική εντύπωση καλύπτεται και τελειώνει αυτή η ανησυχία σας. 
Τώρα, το άλλο θέμα που δεν υπήρχε στο αρχικό κείμενο, ότι πρέπει να εκλέγονται αυτοί οι τρίτοι στους οποίους ανατίθεται εν μέρει αυτό το έργο μέσω δημοσίων διαγωνισμών, αυτό παραμένει. 'Ετσι είναι, κύριε Υπουργέ; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Ετσι είναι, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Μπορεί, λοιπόν, εν μέρει και για ορισμένο χρόνο σε τρίτους που θα αναδεικνύονται μέσω δημοσίων διαγωνισμών. 
O κ. Καλαντζής έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, παρακαλώ, το λόγο επί της διαδικασίας. 
ΠΡΟΕΔΡΟΣ (Απόστολος Κακλαμάνης): 'Οχι, κύριε Κεφαλογιάννη. Τι σημαίνει επί της διαδικασίας; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μία φράση θέλω να πω, κύριε Πρόεδρε. ΠΡΟΕΔΡΟΣ (Απόστολος Κακλαμάνης): Με συγχωρείτε, μια στιγμή. Μη μιλάτε, αν δεν σας δώσω το λόγο. Είσθε Κοινοβουλευτικός Εκπρόσωπος. Ορίστε, κύριε Κεφαλογιάννη. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το συγκεκριμένο άρθρο ήρθε στην επιτροπή σαν τροπολογία. Ψηφίστηκε.'Ηρθε ο κ. Πάγκαλος εδώ και μας έφερε μισό νομοσχέδιο για όλα τα άρθρα, στο οποίο περιλαμβάνονται και δύο τροπολογίες του συγκεκριμένου άρθρου 8. Τώρα ο κύριος Υπουργός ανέκρουσε πρύμνα. 
ΠΡΟΕΔΡΟΣ (Απόστολος Κακλαμάνης): Το διαδικαστικό είναι ότι ανέκρουσε πρύμνα ο Υπουργός; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το διαδικαστικό, κύριε Πρόεδρε, είναι το εξής: Ο κύριος Υπουργός να αναδιατυπώσει με σαφήνεια το άρθρο -για τρίτη φορά το τροποποιεί- για να ξέρουμε τι θα ψηφίσουμε. 
ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, είναι προφανές ότι δεν υπάρχει διαδικαστικό. Υπάρχει θέμα εντυπώσεων, αλλά εγώ δεν είμαι εδώ για να διευκολύνω τη δημιουργία εντυπώσεων. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Καμία εντύπωση, κύριε Πρόεδρε. Η παρέμβαση είναι επί της ουσίας. 
ΠΡΟΕΔΡΟΣ (Απόστολος Κακλαμάνης): Η κ. Δαμανάκη έχει το λόγο. 
ΜΑΡΙΑ ΔΑΜΑΝΑΚΗ: Κύριε Πρόεδρε, εμείς δεν ψηφίζουμε το άρθρο αυτό για τους εξής λόγους: 
Πρώτον, διότι όπως έχει αποδειχθεί από τα όσα είπε ο κύριος Υπουργός  ήδη στην κοινοβουλευτική επιτροπή, ουσιαστικά ερχόμαστε αυτήν τη στιγμή να νομιμοποιήσουμε κάποια τετελεσμένα, τα οποία ήδη έχουν συντελεστεί. 
Είπατε δηλαδή κύριε Υπουργέ, ότι ήδη έχει γίνει ένας διεθνής διαγωνισμός και έχετε συστήσει μια επιτροπή. 'Εχετε επιλέξει ομόφωνα πέντε εταιρείες, οι οποίες συνεχίζουν. Αν θέλετε να διαβάσω αυτά που έχετε πει στην κοινοβουλευτική επιτροπή. Εμείς νομίζουμε ότι η Βουλή μπορεί να παρεμβαίνει σε κάποιο σημείο μιας διαδικασίας που έχετε αρχίσει και εσείς να συνεχίζετε με δική σας ευθύνη. Αυτό όμως είναι διαδικαστικό θέμα. Υπάρχουν τα ουσιαστικά θέματα. Και τα ουσιαστικά θέματα είναι ότι το άρθρο αυτό δεν μας δίνει τις απαραίτητες διαβεβαιώσεις της διαφάνειας και της σαφήνειας, ώστε να γνωρίζουμε όλοι τι ακριβώς ψηφίζουμε. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Πρώτον, όσον αφορα το θέμα του τι παραχωρείται: Παραχωρούνται ορισμένα δικαιώματα που αφορούν ιδίως -λέει η διατύπωση, εκτός αν αλλάζετε και αυτό το σημείο- στο στοίχημα. Μπορείτε δηλαδή ενδεχομένως να παραχωρήσετε και άλλα δικαιώματα. 
Δεύτερον, όσον αφορά την οικονομική πλευρά, η έκθεση του λογιστηρίου απλώς μας λέει ότι το δημόσιο από αυτή την τροποποίηση χάνει ένα δισεκατομμύριο το χρόνο. Αλλά αυτή δεν είναι η οικονομική πλευρά της σύμβασης κύριε Υπουργέ. Διότι εδώ είναι εντελώς αόριστο το τι ακριβώς θα αναλάβει ο παραχωρησιούχος και είναι επίσης εντελώς αόριστο το τι θα αποδώσει στο δημόσιο. Εμείς δεν γνωρίζουμε ούτε τί υποχρέωση αναλαμβάνει, ούτε τι δίνει. 
Τρίτον, επίσης σοβαρό: Στα δικαιώματα του παραχωρησιούχου, αυτού, τέλος πάντων, που αναλαμβάνει, του αναδόχου της αυτοχρηματοδότησης, περιλαμβάνονται διάφορα τα οποία επίσης δεν είναι διατυπωμένα. Λόγου χάρη περιλαμβάνεται η συμβατική υποχρέωση -συμπεραίνω πάλι απ' όσα είπατε στην επιτροπή, όχι από τη διατύπωση του άρθρου- να κτίσει ή να φτιάξει, τέλος πάντων, μια εγκατάσταση που θα γίνουν οι ιππικοί αγώνες στο Μαρκόπουλο και μια άλλη στη Θεσσαλονίκη. 
Τέταρτον, και το πιο σημαντικό, περιλαμβάνεται η αξιοποίηση του χώρου του Φαλήρου; Και τι ακριβώς θα γίνει στο Φάληρο; 
Εδώ επιτρέψτε μου να πω ότι αφορά στο Φάληρο και γενικά τη θαλάσσια περιοχή του Φαληρικού όρμου, μιλούμε για κάτι μοναδικό. Δηλαδή η Ελλάδα δεν έχει πολλές τέτοιες τοποθεσίες, ώστε εύκολα να πούμε ότι κάτι θα φτιάξει κάποιος ανάδοχος εκεί. 
Είπατε πάλι στην επιτροπή ότι θα γίνει συνεδριακό κέντρο.            
Γιατί θα γίνει συνεδριακό κέντρο; Απ' ό,τι γνωρίζω ο Οργανισμός Αθήνας στο ρυθμιστικό σχέδιο -το οποίο επικαλεστήκαμε βέβαια, όταν αναφερόμαστε στο τέμενος, να το επικαλεστούμε και εδώ- δεν προβλέπει εκεί συνεδριακό κέντρο. Ενδεχομένως θα πρέπει να τεθεί το ερώτημα και να υπάρξει μελέτη χωροθέτησης. Πάντως τώρα δεν υπάρχει. 
'Αρα λοιπόν κύριε Πρόεδρε, αυτό το οποίο βγάζω ως συμπέρασμα είναι ότι ερχόμαστε εδώ με μια εντελώς αόριστη διάταξη, να ψηφίσουμε ορισμένα δικαιώματα που κατ' αρχήν θα δοθούν, χωρίς να γνωρίζουμε ούτε την οικονομική πλευρά ούτε τις συμβατικές υποχρεώσεις του αναδόχου ούτε τι κατ'αρχήν παραχωρείται. 
Θέλω να διευκρινίσω ότι εμείς δεν είμαστε γενικά αντίθετοι στην ιδέα της αυτοχρηματοδότησης. Σε άλλες περιπτώσεις ενδεχομένως να συζητούσαμε το θέμα της αυτοχρηματοδότησης με συγκεκριμένους όρους. Αλλά έτσι πώς να πούμε, κύριε Πρόεδρε, το ναι; 
Ο κύριος Υπουργός απέναντι σε όλα αυτά αντιτείνει ότι κάποια στιγμή θα φέρει τη σύμβαση στη Βουλή. Αυτό πράγματι μπορεί να συμβεί. Δεν είναι υποχρεωμένος να το κάνει. Μπορεί να το κάνει. 'Οταν έρθει η σύμβαση και αν έρθει, εμείς θα τοποθετηθούμε. Αλλα αυτήν τη στιγμή αυτό το οποίο ψηφίζεται είναι αυτό το συγκεκριμένο εντελώς αόριστο άρθρο, το οποίο όση καλή διάθεση να έχει κανείς και όσο και αν σέβεται την ανάγκη να επισπευσθούν οι διαδικασίες λόγω Ολυμπιακών Αγώνων, δεν μπορεί να ψηφισθεί. 
Τελειώνοντας, κύριε Πρόεδρε, θέλω να πω και το εξής: Είναι ανάγκη πιστεύω να συζητήσει κάποια στιγμή η Βουλή σοβαρά ένα νομοθετικό πλαίσιο για το δικαίωμα εκχώρησης του δημοσίου. Τι εκχωρεί το δημόσιο; Ως πού φθάνουν τα δικαιώματά του να εκχωρεί σε ιδιώτες; Με ποιους όρους και ποιες προϋποθέσεις, αυτό δεν το έχουμε συζητήσει ποτέ.  Θεωρητικά οτιδήποτε μπορεί να εκχωρείται ad hoc και ερχόμαστε εδώ κάθε φορά να συζητούμε και να εκχωρούμε χωρίς να υπάρχει καμία δέσμευση και κανένα πλαίσιο. 
Νομίζω ότι δεν μπορούμε να προχωρήσουμε με αόριστες και γενικές διατάξεις. Εάν επιθυμεί η Κυβέρνηση να εκχωρήσει ορισμένα δικαιώματα του δημοσίου, θα πρέπει να νομοθετήσει συγκεκριμένα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλαντζής έχει το λόγο. 
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, θεωρώ ότι ο κ. Πάγκαλος καλό θα είνα τα λόγια που εκφέρει να τα λέει μέσα στη Βουλή, γιατί θέλει να έχει λόγο για τους Ολυμπιακούς Αγώνες, αλλά το λόγο πρέπει να τον έχει στην καθ' ύλην αρμόδια αίθουσα, που είναι η Αίθουσα της Βουλής. Και βέβαια μπορεί να μιλάει για μαύρη τρύπα. Φοβάμαι ότι θέλει αυτήν τη μαύρη τρύπα να τη χρεώσει στη Νέα Δημοκρατία λέγοντας ότι εμείς ευθυνόμαστε για τους Ολυμπιακούς Αγώνες. Αυτό βέβαια είναι κάτι το οποίο περιμέναμε σήμερα να έρθει να το διευκρινίσει. Και χαίρομαι που δεν βοηθάει ο παριστάμενος κύριος Υπουργός προς αυτήν την κατεύθυνση, του να κλείσει δηλαδή η μαύρη τρύπα και τροποποιεί και, αν θέλετε, δίνει διευκρινίσεις πάνω στην τροπολογία την οποία κατέθεσε και δεν πάμε σε αόριστο χρόνο την ανάθεση του ολυμπιακού έργου στον ιππόδρομο. 
Βέβαια εδώ θέλουμε μια διευκρίνιση, κύριε Υπουργέ. Το "ορισμένο χρόνο" μπορεί να είναι και ενενήντα εννέα χρόνια; Πρέπει να διευκρινισθεί αυτό. Διότι λέμε ότι είναι μόνο εν μέρει και για ορισμένο χρόνο, αλλά πόσο ορισμένο χρόνο; Αυτό πρέπει να το διευκρινίσετε, γιατί και το "ενενήντα εννέα χρόνια" ορισμένος χρόνος είναι. 
Και βέβαια δεν μπορούμε να μη συμφωνήσουμε και με τους προηγούμενους ομιλητές, όπου φαίνεται ξεκάθαρα ότι δυστυχώς πάμε σε απευθείας ανάθεση του έργου. Και εκείνο που είναι σημαντικό και πρέπει να τονισθεί είναι ότι τα ακαθάριστα έσοδα τα οποία αποκομίζει ο διοργανωτής του ιπποδρομιακού στοιχήματος ανέρχονται σε δεκαέξι δισεκατομμύρια ετησίως με αυξητική τάση. 
Πρόκειται κατά την άποψή μας περί μιας μεθόδευσης που ξεκίνησε αμέσως με τη διακήρυξη του ΟΔΙΕ για την επιλογή του κατασκευαστή και εκμεταλλευτή του Ολυμπιακού Ιππικού Κέντρου και των Ιπποδρόμων Μαρκοπούλου και Θεσσαλονίκης και αυτό είναι κάτι το οποίο φαίνεται μέσα από τη διακήρυξη χωρίς να υπάρχει η αντίστοιχη νομοθετική πρόβλεψη. 
Θεωρούμε ότι τίποτε απολύτως για την κατασκευή του Ολυμπιακού Κέντρου Πολλαπλών Χρήσεων και στη θέση Ιππόδρομος του Φαλήρου δεν έχει προχωρήσει. Ταυτόσημη είναι και η περιγραφή στην ενημερωτική έκθεση που έχουμε και συνοδεύει τη διακήρυξη αυτή και συντάχθηκε από το χρηματοοικονομικό σύμβουλο του ΟΔΙΕ. 
Εύλογο, λοιπόν, είναι το συμπέρασμα ότι εφόσον η διακήρυξη του έργου δεν υποχρεώνει τον εργολάβο να αναλάβει και την κατασκευή του Ολυμπιακού Κέντρου Πολλαπλών Αθλητικών Χρήσεων, καταλαβαίνετε ότι αυτό το έργο πιθανόν, αν δεν έχουμε σαφείς ενδείξεις και σαφή εικόνα, μπορεί να πάει στο διηνεκές. 
Και βέβαια εκείνο που είναι το σημαντικό είναι ότι από τους δεκατρείς ομίλους που εξεδήλωσαν ενδιαφέρον συμμετοχής στον ανωτέρω διαγωνισμό, από το Δ.Σ. του ΟΔΙΕ απορρίφθηκαν οι οκτώ και εγκρίθηκαν οι πέντε. Στις τρεις από τις πέντε επιλεγείσες κοινοπραξίες φαίνεται ότι υπάρχουν εταιρείες συμφερόντων συγκεκριμένου ομίλου εταιρειών, οι οποίες έχουν αναπτύξει μεταξύ τους κοινές, κύριε Πρόεδρε, επιχειρηματικές πρωτοβουλίες σε Ελλάδα και εξωτερικό. Σημειώνεται βέβαια ότι οι οκτώ απορριφθείσες κοινοπραξίες απερρίφθησαν από την επιτροπή αξιολόγησης με το στερεοτυπικό αιτιολογικό ότι "οι προσφορές σας δεν συνοδεύονται από τα αντίστοιχα στοιχεία που λέει η παράγραφος 4". Βέβαια οι κοινοπραξίες ελληνικών συμφερόντων, που αποκλείσθηκαν, προσέφυγαν στα δικαστήρια και καταλαβαίνετε ότι έχουν προχωρήσει οι δικαστικές ενέργειες. 
ΠΡΟΕΔΡΕΥΩΝ (Κωνσταντίνος Γείτονας): Πάντως, κύριε συνάδελφε, δεν συζητούμε το διαγωνισμό εδώ. 
ΓΕΩΡΓΙΟΣ ΚΑΛΑΝΤΖΗΣ: Είναι όμως καθοριστικό, κύριε Πρόεδρε. Δεν καταλαβαίνετε ότι πρέπει να δώσουμε μια εικόνα; Αν θέλετε να στοιχειοθετήσουμε την άποψή μας ότι πάμε σε απευθείας ανάθεση του έργου και αυτό πρέπει να το ξέρει ο ελληνικός λαός. 
Δεν μπορεί να μην ξέρει ο ελληνικός λαός ότι η μεθόδευση που ακολουθήθηκε οδηγεί σε απευθείας ανάθεση έργου. Εκτός αν θέλετε να συμβάλετε και σεις στο να κλείσει η μαύρη τρύπα, που είπε ο κ. Πάγκαλος όταν ανέλαβε το Υπουργείο. Και προς αυτήν την κατεύθυνση βοηθάτε όλοι. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, θα σας παρακαλέσω το τελευταίο να το διαγράψετε και από τη σκέψη σας. 
ΓΕΩΡΓΙΟΣ ΚΑΛΑΝΤΖΗΣ: Δεν αφορά εσάς. 
ΠΡΟΕΔΡΕΥΩΝ (Κωνσταντίνος Γείτονας): Το Προεδρείο έχει σκοπό μόνο να διευκολύνει τη συζήτηση και φροντίζει να τηρείται ο Κανονισμός. Και με βάση τον Κανονισμό συζητούμε επί του συγκεκριμένου άρθρου. Συνεχίστε στο θέμα που συζητούμε. 
ΓΕΩΡΓΙΟΣ ΚΑΛΑΝΤΖΗΣ: Χαίρομαι που αποδεικνύετε ότι δεν έχετε καμία τέτοια ευθύνη. 
Λοιπόν, η Ευρωπαϊκή 'Ενωση,  όπως ξέρετε, έχει προχωρήσει σε εξέταση των καταγγελιών και υπάρχει περίπτωση να πάμε σε ακύρωση του διαγωνισμού, δηλαδή σε ακύρωση του έργου και σε μετατόπιση όλου αυτού του μεγάλου έργου που είναι απαραίτητο για τους Ολυμπιακούς Αγώνες. 
Εκείνο που θέλουμε να ξέρουμε και θέλουμε να μας διευκρινίσει ο κύριος Υπουργός είναι, πρώτον, πόσο χρόνο εννοεί η προκήρυξη και η τροπολογία, την οποία κατέθεσε, όταν αναφέρεται σε ορισμένο χρόνο και, δεύτερον, να μας ξεκαθαρίσει αν μπορεί πώς μέσα απ'αυτόν το διαγωνισμό δεν πάμε σε απευθείας ανάθεση αλλά σε εξυπηρέτηση των συμφερόντων και δεν δίνουμε σε έναν ιδιώτη 16 δισεκατομμύρια το χρόνο να τα διαχειριστεί όπως εκείνος θέλει. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χειμάρας έχει το λόγο. 
ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, όσον αφορά το άρθρο 8, ήθελα να υπενθυμίσω ότι η Ευρωπαϊκή 'Ενωση, μετά από εξέταση των καταγγελιών των εταιρειών που αποκλείστηκαν, αμφισβητεί ευθέως τη νομιμότητα του διαγωνισμού ανάθεσης, κατασκευής του νέου ιππόδρομου. Επίσης, η ελληνική Κυβέρνηση κατηγορείται για παράβαση των διατάξεων της οδηγίας 93/37 της ΕΟΚ. Η επιτροπή δίνει προθεσμία, κύριε Πρόεδρε, στην ελληνική Κυβέρνηση μέχρι 6/7/2000 για να απαντήσει στις ανωτέρω κατηγορίες πριν κινηθεί η περαιτέρω διαδικασία κυρώσεως κατά της Ελλάδος. 
'Οπως αντιλαμβάνεσθε, λοιπόν, προκύπτει ένα μείζον θέμα και πρέπει άμεσα η Κυβέρνηση να ανακαλέσει τη διάταξη ή να την τροποποιήσει από την αρχή. 
Θα ήθελα όμως με την ευκαιρία να πω ότι εδώ, κύριε Πρόεδρε, κάνουμε μια συζήτηση για ένα σοβαρό νομοσχέδιο και όποιες παρατηρήσεις έχουμε, τις κάνουμε εδώ σ'αυτήν την Αίθουσα. 'Εχουν μείνει αναπάντητα βασικά ερωτήματα, όπως παραδείγματος χάριν είναι αυτό του ποιος θα κατασκευάσει το τέμενος, ποιο είναι το χρονοδιάγραμμα των έργων, τι θα γίνει με τον προαστιακό σιδηρόδρομο κλπ. Γιατί σας τα λέω αυτά: Γιατί ο κύριος Υπουργός, ο αρμόδιος, αντί να έλθει σ'αυτήν την Αίθουσα και να απαντήσει, προτιμά αντί του διαλόγου το μονόλογο διά των Μέσων Μαζικής Ενημέρωσης και καταγγέλλει την Αντιπολίτευση ότι δεν έχει θέσεις, δεν έχει προτάσεις και ότι κωλυσιεργεί την ψήφιση του νομοσχεδίου. Αυτό είναι λαϊκισμός και αν μη τι άλλο, δεν προάγει το έργο του ελληνικού Κοινοβουλίου. 
Θα πρέπει λοιπόν ο κύριος Υπουργός να πάρει απόφαση: ή θα κάνει διάλογο μέσα στο Κοινοβούλιο ή θα κάνει μονόλογο διά των Μέσων Μαζικής Ενημέρωσης. 
Ευχαριστώ πολύ. 
(Χειροκροτήματα από την πτέρυγα της Νέας  Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καμμένος έχει το λόγο. 
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, με αυτό το άρθρο του νομοσχεδίου καλείται η Βουλή των Ελλήνων ακόμη μια φορά να συμπράξει για μια απάτη, η οποία έχει ήδη διεξαχθεί. Είναι φωτογραφική η διάταξη, είναι φωτογραφικό το άρθρο, για να δοθεί το ιπποδρομιακό στοίχημα -μιλάμε για 16 δισεκατομμύρια δραχμές το χρόνο περίπου- στις εταιρείες των συμφερόντων του κ. Σωκράτη Κόκκαλη. Φτάνουν δε σε σημείο, όπου αφού έχουν διεξαχθεί οι διαγωνισμοί, αφού έχουν οι ενδιαφερόμενοι ουσιαστικά κατακυρωθεί, η ενδιαφερόμενη εταιρεία INTRALOT -η οποία σύρεται στα δικαστήρια και έχει οριστεί δικάσιμος για τον Οκτώβριο- στο δελτίο εισαγωγής της στο xρηματιστήριο ανέφερε ότι μέσα στις δραστηριότητές της είναι και ο ήδη συμφωνηθέν ιπποδρομιακό στοίχημα. Βλέπουμε λοιπόν τι συμβαίνει. Τα πράγματα είναι συγκεκριμένα. 'Ερχεται η Βουλή να εγκρίνει την απευθείας ανάθεση στις εταιρείες συμφερόντων του κ. Σωκράτη Κόκκαλη, ο οποίος το περιέλαβε και στο ενημερωτικό δελτίο του xρηματιστηρίου, του ιπποδρομιακού στοιχήματος. 
Και τι σημαίνει ιπποδρομιακό στοίχημα; Ιπποδρομιακό στοίχημα δεν σημαίνει μόνο τα χρήματα τα οποία παίζονται στην Ελλάδα. Και αυτό πρέπει να το αντιληφθούμε. Σημαίνει ότι η εταιρεία που θα αναλάβει το ιπποδρομιακό στοίχημα ουσιαστικά θα είναι εκείνη η οποία θα βγάζει και τις αποδόσεις που θα πληρώνει το αποτέλεσμα του ιπποδρομιακού στοιχήματος. 
Και αυτό σημαίνει ότι ανάλογα με αυτές τις αποδόσεις θα πληρώνονται από το εξωτερικό, από τις διεθνείς εταιρείες στοιχημάτων, από τα διεθνή λόμπι ηλεκτρονικού τζόγου, που μέσω Λονδίνου και Κύπρου ουσιαστικά έχουν κατακλύσει την παγκόσμια αγορά στοιχήματος. Πολλά δισεκατομμύρια δολάρια. Διότι, όπως γνωρίζετε, μπορεί να υπάρχει ένα ποσοστό το οποίο έρχεται στο ελληνικό δημόσιο αυτήν τη στιγμή από το ιπποδρομιακό στοίχημα για τα χρήματα που παίζονται στην Ελλάδα, αλλά ουσιαστικά μιλάμε για τεράστια ποσά τα οποία θα παίζονται μέσω του INTERNET στο εξωτερικό. 
Σήμερα η Βουλή των Ελλήνων έρχεται να παραχωρήσει ένα δικαίωμα, που έχει ήδη δοθεί σε μία ιδιωτική εταιρεία, που είναι ο "Οργανισμός Διεξαγωγής Ιπποδρομιών Ελλάδος Α.Ε.", σε μία άλλη εταιρεία πάλι ιδιωτική και ουσιαστικά χωρίς όρους, χωρίς να αναφέρουμε συγκεκριμένα το τι δίνουμε, για πόσο το δίνουμε και πόσα χάνει ο ελληνικός λαός. 
Εμείς δεν είναι δυνατόν ως εκπρόσωποι του ελληνικού λαού να έρθουμε και να νομιμοποιήσουμε μία τέτοια συναλλαγή, που ουσιαστικά δεσμεύει τη δημόσια περιουσία και εξυπηρετεί συγκεκριμένα επιχειρηματικά συμφέροντα. Μακάρι να μην είναι έτσι. Θα φανεί τις επόμενες ημέρες. 
Και φαίνεται ήδη ξεκάθαρα ακόμη και με τις προτάσεις που έχουν κατατεθεί στο δικαστήριο από την εταιρεία "ΙNTRALOT" για την αντιμετώπιση της μήνυσης που έχουν υποβάλει μέτοχοι που συμμετείχαν στην αύξηση του μετοχικού κεφαλαίου για την εισαγωγή της εταιρείας στο χρηματιστήριο. 
Πέραν αυτού, αφού λοιπόν δίνετε αυτό το δικαίωμα που ανήκει στον ελληνικό λαό, δεν προβλέπετε τίποτε για το τι θα γίνει για πολύ σοβαρά θέματα που έχουν να κάνουν με τον ιππόδρομο. Τι θα γίνει με τον ιππόδρομο της Καλλιθέας στις Τζιτζιφιές; Τι προβλέπεται να γίνει για τους χιλιάδες αυτούς ανθρώπους οι οποίοι έχουν μεγαλώσει μέσα στον ιππόδρομο και είναι οι σταβλίτες, οι αναβάτες, οι προπονητές, οι άνθρωποι οι οποίοι σήμερα καλούνται να μετεγκατασταθούν; Τι θα γίνει με τους ανθρώπους που εργάζονται στον Οργανισμό Διεξαγωγής Ιπποδρομιών Ελλάδος; Με τους ταμίες, τους οποίους έχουμε πολιτικά αιχμάλωτους αυτήν τη στιγμή; Απολύτως τίποτε. 
'Οταν είναι να εξυπηρετήσουμε συγκεκριμένα επιχειρηματικά συμφέροντα, νομοθετούμε. 'Οταν είναι όμως να διαφυλάξουμε τον 'Ελληνα εργαζόμενο και τον άνθρωπο που ασχολείται μέρα-νύχτα με έναν ολόκληρο κλάδο που λέγεται ιππόδρομος, δεν αναφέρουμε τίποτε απολύτως. 
Πιστεύω ότι έχουμε υποχρέωση ως Εθνικό Κοινοβούλιο αυτήν τη στιγμή να σταματήσουμε την ψήφιση αυτού του άρθρου.  Είναι φωτογραφικό και έχουν τις ευθύνες τους και οι Υπουργοί και εμείς τις δικές μας. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο. 
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, είναι φανερό ότι καλούμεθα να ψηφίσουμε ένα άρθρο το οποίο ουσιαστικά έρχεται να καλύψει ενέργειες της Κυβερνήσεως μέχρι σήμερα, οι οποίες έχουν συγκεκριμένους στόχους, οι οποίοι ακούστηκαν στο Κοινοβούλιο. 
Είναι φανερό ότι ο διαγωνισμός, ο οποίος έχει προηγηθεί, βρίσκεται στον αέρα. Και κακώς εσείς δεν θέλετε να ακούσετε σήμερα γι' αυτόν το διαγωνισμό. Γιατί το άρθρο που συζητάμε σήμερα, ουσιαστικά εκείνο υποκρύπτει. 'Εχουμε ήδη τις επιστολές από την πλευρά της Ευρωπαϊκής Επιτροπής από τον κ. Μονγκ και είναι φανερό ότι η Κυβέρνηση βρίσκεται σε πάρα πολύ δύσκολο σημείο. Δεν ξέρω τι ακριβώς υποκρύπτει αυτό το άρθρο, το οποίο ήρθε εκ των υστέρων. Γιατί δεν το είχαν σκεφθεί εγκαίρως να το φέρουν; Αυτά τα αμείλικτα ερωτηματικά χρειάζονται απάντηση. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Ο κύριος Υπουργός, με τη διατύπωση την οποία έκανε, δείχνει ότι υπάρχουν και παλινωδίες μεταξύ τους: θέτουν ένα θέμα, το παίρνουν πίσω, δεν τους αρέσει η διατύπωση, δεν τους καλύπτει. Δεν ξέρω ποιοι είναι αυτοί οι οποίοι νομοθετούν και πώς νομοθετούν, αν είναι μπροστά από τη βιτρίνα ή πίσω απ' αυτήν. 
Είναι όμως ένα κρίσιμο στοιχείο αυτή η Βουλή σήμερα να μην ψηφίσει ένα άρθρο, το οποίο ουσιαστικά αναθέτει τα συμφέροντα του ελληνικού λαού, τα οποία εκφράζονται μέσα από τον ιππόδρομο, σε συγκεκριμένους επιχειρηματίες. 
Είναι φανερό, από την όλη διαδικασία. 
Κι εμένα, κύριε Υπουργέ, δεν με έχει πείσει ότι παραμένουν τα δικαιώματα όλων αυτών οι οποίοι βρίσκονται περί τον ιππόδρομο. Εμένα τι θα με κάλυπτε; Θα με κάλυπτε μία ρητή αναγραφή ότι το 6% των πρακτόρων παρεμένει, καθώς και το 1% των υπολοίπων οι οποίοι μετέχουν στην όλη διαδικασία, όπως οι σταβλίτες, οι αναβάτες, οι πάντες και το 0,5% που προβλέπει ο 2433/96. Να υπάρχει σαφής αναφορά. Γιατί, αν συνδυάσουμε αυτό το συγκεκριμένο άρθρο με το άλλο άρθρο, το οποίο αφορούσε τις μετατάξεις των υπαλλήλων του ΟΔΙΕ, έχω την εντύπωση ότι εκείνο το οποίο φροντίζει η Κυβέρνηση είναι να δώσει όσο μπορεί μεγαλύτερη δυνατότητα και αξία σ' αυτόν που θα το πάρει, παρά να διασφαλίσει τα δικά της συμφέροντα. Και να να σας πω γιατί: 
Μειώνει και το ποσοστό το οποίο έπαιρνε το κράτος από 3%, το οποίο ήταν στο 100% των εισπράξεων, στο 1,5% του 80%. Δηλαδή στο 1,2% ουσιαστικά. Και το 1,2% δεν ξεκαθαρίζει εδώ αν θα είναι από τα χρήματα τα οποία παίρνει ο μειοδότης, αυτός δηλαδή ο οποίος θα χρησιμοποιεί και θα έχει την ευθύνη του ιπποδρομιακού στοιχήματος ή αν θα είναι από τα κέρδη τα οποία παίρνουν οι μετέχοντες. Τι σημαίνει αυτό πρακτικά; 'Οτι αφήνουμε ένα 3% παραπάνω για να το επωφεληθεί ακριβώς αυτός ο οποίος επιδιώκει να πάρει τον ιππόδρομο. 
Επειδή όλοι ξέρουμε πώς έχει γίνει η διαδικασία -γνωρίζουμε για το συγκεκριμένο δικηγόρο, ο οποίος μετέχει και στην "ΤΣΑΡΤΕΡ ΧΑΟΥΖ", μετέχει και στις επιχειρήσεις των συγκεκριμένων συμφερόντων- είναι φανερό ότι η Κυβέρνηση έχει αποφασίσει μία συγκεκριμένη κατεύθυνση γι' αυτό το ιπποδρομιακό στοίχημα και την κατασκευή του ιπποδρόμου. 
Εμείς όμως δεν είμαστε διατεθειμένοι να συμπράξουμε σε ένα σκάνδαλο, το οποίο κυοφορείται μέσα σε αυτήν την Αίθουσα, όπου μας έχει στείλει ο ελληνικός λαός, και δεν ψηφίζουμε αυτό το άρθρο. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας "Για τη συμπλήρωση της νομοθεσίας για την Κεφαλαιαγορά και ρυθμίσεις θεμάτων ΚΕΔ, ΟΔΙΕ, ασφαλιστικών αποζημιώσεων, ΦΠΑ, επενδυτικού χρυσού και άλλες διατάξεις". 
Κύριοι συνάδελφοι, ο κ. Ιωάννης Σμπώκος, Βουλευτής Νομού Ρεθύμνης, ζητεί ολιγοήμερη άδεια απουσίας του στο εξωτερικό. 
Το Τμήμα εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Βρεττός): Το Τμήμα ενέκρινε. 
O κ. Παυλόπουλος έχει το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 
Θα μου επιτρέψετε -επειδή συζητάμε ένα νομοσχέδιο το οποίο αφορά την πρόοδο της οργάνωσης των Ολυμπιακών Αγώνων- να θέσω ένα θέμα το οποίο -προσωπικά δεν ξέρω αν έχει συμβεί ξανά σε αυτήν την Αίθουσα- βεβαίως  δημιουργεί ένα ζήτημα που σχετίζεται με τον τρόπο με τον οποίο οι Υπουργοί της Κυβέρνησης αντιμετωπίζουν το Κοινοβούλιο γενικότερα. 
Ενώ συζητούσαμε και συζητάμε αυτό το σχέδιο νόμου, ο κ. Πάγκαλος, ο αρμόδιος Υπουργός, επέλεξε, για να απαντήσει επί των αιτιάσεων που αφορούσαν το νομοσχέδιο, μια συνέντευξη Τύπου. Και σήμερα μάλιστα, ενώ συζητάμε και εξακολουθούμε να συζητάμε αυτό το σχέδιο νόμου, δεν είναι παρών, για να μπορέσει τουλάχιστον να ακούσει την απάντηση, την οποία έπρεπε να πάρει. 
Είναι πρωτοφανές, κυρίες και κύριοι συνάδελφοι, να λέγονται πράγματα εδώ, να μην απαντά ο Υπουργός, να είναι απών και να απαντά με συνεντεύξεις Τύπου και μάλιστα ανακριβώς. 
Περίπου ο κ. Πάγκαλος έριξε την ευθύνη στο σύνολο της Αντιπολίτευσης και ιδίως στην Αξιωματική... 
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, με συγχωρείτε, θα κρατήσω λίγο χρόνο, αλλά ο κ. Πάγκαλος δεν είναι εδώ. Πάντως, εκπροσωπείται... 
(Θόρυβος από την πτέρυγα της Νέας Δημοκρατίας) 
ΘΕΟΔΩΡΟΣ ΚΑΣΣΙΜΗΣ: 'Οφειλε να είναι εδώ. 
ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, δεν έχω ανάγκη από συνηγόρους. 
ΠΡΟΕΔΡΕΥΩΝ (Κωνσταντίνος Βρεττός): Εκπροσωπείται η Κυβέρνηση. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν έχω ανάγκη να συνηγορήσει κανείς υπέρ εμού, κύριε Πρόεδρε. Να με συγχωρείτε. 'Ημασταν εμείς παρόντες, όταν έδινε συνέντευξη ο κ. Πάγκαλος; 'Ημασταν εμείς παρόντες, όταν επέλεγε τη συνέντευξη για να πει αυτά που είπε; 
ΚΩΣΤΑΣ ΚΑΡΡΑΣ: 'Ημασταν παρόντες στη συνέντευξη; 
ΠΡΟΚΟΠΗΣ ΠΑΥΛΟΠΟΥΛΟΣ: Και δεν θα απαντήσει κανείς μέσα στο χώρο του Κοινοβουλίου για πράγματα που έπρεπε να λεχθούν μέσα στο Κοινοβούλιο; 
Κατηγόρησε, κυρίες και κύριοι συνάδελφοι, συλλήβδην την Αντιπολίτευση και ιδίως την Αξιωματική για την καθυστέρηση που υπάρχει. 
Θα πρέπει τουλάχιστον να εξηγήσει ο  κ. Πάγκαλος κατά τι αιτιάται την Αντιπολίτευση. Το νομοσχέδιο το οποίο συζητείται αυτήν τη στιγμή εδώ είναι η πιο απτή απόδειξη της αποτυχίας της Κυβέρνησης. Το νομοσχέδιο αυτό είναι, όπως είπε ο κ. Καραμανλής, όταν παρενέβη  "διόρθωση ημαρτημένων". Κατά τι η Νέα Δημοκρατία και άλλο κόμμα της Αντιπολίτευσης δημιούργησαν προβλήματα στην πρόοδο της οργάνωσης; 
Αντιθέτως, η Κυβέρνηση έρχεται και ομολογεί ότι όλες οι επιλογές της, από τα πρόσωπα ως το θεσμικό πλαίσιο, υπήρξαν αποτυχημένες. Διαστρέφει, λοιπόν, ο κ. Πάγκαλος την πραγματικότητα, προσπαθώντας να επιρρίψει ευθύνες για πράγματα, για τα οποία η Αξιωματική Αντιπολίτευση και η Αντιπολίτευση γενικότερα, όχι μόνο δεν βαρύνεται αλλά συνέβαλε τα μέγιστα, ζητώντας να συμμετάσχει και εκείνη σε μια σειρά από διαδικασίες, για να υπάρξουν οι συναινετικές λύσεις που απαιτούνται για ένα τόσο μεγάλο εγχείρημα. 
Και δεν είναι μόνοναυτό. Διέστρεψε και την πραγματικότητα ως προς ένα άλλο θέμα. Ποια ήταν η αιτίαση, για την οποία κάναμε την ένσταση σε ό,τι αφορά την ονομαστική ψηφοφορία πριν από λίγο; 'Ηταν όχι γιατί είμαστε εναντίον της δημιουργίας του μουσουλμανικού πολιτιστικού κέντρου, αλλά γιατί επελέγη η Παιανία, με ποιο σκεπτικό. 
'Οταν για το παραμικρότερο έργο πρέπει να υπάρχει μελέτη ως προς τον τόπο στον οποίο χωροθετείται, εδώ δεν μας είπε κανείς γιατί. Και ζητήσαμε να μας εξηγηθεί ο λόγος, για  τον οποίον επελέγη ο συγκεκριμένος χώρος. Δεν μας εζητήθηκε  ο λόγος.  Από εκεί και πέρα περίπου η στάση του ήταν ότι εμείς είμαστε εναντίον της δημιουργίας αυτού του πολιτιστικού κέντρου. 
Αυτά ας τα έλεγε εδώ, για να πάρει την απάντηση. Δεν μπορεί να τα λέει μονολογώντας έξω από εδώ. 
Και κάτι άλλο. Πρέπει και ο κύριος Πρωθυπουργός και ο κ. Πάγκαλος να αντιληφθούν ένα πράγμα: Ο κ. Πάγκαλος είναι Υπουργός Πολιτισμού. Ξέρουμε ποια είναι η συνήθεια την οποία έχει. 'Οταν είναι εκτός Κυβερνήσεως ο κ.  Πάγκαλος κατηγορεί την Κυβέρνηση, για να μπει στην Κυβέρνηση. Και όταν είναι μέλος της Κυβέρνησης κατηγορεί τους πάντες, από ξένα κράτη, για να ζητάει συγγνώμη, μέχρι την Αντιπολίτευση, για να μπορέσει να φανεί αρεστός στον Πρωθυπουργό του. Αυτό είναι δικό του θέμα. Αν αυτό λέγεται εκσυγχρονισμός τύπου Σημίτη, είναι δικό του θέμα. 
Ας αντιληφθεί όμως ο κ. Πάγκαλος ότι είναι Υπουργός Πολιτισμού και ότι ο πολιτισμός περιλαμβάνει και τον πολιτικό πολιτισμό. Και όταν εκφράζεται με αυτόν τον τρόπο, πρέπει να γνωρίζει ότι προσβάλλει τον πολιτικό πολιτισμό αυτού του τόπου, μιλώντας έξω από το Κοινοβούλιο για πράγματα που γίνονται εδώ και διαστρέφοντας κατ' επάγγελμα και κατ' εξακολούθηση τις θέσεις των Βουλευτών και των κομμάτων γενικότερα. 
Θα ήθελα, κύριε Πρόεδρε, κυρίες και κύριοι συνάδελφοι, να σας πω ένα πράγμα: Αν μεταφέρουμε τις συζητήσεις που πρέπει να γίνονται μέσα στο Κοινοβούλιο εκτός Κοινοβουλίου, για να μπορούμε να απαντάμε χωρίς να έχουμε αντίλογο, προσβάλλουμε αυτόν το χώρο, προσβάλλουμε την κοινοβουλευτική μας δημοκρατία και την παράδοση που έχει δημιουργηθεί. 
Θα σας παρακαλούσα πολύ, ιδιαίτερα εσάς της Συμπολίτευσης, να εξηγήσετε στον κ. Πάγκαλο ή τουλάχιστον με τον τρόπο σας να τον αναγκάσετε να σκέπτεται ότι αυτά τα οποία κάνει, όταν θέλει να κάνει  εσωκομματική αντιπολίτευση, τουλάχιστον ας μην τα κάνει σε ό,τι αφορά την Αντιπολίτευση γενικότερα, γιατί είναι θεσμικός ο ρόλος της. Η εσωκομματική αντιπολίτευση δεν ξέρω εάν έχει θεσμικό ρόλο στο ΠΑΣΟΚ.  Πάντως η Αντιπολίτευση γενικότερα και ιδίως η Αξιωματική έχει θεσμικό ρόλο, τον οποίο και ο κ. Πάγκαλος οφείλει να σέβεται. 
Ευχαριστώ, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Απλώς θέλω να επισημάνω, κύριε συνάδελφε, ότι το Προεδρείο δεν μπορεί να συμφωνήσει με τοποθετήσεις που αφορούν συναδέλφους και Υπουργούς που είναι εκτός της Αιθούσης. 
ΠΡΟΚΟΠΗΣ ΠΑΥΛΟΠΟΥΛΟΣ: Καθήκον του είναι να είναι εδώ. 
ΠΡΟΕΔΡΕΥΩΝ (Κωνσταντίνος Βρεττός): Μιλήσατε για τον κ. Πάγκαλο.  Δεν μιλήσατε για την Κυβέρνηση. 
Ο κ. Σιούφας έχει το λόγο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν θα έπαιρνα το λόγο.... 
ΠΡΟΕΔΡΕΥΩΝ (Κωνσταντίνος Βρεττός): 'Εχετε το λόγο. Είστε εγγεγραμμένος, κύριε Σιούφα. 
ΔΗΜΗΤΡΙΟΣ ΣΙΟΥΦΑΣ: Αυτό θέλω να εξηγήσω, κύριε Πρόεδρε, την παρουσία μου σήμερα στην Εθνική Αντιπροσωπεία, αλλά όπως πολύ σωστά έθεσε το θέμα η κ. Πετραλιά στην αρχή της συζήτησης και τώρα ο Κοινοβουλευτικός μας Εκπρόσωπος, ο κ. Παυλόπουλος, η επίθεση την οποία έκανε στη Νέα Δημοκρατία εκτός Κοινοβουλίου ο κ. Πάγκαλος είναι πρωτοφανής στα πολιτικά και στα κοινοβουλευτικά χρονικά. Είναι από την πλευρά προσώπου, το οποίο δεν αντέχει το διάλογο... 
ΠΡΟΕΔΡΕΥΩΝ (Κωνσταντίνος Βρεττός): Μιλήστε για το νομοσχέδιο, σας παρακαλώ. Είστε πολύ έμπειρος κοινοβουλευτικός. 
ΔΗΜΗΤΡΙΟΣ ΣΙΟΥΦΑΣ: ... είναι από την πλευρά προσώπου, το οποίο αφήνει ανυποστήρικτο το νομοσχέδιο στην Εθνική Αντιπροσωπεία, όπως έπραξε και προχθές και πράττει και σήμερα και μάλιστα σε πολύ μείζονα θέματα. 
Αντιλαμβάνομαι τη δύσκολη θέση στην οποία βρίσκεται ο κύριος Υφυπουργός, αλλά αυτά δεν μπορεί να παραμείνουν αναπάντητα, κύριε Πρόεδρε, για δύο λόγους, γιατί ο κ. Πάγκαλος φαίνεται ότι έχει πράγματι πλήρη συναίσθηση των ευθυνών του. Και έχει πλήρη συναίσθηση των ευθυνών του γιατί επιχειρεί να μεταθέσει τις δικές του ευθύνες και τις ευθύνες της Κυβέρνησης για την καθυστέρηση στην Αντιπολίτευση. 
Και προσέξτε το σημαντικό, το οποίο έγινε: Μας κατήγγειλε, κύριε Πρόεδρε, γιατί ζητήσαμε ονομαστική ψηφοφορία για το αλαλούμ της διάταξης και ότι αυτό οδηγεί σε καθυστέρηση πέντε ημερών την πορεία για την πραγματοποίηση των Ολυμπιακών Αγώνων. Και το φορτώνει αυτό στη Νέα Δημοκρατία. 
Τα δυόμισι χρόνια καθυστέρησης, που κινδυνεύουν να τινάξουν, κύριε Πρόεδρε, αυτήν την εθνική προσπάθεια όλων μας στον αέρα, δεν τον απασχολούν τον κ. Πάγκαλο. Τον απασχολεί η καθυστέρηση και η χρήση συνταγματικού δικαιώματος. Εκτός αν θέλει η Αντιπολίτευση να παραιτηθεί των κοινοβουλευτικών και συνταγματικών της δικαιωμάτων και να μη ζητεί ψηφοφορίες και να έρχεται εδώ να επικυρώνει αυτά τα οποία ζητάει η Κυβέρνηση και ο ίδιος, όπως έκανε και με το άρθρο το οποίο ψηφίστηκε πριν από λίγο και όπως επιθυμεί να κάνει και με το υπό συζήτηση άρθρο, ερχόμενος να νομιμοποιήσει παραλείψεις ή παρανομίες οι οποίες έγιναν στο παρελθόν, κάνοντας τη Βουλή "πλυντήριο" των πράξεων αδιαφάνειας που γίνονται έξω από τη Βουλή. 
Αυτό το πράγμα εμείς δεν θα το επιτρέψουμε, κύριε Πρόεδρε. Και δεν πρόκειται να δεχθούμε από την πλευρά του κ. Πάγκαλου τις όποιες κατηγορίες εξαπολύει εναντίον μας, διότι είναι αστήρικτες. Εμείς δηλώσαμε ξεκάθαρα: "στηρίζουμε την Ολυμπιάδα, επιμένουμε στη συνεννόηση σε θεσμικό πλαίσιο και στη συνένωση προσπαθειών". 
Δεν είναι υπόθεση μιας κυβέρνησης η πραγματοποίηση της Ολυμπιάδας, είναι υπόθεση όλων των Ελλήνων, είναι εθνική υπόθεση. Αλλά ο κ. Πάγκαλος διεκδικεί επαξίως τον τίτλο του εθνικού υβριστού στρεφόμενος εναντίον των πάντων. Αλλά εκείνοι που υβρίζουν είναι εκείνοι οι οποίοι στερούνται επιχειρημάτων. Αυτό κάνει ο κύριος Υπουργός. Και αντί να έρθει στην Εθνική Αντιπροσωπεία, μετά από αυτά τα οποία είπε σ'αυτήν τη συνέντευξη, απουσιάζει. 
Και πολύ σωστά η κ. Πετραλιά του είπε πριν, απαντώντας στον Πρόεδρο της Βουλής, ότι το μόνο που δείχνει αυτό είναι πολιτική δειλία. Αλλιώς θα έπρεπε να είναι εδώ, για να υποστηρίξει αυτά που λέει εκτός Αιθούσης. 
Κύριε Πρόεδρε, υπάρχει ένα ζήτημα. Και είναι ζήτημα μείζον που σχετίζεται με τη διάταξη, την οποία ψηφίζουμε. Και το μείζον του θέματος είναι ότι πέρα από το γεγονός ότι επανερχόμεθα σήμερα σε εκείνα τα οποία τροποποιήσαμε στη Διαρκή Επιτροπή, το θέμα δεν παύει να έχει τις διαστάσεις εκρηκτικού προβλήματος. Και καλείτε τη Βουλή και το Προεδρείο να ψηφίσει αυτήν τη διάταξη, με την οποία παραλείψεις και ενδεχομένως παρανομίες που έγιναν στο μεταξύ χρονικό διάστημα, έρχεται η Εθνική Αντιπροσωπεία να τις επικυρώσει. Η Αξιωματική Αντιπολίτευση στο σύνολό της, δεν πρόκεται να δεχθεί να προσχωρήσει σε τέτοιου είδους πρακτικές αυτές τις οποίες, εκτός από τον Πρωθυπουργό και τους αρμόδιους Υπουργούς που φέρνουν τέτοιου είδους διαδικασίες εδώ, δεν θα έπρεπε να τις επιτρέψει ο ίδιος ο Πρόεδρος του Σώματος και το Προεδρείο. Αυτά για την ώρα, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): O Yφυπουργός Πολιτισμού κ. 
Γεώργιος Φλωρίδης έχει το λόγο. 
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, ζήτησα και εγώ το λόγο. Αν ήθελε να με ακούσει ο κύριος Υπουργός... 
ΠΡΟΕΔΡΕΥΩΝ (Κωνσταντίνος Βρεττός): Αφού τελειώσει ο κύριος Υπουργός. Αν θέλει να προηγηθείτε, έχει καλώς. Αν δεν θέλει, όμως, δεν μπορώ να του πάρω το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, δεν έχω πρόβλημα, γιατί είναι ο τελευταίος που ζήτησε το λόγο. Θα απαντήσω συνολικά στη συνέχεια. 
ΠΡΟΕΔΡΕΥΩΝ (Κωνσταντίνος Βρεττός): Υπάρχει κανείς άλλος να μιλήσει από τους Κοινοβουλευτικούς Εκπροσώπους; 'Οχι. 
Ορίστε, κύριε Σκυλλάκο. 
ΑΝΤΩΝΗΣ ΣΚΥΛΛΑΚΟΣ: Πραγματικά, κύριε Πρόεδρε, έχει προκύψει θέμα με τις συμπεριφορές και την τακτική του κ. Πάγκαλου. Και δεν είναι μόνο ζήτημα Πάγκαλου. Υπάρχει ζήτημα... 
ΠΡΟΕΔΡΕΥΩΝ (Κωνσταντίνος Βρεττός): Με συγχωρείτε, θα μου επιτρέψετε να σας κάνω κι εσάς την παρατήρηση, γιατί δεν μπορούμε να μιλάμε για πρόσωπα τα οποία δεν είναι μέσα στην Αίθουσα. 
ΑΝΤΩΝΗΣ ΣΚΥΛΛΑΚΟΣ: Κοιτάξτε, κύριε Πρόεδρε, άνοιξε η συζήτηση και είμαστε υποχρεωμένοι να τοποθετηθούμε. Το άρθρο 7.... 
ΠΡΟΕΔΡΕΥΩΝ (Κωνσταντίνος Βρεττός): Προηγουμένως ακούστηκαν και κουβέντες οι οποίες ήταν πολύ βαριές. 
ΑΝΤΩΝΗΣ ΣΚΥΛΛΑΚΟΣ: Για το άρθρο 7 και ό,τι έχει να μας καταλογίσει ο κ. Πάγκαλος και η Κυβέρνηση, υπάρχει χώρος να ακουστούν έστω και οι δύο πλευρές. Η Βουλή παρέχει τις ίδιες δυνατότητες να πούμε, να ακούσουμε και την άλλη πλευρά και η κοινή γνώμη, μέσω των δημοσιογράφων θα πληροφορηθεί όσα θα φθάσουν στις εφημερίδες και τα Μέσα Ενημέρωσης, όταν φθάνει και η φωνή του Κομμουνιστικού Κόμματος. 
Εδώ υπάρχει ένα γενικότερο ζήτημα. 'Εχουμε πρόβλημα ως Κομμουνιστικό Κόμμα Ελλάδας και όχι μόνο εμείς και άλλα κόμματα. Και το ΔΗ.Κ.ΚΙ φωνάζει. Είμαστε κομμένοι από τα Μέσα Μαζικής Ενημέρωσης. 
Αν φτάσουμε σε σημείο να συμβαίνει αυτό που συνέβη με τον κ. Πάγκαλο -δηλαδή το νομοσχέδιο να σταματάει την Πέμπτη και την Παρασκευή να δίνει συνέντευξη χωρίς να μπορούν τα Μέσα Ενημέρωσης να ακούσουν και την άλλη άποψη και γίνεται αήθης συκοφαντική επίθεση στο κόμμα μας με διαστρεβλώσεις- με τι τρόπο να απαντούμε; 
Αν αυτή η πρακτική γενικευθεί, υπάρχουν βαρύτατες ευθύνες και πρέπει και το Προεδρείο της Βουλής να δει τι πρέπει να γίνεται. Δηλαδή, σε κάθε νομοσχέδιο θα μπορεί ο Υπουργός να δίνει συνέντευξη Τύπου; Τι θα κάνουμε εμείς τα άλλα κόμματα της Αντιπολίτευσης, ιδιαίτερα τα μικρότερα κόμματα; 
Λοιπόν, διαμαρτυρόμαστε έντονα, κύριε Πρόεδρε, γι' αυτήν την κατάσταση.  'Επρεπε να έρθει την Πέμπτη εδώ και να είναι και σήμερα εδώ ο κ. Πάγκαλος και όχι τα ευφυολογήματα να γυρίζουν από κανάλι σε κανάλι και εμείς να μην έχουμε δυνατότητα παρέμβασης. Είναι απαράδεκτη η κατάσταση. 
ΠΡΟΕΔΡΕΥΩΝ (Κωνσταντίνος Βρεττός): Το Προεδρείο δεν μπορεί να απαγορεύσει στον οποιονδήποτε να πάει στο οποιοδήποτε κανάλι και να μιλήσει. 
ΑΘΑΝΑΣΙΟΣ ΧΕΙΜΑΡΑΣ: Εντάξει, κύριε Πρόεδρε, και εμείς πρέπει να τα πούμε. 
ΚΩΣΤΑΣ ΚΑΡΡΑΣ: Δεν συζητάμε αυτό, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Το να γυρίζουν από κανάλι σε κανάλι δεν είναι μόνο προνόμιο των Υπουργών, είναι και προνόμιο όλων των συναδέλφων και ιδιαίτερα εκείνων που είναι ελκυστικοί στα κανάλια. 
Ο κύριος Υφυπουργός έχει το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, θέλω απλώς να υπενθυμίσω ότι, όταν απαγγέλλουμε με σχετική ευκολία  αυτές τις κατηγορίες ενώ είναι απών ο Υπουργός, θα πρέπει προηγουμένως να αναλογισθούμε κάποιες συμπεριφορές που έχουν υπάρξει εκ μέρους συναδέλφων με αφορμή τη συζήτηση αυτού του νομοσχεδίου ή ακόμα και κάποια ζητήματα τα οποία αφορούν την προετοιμασία των Ολυμπιακών Αγώνων και που τα ζήσαμε σ' αυτήν την Αίθουσα. 
Για να είμαι κάπως συγκεκριμένος: Δικαιολογήθηκε βέβαια η Νέα Δημοκρατία κατά την προ ημερησίας διατάξεως συζήτηση εδώ σε επίπεδο Αρχηγών Κομμάτων, ότι η αποχώρησή της από τη Βουλή σε εκείνο το μείζον ζήτημα που συζητούσε η Βουλή και που με αίτηση δική της έγινε τότε, επειδή είχε προγραμματισθεί μια δεξίωση. Εκρίθη ότι η δεξίωση είναι μείζον ζήτημα της συζητήσεως στο Κοινοβούλιο και απεχώρησε σύσσωμη, επειδή είχε προγραμματισθεί και δεν μπορούσε να αναβληθεί. 
Λοιπόν, για να δούμε και τι σημαίνει σεβασμός στο Κοινοβούλιο τελικά και μάλιστα σε μια συζήτηση που γίνεται στην Ολομέλεια σε επίπεδο Αρχηγών Κομμάτων, επειδή είχε προγραμματισθεί δεξίωση και δεν μπορούσε να αναβληθεί η δεξίωση και αναβλήθηκε η Βουλή, όσον αφορά την παρουσία της Νέας Δημοκρατίας. 
Δεύτερον, θέλω να θυμίσω ειδικά στον κ. Κεφαλογιάννη, που προφανώς συμμερίζεται αυτές τις αιτιάσεις ότι, όταν συνεζητήθη η διάταξη αυτή -που είναι πλέον άρθρο 8 στο σχέδιο νόμου το οποίο συζητάμε σήμερα- ως τροπολογία στη Διαρκή Επιτροπή, είδα με έκπληξή μου ότι κατά μεν τη συζήτηση της τροπολογίας δεν έλαβε το λόγο στην κανονική κοινοβουλευτική διαδικασία, στην πιο σοβαρή για μας τους Βουλευτές, για να πει τις απόψεις του επί του συγκεκριμένου άρθρου και να εκφέρει τις αντιρρήσεις του, να μας καταγγείλει, και όταν πήγα στο γραφείο είδα ένα δελτίο Τύπου το οποίο κυκλοφόρησε και το οποίο αφορούσε ερώτηση του κ. Κεφαλογιάννη για το άρθρο 8. Δηλαδή δεν έκρινε ότι η Αίθουσα του Κοινοβουλίου είναι κατάλληλη να συζητήσει το ζήτημα αυτό και έκρινε ότι πρέπει να δώσει ένα δελτίο Τύπου με μια ερώτηση για το ζήτημα αυτό, η οποία απευθύνθηκε στη Βουλή να έρθει με τη διαδικασία της γραπτής ερωτήσεως. Και εγώ είδα από τις εφημερίδες μια αιτίαση η οποία δεν εκρίθη σκόπιμο να συζητηθεί μέσα στη διαδικασία, όταν συζητούσαμε τη διάταξη αυτή. 
Και επειδή αναφέρεσθε στον κ. Πάγκαλο, αυτό που μπορώ να πω εγώ αυτή τη στιγμή είναι ότι ο κ. Πάγκαλος όσον αφορά τις πολιτικές του αιτιάσεις κατά τη συνέντευξη, δεν είπε τίποτε καινούριο παρά μόνο επανέλαβε αυτά που είπε στην Αίθουσα αυτή κατά τη συζήτηση του συγκεκριμένου νομοσχεδίου και όσα είπε κατά την προ ημερησίας διατάξεως συζήτηση. Τίποτα καινούριο δεν είπε. Απλώς επανέλαβε αυτές τις αιτιάσεις που εδώ μέσα κατά πρώτον τις ανέφερε και σε μια συνέντευξη Τύπου. 
'Οσον αφορά το συγκεκριμένο άρθρο και αυτά τα οποία θρηλούνται εδώ πέρα ή αφήνονται να υπάρξουν ως υποψίες για το ζήτημα αυτό, έχω να πω τα εξής. Κυρίες και κύριοι συνάδελφοι, εδώ γινόμαστε μάρτυρες μιας πολιτικής συμπεριφοράς η οποία είναι αντιφατική όσον αφορά την πλευρά της Νέας Δημοκρατίας. Και τι εννοώ με αυτό... 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού) 
Κύριε Πρόεδρε, δεν μπορώ να έχω τέσσερα λεπτά μόνο για να απαντήσω στα τέσσερα κόμματα. Νομίζω ότι θα είναι χρήσιμο για τη συζήτηση -γιατί ακούστηκαν πάρα πολλά εδώ πέρα-  να απαντήσω γιατί υπάρχουν απαντήσεις για όλα τα θέματα τα οποία έχουν τεθεί. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να του δώσετε χρόνο, κύριε Πρόεδρε, για να απαντήσει σε όλα. 
ΦΑΝΗ ΠΕΤΡΑΛΙΑ-ΠΑΛΛΗ: Να του δώσετε χρόνο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θέλω να πω το εξής: Από τη μία μεριά -μιλώ τώρα σε εντελώς γενικό πολιτικό επίπεδο- η Νέα Δημοκρατία μέμφεται και εγκαλεί διαρκώς την Κυβέρνηση ότι καθυστερεί υπέρμετρα τη διαδικασία των αποκρατικοποιήσεων, δεν προχωρά τις ιδιωτικοποιήσεις, δεν προχωρά τις περίφημες μεγάλες διαρθρωτικές αλλαγές. 'Οταν έρχεται στη Βουλή ένα οποιοδήποτε ζήτημα το οποίο θα αφορά, είτε διαδικασία μερικής ιδιωτικοποίησης είτε μετοχοποίησης είτε οτιδήποτε άλλο, ακούμε αναφορές περί προστασίας της δημοσίας περιουσίας. Αποφασίστε επιτέλους, ποια είναι η πολιτική σας. 
(Θόρυβος από την πτέρυγα της Νέας Δημοκρατίας) 
ΦΑΝΗ ΠΕΤΡΑΛΙΑ-ΠΑΛΛΗ: Σας το είπαμε. 
ΚΩΣΤΑΣ ΚΑΡΡΑΣ: Δεν απαντάτε αυτήν τη στιγμή στα θέματα που σας θέσαμε. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα σας απαντήσω. 
Δεν υπήρξε ούτε μία περίπτωση που να αφορά διαδικασία μετοχοποίησης, διαδικασία ιδιωτικοποίησης, διαδικασία αυτοχρηματοδότησης, που να μην αναφέρεστε σε προστασία της κρατικής περιουσίας και της μη παραχώρησης των δικαιωμάτων που έχει το δημόσιο. 'Η θα υπερασπίζετε μία πολιτική για την οποία εγκαλείτε την Κυβέρνηση ότι καθυστερεί ή όταν έρχονται αυτά τα ζητήματα δεν μπορεί να αρχίζετε να γεμίζετε τον τόπο με υποψίες, ότι εφόσον πάμε σε διαδικασία μερικής ιδιωτικοποίησης υπάρχουν υποψίες ότι κάποιο σκάνδαλο είναι από πίσω. 
'Ερχομαι τώρα στο συγκεκριμένο άρθρο για να δούμε τελικά, τι ψηφίζουμε σήμερα. Με τη ρύθμιση αυτή -τα είπαμε και στη Διαρκή Επιτροπή, αλλά φαίνεται πως το γεγονός ότι αποδεχθήκαμε ορισμένες παρατηρήσεις σας δεν το θεωρείτε σημαντικό- επελέγη η διαδικασία αυτοχρηματοδότησης ενός έργου που περιλαμβάνει τα εξής μερικότερα έργα. 
Πρώτον, από το 1968, με ένα προεδρικό διάταγμα το οποίο υπάρχει, προβλέπεται η μεταφορά του ιπποδρόμου από το σημείο στο οποίο βρίσκεται σε άλλο σημείο για να απελευθερωθεί ο χώρος εκείνος. 'Ετσι λοιπόν, το πρώτο έργο που προβλέπεται να γίνει με τη διαδικασία της αυτοχρηματοδότησης είναι η μεταφορά και η δημιουργία ενός σύγχρονου ιπποδρομείου στην περιοχή του Μαρκόπουλου. 
Το δεύτερο έργο, το οποίο προβλέπεται να γίνει μέσα στο συνολικό πακέτο αυτής της διαδικασίας αυτοχρηματοδότησης είναι το Ιππικό Κέντρο του Μαρκόπουλου, το οποίο είναι αναγκαίο ολυμπιακό έργο. 
Το τρίτο έργο το οποίο προβλέπεται να γίνει είναι η δημιουργία του πολλάκις εξαγγελθέντος ιπποδρόμου στην περιφέρεια της Θεσσαλονίκης, ο ιππόδρομος δηλαδή της Μακεδονίας. 
Το τέταρτο έργο που προβλέπεται να γίνει μέσα σε αυτό το πακέτο της αυτοχρηματοδότησης είναι η μίσθωση τεσσάρων κλειστών γυμναστηρίων, προκειμένου να φιλοξενήσουν πέντε ολυμπιακά αθλήματα στο χώρο του σημερινού ιπποδρόμου. 
ΑΘΑΝΑΣΙΟΣ ΒΑΡΙΝΟΣ: Μίσθωση είπατε; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ναι, με μίσθωση. Ας απαντήσω, λοιπόν, απευθείας σε αυτό που λέτε. Είναι η απάντηση στο ερώτημα: Ποια είναι η μεταολυμπιακή χρήση του Δέλτα του Φαλήρου, δηλαδή του σημερινού χώρου του ιπποδρόμου; 
Σας λέω, λοιπόν, ότι πήγαμε στη λύση της μίσθωσης τεσσάρων κλειστών γυμναστηρίων με διεθνή διαγωνισμό, προκειμένου αυτά, όπως προβλέπει η νομοθεσία που έχει ψηφιστεί για τα ολυμπιακά έργα, να αφαιρεθούν το αργότερο έξι μήνες μετά και να παραμείνει ελεύθερος εκείνος ο χώρος. 
Παρά το γεγονός ότι για την κάλυψη ολυμπιακών έργων προβλέπεται το 70%, στην περιοχή εκείνη πάμε στο 30%, θέλουμε δηλαδή να έχουμε κάλυψη  στο 30% και υπάρχει μια κατ'αρχήν απόφαση της διϋπουργικής επιτροπής -και εδώ απαντώ στην κ. Δαμανάκη- για τη δημιουργία ενός συνεδριακού κέντρου με αυτό το χαμηλό ποσοστό κάλυψης. 
Παρ'όλα αυτά, η διαδικασία αυτή δεν είναι οριστική, με την έννοια δηλαδή ότι δεν νομοθετείται ούτε χωροθετείται πουθενά, γιατί αυτό είναι μεταολυμπιακή χρήση και βεβαίως η διαδικασία του ρυθμιστικού της Αθήνας θα γίνει όπως πρέπει να γίνει. Ο Οργανισμός Ρυθμιστικού Σχεδίου είναι αυτός που τελικώς θα προτείνει τι πρέπει να γίνει εκεί. Το σίγουρο πάντως είναι ότι πάμε σε μια μεταολυμπιακή χρήση, η οποία θα αποδώσει αυτόν το χώρο σε πάρα πολύ σωστές χρήσεις για τους κατοίκους της περιοχής, και μάλιστα με καλύψεις, οι οποίες είναι πάρα πολύ μικρές. 
Η διαδικασία, όμως, της αυτοχρηματοδότησης σημαίνει ένα προαπαιτούμενο, ότι ο Οργανισμός Διεξαγωγής Ιπποδρομιών Ελλάδας θα αποκτήσει το δικαίωμα και τη δυνατότητα να μεταβιβάσει σε αυτόν ο οποίος θα αναλάβει να κατασκευάσει τα τέσσερα έργα που σας περιέγραψα προηγουμένως, ένα μέρος από το ιπποδρομιακό στοίχημα. Αλλιώς, ποια προτείνετε εσείς ως διαδικασία αυτοχρηματοδότησης; Δηλαδή αυτός ο οποίος θα βάλει τα λεφτά του για να κατασκευάσει όλα αυτά τα έργα, μέσα από ποια διαδικασία θα αποσβέσει το κόστος αυτών των εγκαταστάσεων που είναι εκατόν δέκα δισεκατομμύρια δραχμές; Με τη δυνατότητα να του παραχωρηθεί μέρος του στοιχήματος. 
Εδώ γίνεται μια αναφορά και επαναφέραμε μετά από πρόταση της κ. 
Πετραλιά τη διάταξη για το χρόνο και για το εν μέρει. 'Αρα λοιπόν, έκλεισε το ζήτημα αυτό. Πόσος, όμως, είναι ο χρόνος και τι σημαίνει εν μέρει; 'Οταν θα πάμε στη διαδικασία επιλογής του τελικώς παραχωρησιούχου, αυτά τα ζητήματα, δηλαδή το για πόσο χρόνο και σε τι ποσοστό επί του στοιχήματος, είναι ζητήματα τα οποία κυρίως αξιολογούνται. 
Για να το πω πιο απλά, αυτός ο οποίος θα προσφέρει λιγότερο χρόνο εκμετάλλευσης και μικρότερο ποσοστό, είναι αυτός που προφανώς βαθμολογείται με μεγαλύτερο βαθμό. Αυτός που θα ζητήσει την εκμετάλλευση του στοιχήματος για μεγαλύτερο χρόνο και σε μεγαλύτερο ποσοστό, προφανώς δεν παίρνει μεγάλο βαθμό. 
Η διαδικασία, λοιπόν, αξιολόγησης και επιλογής κάπως γίνεται. Γίνεται με βάση αυτά τα στοιχεία. 
Μάλιστα έγινε μια ανακοίνωση ότι εδώ οι διαδικασίες έχουν προχωρήσει.  Να σας πω, λοιπόν, τι έχει γίνει. Επειδή αυτό το έργο συνδέεται με ολυμπιακό έργο, όπως είναι το ιπποδρομιακό κέντρο του Μαρκόπουλου, οι διαδικασίες ξεκίνησαν με ένα διεθνή διαγωνισμό... 
ΒΑΣΙΛΕΙΟΣ ΜΙΧΑΛΟΛΙΑΚΟΣ: Χωρίς ανώτατο όριο χρόνου; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα βάλουμε, λοιπόν, ανώτατο όριο χρόνου. 
ΠΡΟΕΔΡΕΥΩΝ (Κωνσταντίνος Βρεττός): Υπάρχει και εδώ ανώτατο όριο χρόνου, το οποίο έχετε ξεπεράσει. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα έλθουν όλοι να μας δώσουν, λοιπόν, το ανώτατο όριο χρόνου και θα είμαστε στο μηδέν. Πώς κάνεις εκεί ανταγωνιστική διαδικασία; Να βάλουμε και ανώτατο ποσοστό στοιχήματος, να έλθουν όλοι να δώσουν το ανώτατο και να τελειώσουμε.  'Ετσι καθιστάς το διαγωνισμό ουσιαστικά φωτογραφία. 'Οταν δεν αφήνεις εύρος. 
Σε αυτή τη διεθνή πρόσκληση ανταποκρίθηκαν έντεκα επιχειρήσεις.  Δημιουργήθηκε μία επιτροπή αξιολόγησης η οποία αποτελείται από έναν εκπρόσωπο του Εθνικού Μετσοβίου Πολυτεχνείου, έναν εκπρόσωπου του Τεχνικού Επιμελητηρίου, έναν εκπρόσωπο του Πανεπιστημίου Πειραιώς, έναν εκπρόσωπο της Ομοσπονδίας Ιππασίας, έναν εκπρόσωπο του Υπουργείου Εθνικής Οικονομίας, έναν εκπρόσωπο της Γενικής Γραμματείας Αθλητισμού και ένα στέλεχος από τον ΟΔΙΕ. 
Πρέπει εδώ να σημειώσω ότι οι εκπρόσωποι απ' όλους αυτούς τους φορείς επελέγησαν από τους ίδιους τους φορείς. 
Για τη συγκρότηση αυτής της επιτροπής δεν νομίζω ότι μπορεί κανείς να εγείρει σοβαρές αμφισβητήσεις. Αυτή η επιτροπή, λοιπόν, επέλεξε ομόφωνα μεταξύ των έντεκα τις πέντε κοινοπραξίες οι οποίες μπορούν στη συνέχεια να προχωρήσουν ομόφωνα. Με βάση αυτήν την ομόφωνη πρόταση της επιτροπής ήλθε το Διοικητικό Συμβούλιο του ΟΔΙΕ και προχώρησε πρώτον, σε αυτήν την έγκριση της προεπιλογής. Είμαστε, λοιπόν, σε αυτό το σημείο. Τα τεύχη δημοπράτησης τα οποία θα καθορίσουν αυτήν τη διαδικασία δεν έχουν δοθεί ακόμη, διότι δεν έχουν συνταχθεί, δεδομένου ότι με το νομοθετικό κενό που υπήρχε ή με τη νομοθετική αδυναμία να μπορεί ο ΟΔΙΕ να εκχωρήσει μέρος του στοιχήματος για να μπορεί ο διαγωνισμός να αποβεί τελικά κάπου δεν μπορούσαν να συνταχθούν. 
'Αρα λοιπόν συντάσσονται στη συνέχεια τα τεύχη δημοπράτησης, δίδονται σ' αυτούς τους πέντε ομίλους οι οποίοι έχουν προεπιλεγεί και τελικά θα πάμε στη διαδικασία με αυτήν την επιτροπή της επιλογής του ενός. 
Πρέπει να σας πω ότι υπήρξαν δικαστικές προσφυγές από αυτούς οι οποίοι απερρίφθησαν. 'Ολες οι δικαστικές προσφυγές απερρίφθησαν ουσία.  Δηλαδή με κρίση του δικαστηρίου που δεν τους απέρριψε τυπικά, αλλά τους απέρριψε κάνοντας ουσιαστικές κρίσεις, γιατί οι περισσότεροι απ' αυτούς πρέπει να σας πω ότι έφεραν ένα προσπέκτους δύο σελίδων. Αυτό ήταν η προσφορά τους και η συμμετοχή τους. Δύο σελίδες προσπέκτους έφεραν. 
Στη συνέχεια βέβαια κάποιοι απ' αυτούς προσέφυγαν στη 15η Γενική Διεύθυνση. Η 15η Γενική Διεύθυνση μας έστειλε προχθές ένα έγγραφο που λέει ότι κάποιοι προβάλλουν μερικές αιτιάσεις για το ότι εδώ τα πράγματα δεν έχουν ακολουθηθεί κατ' αυτούς σωστά. 'Ετσι γίνεται πάντα όταν γίνεται προσφυγή στη 15η Γενική Διεύθυνση που αφορά τον ανταγωνισμό. Και τώρα καλείται η ελληνική Κυβέρνηση ή ο αρμόδιος φορέας να απαντήσει επί των αιτιάσεων που προβάλλουν αυτοί που προσέφυγαν, δεν υπάρχει κρίση της επιτροπής, δεν υπάρχει κρίση της διεύθυνσης. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, η ιστορία αυτή που λέτε είναι πολύ μεγάλη. Ολοκληρώστε σ' ένα λεπτό παρακαλώ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Εδώ πολλές φορές που έρχεται μία διάταξη, εμμένουμε δεν την αλλάζουμε καθόλου και μας κατηγορούν ότι η Κυβέρνηση δεν ακούει. 'Οταν τελικά δεχόμαστε τις προτάσεις η Κυβέρνηση είναι πρόχειρη. Τώρα, κάποιο από τα δύο συμβαίνει ή επιτέλους διαλέξτε κάτι, γιατί δεν μπορούμε να ακούμε τα ίδια πράγματα κάθε φορά. 
Εδώ λοιπόν δεχθήκαμε πρώτον το εν μέρει και για ορισμένο χρόνο.  Δεχθήκαμε τη ρύθμιση η οποία κατοχυρώνει όλα τα υπόλοιπα δικαιώματα.  Γιατί η πρόταση που έκανε η κ. Πετραλιά, η ΚΕΝΕ τη διατύπωσε με ένα τέτοιο τρόπο, ούτως ώστε η ρύθμιση που κάναμε εδώ αφορά μόνο το 1,5% επί του 80% των ακαθαρίστων και γίνεται αναφορά στις υπόλοιπες διατάξεις που κατοχυρώνουν τα υπόλοιπα δικαιώματα όλων. Και των πρακτόρων και των αναβατών και της Φιλίππου Ενώσεως. 
Και μάλιστα επειδή δεν το πάμε στο 100% αλλά στο 80%, το υπόλοιπο 20% δεν φορολογείται. 'Αρα κερδίζει επιπλέον το επικουρικό ταμείο των εργαζομένων. Και επειδή αναφερθήκατε στους εργαζομένους πρέπει να σας πω ότι με τη ρύθμιση που κάναμε για τη δυνατότητα μετατάξεων οι εργαζόμενοι ομόφωνα συμφωνούν με τη ρύθμιση αυτή. 
ΠΑΝΑΓΙΩΤΗΣ ΚΑΜΜΕΝΟΣ: Δεσμεύεστε ότι δεν θα μεταταγούν; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δεν είναι στη διάταξη; Δεν υπάρχει ένα σημείο το οποίο να μην έχει ρυθμιστεί. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, τελειώσατε. 
Ο κ. Κεφαλογιάννης έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ο κύριος Υπουργός είπε ότι στα δικαστήρια κρίθηκε η υπόθεση επί της ουσίας. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Επί των προσφυγών. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επί της ουσίας, λοιπόν, εσείς λέτε απόφαση του Μονομελούς Πρωτοδικείου για ασφαλιστικά μέτρα που με ένα ή δύο μάρτυρες παίρνει απόφαση. Ο Εισαγγελέας Πρωτοδικών Αθηνών το Φεβρουάριο του 2000 άσκησε ποινική δίωξη για απόπειρα απάτης επί δικαστηρίω, ηθική αυτουργία σε ψευδορκία μάρτυρα για όσα αναληθή δήλωσαν οι κατηγορούμενοι κατά τη διαδικασία, που ο κύριος Υπουργός μας λέει πως είναι συζήτηση επί της ουσίας. 'Οσα είπε τα αφήνω στην κρίση σας. 
Κυρίες και κύριοι συνάδελφοι, ήθελα να πω και εγώ προσθέτοντας τη φωνή μου σ' αυτήν των συναδέλφων που αναφέρθηκαν στον κ. Πάγκαλο. Πριν από μερικές μέρες ο κ. Πάγκαλος εγκαλούσε τον Aρχηγό της Αξιωματικής Αντιπολίτευσης ότι δεν του έκανε την τιμή να τον ακούσει και ότι  μετά την ομιλία του έφυγε. Θα έλεγε κανείς, "δάσκαλε που δίδασκες και λόγο δεν εκράτεις. Διότι ο κ. Πάγκαλος εξύβριζε το 50% του ελληνικού λαού και σήμερα φυγομαχεί. Και δεν φυγομαχεί, κύριε Πρόεδρε, μόνο γιατί δεν θέλει να απαντήσει στα όσα δήλωσε κατά τη διάρκεια της συνέντευξης Tύπου, αλλά φυγομαχεί γιατί δεν θέλει να παρευρίσκεται σήμερα στη συζήτηση του επίμαχου άρθρου 8, του σκανδαλώδους άρθρου 8 για το Ιπποδρομιακό στοίχημα. Και αφού, κύριε Υπουργέ, σας ενοχλεί τόσο πολύ ο κοινοβουλευτικός έλεγχος που ασκώ στο Υπουργείο σας. Θα ήθελα να σας διαβεβαιώσω ότι  θα τον συνεχίσω. Θα ήθελα επίσης να σας ζητήσω να καταθέσετε την έκθεση του κ. Νογκ. Υποχρέωσή σας είναι η ενημέρωση της Βουλής για να μπορούν οι Βουλευτές υπεύθυνα να τοποθετούνται στη Βουλή. 
Διότι φαίνεται ότι έχουμε μία διαφορά νοοτροπίας. Η δικιά μας νοοτροπία είναι ότι πρέπει να έχουμε στοιχεία και με επιχειρήματα να συζητούμε. Η δική σας νοοτροπία, η νοοτροπία της Κυβέρνησης -κατά δήλωσή σας βέβαια, κατά δήλωση του κ. Πάγκαλου και δική σας- είναι ότι κάθε φορά  κάποιος σας υποβάλλει ποιες διατάξεις θα φέρετε προς ψήφιση στη Βουλή.              
Μας είπατε ότι η  "ΑΘΗΝΑ 2004" μας έδωσε την τάδε διάταξη και έπρεπε να τη βάλουμε στο νομοσχέδιο, η ΔΟΕ μας έδωσε την άλλη διάταξη και έπρεπε να βάλουμε και αυτή  στο νομοσχέδιο, σήμερα παραπλανώντας τη Βουλή ρίχνετε τις ευθύνες στη  Νομοπαρασκευαστική Eπιτροπή.  Τα αμφισβητούμε και αυτά, κύριε Πρόεδρε. 
Κύριε Πρόεδρε, μία  παράκληση σε σας, θέλουμε εγγράφως η Νομοπαρασκευαστική Επιτροπή να μας καταθέσει αν ισχύουν  τα όσα είπε ο κύριος Υπουργός διότι έχουμε πολλά ερωτηματικά κατά πόσο αληθεύουν. 
Απορώ πως φέρνετε τέτοιες διατάξεις στη Βουλή. Κύριε Υπουργέ, φοβάμαι ότι έχετε απωλέσει και το τελευταίο φύλλο συκής σαν Κυβέρνηση και έρχεστε εδώ για να ξεπληρώσετε προειλημμένα γραμμάτια των εκλογών. 
(Χειροκροτήματα από την πτέρυγα της Νέας Δημοκρατίας) 
Γιατί αλλιώς πως δικαιολογείται να έχουμε σήμερα σε εξέλιξη ένα διαγωνισμό ο οποίος συμπεριλαμβάνει και το ιπποδρομιακό στοίχημα και το διαγωνισμό αυτό να προαναγγείλει ότι τον παίρνει συγκεκριμένος ανάδοχος, ο οποίος μάλιστα το διαφημίζει στο ενημερωτικό του φυλλάδιο που καταθέτει για την εισαγωγή της συγκεκριμένης εταιρείας που το παίρνει στο χρηματιστήριο, χρησιμοποιώντας μάλιστα και το σήμα του ιπποδρομιακού στοιχήματος. 
ΙΩΑΝΝΗΣ ΜΑΓΚΡΙΩΤΗΣ: Το έγγραφο το έχετε; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως, το έχω. 
ΙΩΑΝΝΗΣ ΜΑΓΚΡΙΩΤΗΣ: Να το καταθέσετε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα το καταθέσω. 
Αν θέλετε, να σας αναφέρω και την ημερομηνία που δημοσιεύτηκε σε όλες τις εφημερίδες για να το διαβάσετε. 
Κάνετε ένα διαγωνισμό στον οποίο τα ίδια πρόσωπα είναι ελέγχοντες και ελεγχόμενοι. Αυτοί δηλαδή που έχουν λόγο για τα χρηματοοικονομικά του διαγωνισμού του Ο.Δ.Ι.Ε. είναι και μέτοχοι σε εταιρεία, η οποία καταθέτει προσφορά για το διαγωνισμό. Κάνετε, λοιπόν, ένα διαγωνισμό για τον οποίο άλλα δημοσιεύετε στην Ελλάδα και άλλα δημοσιεύετε στην εφημερίδα της Ευρωπαϊκής 'Ενωσης. 
Διότι αν στήνετε εσείς το διαγωνισμό, -γιατί αυτό κάνετε- τότε βέβαια για τυπικούς λόγους. Αυτά σας λέει ο κ. Μογκ -και παρακαλώ να καταθέσετε  σήμερα την επιστολή, που σας έστειλε η Ε.Ε. για το συγκεκριμένο θέμα.                 
Απορρίπτετε  τους οκτώ από τους δεκατρείς υποψηφίους αναδόχους του διαγωνισμού.  Και όπως είπαν και άλλοι συνάδελφοι Βουλευτές οι τρεις στους πέντε ανήκουν στον ίδιο όμιλο επιχειρήσεων. 
Η Κυβέρνηση Σημίτη ξεπληρώνει προεκλογικές υποχρεώσεις που είχε στον εθνικό μας προμηθευτή. 
Κυρίες και κύριοι συνάδελφοι, σύμφωνα με το άρθρο 8 ο  Ο.Δ.Ι.Ε. με απόφαση της γενικής του συνέλευσης εκχωρεί σε τρίτους το δικαίωμα εκμετάλλευσης του ιπποδρομιακού στοιχήματος. Δείτε τώρα πόσο πονηρή είναι η διάταξη. 
Ξέρετε, κύριοι συνάδελφοι, ποια είναι η γενική συνέλευση του Ο.Δ.Ι.Ε.; Είναι ένας μέτοχος, ο Υπουργός των Οικονομικών. Ο Υπουργός των Οικονομικών, δηλαδή η γενική συνέλευση του Ο.Δ.Ι.Ε. παίρνει την απόφαση, της εκχώρησης της εκμετάλλευσης σε τρίτους.  Αυτό για να καταλάβετε την παραπλάνηση και την κοροϊδία του Κοινοβουλίου. Επίσης όσον αφορά "το μόνο εν μέρει και για ορισμένο χρόνο", της διάταξης το επαναφέρατε γιατί ξέρατε πως τέτοιο σκάνδαλο από την ελληνική Βουλή δεν θα μπορούσε να περάσει. 
Κύριε Πρόεδρε, όταν μιλάμε για ιπποδρομιακό στοίχημα, σε τί αναφερόμαστε; Μιλάμε για ένα στοίχημα που έχει τζίρο εκατόν έντεκα δισεκατομμύρια (111.000.000.000) δραχμές ετησίως και ακαθάριστα έσοδα στον ανάδοχο δεκαέξι δισεκατομμύρια (16.000.000.000) δραχμές. Αυτό το αναφέρει η ίδια η διακήρυξη του διαγωνισμού. Αυτά ζητούσα από τον κύριο Υπουργό που με εγκαλεί. Επίσης για τη χώρα μας τα προσδοκούμενα έσοδα υπολογίζονται με τριάντα δολάρια κατά κεφαλή όταν η ίδια η διακήρυξη λέει ότι στην Κύπρο το υπολογίζουν με εκατόν δεκαέξι. Πολλαπλασιάστε δηλαδή το τριάντα επί τέσσερα για να φθάσετε περίπου στις εκατόν είκοσι, για να δείτε για τι χρήματα μιλάμε. Αυτή είναι η χαριστική διάταξη, την οποία φέρνει σήμερα προς ψήφιση η Κυβέρνηση. 
'Oσον αφορά τώρα την τροπολογία που έγινε άρθρο 8 η Κυβέρνηση την καταθέτει για να καλύψει όλες τις μεθοδεύσεις της διακήρυξης του Ο.Δ.Ι.Ε. για την ανάθεση σε ημετέρους του Ολυμπιακού Ιπποδρομιακού Κέντρου, του Ιπποδρόμου στο Μαρκόπουλο και στη Θεσσαλονίκη και κυρίως το ιπποδρομιακό στοίχημα και την ανάπτυξη μετά τους Ολυμπιακούς Αγώνες του 2004 του Φαληρικού Δέλτα. 
Αυτό, υπάρχει στη διακήρυξη του Ο.Δ.Ι.Ε., την οποία και σας καταθέτω. Η διακήρυξη αναφέρεται στο χρονικό διάστημα μετά το 2004 και συγκεκριμένα σημειώνει "Την πιθανή αξιοποίηση του χώρου του σημερινού Ιπποδρόμου Φαλήρου μετά τους Ολυμπιακούς Αγώνες του 2004". 
Επίσης, στην προκήρυξη παραχώρησης  αναφέρεται "Πιθανή αξιοποίηση του χώρου του σημερινού Ιπποδρόμου στο Φάληρο μετά την τέλεση των Ολυμπιακών Αγώνων του 2004". Το καταθέτω και αυτό στα Πρακτικά για να το λάβουν γνώση οι συνάδελφοι. 
(Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
"Παρουσίαση δεδομένων 08/07/1999 S130 Ευρωπαϊκές Κοινότητες- Δημόσια 'Εργα- Προκήρυξη παραχώρησης δημοσίων έργων. 
GR - Aθήνα: Κατασκευαστικές εργασίες για αθλητικές εγκαταστάσεις (99/S/130-95196/GR) 
1. Αναθέτουσα αρχή: Οργανισμός Διεξαγωγής Ιπποδρομιών Ελλάδας (ΟΔΙΕ), Δέλτα Φαλήρου, GR- 17674 Aθήνα. Τηλ. (1) 9417333. Τελεφάξ 9431799. 
2. α) Τόπος εκτέλεσης: Δέλτα Φαλήρου, Μαρκόπουλου Αττικής, νομός Θεσσαλονίκης. 
β) Αντικείμενο της παραχώρησης: CPV: 45212200, 9261000. Επιλογή παραχωρησιούχων για την ολοκλήρωση των μελετών, την κατασκευή και θέση σε λειτουργία, καθώς και τη χρηματοδότηση των έργων της μεταφοράς του ιπποδρόμου από τη σημερινή θέση (Δέλτα Φαλήρου) στο Μαρκόπουλο Αττικής, την κατασκευή νέου ιπποδρομιακού και ολυμπιακού ιππικού κέντρου στο Μαρκόπουλο, την πιθανή αξιοποίηση του χώρου του σημερινού ιπποδρόμου στο Φάληρο μετά την τέλεση των Ολυμπιακών Αγώνων του 2004, την κατασκευή, λειτουργία και χρηματοδότηση νέου ιπποδρόμου στο Νομό Θεσσαλονίκης, όπως επίσης και τη  διεξαγωγή του στοιχήματος (εντός και εκτός του χώρου του ιπποδρόμου) που συνδέεται με τη  λειτουργία των παραπάνω ιπποδρόμων. 
Προβλεπόμενη ημερομηνία υπογραφής της σύμβασης είναι η 30.5.2000, ενώ η κατασκευή των έργων, η θέση τους σε λειτουργία και η παροχή των σχετικών υπηρεσιών θα πρέπει να έχει ολοκληρωθεί το αργότερο στις 31.8.2003 Η κατασκευή και η λειτουργία των απαραίτητων εγκαταστάσεων για τη διαξαγωγή των ιπποδρομιών (π.χ. Στάβλοι, στίβος, χώροι στοιχήματος και λοιπή υποδομή) θα πρέπει να έχουν ολοκληρωθεί μέχρι τον Αύγουστο του 2001. 
3.α) Λήξη της προθεσμίας παραλαβής των αιτήσεων συμμετοχής: 52 ημέρες από την ημερομηνία αποστολής της προκήρυξης. 
β) Διεύθυνση: Ως σημείο1. 
γ) Γλώσσα (-ες): Ελληνικά και Αγγλικά. 
4. Ελάχιστες προϋποθέσεις: Στοιχεία που να υποδεικνύουν και να στοιχειοθετούν όλα τα κριτήρια ποιοτικής επιλογής που περιγράφονται στα άρθρα 24, 25, 26 και 27 του π.δ. 23 1993 και στα άρθρα 24, 25, 26 και 27 της οδηγίας 93.37 ΕΟΚ. 
5. Κριτήρια ανάθεσης: Η καλύτερη οικονομική προσφορά, το μέγεθος και η εμπειρία των υποψηφίων, η ποιότητα των υπηρεσιών και των προϊόντων τους, η σύνθεση της ομάδος του. 
6. Υπεργολαβία: Χωρίς συγκεκριμένο ποσοστό. 
7. Λοιπά πληροφοριακά στοιχεία: Πρόσθετα στοιχεία μπορούν να παρασχεθούν από την αναθέτουσα αρχή, στη διεύθυνση που αναφέρεται στο σημείο 1. 
8. Ημερομηνία αποστολής της προκήρυξης: 28.6.1999. 
9. Ημερομηνία παραλαβής της προκήρυξης: 28.6.1999. 
OΔΙΕ Α.Ε. 
ΟΡΓΑΝΙΣΜΟΣ ΔΙΕΞΑΓΩΓΗΣ ΙΠΠΟΔΡΟΜΙΩΝ ΕΛΛΑΔΟΣ " ΕΡΓΟ ΝΕΟΥ ΙΠΠΟΔΡΟΜΟΥ ΚΑΙ ΟΛΥΜΠΙΑΚΟΥ ΙΠΠΙΚΟΥ ΚΕΝΤΡΟΥ Ο ΟΔΙΕ είναι ο αρμόδιος δημόσιος φορέας για τη διεξαγωγή των ιπποδρομιών και τη λειτουργία του αμοιβαίου ιπποδρομιακού στοιχήματος, τόσο εντός όσο και εκτός Ιπποδρόμου. 
Ο ΟΔΙΕ προσκαλεί τους νδιαφερόμενους να υποβάλλουν εκδήλωση ενδιαφέροντος για τη συνδυασμένη παραχώρηση: 
* της κατασκευής, λειτουργίας και χρηματοδότησης ενός Νέου Ιπποδρόμου και του Ολυμπιακού Ιππικού Κέντρου στο Μαρκόπουλο Αττικής * της κατασκευής, λειτουργίας και χρηματοδότησης ενός Ιπποδρόμου στο Νομό Θεσσαλονίκης, * της λειτουργίας του αμοιβαίου ιπποδρομιακού στοιχήματος και * της πιθανής αξιοποίησης του χώρου του σημερινού Ιπποδρόμου Φαλήρου μετά τους Ολυμπιακούς Αγώνες 2004. 
Το μεγάλο αυτό έργο εντάσσεται σε σειρά έργων που θα εκτελεστούν ενόψει των Ολυμπιακών Αγώνων του 2004. 
Οι Εκδηλώσεις  Ενδιαφέροντος πρέπει να υποβληθούν έως την 19η Αυγούστου 1999. 
Οι ως άνω πληροφορίες απεστάλλησαν στην Επίσημη Εφημερίδα των Ευρωπαϊκών Κοινοτήτων στις 28 Ιουνίου 1999. 
Για περισσότερες πληροφορίες σε σχέση με το 'Εργο απευθυνθείτε: 
ΟΡΓΑΝΙΣΜΟΣ ΔΙΕΞΑΓΩΓΗΣ ΙΠΠΟΔΡΟΜΙΩΝ ΕΛΛΑΔΟΣ (ΟΔΙΕ) 
Υπ' όψιν:Γραμματείας του Διοικητικού Συμβουλίου Δέλτα Φαλήρου, ΤΚ 176 74 Τηλ: +3019417333 FAX: +3019431799 O ΟΔΙΕ έχει ως Χρηματοοικονομικό Σύμβουλο ομάδα διεθνών συμβούλων της οποίας ηγείται η Chartehouse Bank Limited και στην οποία συμπεριλαμβάνονται οι International Racing Bureau, Deloitte & Touch, ΟΑΟΜ."). 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι έρχεται να νομιμοποιήσει αυτή η διάταξη, κύριοι συνάδελφοι; 'Εγινε μια διακήρυξη πριν από ένα χρόνο, τον Ιούνιο του 1999, χωρίς να υπάρχει νομοθετική εξουσιοδότηση για την προκήρυξη. Εκεί αναφέρεται η "πιθανή αξιοποίηση" του ιπποδρόμου του Φαλήρου μετά το 2004. Αυτό ήταν αντίθετο με το ρυθμιστικό της Αθήνας όπου στο  συγκεκριμένο χώρο  προβλέπεται χώρος πρασίνου, αθλητισμού και πολιτισμού.    Τρεις μήνες μετά το Σεπτέμβριο του 1999 ο νόμος 2730 τροποποίησε το ρυθμιστικό της Αθήνας, άλλαξε την χωροθέτηση  για να γίνει υποτίθεται στο χώρο αυτό ολυμπιακό κέντρο πολλαπλών χρήσεων. 
Επτά μήνες, μετά υπογράφεται μία σύμβαση μεταξύ του ΟΔΙΕ και του "ΑΘΗΝΑ 2004" και το "πιθανή αξιοποίηση" γίνεται "βεβαία αξιοποίηση" του Ιπποδρόμου του Φαλήρου για τους Ολυμπιακούς Αγώνες του 2004. Δηλαδή, είναι σίγουρο ότι και μετά τους Ολυμπιακούς Αγώνες, πέρα από τον Ιππόδρομο στο Μαρκόπουλο, πέρα από τον Ιππόδρομο στη Θεσσαλονίκη, υποχρεωτικά με βάση τη σύμβαση θα δοθεί για εκμετάλλευση στους συγκεκριμένους ανθρώπους. 
Αγαπητοί κύριοι συνάδελφοι, η Κυβέρνηση  σήμερα νομιμοποιεί προειλημμένες αποφάσεις. Η Βουλή δεν μπορεί να νομοθετεί με αυτόν τον τρόπο περισσότερο να νομιμοποιεί σκάνδαλα τα οποία έχουν ξεκινήσει πριν ένα χρόνο και με συγκεκριμένες διατάξεις νόμων τις οποίες σας ανέφερα να  έρχεται κομμάτι κομμάτι να συμπληρώσει το παζλ της αδιαφάνειας.                    
Την παραχώρηση δημοσίου χρήματος, δημόσιας περιουσίας στους ολίγους έχοντες και κατέχοντες φίλους του κ. Σημίτη και της σημερινής Κυβέρνησης. 
Σας ευχαριστώ. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Ιωάννης Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε κυρίες και κύριοι συνάδελφοι είναι πρωτοφανής η συστοίχιση των Βουλευτών της Νέας Δημοκρατίας στην επίθεσή τους απέναντι στον Υπουργό Πολιτισμού. Και θα έλεγα πως με μεγάλη του λύπη θα ενημερωθεί ο κ. Πάγκαλος γι αυτήν την επίθεση. Είμαι βέβαιος πως θα ήθελε να είναι σήμερα εδώ για να απαντήσει στους αγαπητούς συναδέλφους. Δεν ξέρω, όμως, την πρόθεση των αγαπητών συναδέλφων ασκώντας κριτική και έλεγχο στον κ. Πάγκαλο για ένα καινοφανές γεγονός. Που ακούστηκε Υπουργός, ή Βουλευτής ή κόμμα ή πολιτικός να μην μπορεί δημοσίως να διατυπώνει τις απόψεις του και πρέπει για οποιοδήποτε θέμα να προσέρχεται μόνο στην Αίθουσα της Βουλής και να τις διατυπώνει. Θα σας έλεγα, κύριοι συνάδελφοι, ότι υπάρχουν πάρα πολλοί συνάδελφοι στη Βουλή οι οποίοι δεν έχουν μιλήσει καθόλου ακόμη από του Βήματος και αν ανοίξετε τώρα τις τηλεοράσεις θα τους δείτε σκαρφαλωμένους στα παράθυρα να προπαγανδίζουν το αυριανό συλλαλητήριο της Εκκλησίας. 
Μην εγκαλείτε, λοιπόν, έναν Υπουργό ο οποίος παρίστατο σ' ένα διάλογο τεσσάρων ημερών στο Κοινοβούλιο για ένα νομοσχέδιο οκτώ άρθρων ήσσονος σημασίας, όπως το χαρακτηρίσατε και του οποίου η συζήτηση κυλούσε τόσο ήρεμα και μόνο κάπου-κάπου, θέτοντας θέματα εκτός των άρθρων θυμίζατε ότι είσαστε Αξιωματική Αντιπολίτευση. Δεν κατανοώ τη σημερινή σας επιθετικότητα. Εκτός και εάν χθες το 'Αγιο Πνεύμα σας φώτισε και ήρθατε με μια νέα επιθετική γραμμή σε τούτη την Αίθουσα. 
Είμαι βέβαιος όμως ότι εάν ανατρέξω στις εφημερίδες των προηγούμενων ημερών, καθώς και τα ΜΜΕ, ηλεκτρονικά κυρίως που φιλοξένησαν τους διαξιφισμούς σας κυρίως με τον κ. Πάγκαλο, για την αισθητική εικόνα της Αθήνας και άλλα τινά τέτοια, τότε καταλαβαίνω γιατί επιτίθεστε στον κ.  Πάγκαλο. Εξασφαλίζετε δημοσιότητα με τις επιθέσεις αυτές στο πρόσωπο του κυρίου Υπουργού Πολιτισμού. 
Υπάρχουν τώρα πράγματι κάποια εκπληκτικά πράγματα που ακούστηκαν σε αυτήν την Αίθουσα και θα ήθελα να τα σημειώσω. Είπε ο κ. Κεφαλογιάννης, ότι όποτε ομιλεί, ομιλεί με στοιχεία και γι αυτό ζήτησε τα Πρακτικά της Διαρκούς Επιτροπής ή της ΚΕΝΕ, αν κατάλαβα καλά, προκειμένου να μιλήσει με στοιχεία. 
Και ο κ. Καμμένος και ο κ. Κεφαλογιάννης, αναφέρθηκαν σε κάποια ιδιωτική εταιρεία η οποία στο σημείωμά της κατά την εισαγωγή της στο χρηματιστήριο, ανέφερε -και το τονίζω αυτό- πως έχει αναλάβει ήδη την διοργάνωση του ιπποδρομιακού στοιχήματος. Επειδή είναι πάρα πολύ σοβαρή η καταγγελία και επειδή συμφωνώ με τους εκπροσώπους της Αξιωματικής Αντιπολίτευσης ότι πρέπει να ομιλούμε πάντοτε με στοιχεία, θα ήθελα αυτό  το έγγραφο να το καταθέσουν στη Βουλή γιατί πράγματι εγείρεται μέγα θέμα. Εάν πράγματι η συγκεκριμένη εταιρεία έχει συμπεριλάβει στο φυλλάδιό της εισαγωγής της στο χρηματιστήριο την εν λόγω φράση, τότε βεβαίως ελέγχεται και ποινικά η εταιρεία, αλλά και όλοι εμείς ο πολιτικός κόσμος, η εκτελεστική εξουσία, η νομοθετική, αλλά και η δικαστική εξουσία γιατί μέχρι τώρα δεν έχουμε καλέσει την εν λόγω εταιρεία και δεν την έχουμε καθίσει στο σκαμνί. Πώς μπορεί τέτοια ανυπόστατα ψεύδη να δίδει στους επενδυτές. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μου επιτρέπετε μία διακοπή με την άδεια του Προεδρείου; 
ΙΩΑΝΝΗΣ ΜΑΓΚΡΙΩΤΗΣ: Εγώ δεν έχω αντίρρηση, εάν σας το επιτρέπει ο κ. 
Πρόεδρος. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, δεν επιτρέπεται η διακοπή. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μισό λεπτό, κύριε Πρόεδρε. Η εφημερίδα... ΙΩΑΝΝΗΣ ΜΑΓΚΡΙΩΤΗΣ: Mη μου μιλάτε για εφημερίδα. Εγώ θέλω να μου καταθέσετε το έγγραφο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ο Eισαγγελέας Πρωτοδικών διέταξε έρευνα και άσκησε ποινική δίωξη για την εταιρεία "ΙΝΤRΑLΟΤ", γιατί από το Σεπτέμβριο έως τον Οκτώβριο του 1999 δημοσίευσε παραπλανητικά στοιχεία για το ιπποδρομιακό στοίχημα. 
ΙΩΑΝΝΗΣ ΜΑΓΚΡΙΩΤΗΣ: Για άλλο θέμα μιλάτε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ζητήστε από τον Eισαγγελέα Πρωτοδικών να πάρετε τη δικογραφία. 
ΙΩΑΝΝΗΣ ΜΑΓΚΡΙΩΤΗΣ: Κύριε Κεφαλογιάννη, καταγγείλατε τον κ. Πάγκαλο γιατί σας απάντησε μέσω του Τύπου. Και τώρα μας φέρνετε ένα απόκομμα μιας εφημερίδας για να τεκμηριώσετε τέτοια μεγάλη καταγγελία. 
Λοιπόν, εμείς ζητούμε και οφείλετε, για τη διαφάνεια, να καταθέσετε το έγγραφο αυτό. Για μας είναι πολύ σημαντικό θέμα. 
ΠΑΝΑΓΙΩΤΗΣ ΚΑΜΜΕΝΟΣ: Να αποσύρετε το άρθρο! 
ΙΩΑΝΝΗΣ ΜΑΓΚΡΙΩΤΗΣ: Κύριε Καμμένε, σας παρακαλώ. Να καταθέσετε το έγγραφο αυτό. Για μας είναι πολύ σημαντικό. Θα ζητήσουμε τη δίωξη της εταιρείας και όλων των υπευθύνων εάν υπάρχει κάτι τέτοιο. 
(Θόρυβος από την πτέρυγα της Νέας Δημοκρατίας-κωδωνοκρουσίες) 
Και βεβαίως, θα ζητήσουμε ευθύνες από εκείνα τα μέλη της εκτελεστικής εξουσίας που δεν έχουν επιληφθεί του θέματος μέχρι σήμερα και βεβαίως της Επιτροπής Κεφαλαιαγοράς. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να αποσύρετε το άρθρο! 
ΙΩΑΝΝΗΣ ΜΑΓΚΡΙΩΤΗΣ: Δεν έχει σχέση το ένα θέμα με το άλλο. 
Θέλω να πω, λοιπόν, ότι για ένα νομοσχέδιο το οποίο έχει οκτώ άρθρα, έγινε διάλογος τέσσερις συν μία μέρες. Και απ'ό,τι φαίνεται, θα συνεχισθεί. 'Εχετε διάθεση μέσα στο καλοκαίρι και θα συνεχίσουμε το διάλογο παρ'ότι συμφωνήσατε στη Διάσκεψη των Προέδρων ότι θα ολοκληρωθεί μέσα σε τέσσερις συνεδριάσεις και θα ψηφισθεί χωρίς κατάθεση ονομαστικής ψηφοφορίας από τη δική σας πλευρά. 
(Θόρυβος από την πτέρυγα της Νέας Δημοκρατίας-Κωδωνοκρουσίες) 
Η ονομαστική ψηφοφορία όπως το αποτέλεσμα έδειξε, αγαπητοί συνάδελφοι της Νέας Δημοκρατίας, το μόνο που πέτυχε ήταν να καθυστερήσει κατά μία συνεδρίαση, κατά μία εργάσιμη ημέρα την ψήφιση του συγκεκριμένου άρθρου.  Μάλιστα, με το Κομμουνιστικό Κόμμα Ελλάδος να μην ενστερνίζεται τις θέσεις σας, να ψηφίζει παρών και βεβαίως το Συνασπισμό να υπερψηφίζει τη διάταξη αυτή. Δείχνει δηλαδή το κύρος αν θέλετε και το βάθος της ένστασής σας και της ονομαστικής ψηφοφορίας την οποία ζητήσατε. 
Γιατί, λοιπόν, εγκαλείτε τον Υπουργό όταν σας κατηγορεί για κωλυσιεργία, όταν ζητήσατε για το θέμα αυτό, μοναδικό κόμμα και δεν ήσασταν και όλοι παρόντες στη σημερινή ψηφοφορία, ονομαστική ψηφοφορία; 
ΘΕΟΔΩΡΟΣ ΚΑΣΣΙΜΗΣ: Να είμαστε σοβαροί... 
ΠΡΟΕΔΡΕΥΩΝ (Κωνσταντίνος Βρεττός): Κύριε Κασσίμη, σας παρακαλώ! 
ΙΩΑΝΝΗΣ ΜΑΓΚΡΙΩΤΗΣ: Ολοκληρώνοντας θέλω να πω ότι με τη διάταξη αυτή νομοθετείται κάτι το πολύ απλό. Και, βεβαίως, αν δεν το γνωρίζετε, πραγματικά και η Κυβέρνηση και όλοι μας θα πρέπει να σας το διευκρινίσουμε, αν και ο Υπουργός μπήκε στον κόπο και σας το διευκρίνισε. 
Σήμερα απλά, απλούστατα νομοθετούμε τη δυνατότητα του ΟΔΙΕ ο οποίος έχει μετατραπεί σε Α.Ε., να παραχωρήσει μέρος των δικαιωμάτων του σε ιδιωτική εταιρεία η οποία μία από τις συμβατικές της υποχρεώσεις της πέραν της διοργάνωσης κάποιων από τα στοιχήματα θα είναι να κατασκευάσει τέτοιους συγκεκριμένους χώρους οι οποίοι θα εξυπηρετήσουν και τα ολυμπιακά αθλήματα. Αυτό σήμερα νομοθετούμε. Δεν νομοθετούμε τίποτε περισσότερο. 
ΘΕΟΔΩΡΟΣ ΚΑΣΣΙΜΗΣ: Νομοθετούμε κάτι που δεν στηρίζεται σε νομικό υπόβαθρο. 
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ, κύριε Κασσίμη. 
Μα, δεν είναι δυνατόν, κύριε Πρόεδρε, να συνεχίσω έτσι. 
ΠΡΟΕΔΡΕΥΩΝ (Κωνσταντίνος Βρεττός): 'Εχω κάνει ήδη παρατηρήσεις στον κ. Κασσίμη. Αλλά, απευθυνθείτε προς το Προεδρείο, μην απευθύνεσθε προς τους συναδέλφους γιατί σας διακόπτουν. 
ΙΩΑΝΝΗΣ ΜΑΓΚΡΙΩΤΗΣ: Μα, δεν κάνω διάλογο εγώ. Κατανοώ ότι τους πιέζει παρα πολύ η τοποθέτησή μου γιατί αποκαλύπτει τη σκοπιμότητα των παρεμβάσεών τους, τη συστοιχισμένη σήμερα παρουσία τους. 
Θέλω, λοιπόν, να πω πάρα πολύ απλά ότι σήμερα νομοθετούμε τη δυνατότητα -και δεν θα μπορούσε να γίνει διαφορετικά, του ΟΔΙΕ να παραχωρήσει μέρος των δικαιωμάτων του. Αυτό απλώς νομοθετούμε σήμερα. Και δεν είναι δυνατόν και απορώ εσείς ως κόμμα της οικονομίας της αγοράς που υποστηρίζετε την ελεύθερη οικονομία, δεν γνωρίζετε ότι δεν μπορεί να νομοθετηθεί ένας δημόσιος διαγωνισμός στην τελευταία του λεπτομέρεια μέσα από ένα νόμο, εδώ νομοθετούμε τα όρια και τη δυνατότητα του ΟΔΙΕ να προχωρήσει σε αυτήν την πράξη. 
Πείτε μας μήπως διαφωνείτε μ'αυτήν την πράξη, της συμβατικής από τη μια μεριά υποχρέωσης των ιδιωτών που θα αναλάβουν τη διοργάνωση και της παραχώρησης από την άλλη μέρους των δικαιωμάτων του Ο.Δ.Ι.Ε. να κατασκευάσει τις συγκεκριμένες υποδομές; 
Μήπως είναι αλήθεια αυτό που και στην προηγούμενη περίοδο ζούσαμε σε τούτον εδώ το χώρο της Βουλής, ότι δηλαδή κάθε φορά που ερχόταν κάποια διαρθρωτική αλλαγή είτε μετοχοποίηση είτε ιδιωτικοποίηση εσείς την καταψηφίζατε; 
'Ακουσα και πάλι χθες τον Αρχηγό σας να μιλάει για την ανάγκη ταχύτερων και βαθύτερων διαρθρωτικών αλλαγών. Θα γίνετε τέλος πάντων κάποτε συμβατοί με τη γενική σας πολιτική, με τις γενικές διακηρυκτικές σας θέσεις στην καθημερινή άσκηση του κοινοβουλευτικού σας έργου για να γνωρίζει και ο ελληνικός λαός ποια είναι η φιλοσοφία και η πολιτική σας; Είστε υπέρ των ιδιωτικοποιήσεων; Είστε υπέρ των διαρθρωτικών αλλαγών; Είστε υπέρ της οικονομίας της αγοράς; Είστε επιτέλους υπέρ των... 
(Θόρυβος από την πτέρυγα της Νέας Δημοκρατίας) 
ΘΕΟΔΩΡΟΣ ΚΑΣΣΙΜΗΣ: Είστε προκλητικός. 
Κύριε Πρόεδρε, νομοθετούμε... 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, νομίζω ότι πρέπει να με υπερασπιστείτε. 
(Θόρυβος από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Κύριε Μαγκριώτη, επιχειρώ να σας υπερασπιστώ, αλλά οι διακοπές είναι παρατεταμένες και πολλές. 
ΙΩΑΝΝΗΣ ΜΑΓΚΡΙΩΤΗΣ: Είναι γεγονός, αγαπητέ συνάδελφε, ότι δεν έχω ανάγκη από τις ... 
Ολοκληρώνω, κύριε Πρόεδρε, και λέω τούτο: Για ένα τέτοιο εθνικό σκοπό, που όλοι έχουμε συγκινηθεί και όλοι έχουμε ζητήσει τη μέγιστη δυνατή συναίνεση, αλληλεγγύη και συνέργεια για να τον πετύχουμε και που τις προηγούμενες μέρες φαινόταν ότι και σε τούτη τη Βουλή μπορούμε να πετύχουμε τη συναίνεση, έρχεσθε σήμερα με ένα πυρ ομαδόν να κατακεραυνώσετε Κυβέρνηση, προθέσεις, διαδικασίες, δεοντολογίες γύρω από την ανάπτυξη των ολυμπιακών υποδομών; Αν είναι δυνατόν! 
Κύριε Πρόεδρε, νομίζω ότι και η σημερινή συζήτηση απεκάλυψε την αντιφατικότητα της πολιτικής της Νέας Δημοκρατίας. Μια αντιφατικότητα, η οποία την ακολουθούσε την προηγούμενη κοινοβουλευτική περίοδο και βεβαίως είχε το αντίκρυσμά της στις κάλπες της 9ης Απριλίου. 
Να είσθε βέβαιοι ότι συνεχίζοντας με αυτόν τον τρόπο θα έχετε στα όρια του 2004 και πάλι το ίδιο αντίκρυσμα στην κάλπη των εθνικών εκλογών. 
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Καμμένος έχει το λόγο για δύο λεπτά για να δευτερολογήσει. 
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, άκουσα με προσοχή τον Κοινοβουλευτικό Εκπρόσωπο του ΠΑΣΟΚ. Εγώ δεσμεύομαι ενώπιον του Κοινοβουλίου ότι, αν δεν είναι έτσι, δηλαδή ότι δεν υπήρχε η διαφημιστική καταχώρηση που ανέφερε το ιπποδρομιακό στοίχημα στη διαφήμισή της η "ΙΝΤRΑLΟΤ" και δεν έχει γίνει δίωξη από τον Εισαγγελέα, τον κ. Ντογιάκο, εγώ παραιτούμαι της βουλευτικής ιδιότητας. Αλλά να δεσμευτείτε και εσείς ότι αν είχε διαπραχθεί τέτοιου είδους απάτη, τότε θα αποσύρετε το άρθρο. 
(Χειροκροτήματα από την πτέρυγα της Νέας Δημοκρατίας) 
Διότι το άρθρο είναι φωτογραφικό, το άρθρο προαναγγέλλει ένα μεγάλο σκάνδαλο. 
Και έρχεσθε εδώ στη Βουλή να κάνετε κολυμπήθρα και να ξεπλύνετε μία απάτη, την οποία έχετε διαπράξει πριν το φέρετε στο Κοινοβούλιο. 
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, να εφαρμοστεί ο Κανονισμός. Να απευθύνεται στο Προεδρείο. 
ΠΡΟΕΔΡΕΥΩΝ (Κωνσταντίνος Βρεττός): Θα σας το θυμίσω όταν μιλάτε εσείς. 
ΠΑΝΑΓΙΩΤΗΣ ΚΑΜΜΕΝΟΣ: Εάν, λοιπόν, ο κ. Κεφαλογιάννης και εγώ είμαστε κακοήθεις, εάν όλη η Νέα Δημοκρατία ψεύδεται, τότε ο διορισμένος από την Κυβέρνηση πρόεδρος του ΟΠΑΠ, ο κ. Σαλελές πώς κάνει δήλωση στην "ΕΛΕΥΘΕΡΟΤΥΠΙΑ" στις 16 Ιουνίου 2000; 
ΠΡΟΕΔΡΕΥΩΝ (Κωνσταντίνος Βρεττός): Κύριε Καμμένε, σας παρακαλώ έχει δίκιο ο κ. Γικόνογλου. 'Ετσι φαίνεται ότι αντιδικείτε. 
ΠΑΝΑΓΙΩΤΗΣ ΚΑΜΜΕΝΟΣ: Απευθύνομαι στο Προεδρείο, κύριε Πρόεδρε. Επειδή, κύριε Πρόεδρε, διαβάζει τις εφημερίδες, όπως μας είπε, ο Kοινοβουλευτικός Eκπρόσωπος του ΠΑΣΟΚ, πριν τέσσερις μέρες φαίνεται θα έλειπε και δεν θα διάβασε την "ΕΛΕΥΘΕΡΟΤΥΠΙΑ" που ανέφερε συγκεκριμένα τη δήλωση του κ. Σαλελέ, του Προέδρου του ΟΠΑΠ, για την απάτη που διεπράχθη από την εταιρεία "INTRALOT". Και είπε ότι ο κ. Σαλελές υποστήριξε στον εισαγγελέα, ότι ο ΟΠΑΠ δεν γνώριζε την πρόταση της "INTRALOT", ενώ είχε τονίσει ότι θα ενημέρωνε τις νομικές υπηρεσίες του οργανισμού για τα περαιτέρω. Μάλιστα το θέμα είχε απασχολήσει και το Δ.Σ. του ΟΠΑΠ που είχε ζητήσει από την "INTRALOT" τη διακοπή των σχετικών καταχωρήσεων. Διαφήμιζε, δηλαδή, στις εφημερίδες την ιδιωτικοποίηση, την οποία σήμερα έρχεσθε για να την εγκρίνουμε. 
Και επειδή, κύριε Υπουργέ, κάνατε μαθήματα περί ιδιωτικοποιήσεων, εμείς χαιρόμαστε που έρχεσθε στην ελεύθερη αγορά. Ιδιωτικοποίηση όμως δεν σημαίνει ότι βρίσκουμε έναν ιδιώτη, συμφωνούμε να του δώσουμε μία δημόσια περιουσία, του λέμε να βγει να το βροντοφωνάξει και να το δημοσιεύσει, γίνονται όλες οι συμφωνίες πίσω από τον ελληνικό λαό και εκ των υστέρων, αφού γίνουν οι διαγωνισμοί, έρχεται στη Βουλή και ζητάει τη σύμφωνη γνώμη η Κυβέρνηση ενώ έχει συμφωνηθεί η ιδιωτικοποίηση. 
Τέτοιου είδους ιδιωτικοποιήσεις, που κατά τη λογική του νέου ΠΑ.ΣΟ.Κ.  φέρνετε σήμερα στο Κοινοβούλιο, γίνονται σε χώρες του τρίτου κόσμου.  Ιδιωτικοποίηση σημαίνει με διαφανείς διαδικασίες ένας τομέας του δημοσίου να περάσει στον ιδιωτικό τομέα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Η Νέα Δημοκρατία πάντα συμφωνούσε με την ελεύθερη αγορά και τις ιδιωτικοποιήσεις. Και το έπραξε όταν εσείς σαμποτάρατε και μιλούσατε για ξεπουλήματα. Αλλά, ιδιωτικοποιήσεις που θα γίνονται στο παραβάν και εν συνεχεία να έρχεσθε να πάρετε την έγκριση του ελληνικού λαού, δεν περνούν εδώ μέσα, κύριε Υπουργέ. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ ολοκληρώστε, κύριε συνάδελφε. 
ΠΑΝΑΓΙΩΤΗΣ ΚΑΜΜΕΝΟΣ: Τελειώνω, κύριε Πρόεδρε. Εννέα λεπτά μίλησαν οι άλλοι. 
Και να ξέρετε και το άλλο: Οι καθυστερήσεις προέρχονται λόγω του βιασμού της νοημοσύνης του ελληνικού λαού. 
Δεν είμαστε ηλίθιοι εδώ μέσα,, κύριε Υπουργέ, όπως δεν είναι ηλίθιοι ούτε οι Βουλευτές της Συμπολιτεύσεως. 'Ερχεσθε σήμερα και μας λέτε να ψηφίσουμε ένα άρθρο για το οποίο σας λέμε -και γράφεται στα Πρακτικά- ότι έχετε συμφωνήσει να τα δώσετε στο συγκεκριμένο μπλοκ εταιρειών. Εάν διαψευσθούμε θα είναι μάρτυς μας ο ελληνικός λαός και η ιστορία. Εάν όμως επιβεβαιωθούμε, τότε πια θα είναι αργά για τη χώρα και για τη δημόσια περιουσία και βεβαίως ο ιδιώτης, με τον οποίο έχετε προσυμφωνήσει, θα έχει κερδίσει τα δισεκατομμύρια αυτά από τον ελληνικό λαό. (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, πάρα πολύ γρήγορα θα ήθελα να πω τα εξής: 
Πρώτον, ότι εάν υπάρχει η καταχώρηση -και είναι μέγα ηθικό και οικονομικό το πρόβλημα- εγώ εγκαλώ τους εκπροσώπους της Νέας Δημοκρατίας για προχειρότητα στην άσκηση του νομοθετικού της έργου, γιατί δεν έχουν σήμερα στην Αίθουσα, κατά τη συζήτηση, ένα τέτοιο δημοσίευμα, ένα τέτοιο έγγραφο. 
(Θόρυβος από την πτέρυγα της Νέας Δημοκρατίας) 
Σας παρακαλώ. 
Θα πρέπει, όμως, να κάνω και μια διευκρίνιση. Δεν έχει καμιά σχέση το ένα θέμα με το άλλο. Εδώ νομοθετούμε τη δυνατότητα του ΟΔΙΕ να προχωρήσει στο διαγωνισμό. Εδώ δεν παραχωρούμε τα δικαιώματα του ΟΔΙΕ σε καμια ιδιωτική εταιρεία. Αναφέρεσθε σε ένα δημοσίευμα όταν η συγκεκριμένη εταιρεία προσπαθούσε να εισαχθεί στο χρηματιστήριο και είχε μια διαφημιστική καταχώρηση. Ουδεμία σχέση έχει το θέμα αυτό με το συζητούμενο νομοσχέδιο, με το συζητούμενο άρθρο, κύριοι συνάδελφοι. Εάν δεν το κατανοείτε λυπάμαι πάρα πολύ. 
Σήμερα νομοθετούμε τη δυνατότητα του ΟΔΙΕ να προχωρήσει στο διαγωνισμό για να παραχωρήσει μέρος των δικαιωμάτων με βάση το διεθνές δίκαιο, με βάση τους διεθνείς κανόνες και βεβαίως με το καθεστώς διαφάνειας που διέπει όλους τους διαγωνισμούς. 
Να μην μπερδεύουν, λοιπόν, ανόμοια πράγματα. Εάν υπάρχει αυτή η καταχώρηση και αυτό το έγγραφο, εμείς θα θέλαμε να το φέρουν και θα συνεπικουρίσουμε στη δίωξη όλων αυτών, που συγκεκριμένα δημιούργησαν ψευδείς εντυπώσεις για τη συγκεκριμένη εταιρεία. 
(Θόρυβος από την πτέρυγα της Νέας Δημοκρατίας) 
Δεν έχει σχέση, όμως, το θέμα αυτό με τη συγκεκριμένη, σήμερα, νομοθετική πράξη. 
ΠΡΟΕΔΡΕΥΩΝ (Κωνσταντίνος Βρεττός): Η συνάδελφος κ. Λιάνα Κανέλλη έχει το λόγο. 
ΛΙΑΝΑ ΚΑΝΕΛΛΗ: Κύριε Πρόεδρε, με κατάπληξη άκουσα να υπερασπίζεται και το Προεδρείο και ο προλαλήσας Υπουργός την απουσία του κ. Παγκάλου και το δικαίωμά του εκτός Βουλής, με πρόσκληση των Μαζικών Μέσων Ενημέρωσης, να απαντά σε ζητήματα που δεν έχει απαντήσει ενδεχομένως ή αποφεύγει να απαντήσει στη Βουλή. 
Λυπούμαι πάρα πολύ αλλά είμαι υποχρεωμένη να σας πω ότι οφείλετε να του υποδείξετε και εκτός Βουλής και εντός Βουλής ότι όταν εκπροσωπούμε -και πρέπει να του το υποδείξει ο Πρωθυπουργός, το Προεδρείο, η Κυβέρνηση και όλοι οι συνάδελφοι- τουλάχιστον τον τίτλο και τα αρχικά ιστορικών κομμάτων όπως το Κομμουνιστικό Κόμμα να τα σέβεται όπως απαιτεί να σεβόμαστε εμείς το ονοματεπώνυμό του. Και λυπούμαι πάρα πολύ που αναγκάζομαι να προσφύγω σε αυτήν την καταγγελία ... 
ΠΡΟΕΔΡΕΥΩΝ (Κωνσταντίνος Βρεττός): Κυρία Κανέλλη, δεν σας καταλαβαίνω ειλικρινά. 
ΛΙΑΝΑ ΚΑΝΕΛΛΗ: ... ενώ θα μπορούσα να αστειεύομαι σε επίπεδο, ότι το ΠΑ.ΣΟ.Κ. έχει γίνει Παγκαλόκ και ότι βρισκόμαστε όχι στην εποχή της ΟΝΕ, αλλά στην εποχή του Παγκάλου με πολλά υπονοούμενα. 'Ενα το κρατούμενο. 
Δεύτερον, είναι επίσης προφανές σε αυτό το άρθρο ... 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πάρα πολύ, κυρία Κανέλλη, νομίζω ότι εκτρέπεσθε. 
ΛΙΑΝΑ ΚΑΝΕΛΛΗ: Δεν εκτρέπομαι. Λυπάμαι πάρα πολύ. 
ΠΡΟΕΔΡΕΥΩΝ (Κωνσταντίνος Βρεττός): Εκτρέπεσθε και παρακαλώ να δεχθείτε ότι τουλάχιστον μια φράση πρέπει να αφαιρεθεί από τα Πρακτικά.  Εκτρέπεσθε! 
ΛΙΑΝΑ ΚΑΝΕΛΛΗ: Δεν εκτρέπομαι. 
Κύριε Πρόεδρε, λυπάμαι πάρα πολύ, το ονοματεπώνυμό μου χρησιμοποιήθηκε από την κρατική τηλεόραση επισήμως σε δελτίο ειδήσεων -όπου γνωρίζετε ποιος είναι μέτοχος της κρατικής τηλεόρασης- χωρίς καμιά δυνατότητα απάντησης, προς αποπροσανατολισμό, παραφθορά και συκοφάντηση των όσων θέσεων του Κομμουνιστικού Κόμματος εκπροσώπησα στη συζήτηση εδώ. 
Και άκουσα με κατάπληξή μου τον Κοινοβουλευτικό Εκπρόσωπο του ΠΑΣΟΚ το συνάδελφο κ. Μαγκριώτη όπως και προλαλήσαντες προέδρους και υμάς να υπερασπίζεστε το δικαίωμα του οποιουδήποτε για ζητήματα εντός Βουλής να καταφέρεται προσωπικώς και κομματικώς εναντίον μας. Και σας παρακαλώ πάρα πολύ να κρατήσετε την επισήμανση. Το πρόβλημα είναι  ότι δεν μπορούμε να ομιλούμε για εθνική υπόθεση Ολυμπιακών Αγώνων ταυτίζοντας το εθνικό με το ιδιωτικό συμφέρον. 
Το άρθρο 8 δεν κάνει τίποτε άλλο παρά να εκχωρεί στην πραγματικότητα κρατικά δημόσια δικαιώματα σ'έναν ακόμα ιδιώτη. Από σύμπτωση ό,τι σχετίζεται πολιτισμικά και οικονομικά με τον τζόγο σ'αυτό τον τόπο έχει δυστυχώς και αυτό ονοματεπώνυμο. 
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, επειδή η κυρία συνάδελφος απευθύνεται στο Προεδρείο μεμφόμενη κατά κάποιον τρόπο το Προεδρείο ότι καλύπτει τον κ. Πάγκαλο σε δηλώσεις τα εναντίον κομμάτων που γίνονται στην τηλεόραση, θα ήθελα να σας πω το εξής: 
Πρώτον, το Προεδρείο δεν υποχρεούται να παρακολουθεί τι λέει οποιοσδήποτε Υπουργός ή Βουλευτής στα διάφορα Μαζικά Mέσα Eνημέρωσης. 
Δεύτερον, δεν έχει καμία δικαιοδοσία να απαγορεύει από οποιονδήποτε Βουλευτή ή Υπουργό να βγαίνει στα Mαζικά Mέσα Eνημέρωσης και να παίρνει διάφορες θέσεις. 
Και τρίτον, έχετε τη δυνατότητα εδώ να απαντήσετε στις διάφορες αιτιάσεις οι οποίες γίνονται προς τα διάφορα Mαζικά Mέσα Eνημέρωσης. Σας δίνεται η δυνατότητα εδώ να απαντήσετε. 
Συνεπώς αυτά τα οποία είπατε, κυρία Κανέλλη, δεν ανταποκρίνονται στην πραγματικότητα. Παρακαλώ, ιδιαίτερα ορισμένες αναφορές σε δικτατορία Παγκάλων, να αποσυρθούν, διότι άλλος ο παππούς Πάγκαλος και άλλος ο εγγονός. 
ΛΙΑΝΑ ΚΑΝΕΛΛΗ: Δεν ελάλησα τη λέξη. Σας παρακαλώ πάρα πολύ. 
ΠΡΟΕΔΡΕΥΩΝ (Κωνσταντίνος Βρεττός): Θα τα συζητήσουμε όταν διαβάσουμε τα Πρακτικά μετά. 
ΛΙΑΝΑ ΚΑΝΕΛΛΗ: Δεν ελάλησα τη λέξη. Να καταφύγετε στα Πρακτικά. Τη λέξη "δικτατορία" δεν την ανέφερα. Εάν για σας είναι συνώνυμο, εσείς την αναφέρατε. 
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, θα εφαρμόσετε τον Κανονισμό; Γιατί εδώ λέγεται οτιδήποτε άλλο  εκτός από το άρθρο. Δεν εφαρμόζετε τον Κανονισμό. 
ΠΡΟΕΔΡΕΥΩΝ (Κωνσταντίνος Βρεττός): Δεν είναι θέμα εφαρμογής του Κανονισμού. Κύριε συνάδελφε, ξέρετε πολύ καλά ότι ορισμένοι συνάδελφοι, δεν μπορούν να περιορίσουν ορισμένα πράγματα. Και σεις εκτός Κανονισμού είστε. 
Το λόγο έχει ο κ. Καλαντζής για δύο λεπτά. 
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, σήμερα έχουμε 20 Ιουνίου του 2000. 'Εχουν γίνει συγκεκριμένες καταγγελίες τις οποίες εμμέσως πλην σαφώς αποδέχθηκε και ο Κοινοβουλευτικός Εκπρόσωπος του ΠΑΣΟΚ ο κ. Μαγκριώτης. 
Εάν στην κατάληξη του διαγωνισμού δούμε ότι αυτός ο διαγωνισμός είναι υπέρ συγκεκριμένης εταιρείας, της "INTRALOT" ως διαφαίνεται, θεωρώ ότι σήμερα αποδεικνύεται -και θα αποδειχθεί τότε περίτρανα-  ότι το ΠΑΣΟΚ ξεπληρώνει και ξεχρεώνει προεκλογικές του δεσμεύσεις και υποχρεώσεις απέναντι σε συγκεκριμένο επιχειρηματία. Εύχομαι να διαψευστώ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): ...(δεν ακούστηκε) 
ΓΕΩΡΓΙΟΣ ΚΑΛΑΝΤΖΗΣ: 'Ολα να του τα δώσετε; Δεν έχει να πάρει κανένας άλλος; 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Καλαντζή, τελειώσατε. 
Ο κ. Χειμάρας έχει το λόγο. 
ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, από τη συζήτηση του νομοσχεδίου απεδείχθη για μια ακόμα φορά ότι αυτοί που αγωνιούν για την τύχη των Ολυμπιακών Αγώνων του 2004 είναι συνάδελφοι της Αντιπολίτευσης όλων των πλευρών. Βεβαίως θα αγωνιούν και πολλοί συνάδελφοι του ΠΑΣΟΚ, αλλά δεν έχουν το θάρρος να πάρουν το λόγο και να καταγγείλλουν αυτά τα οποία γίνονται. Αυτή είναι η πρώτη παρατήρηση που έχω να κάνω. 
Η Κυβέρνηση, αφού έχασε δυόμισι χρόνια με τις αδικαιολόγητες καθυστερήσεις για την εκτέλεση των έργων που ο στόχος της επί της ουσίας είναι να ανατεθούν απευθείας, έρχεται εδώ και αντί να μας απαντήσει στα καυτά ερωτήματα που θέσαμε όλοι μας και ιδιαίτερα ο κ. Κεφαλογιάννης και η εισηγήτρια της Νέας Δημοκρατίας, μας λέει "άλλα λόγια ν'αγαπιόμαστε", άλλα πράγματα, καμία απάντηση επί της ουσίας. 
Αντί, λοιπόν, να σιωπά, ο αρμόδιος Υπουργός μας υβρίζει και μάλιστα εκ του μακρόθεν. Δεν έχει το θάρρος να έρθει στη Βουλή να μας πει αυτά τα οποία λέει εκτός Βουλής. 
'Οσον αφορά τον Κοινοβουλετικό Εκπρόσωπο του ΠΑ.ΣΟ.Κ. λυπάμαι, αλλά μου έδωσε την εντύπωση ότι βρίσκεται εκτός τόπου, χρόνου και θέματος.               Στην προσπάθειά του να δικαιολογήσει τα αδικαιολόγητα μας είπε, παραδείγματος χάρη για τον κ. Πάγκαλο "δεν έχει το δικαίωμα ο κύριος Υπουργός να κάνει δηλώσεις στα Μέσα Μαζικής Ενημέρωσης"; Κύριε Πρόεδρε, έχει ασφαλώς δικαίωμα ο κύριος Υπουργός να μιλάει για το νομοσχέδιο στα Μέσα Μαζικής Ενημέρωσης αλλά δεν έχει υποχρέωση να μιλάει στη Βουλή; Εμείς έχουμε το δικαίωμα να τον καταγγείλουμε, διότι αυτά είναι πρωτόγνωρα και γίνονται μόνο από Υπουργούς όπως ο κ. Πάγκαλος. 
Θα ήθελα να εκφράσω τη λύπη μου για τον παριστάμενο κύριο Υπουργό, ο οποίος βρίσκεται στη δυσάρεστη θέση να απαντά για θέματα για τα οποία δεν ευθύνεται. Τελικά, ο υβριστής απουσιάζει, το νομοσχέδιο είναι διάτρητο και αποδεικνύει ότι εξοφλεί γραμμάτια προεκλογικά. Τρίτον, οι απαντήσεις που καίνε παραπέμπονται στις καλένδες. 
Τέτοια νομοσχέδια εμείς, όχι μόνο δεν τα ψηφίζουμε, αλλά και τα καταγγέλλουμε στον ελληνικό λαό, έστω και αν οι καταγγελίες μας δεν βλέπουν το φως της δημοσιότητας, γιατί και εκεί ξέρουμε τι γίνεται. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας) 
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
ΠΡΟΕΔΡΟΣ (Απόστολος Κακλαμάνης): Η κ. Πετραλιά έχει το λόγο. 
ΦΑΝΗ ΠΕΤΡΑΛΙΑ ΠΑΛΛΗ: Κύριε Πρόεδρε, κυρίες και κύριοι συνάδελφοι, την προηγούμενη εβδομάδα στη Βουλή βιώσαμε το θέατρο του παραλόγου.  Παίρνω το λόγο μετά τα όσα άκουσα από τον κ. Μαγκριώτη, ο οποίος μίλησε για ένα νομοσχέδιο οκτώ άρθρων που είχε σαν σκοπό και σαν στόχο να βοηθήσει στην καλύτερη και αποτελεσματικότερη διοργάνωση των Ολυμπιακών Αγώνων. 
Πράγματι, ήρθε ένα νομοσχέδιο οκτώ άρθρων, που άλλαξαν και τα οκτώ.             
Για όλα τα άρθρα κάθε μέρα ο κύριος Υπουργός έφερνε και από μία τροπολογία. Οκτώ άρθρα, οκτώ τροπολογίες. Σήμερα, βιώνουμε το να έρχονται τροπολογίες επί τροπολογιών που ξαναφέρνουν στην πρωτέρα κατάσταση. Αυτό δεν έχει ξαναγίνει. 
Απαντώντας στον κ. Μαγκριώτη επειδή μίλησε για την Αντιπολίτευση, θέλω να του πω το εξής: Εδώ είναι πραγματικά το θέατρο του παραλόγου γιατί η Κυβέρνηση διορίζει, η Κυβέρνηση απολύει, η Κυβέρνηση νομοθετεί, η Κυβέρνηση διαχειρίζεται, η Κυβέρνηση ξοδεύει, η Κυβέρνηση σπαταλά, η Κυβέρνηση προσλαμβάνει και απολύει τα μέλη του "ΑΘΗΝΑ 2004". Και λέτε ότι για όλα αυτά έχει ευθύνη η Αντιπολίτευση; Αυτό είναι πραγματικά το θέατρο του παραλόγου. 
Επίσης, θέλω να επιμείνω στο εξής: Κυρίες και κύριοι συνάδελφοι, εσείς έχετε κομματικοποιήσει το "ΑΘΗΝΑ 2004" από τη στιγμή κατά την οποία ο Πρωθυπουργός είναι ο γενικός συντονιστής, είναι ο Πρόεδρος. Εσείς έχετε επιβάλει την πλήρη αδιαφάνεια παντού. Πέντε φορές ζήτησα τον ισολογισμό του "2004" και δεν πήρα ποτέ απάντηση. Εσείς διορίζετε κατά βούληση όποιους θέλετε στο "2004" και τους απολύετε. 'Οταν τους διορίζετε τους  φέρνετε σαν επαϊοντες και όταν τους διώχνετε τους απολύετε ως ανίκανους.  Επιτέλους, αποφασίστε τι είναι. Δεν σας φταίει, λοιπόν, η Αντιπολίτευση, κύριε Υπουργέ. Ο κακός σας εαυτός σας φταίει και αυτόν να προσπαθήσετε να αντιμετωπίσετε. 
ΠΡΟΕΔΡΟΣ (Απόστολος Κακλαμάνης): Καλώς, κυρία Πετραλιά. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, με συγχωρείτε. Η ανικανότητα της Κυβέρνησης μας έχει οδηγήσει σε αυτό το σημείο. 
ΠΡΟΕΔΡΟΣ (Απόστολος Κακλαμάνης): Κυρία Πετραλιά, τελείωσε ο χρόνος σας όμως. 
ΦΑΝΗ ΠΕΤΡΑΛΙΑ-ΠΑΛΛΗ: Βάλτε ανθρώπους που να ξέρουν να κάνουν τους Ολυμπιακούς Αγώνες. 
ΠΡΟΕΔΡΟΣ (Απόστολος Κακλαμάνης): Ολοκληρώθηκε η αγόρευση της κ. 
Πετραλιά εκτός του άρθρου 8. 
Ο κύριος Υπουργός έχει το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, οφείλω να ζητήσω συγγνώμη πρώτα απ' όλα από τους συναδέλφους γιατί έχω μπερδευτεί. Δεν μπορώ να εντοπίσω το λόγο για τον οποίον η Νέα Δημοκρατία δεν ψηφίζει το συγκεκριμένο άρθρο. 
(Διαμαρτυρίες από την πτέρυγα της Νέας Δημοκρατίας) 
Και θα σας πω αμέσως γιατί.  Είσθε στη γραμμή του Αρχηγού σας, είναι αλήθεια αυτό και πρέπει να το συνομολογήσω. Και θα σας πω γιατι είσθε στην γραμμή του Αρχηγού σας. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, για το άρθρο να μας πείτε. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Γιατί όταν έγινε η προ ημερησίας διατάξεως συζήτηση εδώ, ήρθε και μας διάβασε ένα λίβελο καταγγελιών περί των παρανομιών που συντελούνται στα ολυμπιακά έργα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για το άρθρο να μας πείτε. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Και όταν τον εγκάλεσε ο Πρωθυπουργός να καταθέσει έστω ένα στοιχείο, είπε ότι δεν υπάρχουν στοιχεία, απλά σας τα λέμε αυτά για να μην τα κάνετε. 
(Θόρυβος από την πτέρυγα της Νέας Δημοκρατίας) 
ΘΕΟΔΩΡΟΣ ΚΑΣΣΙΜΗΣ: Μα, νομιμοποιείτε... 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Συνεχίζετε την ίδια τακτική. 
(Θόρυβος από την πτέρυγα της Νέας Δημοκρατίας) 
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφεται καμία διακοπή. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Συνεχίζετε την ίδια τακτική. Δεν έχετε κανένα μα κανένα στοιχείο στα χέρια σας. 
Σήμερα ψηφίζουμε μία διάταξη που επιτρέπει στον ΟΔΙΕ να κατασκευασθεί ένα έργο που κοστίζει εκατόν δέκα δισεκατομμύρια δραχμές, που στην ουσία είναι τέσσερα έργα, με τη διαδικασία της αυτοχρηματοδότησης. Και δίνουμε απλώς το δικαίωμα, για να μπορέσει να υπάρξει αυτή η διαδικασία ο ΟΔΙΕ να μπορεί να εκχωρεί ένα μέρος του στοιχήματος για ορισμένο χρόνο. Αυτό ψηφίζουμε σήμερα. 
Εσείς από την άλλη μεριά αιτιάσθε τον κ. Πάγκαλο γιατί απουσιάζει, επειδή έδωσε μία συνέντευξη και δεν ξέρω εάν είναι αυτός ο λόγος που δεν ψηφίζετε το άρθρο. Γι' αυτό σας λέω ότι έχω μπερδευθεί γιατί δεν θέλετε να ψηφίσετε το άρθρο. Επειδή έδωσε μία συνέντευξη ο κ. Πάγκαλος και επειδή απουσιάζει από εδώ σήμερα, δεν ψηφίζετε το άρθρο. Γιατί όλες οι τοποθετήσεις σας ήταν επί της απουσίας του κ. Πάγκαλου. 
ΘΕΟΔΩΡΟΣ ΚΑΣΣΙΜΗΣ: ... 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Και όλες οι τοποθετήσεις σας ήταν υποψίες ότι κάτι μπορεί να συμβεί στο διαγωνισμό που θα γίνει.  Ενώ σήμερα νομοθετούμε μόνο... 
ΘΕΟΔΩΡΟΣ ΚΑΣΣΙΜΗΣ: ... 
ΠΡΟΕΔΡΟΣ (Απόστολος Κακλαμάνης): Αφήστε να αρθρώσει μία φράση ο άνθρωπος. Δεν είναι σωστά αυτά τα πράγματα. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Τόσην ώρα καταγγέλλατε εσείς για ξεπουλήματα, για το ένα, για το άλλο και ξεχνάτε ότι η μοναδική κυβέρνηση που έπεσε στην Ελλάδα εκ των ενόντων για  πιθανό ξεπούλημα ήταν η δική σας, με την ιστορία του ΟΤΕ. 
(Διαμαρτυρίες από την πτέρυγα της Νέας Δημοκρατίας) 
ΘΕΟΔΩΡΟΣ ΚΑΣΣΙΜΗΣ: ... 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ χαμηλότερους τόνους. 
ΘΕΟΔΩΡΟΣ ΚΑΣΣΙΜΗΣ:... 
ΠΡΟΕΔΡΟΣ (Απόστολος Κακλαμάνης): Παρακαλώ αφήστε τον κύριο Υπουργό να μιλήσει. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ακούσαμε τα μύρια όσα, ότι ξεπουλάμε. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ χαμηλότερους τόνους. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, θα είχα πράγματι χαμηλότερους τόνους αν προηγουμένως υπήρχαν χαμηλότεροι τόνοι.  Αλλά δεν έμεινε και κάτι που  να μην ακούσαμε πριν. Λένε ότι έχουμε ξεπουλήσει τα πάντα. 'Οταν τους λέμε "φέρτε μας ένα στοιχείο", μας φέρνουν αποκόμματα εφημερίδων. 
ΘΕΟΔΩΡΟΣ ΚΑΣΣΙΜΗΣ: ... 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, είναι απαράδεκτο αυτό που κάνετε και το ξέρετε πάρα πολύ καλά. Σας παρακαλώ! 
Ολοκληρώστε, κύριε Υπουργέ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Αναφέρατε ότι τα πιθανά κέρδη του παραχωρησιούχου μετά θα είναι περίπου δέκα εξήμισι  (16.500.000.000) δισεκατομμύρια με βάση τζίρο εκατόν δέκα δισεκατομμύρια. Σας διαβάζω τα ποσοστά για να δούμε από πού τα βγάλατε αυτά επιτέλους: Το 80% πάει στους στοιχηματίες, το 5% πάει στα έπαθλα, το 6% πάει στους πράκτορες, το 1,5% πηγαίνει στο Υπουργείο Οικονομικών, το 1% πηγαίνει στους αναβάτες, το 0,5% πηγαίνει στο επικουρικό και το 0,125 πάει στην Φίλιππο 'Ενωση. Ξέρετε πόσα περισσεύουν; Περισσεύουν τεσσερισίμιση (4.500.000.000) δισεκατομμύρια όσα είναι όλα κι όλα τα καθαρά κέρδη του Ιπποδρόμου. Πού τα βρήκατε τα δέκα εξήμιση (16.500.000.000) δισεκατομμύρια, τα οποία λέτε ότι θα τα παίρνει αυτός κάθε χρόνο και δεν ξέρω και εγώ τι θα γίνει; 
ΓΕΩΡΓΙΟΣ ΚΑΛΑΝΤΖΗΣ: ... 
ΠΡΟΕΔΡΟΣ (Απόστολος Κακλαμάνης): Αφήστε να ολοκληρώσει ο κύριος Υπουργός. 'Εχετε κάνει και κάποια πρόταση. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Είναι μία πάρα πολύ συγκεκριμένη διάταξη, επί της οποίας δεχθήκαμε όλες τις παρατηρήσεις που κάνατε και για το χρόνο και για το ποσοστό και για την προστασία όλων των δικαιωμάτων που έχουν νομοθετηθεί προηγουμένως για όλους αυτούς που σας ανέφερα. Λοιπόν, όλα αυτά που αφορούν τη συγκεκριμένη διάταξη, τα δεχθήκαμε, αλλά τελικά δεν ψηφίζετε το άρθρο από ό,τι κατάλαβα, είτε επειδή δεν ήρθε εδώ ο κ. Πάγκαλος είτε επειδή ο διαγωνισμός ο οποίος πρόκειται να γίνει στο μέλλον, μετατέθηκε η δημοπράτησή του και ενέχει υποψίες ότι κάτι δεν πάει καλά. Και αν κατάλαβα καλά η τελική σας νομοθετική πρόταση είναι -επειδή αναφέρεσθε μόνο σε μία συγκεκριμένη εταιρεία ή σε έναν όμιλο- να νομοθετήσει η Βουλή ότι αυτή η εταιρεία και αυτός ο όμιλος, απαγορεύεται του λοιπού να παίρνει μέρος στους διαγωνισμούς. Γιατί αν τυχόν αναλαμβάνει το έργο, τότε θα αποδεικνύεται αυτό που εσείς λέτε ότι έχετε πάντα δίκιο ότι τα έχουμε στημένα. 
ΓΕΩΡΓΙΟΣ ΚΑΛΑΝΤΖΗΣ:... 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Αρα μόνο με αυτόν τον τρόπο θα μπορούσαμε να ξεφύγουμε από αυτήν τη μόνιμη υποψία, εάν νομοθετήσουμε εδώ ότι μία εταιρεία απαγορεύεται από εδώ και πέρα να παίρνει μέρος σε δημόσιους διεθνείς διαγωνισμούς. 
Αλλά για το άρθρο αυτό που συζητάμε τώρα και σε λίγο πρέπει να αποφασίσει η Βουλή, όλες οι προτάσεις σας έγιναν δεκτές και επομένως δεν μπορώ να καταλάβω το λόγο για τον οποίο δεν θέλετε να το ψηφίσετε. 
ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, λυπούμαι -η Βουλή έχει καλή γνώμη για εσάς, δεν μας έχετε δώσει άλλη φορά  δείγματα γραφής τέτοια που μας δείχνετε σήμερα. Δεν βρήκατε το κουράγιο να απαντήσετε ούτε σε ένα από τα ερωτήματα και τις καταγγελίες της Αντιπολίτευσης. 
Εμείς σας είπαμε συγκεκριμένα γεγονότα. Δεν γνωρίζετε ότι έχει ασκήσει ο Εισαγγελέας Πρωτοδικών δίωξη κατά του Δ.Σ. του ΟΔΙΕ, κατά του Προέδρου της Επιτροπής Αξιολόγησης, κατά στελεχών που ήταν ελέγχοντες και ελεγχόμενοι στον διαγωνισμό; Δεν διαβάσατε στις εφημερίδες για την άσκηση ποινικής διώξης στον όμιλο "INTRALΟΤ", γιατί κατά παράνομο τρόπο χρησιμοποίησε σε διαφημιστικά του το σήμα του ιπποδρομιακού στοιχήματος; Η δίωξη αυτή ήταν αυτεπάγγελτη και αφορούσε διαφημίσεις -το λέγω αυτό για τους συναδέλφους και τον κ. Μαγκρίωτη που είχαν την απορία. Οι ημερομηνίες είναι από 26.9.99 μέχρι 23.10.99. 'Οποια εφημερίδα και αν ανοίγατε θα βλέπατε αυτά τα διαφημιστικά. Ασκήθηκε αυτεπάγγελτα ποινική διώξη. 
Δεν σας συγκίνησε το γράμμα του κ. Μογκ που βρίσκεται και στα δικά σας χέρια -το πήρε ο Υπουργός των Εξωτερικών, ο Υπουργός ΠΕΧΩΔΕ και κοινοποιήθηκε και σε σας πρέπει να το έχετε στα χαρτιά σας- το οποίο ουσιαστικά σας λέει ότι έχετε παρανομήσει και κατηγορείται η Κυβέρνηση για παράβαση της κοινοτικής οδηγίας περί προμηθειών και ότι απειλείται με πρόστιμο η ελληνική Kυβέρνηση και θα γίνει ακύρωση του διαγωνισμού; Γιατί δεν το καταθέτετε στα Πρακτικά της Βουλής; Καταθέστε το σχετικό έγγραφο. 
Δεν απαντάτε σε τίποτα λοιπόν. 'Ερχεστε εδώ  και χρησιμοποιείτε υψηλούς τόνους και εκφράσεις για να αποφύγετε τη συζήτηση επί της ουσίας.  Και η ουσία  είναι, ότι πρόκειται για ένα σκάνδαλο πρώτου μεγέθους, πρόκειται για μια προειλημμένη απόφαση την οποία σταδιακά τη νομιμοποιήσατε μέσα από το Ελληνικό Κοινοβούλιο. 
Κύριε Πρόεδρε, με την ευκαιρία που βρίσκεστε εδώ, επειδή γνωρίζουμε όλοι τις ευαισθησίες σας και πολλές φορές είχαμε την ευκαιρία και σαν κόμματα και σαν Νέα Δημοκρατία και σαν Βουλευτές αυτήν την ευαισθησία σας να τη σημειώσουμε, θα ήθελα να σας πω ότι η διάταξη αυτή  νομιμοποιεί εκ των υστέρων μια διακήρυξη του Ιουνίου του 1999. Θα σας παρακαλέσω να ζητήσετε από την Κυβέρνηση να αποσύρει αυτήν την τροπολογία η οποία αναθεωρήθηκε δυο φορές, διότι δεν μπορεί η Βουλή να είναι κολυμβήθρα του Σηλωάμ για κάθε παρανομία υπέρ ολίγων εχόντων και κατεχόντων. 
(Χειροκροτήματα από την πτέρυγα της Νέας Δημοκρατίας). 
ΠΡΟΕΔΡΟΣ (Απόστολος Κακλαμάνης): 'Οπως γνωρίζετε, από την 'Εδρα αυτή δεν μπορώ να πάρω θέση επί της ουσίας των συζητήσεων. Κακώς βάζετε σε εμένα αυτά τα ζητήματα. Σε ότι αφορά στη διάταξη αυτή, εγώ προσπαθώ να καταλάβω που είναι η κύρωση των μέχρι τώρα διαδικασιών και ειλικρινά δεν μπορώ να καταλάβω. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, δεν ήσασταν στην Αίθουσα. Τα αναφέραμε συγκεκριμένα. Είναι ο νόμος 2730 ο οποίος άλλαξε τη χωροθέτηση για τον Ιππόδρομο. Είναι η συμφωνία του Φεβρουαρίου μεταξύ του ΟΔΙΕ και του "ΑΘΗΝΑ 2004" που νομιμοποιεί τα υπόλοιπα. 
ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, επιτρέψτε μου να σας πω ότι αυτήν τη στιγμή κάνετε κακή χρήση των δυνατοτήτων που έχετε να μιλήσετε στο Κοινοβούλιο, ενώ εγώ δεν μπορώ να πάρω θέση γι' αυτά τα οποία λέτε. 
Εάν η διάταξη αυτή κυρώνει κάποιον διαγωνισμό, διότι αυτό καταλαβαίνω ότι υπαινίσσεσθε... 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ναι, αλλά αυτό δεν το βλέπουμε απ' αυτήν τη διάταξη. Εν πάση περιπτώσει, υπήρξε λόγος και αντίλογος μέσα στην Αίθουσα. Το Τμήμα θα αποφασίσει. 
Συνεχίστε, κύριε Υφυπουργέ και παρακαλώ να κλείσει η συζήτηση, για να γίνει η ψηφοφορία που ζητήθηκε από την Αξιωματική Αντιπολίτευση. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, αυτό ακριβώς είναι το ζήτημα. Δεν υπάρχει κανένας διαγωνισμός και καμία απόφαση μετά από διαγωνιστική διαδικασία που να κυρούται με αυτήν τη διάταξη. Ο διαγωνισμός θα εξελιχθεί από εδώ και πέρα, διότι τα τεύχη δημοπράτησης γι' αυτόν το διαγωνισμό θα παραδοθούν μετά την ψήφιση της διάταξης. Και όπως πολύ καλά γνωρίζετε, κύριοι συνάδελφοι, η σύμβαση η οποία τελικώς θα υπογραφεί, εάν ευδοκιμήσει ο διαγωνισμός, θα έλθει προς κύρωση στη Βουλή. Θα κυρωθεί με ειδικό νόμο και τότε θα έχετε όλη την άνεση... 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, αφού έχετε κάνει προεπιλογή. 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ, μη διακόπτετε. Αυτό που υπονοείται είναι ότι όλη αυτή η διαδικασία, η οποία βρίσκεται σε εξέλιξη με κανόνες οι οποίοι τίθενται εκ των υστέρων, έρχεται να νομιμοποιηθεί. Προφανώς υπάρχουν ένδικα μέσα, τα οποία μπορούν να ασκήσουν οι ενδιαφερόμενοι. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Βεβαίως. 
ΠΡΟΕΔΡΟΣ (Απόστολος Κακλαμάνης): Αλλά σε κάθε περίπτωση θα πρέπει να το λάβει αυτό υπόψη της η Κυβέρνηση ώστε εάν αυτός ο διαγωνισμός επηρεάζεται και επηρεάζεται και η θέση των συμμετεχόντων ή των μη συμμετασχόντων απ' αυτές τις διατάξεις, να επαναληφθεί αυτή η διαδικασία, εάν είναι έτσι. Αλλά η Βουλή μπροστά της αυτήν τη στιγμή έχει ένα κείμενο, το οποίο μόνο όποιος υποπτεύεται κάτι μπορεί να το μέμφεται. Δεν προκύπτει από τη διάταξη που έχουμε μπροστά μας. Εάν όμως εσείς νομίζετε ότι κάτι τέτοιο συμβαίνει, θα ψηφίσετε αλλιώς. Η δικαιοσύνη θα αποφασίσει εάν συμβαίνει κάτι τέτοιο. Θα λάβει τα μέτρα της. 
Ολοκληρώστε, κύριε Υπουργέ. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να κρατηθεί το άρθρο, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται οι διακοπές. Δεν μπορούμε εμείς εδώ να κάνουμε τους μάντεις. 
Συνεχίστε, κύριε Υπουργέ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, ό,τι ρυθμίζει αυτή η διάταξη, πρόκειται να γίνει από την ισχύ της διατάξεως και μετά. 
ΠΡΟΕΔΡΟΣ (Απόστολος Κακλαμάνης): Πολύ ωραία. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Η διάταξη αυτή δεν καλύπτει τίποτα που να έχει γίνει μέχρι αυτήν τη στιγμή. Απολύτως τίποτα. ΠΡΟΕΔΡΟΣ (Απόστολος Κακλαμάνης): Εάν είναι έτσι, κύριοι συνάδελφοι... 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Ετσι είναι και το ξέρουν, οι κύριοι συνάδελφοι, πολύ καλά. Δεν καλύπτει απολύτως τίποτα σε σχέση με όσα έχουν γίνει. 
ΠΡΟΕΔΡΟΣ (Απόστολος Κακλαμάνης): Αυτή προφανώς είναι μία δήλωση που δεσμεύει την Κυβέρνηση. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... 
ΠΡΟΕΔΡΟΣ (Απόστολος Κακλαμάνης): Σας παρακαλώ. 
Ολοκληρώστε, κύριε Υπουργέ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Σε σχέση με τις διώξεις και τις δικαστικές αποφάσεις, πρέπει να πω ότι στην έννομη πραγματικότητα της χώρας ισχύ έχουν οι δικαστικές αποφάσεις και όχι οι εισαγγελικές διώξεις. Οι δικαστικές αποφάσεις που έχουν εκδοθεί επί όλων των ενδίκων μέσων που ασκήθηκαν γι' αυτήν την υπόθεση μέχρι τώρα, είναι αποφάσεις οι οποίες απέρριψαν όλες τις αιτιάσεις. Εάν ασκήθηκαν εισαγγελικές διώξεις, που πιστεύω ότι ασκήθηκαν, αυτές στη συνέχεια θα πρέπει να ακολουθηθούν από δικαστικές αποφάσεις. Μπορεί να υπάρξει και η διαδικασία του βουλεύματος. Και τελευταία έχουμε γίνει μάρτυρες του πόσες εισαγγελικές διώξεις ασκήθηκαν και πόσα απαλλακτικά βουλεύματα εκδόθηκαν για ένα σωρό ανθρώπους που, απ' ό,τι φαίνεται, αδίκως κατηγορήθηκαν. Κατά συνέπεια, ισχύ έχουν οι δικαστικές αποφάσεις. 'Ολες οι αποφάσεις που έχουν εκδοθεί σχετικά με αυτήν τη διαδικασία έχουν απορριφθεί. 
Ρυθμίζουμε, λοιπόν, για το από δω και πέρα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... 
ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Ολοκληρώστε, κύριε Υπουργέ. Δεν έχουν νόημα οι διακοπές. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Επαναλαμβάνω ότι με αυτήν τη διάταξη δεν υπάρχει καμία ρύθμιση, ούτε θα μπορούσε να υπάρξει, για τη διαδικασία της προεπιλογής που είναι ανεξάρτητη διαδικασία απ' αυτήν τη ρύθμιση. 
(Θόρυβος στην Αίθουσα) 
ΠΡΟΕΔΡΟΣ (Απόστολος Κακλαμάνης): Σας παρακαλώ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Σας ανέφερα τη διαδικασία του δημόσιου διεθνούς διαγωνισμού της συγκρότησης επιτροπής, όπου τα περισσότερα μέλη δεν είναι κρατικά, αλλά προέρχονται από φορείς που δεν ελέγχονται από το κράτος και υπεδείχθησαν από τους φορείς και η οποία επιτροπή ομόφωνα κατέληξε σ' αυτήν την προεπιλογή. 
Θα παρακαλούσα σε όλες αυτές τις αιτιάσεις που αναφέρετε, να πείτε -γιατί αυτό στην ουσία λέτε- ότι ο εκπρόσωπος του Πανεπιστημίου Πειραιά ήταν πληρωμένος, ο εκπρόσωπος του ΤΕΕ ήταν πληρωμένος, ο εκπρόσωπος του Μετσοβίου Πολυτεχνείου ήταν πληρωμένος ότι όλοι αυτοί ήταν πληρωμένοι από αυτή την εταιρεία. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Αυτό λέτε όταν αιτιάσθε τη διαδικασία της προεπιλογής. Και ότι όλα τα δικαστήρια τα οποία απεφάνθησαν επί των αιτιάσεων για τη διαδικασία της προεπιλογής και αυτά έκαναν λάθος. Αυτό λέτε! 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... 
ΠΡΟΕΔΡΟΣ (Απόστολος Κακλαμάνης): Παρακαλώ, καμία διακοπή, για να τελειώσει η συζήτηση αυτή! 
Μην απαντάτε, κύριε Υπουργέ, σε καμία διακοπή, γιατί καμιά διακοπή δεν ακούγεται και δεν γράφεται. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα κλείσω με αυτό: 
Επαναλαμβάνω ότι η διαδικασία που ισχύει για όταν κάποιος στο εσωτερικό της χώρας σε ένα δημόσιο διεθνή διαγωνισμό έχει παράπονα για τη διαδικασία, εκτός από τα ένδικα μέσα που έχει στην ελληνική δικαιοσύνη, έχει τη δυνατότητα να προσφύγει και στα κοινοτικά όργανα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:... 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν ακούγεσθε και έτσι απλώς θορυβείτε. Δεν υπάρχει λόγος. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Ολες αυτές οι αιτιάσεις λοιπόν ή κάποιες από αυτές που απερρίφθησαν από τα ελληνικά δικαστήρια, πήγαν και στην Ευρωπαϊκή Επιτροπή στη 15η Γενική Διεύθυνση, η οποία -αυτό είναι το έγγραφο του κ. Μογκ- μας λέει ότι εδώ περιήλθαν στα χέρια μας αυτές οι αναφορές και παρακαλούμε να μας απαντήσετε επ'αυτών των αναφορών και των αιτιάσεων τι έχετε να μας πείτε. Επειδή την πήραμε προχθές, τώρα θα ακολουθήσει η απάντηση από τον αρμόδιο φορέα πάνω σε αυτά που ένα προς ένα αναφέρει ο κ. Μογκ. 
(Θόρυβος από την πτέρυγα της Νέας Δημοκρατίας) 
'Εχετε ζητήσει τη διαδικασία εγγράφων. Δεν είναι έτσι; 
ΑΘΑΝΑΣΙΟΣ ΒΑΡΙΝΟΣ: ... 
ΠΡΟΕΔΡΟΣ (Απόστολος Κακλαμάνης): Παρακαλώ! Είναι δυνατόν να συνεχιστεί αυτή η κατάσταση! Δεν είναι σωστό! Αυτή είναι η άποψη που διατυπώνει ο Υπουργός. Προφανώς διαφωνείτε, αλλά δεν υπάρχει λόγος να τον εμποδίσετε να μιλήσει. Δεν είναι εικόνα αυτή του Κοινοβουλίου. Σας παρακαλώ. Εγώ διευθύνω τη συζήτηση και κάνετε λάθος εάν νομίζετε ότι πρέπει να κάνω αυτού του είδους την παρέμβαση. 
Ο κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Πάρα πολύ σύντομα, κύριε Πρόεδρε, θα ήθελα να πω πως δεν κατανοώ τις μομφές των συναδέλφων των κομμάτων της Αντιπολίτευσης, γιατί υπερασπίστηκα το δικαίωμα του κ. Πάγκαλου να διατυπώνει δημοσίως τις απόψεις του. Τέσσερις ημέρες συμμετείχε σε ένα διάλογο εμβαθυτικό για το νομοσχέδιο... 
ΠΡΟΕΔΡΟΣ (Απόστολος Κακλαμάνης): Αφήστε τον κ. Πάγκαλο. Ο κ. Πάγκαλος τελικώς δεν είναι εδώ και όλοι ασχολούμεθα μαζί του. Αυτό είναι ένα κίνητρο για τον κ. Πάγκαλο να μην έρχεται στη Βουλή! 
ΙΩΑΝΝΗΣ ΜΑΓΚΡΙΩΤΗΣ: Θα φτερνίζεται συνεχώς. 
Ο Πρόεδρος πέτυχε αυτό που ήθελα ακριβώς να κάνω, να βοηθήσω λίγο να χαλαρώσουμε την ένταση. Η ένταση που έχει συσσωρευτεί είναι πρωτοφανής και δεν αντανακλά θα έλεγα αυτό που νομοθετούμε. 
Θέλω, λοιπόν, να πω πως υπερασπίστηκα το απλό δικαίωμα του Υπουργού και κάθε πολιτικού να λέει δημοσίως τη γνώμη του. Συμμετείχε σε ένα διάλογο τέσσερις μέρες. Τις απόψεις αυτές τις διατύπωσε και στην Αίθουσα  του Κοινοβουλίου, τις διατύπωσε και δημοσίως όπως και πολλοί εξ ημών.         
Βεβαίως αυτό δε σημαίνει ότι μπορεί κάποιος να συμφωνεί και εγώ με όλα όσα είπε στη συνέντευξή του  ή σε οποιοδήποτε δημόσιο βήμα. Παραδείγματος χάριν εγώ δεν συμφωνώ στην αναφορά και στην εμπλοκή του ονόματος της κ. Κανέλλη στον τίτλο του Κομμουνιστικού Κόμματος Ελλάδος και δικαίως ενίσταται η κ. Κανέλλη στο θέμα αυτό. 
'Ομως, πρέπει να πω, κυρία Κανέλλη, ότι είναι βέβαιο ότι έχει επηρεάσει αρκετά τις απόψεις σας... 
ΠΡΟΕΔΡΟΣ (Απόστολος Κακλαμάνης): 'Οχι διαλογική συζήτηση σας παρακαλώ και επί του άρθρου 8 για να κλείσει η συζήτηση. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, έχετε απόλυτο δίκιο. 
ΠΡΟΕΔΡΟΣ (Απόστολος Κακλαμάνης): Να κλείσει η συζήτηση παρακαλώ. 
ΙΩΑΝΝΗΣ ΜΑΓΚΡΙΩΤΗΣ: Είναι βέβαιο, το παρατηρούμε όλοι, ότι τόσο το Κομμουνιστικό Κόμμα έχει επηρεάσει την κ. Κανέλλη, όσο και η κ. Κανέλλη το Κομμουνιστικό Κόμμα στις απόψεις του. Αυτό βεβαίως δεν είναι και κατακριτέο σε τελευταία ανάλυση. 
ΠΡΟΕΔΡΟΣ (Απόστολος Κακλαμάνης): Αυτά έχουν σχέση με το άρθρο 8; 
(Γέλωτες στην Αίθουσα) 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, λείπατε την ώρα εκείνη. 
ΠΡΟΕΔΡΟΣ (Απόστολος Κακλαμάνης): Υποθέτω ότι το Κομμουνιστικό Κόμμα δεν πήρε μέρος στο διαγωνισμό! 
Σας παρακαλώ, τελειώστε. 
ΙΩΑΝΝΗΣ ΜΑΓΚΡΙΩΤΗΣ: Η κ. Κανέλλη με εγκάλεσε γιατί υπερασπίστηκα τον κ. Πάγκαλο και για τη συγκεκριμένη αναφορά και όφειλα μια διευκρίνιση και αυτήν έκανα. 
Θέλω, λοιπόν, να πω, τελειώνοντας  ότι και ο κύριος Υπουργός προηγουμένως διευκρίνισε απολύτως ότι με το συγκεκριμένο άρθρο νομοθετούμε τη δυνατότητα του ΟΔΙΕ να παραχωρήσει ορισμένα εκ των δικαιωμάτων του στη διοργάνωση των Ιπποδρομιών, κάτι το οποίο είναι λογικό και αυτονόητο και στο οποίο εξυπακούεται ότι δεν διαφωνείτε γιατί σας είδα να εγείρεσθε και να φωνασκείτε όταν διατύπωσα την παρατήρηση αυτή, αγαπητοί συνάδελφοι της Αξιωματικής Αντιπολίτευσης. Θεωρώ, λοιπόν, πως συμφωνείτε αν ερμηνεύσω σωστά τις διαμαρτυρίες σας με τη δεοντολογία που ακολουθεί και την επιλογή της Κυβέρνησης να παραχωρήσει μέρος των δικαιωμάτων για ορισμένο χρόνο σε κάποια ιδιωτική εταιρεία μετά από διαγωνισμό. Αυτό, λοιπόν, νομοθετούμε σήμερα. 'Ολα τα άλλα τα οποία αναφέρατε και τα οποία τα θεωρώ πάρα πολύ σημαντικά και επαναλαμβάνω ότι οφείλατε να τα καταθέσετε και εγγράφως στη Βουλή και βεβαίως θα πρέπει να ακολουθήσουν το δρόμο που ήδη έχετε πει ότι έχει αρχίσει. Δεν αφορούν όμως το παρόν νομοσχέδιο και δεν πρέπει να κάνετε δίκην προθέσεων. Δεν νομοθετούμε ούτε πολιτευόμαστε με προθέσεις, ιδιαίτερα για τέτοιο μέγα θέμα όπως είναι οι Ολυμπιακοί Αγώνες που θεωρείται πως είναι εθνικός στόχος. 
Η Κυβέρνηση δεσμεύτηκε δια του κυρίου Υπουργού ότι θα φέρει στη Βουλή τα τεύχη δημοπράτησης και θα έχουμε τη δυνατότητα όλοι μας να διαπιστώσουμε κατά πόσον ο διαγωνισμός αυτός είναι διαφανής, είναι με βάσεις σύμφωνες με το Εθνικό και το Διεθνές Δίκαιο. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μια διευκρίνιση για ένα λεπτό. ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, σας παρακαλώ! 
Μίλησε ο εκπρόσωπός σας. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν θα οξύνω την ατμόσφαιρα. 
ΠΡΟΕΔΡΟΣ (Απόστολος Κακλαμάνης): Ορίστε, για να κάνετε τη διευκρίνιση. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λέω αυτό το πράγμα χωρίς να θέλω να οξύνω και δεν την οξύνω την ατμόσφαιρα. Ρωτήσατε προηγουμένως και είπατε ως Πρόεδρος της Βουλής ότι όποιος έχει έννομο συμφέρον να προσφύγει στη δικαιοσύνη. 
Επανειλημμένα σ'αυτήν την Αίθουσα και δια του κοινοβουλευτικού ελέγχου και αρθρογραφώντας με όλη την καλή θέληση που μπορεί να έχει κανείς, με απόλυτη ηρεμία, έχω διευκρινίσει το εξής: Θα πρέπει να ξαναδούμε αν θέλουμε να λειτουργήσει η δικαιοσύνη στον Τόπο, για τους διαγωνισμούς που αφορούν τα έργα και τις προμήθειες, το άρθρο 4 του ν.2529/1997. Το ξέρετε, κύριε Πρόεδρε, ότι κατά το άρθρο αυτό όπως έχει και ισχύει σήμερα... 
ΠΡΟΕΔΡΟΣ (Απόστολος Κακλαμάνης): Δεν το ξέρω, κύριε Παυλόπουλε. 
'Οπως ξέρετε, δεν δικηγορώ και δεν ασχολούμαι με υποθέσεις εταιρειών και επιχειρήσεων. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν δικηγορώ και εγώ γι'αυτό, αλλά σας διαβεβαιώνω... 
ΠΡΟΕΔΡΟΣ (Απόστολος Κακλαμάνης): Δεν τα ξέρω καλά. Αλλά εδώ στη συζήτηση δεν νομίζω ότι προσθέτετε τίποτα πάντως. 
ΠΡΟΚΟΠΗΣ ΠΑΥΛΟΠΟΥΛΟΣ: Προσθέτω. 'Οταν λέτε να προσφύγουν στη δικαιοσύνη το ερώτημα είναι το εξής: 'Οταν έχει ψηφίσει η κυβερνητική πλειοψηφία διάταξη σύμφωνα με την οποία και αν ακόμη ακυρωθεί ο διαγωνισμός εκείνος που παρανόμως τον πήρε τον συνεχίζει μέχρι τέλους και ο άλλος δικαιούται αποζημιώσεως -είναι το περίφημο άρθρο 4- που είναι πρωτοφανές στην Ευρωπαϊκή 'Ενωση. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση επί του άρθρου 8. Υπεβλήθη αίτηση ονομαστικής ψηφοφορίας επί του άρθρου 8, την οποία υπογράφουν Βουλευτές της Νέας Δημοκρατίας, της οποίας το κείμενο έχει ως εξής: 
"Προς τη Βουλή των Ελλήνων ΑΘΗΝΑ ΘΕΜΑ: Αίτηση ονομαστικής ψηφοφορίας Με την παρούσα ζητάμε σύμφωνα με το άρθρο 72 του Κανονισμού την διεξαγωγή ονομαστικής ψηφοφορίας επί του άρθρου 8 του σχεδίου νόμου: "Θέματα προετοιμασίας των Ολυμπιακών αγώνων 2004 και άλλες διατάξεις". 
Αθήνα 12/6/2000 ΟΙ ΑΙΤΟΥΝΤΕΣ ΒΟΥΛΕΥΤΕΣ Κεφαλογιάνννης Μανώλης Καλαντζής Γιώργος Σπηλιωτόπουλος Αρης Γκιουλέκας Κωνσταντίνος Φωτιάδης Ηλίας Καμμένος Πάνος Σπηλιωτόπουλος Σπήλιος" Θα αναγνώσω και τον κατάλογο των υπογραφόντων την αίτηση, της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
Ο κ. Μανώλης Κεφαλογιάννης. Παρών. 
Ο κ. Γεώργιος Καλαντζής. Παρών. 
Ο κ. Αριστόβουλος Σπηλιωτόπουλους. Παρών. 
Ο κ. Κωνσταντίνος Γκιουλέκας. Παρών. 
Ο κ. Ηλίας Φωτιάδης. Παρών. 
Ο κ. Πάνος Καμμένος. Παρών. 
Ο κ. Σπήλιος Σπηλιωτόπουλος. Παρών. 
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
Συνεπώς  διακόπτουμε τη συνεδρίαση για δέκα (10) λεπτά, σύμφωνα με τον Κανονισμό. 
(ΔΙΑΚΟΠΗ) 
(ΜΕΤΑ ΔΙΑΚΟΠΗ) 
ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα συνεδρίαση. Θα γίνει ονομαστική ψηφοφορία επί του άρθρου 8. 
Καλούνται επί του καταλόγου οι Βoυλευτές κ. Νικόλαος Σαλαγιάννης από το ΠΑ.ΣΟ.Κ. και Πάνος Καμμένος από τη Νέα Δημοκρατία. 
Οι αποδεχόμενοι το άρθρο 8 λέγουν "ΝΑΙ". 
Οι μη αποδεχόμενοι το άρθρο 8 λέγουν "'ΟΧΙ". 
Οι αρνούμενοι να ψηφίσουν λέγουν "ΠΑΡΩΝ". 
Παρακαλώ να αρχίσει η ανάγνωση του καταλόγου. 
(ΨΗΦΟΦΟΡΙΑ) 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΟΣ (Απόστολος Κακλαμάνης): Υπάρχει κανείς κύριος συνάδελφος που δεν άκουσε το όνομά του; Κανείς. 
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ) 
(ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας επί του άρθρου 8 του νομοσχεδίου. 
Ψήφισαν συνολικά 99 Βουλευτές. 
Απών, 1. 
Υπέρ του άρθρου δηλαδή "ΝΑΙ", ψήφισαν 53 Βουλευτές. Κατά του άρθρου δηλαδή "ΟΧΙ", ψήφισαν 46 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: 
"Ονομαστική ψηφοφορία επί του άρθρου 8" Από το Πανελλήνιο Σοσιαλιστικό Κίνημα Αλαμπάνος Δημήτριος + Ανθόπουλος Ιωάννης + Αποστολίδης Λουκάς+ Αρσένη Μαρία+ Αρσένης Γεράσιμος+ Βλασσόπουλος Ευάγγελος+ Βρεττός Κωνσταντίνος+ Γείτονας Κωνσταντίνος+ Γερανίδης Βασίλειος+ Λωτίδης Λάζαρος+ Γιαννάκης Ιωάννης+ Γιαννόπουλος Ευάγγελος+ Γικόνογλου Μόσχος+ Γκεσούλης Nικόλαος+ Δαμιανάκης Ευτύχιος+ Δασκαλάκης Γεώργιος+ Ζαμπουνίδης Nικόλαος+ Ζήση Ροδούλα+ Θεοδώρου Χρήστος+ Θωμά Μαρία+ Θωμόπουλος Ιωάννης+ Κακλαμάνης Απόστολος+ Καρχιμάκης Μιχαήλ+ Καστανίδης Χαράλαμπος+ Κατσιλιέρης Πέτρος+ Κίρκος Γεώργιος+ Κολιοπάνος Θεόδωρος+ Κοσσυβάκης Δημήτριος+ Κουράκης Ιωάννης+ Κουρουμπλής Παναγιώτης+ Μαγκριώτης Ιωάννης+ Μανωλιά Χρύσα+ Ματζαπετάκης Στέλιος+ Μπένος Σταύρος+ Μπεντενιώτης Εμμανουήλ+ Παπαδήμας Λάμπρος+ Παπούλιας Κάρολος+ Σαλαγιάννης Nικόλαος+ Σγουρίδης Παναγιώτης+ Σκουλάκης Εμμανουήλ+ Σμπώκος Ιωάννης+ Σμυρλής - Λιακατάς Χρήστος+ Σπηλιόπουλος Κωνσταντίνος+ Σπυρόπουλος Ροβέρτος+ Τσακλίδης Ιωάννης+ Τσερτικίδης Παντελής+ Τσιλίκας Βασίλειος+ Τσίμας Κωνσταντίνος+ Τσιόκας Θεοχάρης+ Φλώρος Nικόλαος+ Φούρας Ανδρέας                         + Χρυσανθακόπουλος Αλέξανδρος           Α Χωρέμης Αναστάσιος                    + Από τη Νέα Δημοκρατία Βαρίνος Αθανάσιος+ Βύζας Βασίλειος+ Γιαννόπουλος Αθανάσιος+ Γκιουλέκας Κωνσταντίνος+ Δαβάκης Αθανάσιος+ Δημοσχάκης Θεοφάνης+ Καλαντζής Γεώργιος+ Καλός Γεώργιος+ Καμμένος Παναγιώτης+ Καρασμάνης Γεώργιος+ Καρράς Κώστας+ Κασσίμης Θεόδωρος+ Κωστόπουλος Δημήτριος+ Λαμπρόπουλος Ιωάννης+ Λέγκας Νικόλαος+ Λεονταρίδης Θεόφιλος+ Σιούφας Δημήτριος+ Μελάς Παναγιώτης+ Μιχαλολιάκος Βασίλειος+ Μπασιάκος Ευάγγελος+ Μπενάκη - Ψαρούδα 'Αννα+ Ορφανός Γεώργιος+ Παυλόπουλος Προκόπης+ Παπανικολάου Ελευθέριος+ Πάππας Βασίλειος+ Παυλίδης Αριστοτέλης+ Πετραλιά - Πάλλη Φάνη+ Ρεγκούζας Αδάμ+ Σαλαγκούδης Γεώργιος+ Σκρέκας Θεόδωρος+ Σπηλιόπουλος Αναστάσιος+ Σπηλιωτόπουλος Αριστόβουλος ('Αρης)+ Σπηλιωτόπουλος Σπήλιος+ Ταλιαδούρος Σπυρίδων+ Τζαννετάκης Τζαννής+ Τσιαμάκης Δημοσθένης+ Φουντουκίδου - Θεοδωρίδου Παρθένα(-) 
Φωτιάδης Ηλίας+ Χειμάρας Αθανάσιος+ Χωματάς Ιωάννης+ Κεφαλογιάννης Εμμανουήλ+ Από το Κομμουνιστικό Κόμμα Ελλάδας Κοσιώνης Παναγιώτης+ Σκυλλάκος Αντώνιος+ Κανέλλη Λιάνα+ Από το Συνασπισμό της Αριστεράς και της Προόδου Δαμανάκη Μαρία+ Λαφαζάνης Παναγιώτης+ Από τους Ανεξάρτητους Ψαχαρόπουλος Γεώργιος+ "ΝΑΙ"             :  53 "ΟΧΙ"             :  46 ΣΥΝΟΛΟ ΨΗΦΙΣΑΝΤΩΝ :  99 "ΑΠΩΝ"            :   1 
Ο ΠΡΟΕΔΡΟΣ                           ΟΙ ΓΡΑΜΜΑΤΕΙΣ" 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 8 έγινε δεκτό κατά πλειοψηφία. 
Κύριοι συνάδελφοι, ολοκληρώθηκε η συζήτηση των άρθρων του νομοσχεδίου. 
Εισερχόμαστε στη συζήτηση των τροπολογιών. 
Πρώτη είναι η τροπολογία με γενικό αριθμό 29 και ειδικό 7, κατατεθείσα στις 13.6.2000, που αφορά τους όρους δόμησης του Ολυμπιακού Σταδίου. 
Η κ.  Δαμανάκη έχει το λόγο. 
ΜΑΡΙΑ ΔΑΜΑΝΑΚΗ: Κύριε Πρόεδρε, δεν ψηφίζουμε αυτήν την τροπολογία που αφορά την αλλαγή των όρων δόμησης γύρω από το Ολυμπιακό Στάδιο. Μιλούμε για διπλασιασμό περίπου των όρων δόμησης σε μία περιοχή πολύ βεβαρημένη, χωρίς μάλιστα να δικαιολογείται πλήρως. 
Θυμίζω, κύριε Πρόεδρε, ότι παλαιότερα είχει επιχειρηθεί η αύξηση μόνο κατά 0,1%. Από 0,2% ο συντελεστής είχε πάει στο 0,3%. Η απόφαση αυτή ακυρώθηκε στο Συμβούλιο της Επικρατείας μετά από προσφυγή των κατοίκων. 
'Οπως καταλαβαίνετε δεν μπορούμε να δεχθούμε γενικώς το διπλασιασμό των όρων δόμησης. Θα  ήμασταν διατεθειμένοι να συζητήσουμε, εάν υπάρχουν συγκεκριμένες ανάγκες για συγκεκριμένα ολυμπιακά έργα, όχι  όμως, γενικώς, να διπλασιαστεί ο συντελεστής δόμησης, διότι όπως καταλαβαίνετε αυτό θα δημιουργήσει σοβαρά προβλήματα στην περιοχή. 
ΠΡΟΕΔΡΟΣ (Απόστολος Κακλαμάνης): Η κ. Πετραλιά έχει το λόγο. 
ΦΑΝΗ ΠΕΤΡΑΛΙΑ-ΠΑΛΛΗ: Με αυτήν την τροπολογία ουσιαστικά καταστρέφονται τα πάρκινγκ του ΟΑΚΑ, για να ανεγερθεί το κέντρο της ραδιοτηλεόρασης. Αυτό αποτελεί πραγματικά απόδειξη  της προχειρότητας με την οποία νομοθετεί η Κυβέρνηση. 
Πρέπει εδώ να αναφέρω ότι μέσα από το φάκελο της διεκδίκησης δεν έχουμε την υποχρέωση να κάνουμε το συγκεκριμένο κτίριο, παρά μόνο ένα τεράστιο κτίριο της ραδιοτηλεόρασης, το οποίο και ήδη ανεγείρεται. 
Αιφνιδίως, ένα χρόνο πριν, εμφανίζεται η Κυβέρνηση να συζητάει με τη ΔΟΕ και ο τότε Υπουργός, ο κ. Φούρας, μας είχε πει ότι πρέπει το κτίριο της ραδιοτηλεόρασης να είναι μονοόροφο, με αποτέλεσμα να έχουν προχωρήσει τώρα, καταργώντας ουσιαστικά τα πάρκινγκ του ΟΑΚΑ. 
Εδώ θέλω να πω, κύριε Υπουργέ, ότι ο ίδιος ο κ. Φούρας είχε δεσμευθεί πως θα επρόκειτο περί μονοόροφου, γιατί αυτό ακριβώς είπε  ότι χρειάζεται: κτίριο με έναν όροφο. Και εδώ φέρνετε τροπολογία με την οποία κατασκευάζεται κτίριο τριάντα πέντε μέτρων. 
Βέβαια αυτή η τροπολογία θα μπορούσε να είχε περάσει κάπως πιο μαλακά, εάν κάποιος δεν διάβαζε με μεγεθυντικό φακό τον πίνακα, ο οποίος υπάρχει δίπλα στο σχεδιάγραμμα το οποίο μας έχει μοιραστεί. 
Ακούστε λοιπόν, τι λέει αυτός ο πίνακας: Από ενενήντα μία χιλιάδες διακόσια τ.μ.  κάλυψη που έχουμε σήμερα, θα έχουμε εκατόν εξήντα τρεις χιλιάδες τριακόσιες δέκα οκτώ τ.μ.  αύριο. Από εκατόν  ογδόντα έξι χιλιάδες τ.μ. δόμησης που έχουμε σήμερα, θα έχουμε τριακόσιες επτά χιλιάδες  τ.μ. αύριο. Αντιλαμβάνεστε ότι πηγαίνουμε σε έναν διπλασιασμό της σημερινής κάλυψης. Ουσιαστικά καταστρέφεται όλο το πράσινο. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Επιθυμούμε να μας πει ο κύριος Υπουργός γιατί το μονοόροφο, για το οποίο δεσμεύτηκε ο κ. Φούρας, γίνεται τώρα τριάντα πέντε μέτρα, που σημαίνει δεκαόροφο κτίριο. 
Επιπλέον τι ήταν εκείνο που σας οδήγησε ξαφνικά και ύστερα από τρία χρόνια να αποφασίζετε ότι η ΔΟΕ θέλει μονοόροφο κτίριο, αφού στο φάκελο διεκδίκησης κάτι τέτοιο δεν υπάρχει; 
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο. 
ΛΙΑΝΑ ΚΑΝΕΛΛΗ: Θα είμαι πολύ σύντομη, κύριε Πρόεδρε. 
'Οπως διαβάζει κανείς και στην εισηγητική έκθεση που συνοδεύει αυτήν την τροπολογία, δυστυχώς, παρ' ότι είναι απαραίτητες αυτές οι εγκαταστάσεις, κατά την αιτιολόγηση του Υπουργείου, το ζητούμενο είναι ότι θα βρεθούμε μπροστά σε έναν απίστευτα συμπαγή όγκο  τσιμέντου από την Κηφισίας μέχρι τη Νέα Ιωνία και από τη Φιλοθέη μέχρι τα σίδερα Χαλανδρίου, ο οποίος δεν θα μπορεί να ξηλωθεί μετά. 
Το χειρότερο από όλα είναι ότι ενδεχομένως αυτή η αύξηση του συντελεστή δόμησης θα συμπαρασύρει και αντιλήψεις της περιοχής και των αρμοδίων και των δήμων αύριο το πρωί, μέσα στην τετραετία που μας χωρίζει μέχρι τους Ολυμπιακούς Αγώνες και αμέσως μετά. 
Είναι περίπου προφανές ότι κανείς δεν μπορεί να συντελέσει σε μία τέτοια διαδικασία, η οποία θα επιβαρύνει την περιοχή, θα προσφέρει ενδεχομένως κάποιες εξυπηρετήσεις κατά την αιτιολόγηση, αλλά το αποτέλεσμα θα είναι τραγικό και κάποια στιγμή ίσως και να βρεθούμε μπροστά στην αντίληψη ότι το κόστος σμίκρυνσης μετά των τσιμεντένιων όγκων θα είναι υπερπολλαπλάσιο του κόστους διατήρησής τους εις βάρος βέβαια της υγείας και των συμφερόντων των κατοίκων της περιοχής. ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, θα ήθελα να δώσω μερικές διευκρινίσεις. Η περιοχή του ΟΑΚΑ είναι περίπου ένα εκατομμύριο τετραγωνικά μέτρα. Η κάλυψη σήμερα είναι ενενήντα μία χιλιάδες τετραγωνικά μέτρα, για να καταλάβουμε και για τι μιλάμε. 'Εχει χωροθετηθεί εκεί το Διεθνές Κέντρο Τηλεόρασης, που σύμφωνα με τις προδιαγραφές της ΔΟΕ και με βάση αυτά που έχουν γίνει στο Σίδνεϊ, αυτό το Κέντρο πρέπει να είναι εβδομήντα πέντε χιλιάδες τετραγωνικά μέτρα. Εμείς περιορίζουμε και εδώ ίσως έχετε μία λάθος πληροφόρηση... 
ΦΑΝΗ ΠΕΤΡΑΛΙΑ-ΠΑΛΛΗ: Εγώ τον πίνακα το  δικό σας βλέπω. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Στα τριάντα πέντε μέτρα ύψος, που αναφέρονται εκεί, νομιμοποιούμε τα υπάρχοντα κτίρια, τα οποία είχαν γίνει χωρίς άδειες. 
ΦΑΝΗ ΠΕΤΡΑΛΙΑ-ΠΑΛΛΗ: Ποια δηλαδή; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Το κτίριο του Κέντρου της Τηλεόρασης είναι εννέα μέτρα και καταλαμβάνει πενήντα δύο χιλιάδες τετραγωνικά μέτρα και τα υπόλοιπα θα τα βρούμε με μεσοπάτωμα. Δεν το αναπτύσσουμε, δηλαδή, στις εβδομήντα πέντε χιλιάδες, όπως είναι οι απαιτήσεις. 
'Οσον αφορά το χώρο του πάρκινγκ, γιατί όντως η περιοχή έχει ανάγκη, η διεθνής πρόσκληση ενδιαφέροντος που έχουμε ήδη δώσει στη δημοσιότητα, προβλέπει τη δυνατότητα κατασκευής υπογείου πάρκινγκ και μάλιστα θα δούμε αν είναι ένα, δύο ή τρία πατώματα. 
Ο χώρος που σήμερα υποδέχεται τα αυτοκίνητα κάνει για περίπου δυόμισι χιλιάδες αυτοκίνητα. Το υπόγειο πάρκινγκ ενδέχεται να μας το δώσει η προμελέτη στα πέντε χιλιάδες ή στα επτάμισι χιλιάδες αυτοκίνητα. 'Αρα, δηλαδή, θα υπάρξει η δυνατότητα να εξυπηρετηθεί έτσι και το μετρό με ένα χώρο πάρκινγκ που είναι υπόγειος. 
Παρά το γεγονός ότι η κάλυψη τελικά στον ευρύτερο χώρο είναι στο σύνολο πάρα πολύ μικρή, δηλαδή ακόμη και αν προσθέσουμε στις ενενήντα μία χιλιάδες τις πενήντα δύο χιλιάδες του Διεθνούς Κέντρου Ραδιοτηλεόρασης, δεν είναι ακόμα σίγουρο αν η προμελέτη θα μας δώσει στοιχεία για μόνιμη κατασκευή. Μπορεί να μας δώσει για προσωρινή κατασκευή, έτσι ώστε μετά το τέλος να αφαιρεθεί. Είναι ανοιχτό ακόμη αυτό το ζήτημα. 
Αλλά ακόμα και αν υποτεθεί ότι θα αποτελέσει μία μόνιμη κατασκευή, που την θέλει ενδεχομένως η "HELEXPO" που έχει εκεί εγκαταστάσεις για την μεταολυμπιακή χρήση, τότε πάλι η κάλυψη σε σχέση με τον υπάρχοντα χώρο είναι πάρα πολύ μικρή. 
Δεν νομίζω ότι εδώ δημιουργείται κάποιο πρόβλημα γι' αυτήν την περιοχή, γιατί σας είπα ότι στο ένα εκατομμύριο τετραγωνικά μέτρα, τελικά η κάλυψη... 
ΦΑΝΗ ΠΕΤΡΑΛΙΑ-ΠΑΛΛΗ: Είπατε ότι νομιμοποιούνται κάποια υπάρχοντα. 
Ποια συγκεκριμένα; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Σας λέω ότι η δήλωση είναι αυτή. Τώρα δεν μπορώ να σας τα έχω αναλυτικά. Να μου δώσετε δύο λεπτά να μπορέσω να σας τα δώσω. Σας λέω πάντως ότι η ένστασή σας για το Κέντρο Ραδιοτηλεόρασης, που αναφέρεται στα τριάντα πέντε, δεν είναι έτσι. Είναι εννιά μέτρα. Σας εξήγησα για ποιο λόγο γίνεται αυτό. 
ΦΑΝΗ ΠΕΤΡΑΛΙΑ-ΠΑΛΛΗ: Εδώ λέει τριάντα πέντε. Μιλάμε για το Υγεία, για τον πυλώνα; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Είναι το κλειστό κολυμβητήριο και το κλειστό γυμναστήριο του ΟΑΚΑ. Αυτά είναι. 'Εχουν γίνει χωρίς άδεια και τώρα νομιμοποιούνται όσον αφορά το ύψος τους. 
ΦΑΝΗ ΠΕΤΡΑΛΙΑ-ΠΑΛΛΗ: Εγώ ήμουν Υφυπουργός τότε. Δεν έχουν γίνει χωρίς άδεια. 
ΠΡΟΕΔΡΕΥΩΝ (Κωνσταντίνος Γείτονας): Δεν έχει ζητήσει άλλος συνάδελφος το λόγο... 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, δεν έχω το δικαίωμα να πω ότι δεν το δέχομαι; 
ΠΡΟΕΔΡΕΥΩΝ (Κωνσταντίνος Γείτονας): 'Εχετε το δικαίωμα. Δεν είπα εγώ αυτό, κυρία Πετραλιά. Ασφαλώς και θα ψηφίσετε. 
Κηρύσσεται περαιωμένη η συζήτηση επί της τροπολογίας με γενικό αριθμό 29 και ειδικό 7. 
Ερωτάται το Τμήμα: Γίνεται δεκτή η τροπολογία με γενικό αριθμό 29 και ειδικό 7; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία. 
ΛΙΑΝΑ ΚΑΝΕΛΛΗ: Κατά πλειοψηφία. 
ΜΑΡΙΑ ΔΑΜΑΝΑΚΗ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  η τροπολογία με γενικό αριθμό 29 και ειδικό 7 έγινε δεκτή κατά πλειοψηφία. 
Εισερχόμαστε στη συζήτηση της τροπολογίας με γενικό αριθμό 31 και ειδικό 8, με ημερομηνία 12.4.2000, με υπογραφή των Υπουργών ΠΕΧΩΔΕ και Πολιτισμού. 
Η κ. Κανέλλη έχει το λόγο. 
ΛΙΑΝΑ ΚΑΝΕΛΛΗ: Εμείς δεν θα συμφωνήσουμε και δεν θα συναινέσουμε σ' αυτήν τη τροπολογία κύριε Πρόεδρε, για ένα  σοβαρό λόγο. Η απόφαση για αναβολή των εκλογών έχει παρθεί με υποχώρηση του συνόλου της Αντιπολίτευσης στο Τεχνικό Επιμελητήριο. 
Υπάρχουν και κάποιες συζητήσεις και κάποιες σοβαρές υπόνοιες ότι ενώ θα μπορούσαν να διεξαχθούν οι εκλογές Ιούνιο μήνα, όπως έχουν προγραμματιστεί, για κάποιους λόγους οι οποίοι ενοχλούν βαθύτατα την Αντιπολίτευση μέσα στο Τεχνικό Επιμελητήριο δεν γίνεται. Η επίκληση του θέρους έχω την εντύπωση σε μια χώρα όπου η μισή μαθητιώσα νεολαία και οι φοιτητές δίνουν εξετάσεις, μεσούντος του θέρους, δεν μπορεί να εμποδίσει τους μηχανικούς και τα μέλη του ΤΕΕ να προσέλθουν και να ψηφίσουν. Και προς άρσιν πάσης, αν θέλετε, φημολογίας για τη σκοπιμότητα, εμείς θα την καταψηφίσουμε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λέγκας έχει ζητήσει το λόγο. 
ΝΙΚΟΛΑΟΣ ΛΕΓΚΑΣ: Κύριε Πρόεδρε, η συγκεκριμένη τροπολογία αναφέρεται στο Επιστημονικό και Τεχνικό Συμβούλιο της πολιτείας. Είναι γεγονός ότι οι εκλογές ήταν αυτές οι οποίες έστειλαν πίσω τις εκλογές του Τεχνικού Επιμελητηρίου. Από την άλλη πλευρά δεν μπορεί αυτήν τη στιγμή να συμβάλουμε στο να υποβαθμίσουμε αυτές τις εκλογές στέλνοντας την διεξαγωγή τους  στην ουσία στις 25 Αυγούστου. 
Πιστεύω ότι πρέπει με συναίνεση  να αποδεχθούμε αυτήν την τροπολογία για να εξυπηρετήσουμε το Επιστημονικό Τεχνικό Συμβούλιο της πολιτείας και να μην υποβαθμίσουμε το ρόλο του. Εξάλλου όλα τα όργανα του Τεχνικού Επιμελητηρίου έχουν συμφωνήσει μ' αυτήν τη ρύθμιση. 
ΠΡΟΕΔΡΕΥΩΝ (Κωσντατίνος Γείτονας): Δεν έχει ζητήσει άλλος το λόγο. Κηρύσσεται περαιωμένη η συζήτηση επί της τροπολογίας με γενικό αριθμό 31 και ειδικό 8 "Ρύθμιση θεμάτων του Τεχνικού Επιμελητηρίου Ελλάδας". Eρωτάται το Σώμα: Γίνεται δεκτή η τροπολογία; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΛΙΑΝΑ ΚΑΝΕΛΛΗ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Η τροπολογία με γενικό αριθμό 31 και ειδικό 8 έγινε δεκτή κατά πλειοψηφία. 
Εισερχόμαστε στη συζήτηση της τροπολογίας με γενικό αριθμό 32 και ειδικό 9 της 14.6.2000 με υπογραφή των Υπουργών Εσωτερικών, Εθνικής Οικονομίας και Πολιτισμού: "Ρύθμιση θεμάτων Οργανισμού Ανέγερσης Νέου Μουσείου Ακρόπολης". 
Δεν έχει ζητήσει κανένας το λόγο επί της τροπολογίας. 
ΦΑΝΗ ΠΕΤΡΑΛΙΑ-ΠΑΛΛΗ: 'Ενα λεπτό, κύριε Πρόεδρε, εγώ είχα ζητήσει τις τροπολογίες σήμερα το πρωί και δεν τις έχω λάβει. Τις ζήτησα από την αρχή όλες και δεν τις έχω. 
ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά, σας εξήγησα ποια είναι η τροπολογία.  'Εχουν διανεμηθεί οι τροπολογίες εδώ και μέρες.  Σας  παρακαλώ διευκολύνετε τη συζήτηση. 'Εχει κατατεθεί η τροπολογία εγκαίρως.           Διάβασα και την ημερομηνία, κύριοι συνάδελφοι.  Είπα  ότι πρόκειται για την με γενικό αριθμό 32 και ειδικό 9 της 14.6.2000 υπουργική τροπολογία και είπα και τους Υπουργούς που υπογράφουν και το θέμα στο οποίο αναφέρεται: "Ρύθμιση θεμάτων του Οργανισμού Ανέγερσης Νέου Μουσείου Ακροπόλεως". 
Δεν έχει ζητήσει κανένας το λόγο. 
Κύριε Υπουργέ, έχετε το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα ήθελα μόνο να συμπληρώσω, γιατί ενδεχομένως να υπάρξει πρόβλημα στο δεύτερο εδάφιο αυτής της τροπολογίας, εκεί όπου επιτρέπεται η απόσπαση σε νομικά πρόσωπα ιδιωτικού δικαίου που εποπτεύονται από το Υπουργείο Πολιτισμού, θα πρέπει να συμπληρώσουμε, γιατί είναι ιδιότυπο το καθεστώς, και τη Γενική Γραμματεία Αθλητισμού, για να μπορούν να αποσπώνται... 
ΠΡΟΕΔΡΕΥΩΝ (Κωνσταντίνος Γείτονας): Κάντε σαφή τη διατύπωση για να γράφεται στα Πρακτικά. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Στο τελευταίο εδάφιο, μετά τις λέξεις: "Υπουργείο Πολιτισμού" συμπληρώνουμε και τη "Γενική Γραμματεία Αθλητισμού". 
ΠΡΟΕΔΡΕΥΩΝ (Κωνσταντίνος Γείτονας): Είναι σαφές, κύριε Υπουργέ. 
Κηρύσσεται περαιωμένη η συζήτηση και ερωτάται το Τμήμα: Γίνεται δεκτή η τροπολογία με γενικό αριθμό 32 και ειδικό 9, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  η τροπολογία με γενικό αριθμό 32 και ειδικό 9, όπως τροποποιήθηκε από τον κύριο Υπουργό, έγινε δεκτή κατά πλειοψηφία. 
Υπάρχουν τρεις εμπρόθεσμες τροπολογίες των κυρίων συναδέλφων που είναι οι εξής: Η με γενικό αριθμό 25 και ειδικό 3 της 9-6-2000, η με γενικό αριθμό 26 και ειδικό 4 της 9-6-2000 και η με γενικό αριθμό 27 και ειδικό 5 της 9-6-2000. 
Δεν υπάρχει κανείς συνάδελφος που να θέλει να πάρει το λόγο επί των τροπολογιών, συνεπώς προχωρούμε στη ψήφιση του ακροτελευτίου άρθρου. 
Ερωτάται το Τμήμα: Γίνεται δεκτό το ακροτελεύτιο άρθρο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Το ακροτελεύτιο άρθρο έγινε δεκτό, κατά πλειοψηφία. 
Συνεπώς  το νομοσχέδιο του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις"  έγινε δεκτό επί της αρχής και επί των άρθρων και η ψήφισή του  στο σύνολο αναβάλλεται για άλλη συνεδρίαση. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 21.50' λύεται η συνεδρίαση για αύριο ημέρα Τετάρτη 21 Ιουνίου 2000 και ώρα 10.00' με αντικείμενο εργασιών του Τμήματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων:  "Ρύθμιση θεμάτων διορισμού εκπαιδευτικών πρωτοβάθμιας και δευτεροβάθμιας εκπαίδευσης και άλλες διατάξεις". 
Ο ΠΡΟΕΔΡΟΣ                                     ΟΙ ΓΡΑΜΜΑΤΕΙΣ 

