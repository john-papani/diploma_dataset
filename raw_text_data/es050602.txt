      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΟΕ΄
      Πέμπτη 2 Ιουνίου 2005
      ΘΕΜΑΤΑ
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Κ. Κιλτίδη, σελ.
      3. Ανακοινώνεται ότι τη συνεδρίαση παρακολουθούν μαθητές από το 21ο Δημοτικό Σχολείο Αχαρνών Αττικής και το 5ο και 11ο Δημοτικό Σχολείο Ν. Ιωνίας Βόλου, σελ.
      4. Ανακοινώνεται η καταδίκη από την Εθνική Αντιπροσωπεία για τη βομβιστική επίθεση στο Υπουργείο Απασχόλησης και Κοινωνικής Πρστασίας, σελ.
      5. Επί του Κανονισμού, σελ.
      6. Επί Διαδικαστικού θέματος, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 3 Ιουνίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη χρηματοδότηση της μεταφοράς επικίνδυνων φυτοφαρμάκων και αποβλήτων από το εργοστάσιο DIANA  στη Θεσσαλονίκη κ.λπ., σελ.
      β) Προς τον Υπουργό Απασχόλησης και Κοινωνικής Προστασίας:
      i) σχετικά με το κλείσιμο της εταιρείας ΚΟΡΤΑΓΚ Α.Ε. στον Κορινό Πιερίας, σελ.
      ii) σχετικά με τη διασφάλιση των θέσεων εργασίας στις εταιρείες ΕΒΙΕΣΚ (θυγατρική του Ομίλου ΑΓΕΤ) και ΚΟΝΤΙ κ.λπ., σελ.
      γ) Προς τον Υπουργό Εμπορικής Ναυτιλίας σχετικά με τη διαφάνεια στο καθεστώς προσλήψεων των απασχολουμένων στα λιμάνια της χώρας και τον επαναπροσδιορισμό των τελών και υπέρ τρίτων δικαιωμάτων που επιβάλλονται στους χρήστες των λιμενικών υπηρεσιών, σελ.
      δ) Προς τον Υπουργό Αγροτικής Ανάπτυξης και Τροφίμων σχετικά με την ένταξη κατασκευής του Φράγματος του Ασώπου ποταμού του Νομού Κορινθίας στο Γ΄ Κοινοτικό Πλαίσιο Στήριξης, σελ.
      ε) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την διαφάνεια και αξιοκρατία στις προσλήψεις στο δημόσιο, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», σελ.
      2. Κατάθεση Έκθεσης Διαρκούς Επιτροπής:
      Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Τροποποίηση, αντικατάσταση και συμπλήρωση του Ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278Α’)», σελ.
      ΟΜΙΛΗΤΕΣ
      Α.  Επί του Κανονισμού:
      ΒΕΝΙΖΕΛΟΣ Ε., σελ.
      ΚΟΛΟΖΩΦ Ο., σελ.
      ΠΑΥΛΟΠΟΥΛΟΣ Π., σελ.
      ΧΑΤΖΗΓΑΚΗΣ Σ., σελ.
      
      Β. Επί του διαδικαστικού:
      ΒΕΝΙΖΕΛΟΣ Ε., σελ.
      ΚΑΣΤΑΝΙΔΗΣ Χ., σελ.
      ΠΑΥΛΟΠΟΥΛΟΣ Π., σελ.
      
      Γ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      ΑΓΓΕΛΟΠΟΥΛΟΣ Ν., σελ.
      ΑΝΔΡΕΟΥΛΑΚΟΣ Α., σελ.
      ΑΠΟΣΤΟΛΑΚΗ Μ., σελ.
      ΒΕΝΙΖΕΛΟΣ Ε., σελ.
      ΒΟΥΛΤΕΨΗ Σ., σελ.
      ΓΑΡΟΥΦΑΛΙΑΣ Γ., σελ.
      ΓΕΙΤΟΝΑΣ Κ., σελ.
      ΓΕΩΡΓΙΑΔΗΣ Ν., σελ.
      ΓΚΙΟΥΛΕΚΑΣ Κ., σελ.
      ΔΙΑΜΑΝΤΟΠΟΥΛΟΥ Α., σελ.
      ΙΩΑΝΝΙΔΗΣ Ι., σελ.
      ΚΑΙΣΕΡΛΗΣ Ι., σελ.
      ΚΑΚΛΑΜΑΝΗΣ Α., σελ.
      ΚΑΛΛΙΩΡΑΣ Η., σελ.
      ΚΑΡΑΜΑΡΙΟΣ Α., σελ.
      ΚΑΡΑΟΓΛΟΥ Θ., σελ.
      ΚΑΣΣΙΜΗΣ Θ., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β. σελ.
      ΚΟΥΒΕΛΗΣ Φ., σελ.
      ΚΟΥΛΟΥΡΗΣ Κ., σελ.
      ΚΟΥΤΣΟΥΚΟΣ Ι., σελ.
      ΛΟΒΕΡΔΟΣ Α., σελ.
      ΛΩΤΙΔΗΣ Λ., σελ.
      ΜΑΓΚΡΙΩΤΗΣ Ι., σελ.
      ΜΑΝΟΣ Σ., σελ.
      ΜΠΟΥΡΑΣ Α., σελ.
      ΝΤΟΛΙΟΣ Γ., σελ.
      ΟΙΚΟΝΟΜΟΥ Β., σελ.
      ΠΑΝΤΕΛΑΚΗ Ε., σελ.
      ΠΑΠΑΪΩΑΝΝΟΥ Μ., σελ.
      ΠΑΥΛΟΠΟΥΛΟΣ Π., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β., σελ.
      ΡΗΓΑΣ Π., σελ.
      ΡΟΒΛΙΑΣ Κ., σελ.
      ΡΟΥΣΟΠΟΥΛΟΣ Θ., σελ.
      ΣΑΛΑΓΙΑΝΝΗΣ Ν., σελ.
      ΣΤΡΑΤΑΚΗΣ Ε., σελ.
      ΤΖΑΜΤΖΗΣ Ι., σελ.
      ΤΣΟΥΡΗ Ε., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΛΩΡΙΔΗΣ Γ., σελ.
      ΦΟΥΣΑΣ Α., σελ.
      ΧΑΪΔΟΣ Χ., σελ.
      ΧΡΥΣΗΣ Β., σελ.
      ΧΥΤΗΡΗΣ Τ., σελ.
ΠΡΑΚΤΙΚΑ ΒΟΥΛΗΣ
ΙΑ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΡΟΕ΄
Πέμπτη 2 Ιουνίου 2005
     Αθήνα, σήμερα στις 2 Ιουνίου 2005, ημέρα Πέμπτη και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής  κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής B΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Πανελλήνια Ένωση Πλοιάρχων Εμπορικού Ναυτικού ζητεί  την επίλυση συνταξιοδοτικών, ιατροφαρμακευτικών και λοιπών θεμάτων που απασχολούν τον κλάδο της.
2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Αμοργού ζητεί την απομάκρυνση κεραίας του ΟΤΕ από την περιοχή Δέμα του Δημοτικού Διαμερίσματος της Χώρας Αμοργού.
3) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Σύλλογος Πολυτέκνων Νομού Καστοριάς ζητεί την αύξηση του ποσοστού συμμετοχής των τέκνων των πολύτεκνων οικογενειών στις προκηρυχθείσες θέσεις επαγγελματιών οπλιτών.
4) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Σύνδεσμος Εγκαταστατών Υδραυλικών Θερμικών και Κλιματιστικών Έργων Νομού Καστοριάς ζητεί την πάταξη του φαινομένου της απασχόλησης Δημοσίων Υπαλλήλων σε τεχνικά επαγγέλματα και την ισοκατανομή των επιδοτουμένων από τον ΟΑΕΔ θέσεων εργασίας.
5) Οι Βουλευτές Β΄ Πειραία και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ κατέθεσαν αναφορά με την οποία ο κ. Σωτήριος Καψάλης καταγγέλλει υπόθεση χρηματισμού σχολής οδηγών στη Θεσσαλονίκη.
6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος Υπαλλήλων ΚΕΚΥΚΑΜΕΑ ζητεί την υποστήριξη με εξειδικευμένο προσωπικό και υλικοτεχνικά μέσα των Κέντρων Υποστήριξης Ατόμων με Αναπηρίες.
7) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πανελλήνιος Σύλλογος Υπαλλήλων ΚΕΚΥΚΑΜΕΑ ζητεί την υποστήριξη με εξειδικευμένο προσωπικό και υλικοτεχνικά μέσα των Κέντρων Υποστήριξης Ατόμων με Αναπηρίες.
8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Ιεράπετρας ζητεί την παράταση της προθεσμίας που έχει τεθεί για την ένταξη συνεταιρισμών ελαιοτριβείων σε χρηματοδοτικό πρόγραμμα.
9) Οι Βουλευτές κύριοι Β΄ Πειραία και Ν. Λασιθίου ΓΡΗΓΟΡΗΣ ΝΙΩΤΗΣ αντίστοιχα και ΜΙΧΑΗΛ ΚΑΡΧΙΜΑΚΗΣ κατέθεσαν αναφορά με την οποία η κυρία Τατιάνα Ασημάκη ζητεί τη σύλληψη ατόμου επικίνδυνου για την ασφάλεια της οικογενείας της.
10) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Βελβεντού Κοζάνης ζητεί να συμπεριληφθεί στους ενεργειακούς Δήμους του Νομού Κοζάνης.
11) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Σερβίων Κοζάνης ζητεί να συμπεριληφθεί στους ενεργειακούς  Δήμους του Νομού Κοζάνης.
12) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Μεσσηνίας ζητεί να μην εγκριθεί άδεια για παραγωγή ηλεκτρικής ενέργειας από θερμοηλεκτρικό λιγνιτικό εργοστάσιο στην περιοχή Ακριτοχωρίου Μεσσηνίας.
13) Ο Βουλευτής Κυκλάδων κ. ΓΙΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Επιτροπή Ν.Δ. Θήρας ζητεί την επαναλειτουργία του λατομείου αδρανών υλικών Νικ. Βάλβη στο Εμπορείο Θήρας.
14) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Δ/νση Δ/θμιας Εκπαίδευσης Ηλείας ζητεί την επίλυση του σχολικού στεγαστικού προβλήματος στην πόλη του Πύργου Ηλείας.
15) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την παραχώρηση του ΞΕΝΙΑ Τσαγκαράδας στο Δήμο Μουρεσίου Μαγνησίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8042/22-2-05 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 1345/4-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Mπαντουβάς, για τα θέματα της αρμοδιότητάς μας, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων ως αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα, φυτοφάρμακα, (φ.π.), τα εγκρίνει μόνο όταν πληρούν τις απαιτήσεις που καθορίσθηκαν με το Π. Δ/γμα 115/97 (ΦΕΚ 104/Α΄) περί «Έγκρισης, διάθεσης στην αγορά και ελέγχου φυτοπροστατευτικών προϊόντων σε συμμόρφωση προς την Οδηγία 91/414/ΕΟΚ του Συμβουλίου όπως έχει συμπληρωθεί», που εκδόθηκε σε εναρμόνιση της ελληνικής νομοθεσίας με την Οδηγία 91/414 της Ε.Ε.. Σύμφωνα με τις διατάξεις αυτές, θα πρέπει να αποδεικνύεται ότι τα φ.π., όταν χρησιμοποιούνται σύμφωνα με τα αναφερόμενα στην έγκρισή τους, είναι κατάλληλα για το σκοπό που προορίζονται και δεν έχουν μη αποδεκτή επίδραση στο περιβάλλον, τους χρήστες τους και τους καταναλωτές των παραγόμενων προϊόντων.
     Στην ετικέτα κάθε φ.π., αναγράφονται με λεπτομέρεια όλες οι απαραίτητες πληροφορίες για την ορθή αποθήκευση και χρήση του, διασφαλίζοντας τον άνθρωπο και το περιβάλλον.
     Αρμόδιες Υπηρεσίες για τον έλεγχο της ορθής χρήσης των φ.π., σύμφωνα με το άρθρο 15 του ν. 721/77, είναι οι κατά τόπους Διευθύνσεις Γεωργίας/Αγροτικής Ανάπτυξης των Νομαρχιακών Αυτοδιοικήσεων.
     Για την ορθή χρήση και φύλαξη των φ.π. από τους αγρότες, παρότι σε κάθε συσκευασία, όπως προαναφέρθηκε, αναγράφονται όλες οι απαραίτητες οδηγίες και προφυλάξεις, αφενός γίνονται συνεχείς ενημερώσεις, κυρίως μέσω των κατά τόπους Διευθύνσεων Γεωργίας/Αγροτικής Ανάπτυξης, αφετέρου διενεργούνται τακτικοί έλεγχοι, επιτόπιοι ή εργαστηριακοί.
     Στα τρόφιμα φυτικής και ζωικής προέλευσης διενεργούνται κάθε χρόνο έλεγχοι των υπολειμμάτων, φυτοφαρμάκων, βάσει ετήσια καταρτιζόμενου προγράμματος. Στις περιπτώσεις που ανιχνευθούν υπολείμματα ανώτερα από αυτά που αναμένονται από την ορθή χρήση των αντίστοιχων φυτοφαρμάκων:
     - απαγορεύεται η κατανάλωσή τους ως τρόφιμα ή ζωοτροφές και όσες ποσότητές τους βρίσκονται ακόμη στην αγορά κατάσχονται και καταστρέφονται από τις Διευθύνσεις Γεωργίας,
     - στους παραγωγούς που χρησιμοποίησαν φ.π. χωρίς να τηρήσουν τους όρους έγκρισής τους, επιβάλλονται οι προβλεπόμενες από το άρθρο 32 του ν. 721/77 διοικητικές κυρώσεις, που είναι χρηματικό πρόστιμο από 1.000.000 δρχ. (2.934,70 €) έως 5.000.000 δρχ. (14.673,51 €), καθώς και οι προβλεπόμενες από το άρθρο 31 του ιδίου νόμου ποινικές κυρώσεις, που είναι φυλάκιση από ένα (1) έως έξι (6) μήνες και
     - δεν τους επιτρέπεται να διαθέσουν στην αγορά ίδια προϊόντα, από επόμενες καλλιέργειές τους, εάν δεν προηγηθεί εργαστηριακός έλεγχος που να αποδεικνύει ότι δεν περιέχουν υπολείμματα φυτοφαρμάκων ανώτερα από τα επιτρεπόμενα.
     Τα σκευάσματα που χρησιμοποιούνται είναι κατά κανόνα διαλυτά στο νερό, έτσι ώστε να είναι δυνατή η εφαρμογή τους με ψεκασμό του φυλλώματος των καλλιεργειών. Καρκινογόνα και απαγορευμένα φ.π. δεν κυκλοφορούν στη χώρα μας και σε περιπτώσεις που ανιχνεύονται υπολείμματά τους, επιβάλλονται οι προβλεπόμενες από την νομοθεσία κυρώσεις.
     Επισυνάπτεται κατάσταση με τις διοικητικές κυρώσεις (πρόστιμα) που επεβλήθησαν κατά τα έτη 2003, 2004 και αφορούν περιπτώσεις ανίχνευσης υπολειμμάτων σε παραγόμενα στη χώρα μας ή εισαγόμενα φυτικά προϊόντα.
     Σημειώνεται ότι πολλές φορές μέχρι σήμερα τα προβλήματα που αποδίδονται στη χρήση των φυτοφαρμάκων δεν βασίζονται σε πραγματικά επιστημονικά στοιχεία ή είναι αποτέλεσμα αυθαίρετων συμπερασμάτων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 8019/22-2-05 ερώτηση των Βουλευτών κυρίων Δημητρίου Τσιόγκα, Παναγιώτου Κοσιώνη και Αντωνίου Σκυλλάκου δόθηκε με το υπ’ αριθμ. 1338/4-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσαν οι Βουλευτές κύριοι Τ. Τσιόγκας, Π. Κοσιώνης, Α. Σκυλλάκος, σας διαβιβάζουμε συνημμένα το με αριθμ. πρωτ. 4226/28-2-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛ.Γ.Α.) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 8020/22-2-05 ερώτηση των Βουλευτών κυρίων Σταύρου Σκοπελίτη και Ιωάννου Πατσιλινάκου δόθηκε με το υπ’ αριθμ. 1339/4-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσαν οι Βουλευτές κύριοι Σ. Σκοπελίτης και Γ. Πατσιλινάκoς, σας διαβιβάζουμε συνημμένα το με αριθμ. πρωτ. 4227/3-3-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8048/23-2-05 ερώτηση των Βουλευτών κυρίων Λεωνίδα Γρηγοράκου και Μιχάλη Καρχιμάκη δόθηκε με το υπ’ αριθμ. 1347/4-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Λ. Γρηγοράκος και Μ. Καρχιμάκης, σας πληροφορούμε τα εξής:
     Α. Για τις εισαγωγές οπωροκηπευτικών από Τρίτες Χώρες, υπάρχει κοινοτικό καθεστώς προστασίας της κοινοτικής παραγωγής. Πρόκειται για το σύστημα τιμών εισόδου για προϊόντα Τρίτων Χωρών, όπου ανάλογα με τη χρονική περίοδο και τη Χώρα προέλευσης, επιβάλλονται, σε περίπτωση διαμόρφωσης των τιμών εισαγωγής σε επίπεδο χαμηλότερο των τιμών εισόδου, πέρα από τους προβλεπόμενους δασμούς, πρόσθετοι δασμοί. Οι ενδοκοινοτικές συναλλαγές είναι ελεύθερες καθότι δεν θεωρούνται εισαγωγές.
     Επίσης σε όλα τα γεωργικά προϊόντα φυτικής προέλευσης, τα οποία εισάγονται στη χώρα μας από τρίτες χώρες ή διακινούνται στο εσωτερικό της Ευρωπαϊκής Ένωσης, πραγματοποιούνται ποιοτικοί έλεγχοι, όπως προβλέπουν οι κοινοτικοί κανονισμοί, οι οποίοι εξασφαλίζουν τις εμπορικές προδιαγραφές ποιότητας.
     Τα γεωργικά προϊόντα, τα οποία διακινούνται τόσο στην εσωτερική εγχώρια αγορά όσο και στην ενιαία ευρωπαϊκή εσωτερική αγορά, υποχρεούνται να διακινούνται τυποποιημένα και με την απαραίτητη σήμανση, στην οποία συμπεριλαμβάνεται και η χώρα καταγωγής, που προβλέπεται από τις κοινοτικές και εθνικές διατάξεις.
     Στην περίπτωση που δεν τηρούνται οι κοινοτικές και εθνικές διατάξεις επιβάλλονται οι προβλεπόμενες κυρώσεις.
     Β. Η πολιτική στον τομέα των οπωροκηπευτικών στην Ευρωπαϊκή Ένωση ασκείται κυρίως μέσα από τις Οργανώσεις Παραγωγών, οι οποίες δημιουργούνται με πρωτοβουλία των ιδίων των παραγωγών και ασχολούνται με όλα τα θέματα που σχετίζονται με την παραγωγή και την εμπορία των οπωροκηπευτικών των μελών τους.
     Η δραστηριοποίηση των παραγωγών μέσα από τις Οργανώσεις Παραγωγών μπορεί να συμβάλει στη βελτίωση της ποιότητας, στην επίτευξη καλύτερων τιμών για το προϊόν, στη μείωση του κόστους παραγωγής, στη διατήρηση των παραδοσιακών αγορών, αλλά και στο άνοιγμα νέων αγορών κλπ.
     Οι Οργανώσεις Παραγωγών μέσα από τα επιχειρησιακά τους προγράμματα, μπορούν να υλοποιήσουν δράσεις, όπως:
     - αναδιάρθρωση των καλλιεργειών των μελών τους με κύριο στόχο την παραγωγή προϊόντων ποιότητας,
     - μείωση του κόστους παραγωγής,
     - προώθηση των προϊόντων τους,
     - προστασία του περιβάλλοντος κλπ.,
     για τις οποίες ενισχύονται σε ποσοστό 50% από την Ευρωπαϊκή Ένωση.
     Για την αντιμετώπιση των προβλημάτων στις καλλιέργειες εσπεριδοειδών λόγω των καταστροφικών παγετών της περιόδου Ιανουαρίου-Φεβρουαρίου 2004, το Υπουργείο Αγροτικής Ανάπτυξης και Τροφίμων συγκρότησε Ομάδα Εργασίας (αρ. Υπ. Απόφ. 272612/01-7-04) από εκπροσώπους των συλλογικών φορέων, των Ιδρυμάτων, των Δ/νσεων Αγροτικής Ανάπτυξης των Νομαρχιακών Αυτοδιοικήσεων και των συναρμόδιων υπηρεσιών της Κεντρικής Διοίκησης του Υπουργείου, με σκοπό την εκπόνηση ενός σχεδίου ανασύστασης/αναδιάρθρωσης των εσπεριδοειδών στο σύνολο της χώρας.
     Το Σχέδιο του Ειδικού Προγράμματος Ανασύστασης/ Αναδιάρθρωσης των Εσπεριδοειδών έχει υποβληθεί στην Πολιτική Ηγεσία στα τέλη του 2004 και αναφέρεται:
     - στην Ανασύσταση των πληγεισών φυτειών εσπεριδοειδών σε συνδυασμό με αναδιάρθρωση των ποικιλιών μέσω του προγράμματος FROST, που εφαρμόζεται ή πρόκειται να εφαρμοσθεί λόγω έγκρισης και από την Ευρωπαϊκή Επιτροπή με Εθνική χρηματοδότηση μέσω του ΕΛΓΑ και
     - στην Αναδιάρθρωση των ειδών και ποικιλιών στα πλαίσια προγραμμάτων των Οργανώσεων παραγωγών, των ΠΕΠ (μέσω Σχεδίων Βελτίωσης), των νέων αγροτών με απορρόφηση και σωστή αξιοποίηση κοινοτικών πόρων.
     Η εφαρμογή του ανωτέρω προγράμματος θα αρχίσει μετά την έκδοση των σχετικών εφαρμοστικών Υπουργικών αποφάσεων.
     Για την ασφαλιστική κάλυψη ζημιών απ' τον ΕΛΓΑ, διαβιβάζεται συνημμένα το με αριθμ. πρωτ. 4228/3-3-2005 έγγραφο του Προέδρου του Οργανισμού που απαντάει σχετικά.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 7948/21-2-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 1328/4-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 933/11-3-2005 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Ντ. Ρόβλια.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στις με αριθμό 7955/21-2-05 και 8038/22-2-05 ερωτήσεις των Βουλευτών κυρίων Ασημίνας Ξηροτύρη-Αικατερινάρη, Παναγιώτου Σγουρίδη και Χρήστου Πρωτόπαπα δόθηκε με το υπ’ αριθμ. 1330/4-4-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κύριοι Α. Ξηροτύρη - Aικατερινάρη, Π. Σγουρίδης, Χ. Πρωτόπαπας, για τα θέματα της αρμοδιότητάς μας, σας πληροφορούμε τα εξής:
     Η ΣΕΒΑΘ ως Συνεταιριστική Εταιρεία (άρθ. 32, Ν. 2810/2000), είναι Ν.Π.Ι.Δ. με εμπορική ιδιότητα και υπάγεται στο ν. 2190/1920, όπως τροποποιήθηκε και ισχύει.
     Οι όποιες αποφάσεις αφορούν τη Διοίκησή της, την ανάπτυξη των οικονομικών της δραστηριοτήτων, το προσωπικό της κλ.π., λαμβάνονται από τα καθ΄ ύλην αρμόδια όργανά της (Γ.Σ.,Δ.Σ.), όπως προβλέπεται από το καταστατικό της, χωρίς την παρέμβαση Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
      7. Στην με αριθμό 8993/22-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./ΚΕ/758/1-4-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 8993/22-3-05 ερώτησης του Βουλευτή κ. Στ. Ματζαπετάκη, σας πληροφορούμε τα παρακάτω:
     Το Υπουργείο Πολιτισμού στηρίζει το Θεατρικό Μουσείο και το ενισχύει οικονομικά, στα πλαίσια και τα όρια του Τακτικού Προϋπολογισμού και του Ειδικού Λογαριασμού.
     Οι επιχορηγήσεις δίδονται σταδιακά, ανάλογα με την πορεία εκτέλεσης του προϋπολογισμού του Υπουργείου.
     Για το προηγούμενο έτος 2004, δόθηκαν στο Θεατρικό Μουσείο από τις ως άνω πηγές ποσά συνολικού ύψους 332.600 ευρώ.
     Η ίδια τακτική ακολουθείται και για το 2005 με την ιδιαίτερη επισήμανση ότι το Θεατρικό Μουσείο έχει ενταχθεί επωνύμως στο Επιχειρησιακό Πρόγραμμα του Υπουργείου Πολιτισμού για το 2005 γεγονός που υποδηλώνει το θεσμικό μας ενδιαφέρον για τον σημαντικό αυτό φορέα του Σύγχρονου Πολιτισμού.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      8. Στην με αριθμό 8950/18-3-05 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. 1459/12-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Δ. Ρέππας, σας πληροφορούμε τα εξής:
     ΕΓΧΩΡΙΑ ΓΕΩΡΓΙΚΑ ΠΡΟΙΟΝΤΑ
     Αύξηση της ανταγωνιστικότητας των προϊόντων τους και καλύτερη τιμή μπορούν να επιτύχουν οι Έλληνες παραγωγοί με την οργάνωσή τους μέσα από Οργανώσεις Παραγωγών και την υλοποίηση δράσεων που αφορούν τη βελτίωση της ποιότητας των προϊόντων τους. Τέτοιες δράσεις, όταν υλοποιούνται μέσα από τα επιχειρησιακά προγράμματα των Οργανώσεων Παραγωγών, συγχρηματοδοτούνται κατά 50% από την Ευρωπαϊκή Ένωση.
     Επίσης, σύμφωνα με τον Καν (ΕΟΚ) 2081/92 περί Προστατευόμενης Ονομασίας Προελεύσεως (ΠΟΠ) και Προστατευόμενης Γεωγραφικής Ένδειξης (ΠΓΕ), δίνεται η δυνατότητα στους παραγωγούς, κατόπιν αιτήσεώς τους και κατάθεσης στις αρμόδιες υπηρεσίες του Υπουργείου Αγροτικής Ανάπτυξης και Τροφίμων πλήρους φακέλου, για αναγνώριση από την Ε.Ε. του προϊόντος τους ως προϊόν ΠΓΕ.
     ΕΙΣΑΓΟΜΕΝΑ ΠΡΟΙΟΝΤΑ
     Όσον αφορά τις εισαγωγές προϊόντων από τρίτες χώρες, υπάρχει κοινοτικό καθεστώς προστασίας της κοινοτικής παραγωγής προϊόντων που επιβάλλει πρόσθετους δασμούς στα εισαγόμενα προϊόντα, ανάλογα με τη χώρα προέλευσης και την τιμή εισόδου τους. Οι εισαγωγές προϊόντων από χώρες της Ευρωπαϊκής Ένωσης γίνονται ελεύθερα σύμφωνα με το Κοινοτικό καθεστώς.
     Επίσης, σε όλα τα αγροτικά προϊόντα, τα οποία εισάγονται στη χώρα μας από τρίτες χώρες, πραγματοποιούνται, κατά το στάδιο της εισαγωγής, έλεγχοι, όπως προβλέπει η Κοινοτική και Εθνική Νομοθεσία. Οι έλεγχοι εξασφαλίζουν τη συμμόρφωση των εμπόρων, ώστε τα προϊόντα να είναι σύμφωνα με τις εμπορικές ποιοτικές προδιαγραφές. Στις προδιαγραφές αυτές περιλαμβάνεται μεταξύ των άλλων και η αναγραφή στη σήμανση της χώρας προέλευσης των εισαγόμενων προϊόντων.
     Ειδικά για την πατάτα, από τη φετινή περίοδο, το Υπουργείο Αγροτικής Ανάπτυξης και Τροφίμων έχει μειώσει τα σημεία εισόδου από 8 σε 4, στα οποία διενεργούνται αυστηροί ποιοτικοί έλεγχοι, οι οποίοι εξασφαλίζουν την ποιότητα και ιδιαίτερα την εμπορία του προϊόντος με τα χαρακτηριστικά της προέλευσής του.
     Επιπροσθέτως, σε εφαρμογή των Κοινοτικών Κανονισμών (ΕΚ) 2200/96 και 1148/01, έχει ήδη προωθηθεί η υποχρεωτική τυποποίηση των νωπών οπωροκηπευτικών. Η τυποποίηση αναμένεται να ομαλοποιήσει και την εγχώρια αγορά των νωπών οπωροκηπευτικών, αφού θα επιφέρει σαφή διάκριση των ποιοτικών κατηγοριών, προς όφελος τόσο του παραγωγού, όσο και του καταναλωτή, εξασφαλίζοντας τις προϋποθέσεις για την ανταγωνιστικότερη ανάπτυξη της αγοράς των εγχώριων ποιοτικώς αναβαθμισμένων γεωργικών προϊόντων.
     ΣΤΕΛΕΧΩΣΗ ΥΠΗΡΕΣΙΩΝ ΤΗΣ Ν.Α. ΑΡΚΑΔΙΑΣ
     Μετά τη σύσταση των Νομαρχιακών Αυτοδιοικήσεων με τις διατάξεις του Ν. 2218/94 (ΦΕΚ 90/Α'), όπως συμπληρώθηκαν με τις διατάξεις του Ν. 2240/94 (ΦΕΚ 153/Α'), οι υπηρεσίες του Υπουργείου Αγροτικής Ανάπτυξης και Τροφίμων των Νομαρχιών, μεταφέρθηκαν στις αντίστοιχες Νομαρχιακές Αυτοδιοικήσεις, το δε προσωπικό που υπηρετούσε στις κατά τόπους υπηρεσίες του Υπουργείου Αγροτικής Ανάπτυξης και Τροφίμων, μετατάχθηκε αντίστοιχα στις Νομαρχιακές Αυτοδιοικήσεις με τις διατάξεις του Ν. 2910/2001 (ΦΕΚ 91/Α').
     Ύστερα από τα ανωτέρω και σύμφωνα με τον Οργανισμό Οργάνωσης και Λειτουργίας των Νομαρχιακών Αυτοδιοικήσεων της χώρας (άρθρο 30 του Ν. 2218/94), η πλήρωση των κενών οργανικών θέσεων των υπηρεσιών τους και κατά συνέπεια ο προγραμματισμός και η πρόσληψη προσωπικού της Νομαρχιακής Αυτοδιοίκησης Αρκαδίας, ανήκει στην αρμοδιότητά της (άρθρο 31 του ανωτέρω νόμου) σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης.
     Για τα υπόλοιπα θέματα διαβιβάζονται συνημμένα τα με αριθμ. πρωτ. 5385/24-3-05 και 1299/7-4-05 έγγραφα του Προέδρου του ΕΛΓΑ και του Ειδικού Γραμματέα του Γ' ΚΠΣ αντίστοιχα, που απαντάνε σχετικά.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 9231/30-3-05 ερώτηση των Βουλευτών κυρίων Μιχάλη Καρχιμάκη, Mιλένα Αποστολάκη, Φώτη Χατζημιχάλη, Νικολάου Σαλαγιάννη, Ανδρέα Μακρυπίδη, Λεωνίδα Γρηγοράκου, Αθανασίας Μερεντίτη, Αικατερίνης Περλεπέ-Σηφουνάκη, Θεοδώρας Τζάκρη, Μάρκου Μπόλαρη, Στυλιανού Ματζαπετάκη, Βασιλείου Κεγκέρογλου, Χρήστου Aηδόνη και Γεωργίου Ντόλιου δόθηκε με το υπ’ αριθμ. Φ900α/4554/7913/21-4-05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμό 9231/30-3-2005 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Mιλένα Αποστολάκη, Φώτης Χατζημιχάλης, Νίκος Σαλαγιάννης, Ανδρέας Μακρυπίδης, Λεωνίδας Γρηγοράκος, Σούλα Μερεντίτη, Αικατερίνη Περλεπέ-Σηφουνάκη, Θεοδώρα Τζάκρη, Μάρκος Μπόλαρης, Στέλιος Ματζαπετάκης, Βασίλης Κεγκέρογλου, Χρήστος Aηδόνης και Γιώργoς Ντόλιος, με θέμα τoυς τεχνικούς υπαλλήλους του ΥΠΕΘΑ, σας γνωρίζουμε τα ακόλουθα:
     Στο άρθρο 18 παρ. 6 του Ν. 2084/92 ορίζεται ότι: «Ειδικός συνταξιοδοτικός νόμος θα καθορίσει μετά από γνωμάτευση της Ανώτατης Επιτροπής τις κατηγορίες των Υπαλλήλων που θα υπαχθούν στα βαρέα και ανθυγιεινά επαγγέλματα και τις προϋποθέσεις συνταξιοδότησής τους».
     Το νέο ασφαλιστικό πλαίσιο αφορούσε όσους διορίζονταν στο Δημόσιο από 1-1-1993 και εντεύθεν, για δε τους μέχρι 31-12-1992 διορισθέντες θα μεσολαβούσαν διορθωτικές παρεμβάσεις μόνο ως προς την ηλικία συνταξιοδότησης και τις ασφαλιστικές εισφορές με σκοπό την εναρμόνιση των δύο συστημάτων σε βάθος χρόνου.
     Με βάση τα ανωτέρω, το Υπουργείο Οικονομικών απέστειλε το υπ' αριθμ. πρωτ. 2008010/103/0092/ΓΛΚ/57η ΝΟΜ./Α' έγγραφό του, με το οποίο ζητούσε να γίνουν γνωστές οι κατηγορίες, κλάδοι ή ειδικότητες Υπαλλήλων, οι οποίοι εργάζονται σε βαριές και ανθυγιεινές εργασίες και ενδείκνυται η ιδιαίτερη συνταξιοδοτική τους μεταχείριση, την ακριβή ονομασία των κατηγοριών αυτών ή των Υπηρεσιών που υπηρετούν, τη λεπτομερή περιγραφή της εργασίας που εκτελούν (αντικείμενο, χώρος, συνθήκες εργασίας κλπ), τον πιθανό αριθμό υπαλλήλων των κατηγοριών αυτών και το ποσοστό που καλύπτει ο αριθμός αυτός σε σχέση με το σύνολο του προσωπικού του Υπουργείου και, τέλος, κάθε άλλο στοιχείο, το οποίο θα κρινόταν σκόπιμο για την υποβοήθηση της Υγειονομικής Επιτροπής στη διαμόρφωση της κρίσης της.
     Η Υπηρεσία ανταποκρινόμενη στο αίτημα του Γενικού Λογιστηρίου του Κράτους απέστειλε τα αιτούμενα στοιχεία, τα οποία υπεβλήθησαν υπόψη της Υγειονομικής του Στρατού Επιτροπής, προκειμένου να καθορίσει εκείνη τις κατηγορίες ειδικότητες των υπαλλήλων που θα υπαχθούν στα βαρέα και ανθυγιεινά επαγγέλματα.
     Όπως προκύπτει από το έγγραφο του Γενικού Λογιστηρίου του Κράτους/ΓΔΜΣ με αριθμ. πρωτ. Ε.2738/994/6-11-97/ΓΛΚ/47η ΝΟΜ./Α', η Διεύθυνση Αμυντικής Σχεδίασης, Προγραμματισμού και Προϋπολογισμού του ΕΠΥΕΘΑ, με το Φ. 846/51/64077/Σ.1101/18-9-97 έγγραφό της, ζητούσε την τροποποίηση της νομοθεσίας, ώστε η προσαύξηση των συντάξεων κατά 0,3/35 (άρθρο 15 του ΠΔ 1041/79) να παρέχεται και στο Μόνιμο Πολιτικό Προσωπικό των Στρατιωτικών Εργοστασίων των Ενόπλων Δυνάμεων. Το αίτημα απερρίφθη με την αιτιολογία ότι «το θέμα των υπαλλήλων του Δημοσίου, οι οποίοι απασχολούνται σε βαριές και ανθυγιεινές εργασίες είναι γενικότερο, άπτεται της αναμόρφωσης του ασφαλιστικού μας συστήματος και μέσα στα πλαίσια αυτά θα αντιμετωπισθεί από ειδική ομάδα εργασίας που έχει συσταθεί για το σκοπό αυτό και αποτελείται από υπηρεσιακούς παράγοντες, ειδικούς επιστήμονες και γιατρούς εργασίας».
     Απ' όλα τα παραπάνω προκύπτει η αδιαφορία της προηγούμενης Κυβέρνησης για την επίλυση του εν λόγω ζητήματος, αφού από το 1998 και μέχρι το 2004 καμία προσπάθεια δεν είχε καταβληθεί.
     Η παρούσα Κυβέρνηση, στα πλαίσια αναμόρφωσης του μισθολογίου των εργαζομένων στο Δημόσιο τομέα και παρά τη δεινή οικονομική κατάσταση στην οποία οδήγησε τη χώρα η κυβέρνηση του ΠΑΣΟΚ, εξετάζει συνολικά τα επιδόματα των υπαλλήλων, μεταξύ αυτών και το επίδομα ανθυγιεινής και επικίνδυνης εργασίας. Το εν λόγω θέμα αποτέλεσε αντικείμενο επεξεργασίας και στο ΥΠΕΘΑ, προκειμένου να καθοριστούν οι δικαιούχοι και να αναγνωριστεί κατά τρόπο μισθολογικά δίκαιο η προσφορά του πολιτικού προσωπικού που εργάζεται υπό τις ανωτέρω συνθήκες.
     Από τα ανωτέρω καθίσταται σαφές ότι δεν υφίσταται καμία διαφορά απόψεων μεταξύ των συναρμοδίων Υπουργείων, τα δε αναφερόμενα στην ερώτησή σας αποτελούν δείγμα της παρελκυστικής αντιπολιτευτικής πολιτικής τακτικής που έχετε επιλέξει να ακολουθείτε.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      10. Στην με αριθμό 9161/29-3-05 ερώτηση των Βουλευτών κυρίων Μιχάλη Καρχιμάκη, Πέτρου Ευθυμίου, Μιλένας Αποστολάκη, Μάρκου Μπόλαρη, Χρήστου Αηδόνη, Αθανασίας Μερεντίτη, Αικατερίνης Περλεπέ-Σηφουνάκη, Στυλιανού Mατζαπετάκη και Λεωνίδα Γρηγοράκου δόθηκε με το υπ’ αριθμ. Φ.900α/4552/7909/21-4-05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 9161/29-3-2005 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Πέτρος Ευθυμίου, Μιλένα Αποστολάκη, Μάρκος Μπόλαρης, Χρήστος Αηδόνης, Σούλα Μερεντίτη, Αικατερίνη Περλεπέ-Σηφουνάκη, Στέλιος Mατζαπετάκης και Λεωνίδας Γρηγοράκος, με θέμα το σύστημα επιλογικών διαδικασιών ΕΠ.ΟΠ., σας γνωρίζουμε τα ακόλουθα:
     Το ΥΠΕΘΑ, στα πλαίσια της αναδιοργάνωσης των Ενόπλων Δυνάμεων, λαμβάνοντας υπόψη τη γεωπολιτική θέση της χώρας στο νέο διεθνές σύστημα, την παρατεταμένη ρευστότητα στην περιοχή, το οξύτατο δημογραφικό μας πρόβλημα, τις απαιτήσεις των προηγμένης τεχνολογίας οπλικών συστημάτων και προκειμένου να επιτύχει την επαύξηση της μαχητικής τους ικανότητας, θέσπισε το έτος 2001 το θεσμό των Επαγγελματιών Οπλιτών (ΕΠ.ΟΠ.).
     Με το ΠΔ 292/01 «Καθορισμός κριτηρίων και διαδικασίας επιλογής υποψηφίων Επαγγελματιών Οπλιτών» (ΦΕΚ Α΄ 204), όπως τροποποιήθηκε με το ΠΔ 6/03 (ΦΕΚ Α' 5), που εκδόθηκε κατ' εξουσιοδότηση των διατάξεων της παραγράφου 2 του άρθρου 3 του Ν. 2936/01 «Επαγγελματίες Οπλίτες και άλλες διατάξεις» (ΦΕΚ Α' 166), όπως ισχύει μετά την τροποποίησή του με το Ν. 3036/02 (ΦΕΚ Α' 171), καθορίζονται η διαδικασία και τα κριτήρια επιλoγής των υποψηφίων Επαγγελματιών Οπλιτών, μεταξύ των οποίων είναι οι τίτλοι σπουδών, η γνώση ξένων γλωσσών, η χρήση ηλεκτρονικού υπολογιστή, η προϋπηρεσία, η εντοπιότητα κλπ.
     Οι κατατασσόμενοι Επαγγελματίες Οπλίτες μετά την εκπαίδευσή τους (βασική και ειδική διάρκειας περίπου έξι μηνών) τοποθετούνται σε μάχιμες Μονάδες παραμεθορίων περιοχών του Στρατού Ξηράς, σε Πολεμικά Πλοία και Πολεμικές Μοίρες της Πολεμικής Αεροπορίας, όπου καλούνται να χειριστούν υπερσύγχρονα οπλικά συστήματα, να ανταποκριθούν σε έκτακτες καταστάσεις σε ένα επιχειρησιακό περιβάλλον αυξημένων απαιτήσεων για την επιτυχή αντιμετώπιση των οποίων εξ αντικειμένου προϋποτίθεται να διαθέτουν υψηλό δείκτη νοημοσύνης, ικανότητα αντίληψης και άμεσης προσαρμοστικότητας στο στρατιωτικό περιβάλλον, προκειμένου, αφενός μεν, να επιτυγχάνεται η αύξηση της μαχητικής ικανότητας των Μονάδων και αφετέρου να ελαχιστοποιείται ο αριθμός των παραιτουμένων, που κυρίως οφείλεται στην έλλειψη ικανότητας προσαρμογής.
     Η διακρίβωση - αξιολόγηση των προαναφερομένων ικανοτήτων -δεξιοτήτων και της εν γένει προσωπικότητας απαιτεί την υποβολή των υποψηφίων σε ατομική συνέντευξη και για το λόγο αυτό προτάθηκε από το ΣΑΓΕ η τροποποίηση του ΠΔ 292/01, ώστε να προβλεφθεί ως πρόσθετο κριτήριο αξιολόγησης, η ατομική συνέντευξη, βαθμολογούμενη με διακόσιες (200) μονάδες. Η συνταγματικότητα της προτεινόμενης ρύθμισης εμπίπτει υποχρεωτικά κατά την κείμενη νομοθεσία στην αρμοδιότητα του Ε' Τμήματος του Συμβουλίου της Επικρατείας.
     Η Επιτροπή Συνέντευξης θα εξετάζει τους υποψηφίους αμέσως μετά την Επιτροπή Ελέγχου Δικαιολογητικών, έτσι ώστε ο κάθε υποψήφιος μετά και την αξιολόγησή του αυτή, απλώς θα περιμένει από την Επιτροπή Επιλογής Υποψηφίων να συντάξει τους πίνακες βαθμολόγησης, κρίνοντας πλέον ο ίδιος από τη σειρά κατάταξής του στους πίνακες βαθμολογίας, αν θα προσέλθει στην Επιτροπή Ψυχοτεχνικών Eξετάσεων και την Επιτροπή Aθλητικών Δoκιμασιών. Με αυτό τον τρόπο επιτυγχάνεται η δυνατότητα να διαμορφώσει ο υποψήφιος πιο ξεκάθαρη εικόνα για την πιθανότητα επιτυχίας του στο θεσμό, χωρίς να χρειαστεί να υποβληθεί σε άσκοπη ταλαιπωρία αλλά και πρόσθετη οικονομική επιβάρυνση.
     Η επιδιωκόμενη εναρμόνιση της επιλογικής διαδικασίας των υποψηφίων Επαγγελματιών Οπλιτών με τις διατάξεις του Ν. 3320/05, που θέσπισε ως πρόσθετο κριτήριο επιλογής τη συνέντευξη για την πρόσληψη μονίμων υπαλλήλων του δημοσίου τομέα, είναι νοητή μόνο ως προς την αναγκαιότητα καθιέρωσης αυτού καθαυτού του κριτηρίου ως μέσου διακρίβωσης και βαθμολόγησης της εν γένει προσωπικότητας του υποψηφίου και της δυνατότητάς του να ανταποκριθεί στην άσκηση των καθηκόντων του, με τα οποία συνδέεται η θέση που πρόκειται να καταλάβει ως Επαγγελματίας Οπλίτης.
     Με την καθιέρωση της Επιτροπής Συνέντευξης δεν μειώνεται ο ρόλος της Επιτροπής Ψυχοτεχνικών Εξετάσεων ούτε δημιουργούνται επικαλύψεις συγχύσεις στην αρμοδιότητα των δύο Επιτροπών, επειδή η δεύτερη εξ αυτών στοχεύει αποκλειστικά και μόνο στη διάγνωση της καταλληλότητας ή μη, από άποψη ψυχικής ισορροπίας, των υποψηφίων για την εν γένει ιδιότητα του στρατιωτικού χωρίς να βαθμολογεί και χωρίς τα κριτήριά της να επικεντρώνονται στις ιδιαίτερες απαιτήσεις του επιχειρησιακού περιβάλλοντος που καλούνται να αντιμετωπίσουν οι Επαγγελματίες Οπλίτες.
     Η Επιτροπή Υποψηφίων θα συγκροτείται από έμπειρα στελέχη των Όπλων - Σωμάτων και ειδικοτήτων του κάθε Κλάδου, σύμφωνα με την εξουσιοδοτική διάταξη του άρθρου 3 του Ν. 2936/01.
     Η θεσμοθέτηση της βαθμολόγησης του κριτηρίου της ατομικής συνέντευξης με διακόσιες (200) μονάδες δεν θέτει σε ήσσονα μοίρα τον πτυχιούχο ΑΕΙ - ΤΕΙ έναντι του πτυχιούχου ΙΕΚ, επειδή και στις δύο κατηγορίες υποψηφίων ίσων ικανοτήτων παρέχεται η δυνατότητα βαθμολόγησής τους με διακόσιες (200) μονάδες.
     Από τα παραπάνω γίνεται φανερό ότι οι διαδικασίες πρόσληψης χαρακτηρίζονται από διαφάνεια. Τα περί «αλχημιστών» που επικαλούνται οι κύριοι συνάδελφοι ας τα αναζητήσουν στους δικούς τους διαγωνισμούς.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      11. Στην με αριθμό 8913/18-3-05 ερώτηση του Βουλευτή κ. Έκτορα Νασιώκα  δόθηκε με το υπ’ αριθμ. Β1/21/7858/1538/11-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ' αριθ. 8913/18-3-2005 ερώτησης που κατατέθηκε στη Βουλή από τον Βουλευτή κ. Έκτορα Νασιώκα αναφορικά με την ανέγερση κτιρίου ΙΚΑ στη Λάρισα, σας γνωρίζουμε τα εξής:
      Στο οικόπεδο επί των οδών Ασκληπιού και Ηπείρου, ιδιοκτησίας του ΙΚΑ-ΕΤΑΜ (από το 1950) προβλέπεται η ανέγερση κτιρίου 5.900 τ.μ. περίπου ανωδομής, με δύο υπόγειους χώρους στάθμευσης αυτοκινήτων.
      Τον Απρίλιο του 2003 και ενώ υπήρχε έτοιμη προμελέτη του κτιρίου, ο Δήμος Λάρισας με αιφνιδιαστική πρόταση πρότεινε μείωση του συντελεστή δομήσεως με αποτέλεσμα να μην είναι εφικτή η υλοποίηση της υπάρχουσας μελέτης.
      Από τη Διοίκηση του ΙΚΑ-ΕΤΑΜ γίνεται προσπάθεια, σε συνεργασία με το Δήμο, να ευρεθεί κοινά αποδεκτή λύση χωρίς να μειωθεί ο συντελεστής δομήσεως. Μόλις διευθετηθεί το θέμα που προέκυψε λόγω υπαιτιότητας του Δήμου Λάρισας, θα κατατεθεί η μελέτη για έκδοση της οικοδομικής άδειας και θα δημοπρατηθεί το έργο.
      Διαφορετικά η όποια καθυστέρηση ή η εμμονή του Δήμου στη μείωση του συντελεστή δομήσεως, θα είναι επιζήμια για το σύνολο των ασφαλισμένων του ΙΚΑ-ΕΤΑΜ διότι το νέο κτίριο δεν θα καλύπτει πλήρως όλες τις λειτουργίες και εξυπηρετήσεις που απαιτούνται για ένα σύγχρονο κτίριο Υγειονομικών και Διοικητικών υπηρεσιών.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      12. Στην με αριθμό 9096/24-3-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 9306/8-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 9096/2005 ερώτηση, που κατατέθηκε στη Βουλή από τη Βουλευτή κα Θ. Τζάκρη, σχετικά με τη συνέχιση του προγράμματος Μονάδων Κοινωνικής Μέριμνας (ΚΔΑΠ, Βρεφονηπιακοί Σταθμοί, Βοήθεια στο Σπίτι), όσον αφορά θέματα αρμοδιότητας του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Στο πλαίσιο του Επιχειρησιακού Προγράμματος (Ε.Π.) «Απασχόληση και επαγγελματική Κατάρτιση» του Γ΄ Κοινοτικού Πλαισίου Στήριξης (Κ.Π.Σ.), εγκρίθηκε η συνέχιση της χρηματοδότησης της λειτουργίας 363 δομών φύλαξης παιδιών και φροντίδας ηλικιωμένων και ατόμων που χρήζουν βοήθειας, ήδη υφισταμένων από το Β΄ Κ.Π.Σ. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης που είναι οι Δημοτικές Επιχειρήσεις έχουν την υποχρέωση της συνέχισης της λειτουργίας των δομών αυτών για μία τουλάχιστον διετία με ίδιους πόρους, σύμφωνα με τις αριθμ. 4036/27/2001 και 4035/27-7-2001 Κ.Υ.Α. όπως τροποποιήθηκαν και ισχύουν.
      Στο πλαίσιο του αναθεωρημένου Ε.Π. και ύστερα από την τελευταία διαπραγμάτευση της 6-10-2004 με την Ευρωπαϊκή Επιτροπή, αποφασίστηκε η συνέχιση της χρηματοδότησης του εν λόγω Ε.Π. των προαναφερόμενων δομών για δύο επιπλέον χρόνια, ήτοι μέχρι το τέλος του 2006.
      Προϋπόθεση για τη συνέχιση της χρηματοδότησης του προγράμματος Μονάδων Κοινωνικής Μέριμνας, αποτελεί η ανάληψη της δέσμευσης στο κείμενο του Ε.Π. της θεσμικής εξασφάλισης από τη χώρα μας, για συνέχιση της λειτουργίας των εν λόγω δομών μετά το τέλος της χρηματοδότησής τους από την Ευρωπαϊκή Έvωση, με δαπάνες από το Πρόγραμμα Δημοσίων Επενδύσεων.
      Για τα υπόλοιπα θέματα αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο κοινοποιούμε φωτοαντίγραφο του εγγράφου σας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 9028/22-3-05 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 11003/ΕΥΔ και ΠΤΣ 687/8-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Λ. Λωτίδη, σας πληροφορούμε τα εξής:
      Το έργο «Ύδρευση οικισμών επαρχίας Βοίου Νομού Κοζάνης», προϋπολογισμού 33.372.861 ευρώ και κοινοτικής συνδρομής 25.255.046 ευρώ, αφορά την υδροδότηση των οικισμών της Επαρχίας Βοίου Ν. Κοζάνης.
      Περιλαμβάνει την κατασκευή του Φράγματος Πραμόριτσας (Κοινότητα Βυθού), κεντρικού καταθλιπτικού αγωγού, δίκτυο σωληνώσεων μεταφοράς - διανομής, και την κατασκευή ταχυδιυλιστηρίου και κεντρικού αντλιοστασίου.
      Μέχρι σήμερα έχουν συναφθεί 4 συμβάσεις συνολικού προϋπολογισμού 33.047.565,98 ευρώ, με τις οποίες έχει συμβασιοποιηθεί το 94.64% του εγκεκριμένου φυσικού αντικειμένου και έχει υλοποιηθεί το 53.57% του φυσικού αντικειμένου.
      Απομένει η συμβασιοποίηση του υποέργου «Ταχυδιυλιστήριο και κεντρικό αντλιοστάσιο».
      Το έργο είναι μέγιστης σπουδαιότητας και προτεραιότητας για την περιοχή και για την επανέναρξη και ολοκλήρωση των εργασιών, θα υπάρξει η απαραίτητη συμπληρωματική χρηματοδότηση από Εθνικούς πόρους.
      Ο Υφυπουργός
      ΧΡΗΣΤΟΣ ΦΩΛΙΑΣ»
      14. Στην με αριθμό 8932/18-3-05 ερώτηση των Βουλευτών κ.κ. Ιωάννου Δραγασάκη και Ασημίνας Ξηροτύρη – Αικατερινάρη δόθηκε με το υπ’ αριθμ. ΑΠ/Δ5/ΗΠ/Α/Φ6/68/6606/1-4-05 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθμ 8932/18.3.05 ερώτησης που κατατέθηκε στη Βουλή από τους ως άνω Βουλευτές, σας ενημερώνουμε τα εξής:
      1) Η επέκταση του αγωγού φυσικού αερίου βρίσκεται σε απόλυτη συνάρτηση με την απόφαση για δημιουργία μεγάλων μονάδων ηλεκτροπαραγωγής στην περιοχή της Πελοποννήσου, σε συνδυασμό και με τα λοιπά πλεονεκτήματα (περιβαλλοντικά, εισαγωγή του φυσικού αερίου καυσίμου στην βιομηχανική δραστηριότητα), και εξετάζονται κατά προτεραιότητα οι παρεχόμενες δυνατότητες. Προγραμματίζεται κατ' αρχήν η επέκταση έως την Κόρινθο .
      2) Σχετικά με το Διασυνδεμένο Σύστημα ηλεκτρικής ενέργειας, έχει διαπιστωθεί από τον ΔΕΣΜΗΕ η ανάγκη επέκτασης του δικτύου 400 kν προς την Πελοπόννησο. Σχετικά έργα περιλαμβάνονται στην εγκεκριμένη με την Απόφαση του Υπουργού Ανάπτυξης Δ5/ΗΛ/Β/Φ1/1838/1-2-2005, Μελέτη Ανάπτυξης Συστήματος Μεταφοράς περιόδου 2005-2009. Επίσης, είναι γνωστό ότι για λόγους ισορροπίας του συστήματος παραγωγής-ζήτησης, απαιτείται έγχυση πρόσθετης ισχύος στο Νότιο σύστημα της χώρας.
      3) Σχετικά με τα ειδικότερα ερωτήματα, σας διαβιβάζουμε το ΓΔΝΣ /1334/8.4.05 έγγραφο της ΔΕΗ Α.Ε. στο οποίο επισημαίνονται και οι ανάγκες αξιοποίησης των κοιτασμάτων της ευρύτερης περιοχής, οι οποίες και εξετάζονται για τη λήψη των αναγκαίων Αποφάσεων.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 9075/23-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./761/7-4-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 9075/23-3-05 ερώτησης του βουλευτή κ. Στ. Ματζαπετάκη, σχετικά με καταγγελία της εφημερίδας Ελευθεροτυπίας για συνεννόηση της Αρχαιολογικής Υπηρεσίας με ιδιοκτήτες καφετεριών του Θησείου με σκοπό την εξόντωση αδέσποτων σκύλων στην Αρχαία Αγορά, σας πληροφορούμε τα παρακάτω:
      Ουδέποτε υπάλληλος της Αρχαιολογικής Υπηρεσίας ήρθε σε συνεννόηση με ιδιοκτήτες καταστημάτων καφενείων, καφετεριών ή εστιατορίων για την εξόντωση των αδέσποτων ζώων στους κεντρικούς αρχαιολογικούς χώρους της Ακροπόλεως, Αρχαίας Αγοράς, Ρωμαϊκής Αγοράς και των πέριξ λόφων.
      Αντιθέτως οι αρχαιολογικές υπηρεσίες του Υπουργείου Πολιτισμού με συνεχή έγγραφα προς τις αρμόδιες Υπηρεσίες του Δήμου Αθηναίων, του Υπουργείου Δημοσίας Τάξεως και του ΥΠΕΧΩΔΕ ζητούν τον περιορισμό των τραπεζοκαθισμάτων που έχουν καταλάβει τους νέους πεζοδρόμους και τις πλατείες γύρω από την Ακρόπολη και τους αρχαιολογικούς χώρους προκαλώντας έντονη δυσαρέσκεια προς την Αρχαιολογική Υπηρεσία, ενώ έχει ζητηθεί επανειλημμένα η διαρκής αστυνόμευση για την αυστηρή τήρηση των χορηγούμενων από τον Δήμο Αθηναίων σχετικών αδειών.
      Όσον αφορά στο θέμα των αδέσποτων ζώων στους κεντρικούς οργανωμένους αρχαιολογικούς χώρους της Αθήνας μεταξύ των οποίων και η Αρχαία Αγορά, σας γνωρίζουμε ότι ουδέποτε ζητήθηκε η εξόντωση των αδέσποτων ζώων. Αντιθέτως έχει ζητηθεί η απομάκρυνσή τους από τις αρμόδιες Υπηρεσίες του Δήμου Αθηναίων με επανειλημμένα έγγραφα.
      Τα αδέσποτα ζώα στους αρχαιολογικούς χώρους αποτελούν ένα χρόνιο πρόβλημα, το οποίο τα δύο τελευταία χρόνια έχει επιταθεί καθώς με την δημιουργία των πεζοδρομημένων αξόνων Δ. Αεροπαγίτου, Απ. Παύλου, Αδριανού, Ερμού, έχει δημιουργηθεί ένα μεγάλο αρχαιολογικό πάρκο, στο οποίο ασυνείδητοι πολίτες εγκαταλείπουν τα ζώα τους.
      Τα ζώα έχουν δημιουργήσει αγέλες και τρομοκρατούν και επιτίθενται στους επισκέπτες και στο προσωπικό των χώρων. Έχουν καταγραφεί πολυάριθμα συμβάντα κατά τα οποία μεμονωμένα ζώα ή αγέλες σκύλων έχουν επιτεθεί και δαγκώσει τουρίστες, φύλακες αρχαιοτήτων και παιδάκια, οι γονείς των οποίων συχνά βιαιοπραγούν εναντίον των αρχαιοφυλάκων. Σε τρεις περιπτώσεις μάλιστα χρειάσθηκε να κληθεί ασθενοφόρο για την διακομιδή των επισκεπτών σε νοσοκομεία, για την παροχή των πρώτων βοηθειών: 11-7-2004 τραυματισμός από αγέλη σκύλων γιαπωνέζας τουρίστριας στην Αρχαία Αγορά, 27-6-2004 τραυματισμός από σκύλους διοργανώτριας εκδήλωσης του Πανελληνίου Συλλόγου εθελοντών αιμοδοτών του Υπουργείου Υγείας στη Ρωμαϊκή Αγορά, βαρύς τραυματισμός γιαπωνέζας υπεύθυνου παραγωγής κρατικού καναλιού της Ιαπωνικής τηλεόρασης στην Πνύκα. Τέτοια περιστατικά έχουν σημειωθεί και με επισήμους που επισκέπτονται την χώρα μας: επίθεση σκύλου κατά της βασίλισσας της Σουηδίας στην Ακρόπολη.
      Επίσης σημειώνουμε ότι τα αδέσποτα ζώα κοπρίζουν και ουρούν πάνω στα μνημεία, καταστρέφουν σκάβοντας τις πρόσφατα επιστρωμένες κατά τα έργα ενοποίησης αρχαιολογικών χώρων αρχαίες διαδρομές και τις ειδικές επιστρώσεις των μνημείων.
      Τα φαινόμενα αυτά στους σημαντικότερους οργανωμένους αρχαιολογικούς χώρους της Αθήνας, αποτελούν διεθνή δυσφήμιση για τη χώρα μας και έναν διαρκή επικείμενο κίνδυνο σοβαρού τραυματισμού επισκεπτών.
      Τέλος τονίζουμε ότι οι υπάλληλοι της Αρχαιολογικής Υπηρεσίας τηρούν τις διατάξεις του Ν. 3028/02 (ΦΕΚ 153/Α/28-6-2002) που αφορά στην Προστασία των Αρχαιοτήτων και εν γένει της Πολιτιστικής Κληρονομιάς και τις διατάξεις περί χρήσεων των αρχαιολογικών χώρων όπως αυτές ορίζονται στο ΦΕΚ 88(2004) άρθρο 1.
      Θα πρέπει να αποφασίσουμε εάν θέλουμε αρχαιολογικούς χώρους του 21ου αι. ή κυνοτροφεία-αρχαιολογικούς χώρους και οι αρμόδιες Υπηρεσίες θα πρέπει να αντιμετωπίσουν το σοβαρό πρόβλημα των αδέσποτων ζώων, γιατί όντως είναι θέμα πολιτισμού της κοινωνίας μας, όχι όμως σε βάρος του Πολιτισμού.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      16. Στην με αριθμό 8949/18-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./741/6-4-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της υπ΄ αριθμ. πρωτοκόλλου 8949/18-3-2005 ερώτησης του Βουλευτή κ. Μ. Στρατάκη, σας πληροφορούμε τα εξής:
      Το έργο «Ανάκτορο και αρχαιολογικός χώρος Κνωσού» έχει ενταχθεί στο Ε.Π. «Πολιτισμός», στο Μέτρο 1.2, με φορέα υλοποίησης το Τ.Δ.Π.Ε.Α.Ε. και προϋπολογισμό 4.402.054 ευρώ. Το έργο υλοποιείται με πολύ ικανοποιητικό ρυθμό (δαπάνες που έχουν ήδη πραγματοποιηθεί ανέρχονται σε ποσό ευρώ 3.243.394 - ποσοστό απορρόφησης 78%).
      Επί του παρόντος προωθείται η ένταξη του έργου στη β΄ φάση του Γ ΚΠΣ, προκειμένου να συνεχίσει απρόσκοπτα η προστασία και ανάδειξη του Μνημείου.
      Το έργο διαθέτει προσωπικό καταρτισμένο και με πολυετή πείρα, το οποίο απασχολείται με συμβάσεις εργασίας αορίστου και ορισμένου χρόνου (5 και 23 άτομα αντίστοιχα). Επιπλέον, οι ειδικότητες των εργαζομένων που απασχολούνται επί του παρόντος εξυπηρετούν την εύρυθμη λειτουργία του έργου. Το υπόλοιπο προσωπικό απασχολείται στο έργο ανάλογα με τις ανάγκες που προκύπτουν σε αυτό καθώς και με τις οικονομικές δυνατότητές που διακρίνουν το έργο. Ειδικότερα επισημαίνουμε ότι κατόπιν σχετικού εγγράφου της αρμόδιας Διεύθυνσης του Υπουργείου Πολιτισμού έχει δρομολογηθεί η πρόσληψη ενός (1) αρχαιολόγου και τριών (3) αρχιτεχνιτών Υ.Ε. με ωρομίσθια σύμβαση εργασίας.
      Όσον αφορά το προσωπικό του έργου που πληροί τις προϋποθέσεις του Π.Δ. 164/2004 και που μπορούν οι συμβάσεις του να μετατραπούν σε αορίστου χρόνου ανέρχεται στον αριθμό τριάντα έξι (36).
      Αναφορικά με αλλαγές που λαμβάνουν χώρα ενίοτε σε μέλη Επιστημονικών Επιτροπών, τονίζουμε ότι οι οποιεσδήποτε επεμβάσεις στόχο έχουν πάντα την εύρυθμη και αποδοτική εις το μέγιστο λειτουργία των εν λόγω επιτροπών.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      17. Στην με αριθμό 8881/17-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./740/4-4-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8881/17-3-05 ερώτησης του Βουλευτή κ. Στ. Ματζαπετάκη, σχετικά με την καταστροφή του διακόσμου των δαπέδων του ναού της Αγίας Σοφίας, σας πληροφορούμε τα εξής:
      Δεδομένης της ιδιαίτερης και λεπτής πολιτικής κατάστασης μεταξύ Ελλάδας και Τουρκίας, καθώς και της νέας φάσης των διμερών σχέσεων των δύο χωρών, το Υπουργείο Πολιτισμού αφενός παρακολουθεί στενά σε συνεργασία πάντα με την αντίστοιχη Υπηρεσία του Υπουργείου Εξωτερικών-τις εξελίξεις στον πολιτιστικό τομέα στην γείτονα χώρα και προσφέρει-στο πλαίσιο διαφόρων προγραμμάτων της Ουνέσκο -τεχνικοοικονομική βοήθεια, όταν αυτό της ζητηθεί. (Ενδεικτικά αναφέρουμε τη χρηματοδότηση μέσα στο 2003 από το ΥΠ.ΠΟ της πανεπιστημιακής ανασκαφής του Αριστοτελείου Πανεπιστημίου Θεσσαλονίκης, υπό την κα Αλ. Μουστάκα σε συνεργασία με το Πανεπιστήμιο Σμύρνης στην περιοχή των αρχαίων Κλαζομενών). Αποτελεί θλιβερή πραγματικότητα, η μη συμμόρφωση της γείτονος χώρας με τους διεθνείς όρους και κανόνες για την προστασία της Παγκόσμιας Πολιτιστικής Κληρονομιάς, έτσι όπως αυτοί αναπτύσσονται στις Συμβάσεις και τα Πρωτόκολλα της Ουνέσκο και πρωτίστως στη Σύμβαση του Παρισιού του 1972 που αφορά στην Προστασία της Παγκόσμιας Πολιτιστικής και Φυσικής Κληρονομιάς. Η χώρα μας ως κράτος -μέλος της Ουνέσκο, πάντοτε λαμβάνει ενεργά μέρος στις διασκέψεις και διεθνείς εκδηλώσεις που αφορούν στην προστασία των πολιτιστικών μνημείων σε όλο τον κόσμο, καταθέτοντας προτάσεις και συμμετέχοντας σε προγράμματα τεχνικοοικονομικής βοήθειας όπου παρίσταται ανάγκη. Η Ουνέσκο είναι πλήρως ενήμερη για το θέμα της καταστροφής των ψηφιδωτών της Αγίας Σοφίας και έχει προβεί -έχοντας τη δικαιοδοσία- σε παρεμβάσεις κατά καιρούς, δυστυχώς χωρίς αποτέλεσμα.
      Σημειώνουμε δε, ότι η παρέμβαση της χώρας μας σε ζητήματα προστασίας ή συντήρησης του εν λόγω μνημείου δεν είναι δυνατή, εφόσον δεν υπήρξε σχετικό αίτημα από τις αρμόδιες τουρκικές Αρχές, καθώς, ένα κράτος έχει δικαίωμα να παρέμβει στα πολιτιστικά θέματα ενός άλλου κράτους μόνο στην περίπτωση που αυτό το τελευταίο το ζητήσει.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
     18. Στην με αριθμό 9277/31-3-05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. ΤΚΕ/Φ2/7875/20-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια του, με αριθ. πρωτ. ΤΚΕ/Φ2/7473/15.4.2005, εγγράφου μας αναφορικά με την υπ’ αριθμ. 9277/31-3-2005. ερώτηση, που κατέθεσε στη Βουλή ο Βουλευτής κ. Ντίνος Ρόβλιας, σχετικά με τις αποδοχές των μελών διοίκησης των Οργανισμών, Ν.Π.Δ.Δ., Ν.Π.Ι.Δ., εταιρειών, ΔΕΚΟ κ.λ.π. που εποπτεύονται από το Υπουργείο Εσωτερικών, Δημόσιας Διοίκησης και Αποκέντρωσης, σας γνωρίζουμε ότι μετά την 7η Μαρτίου 2004 ουδεμία μεταβολή επήλθε στις πάσης φύσεως αποδοχές των μελών των Διοικητικών Συμβουλίων του Ινστιτούτου Mεταναστευτικής Πολιτικής (Ι.ΜΕ.ΠΟ.), της Ελληνικής Εταιρείας Τοπικής Αυτοδιοίκησης και Ανάπτυξης (Ε.Ε.Τ.Α.Α.) και των Περιφερειακών Ταμείων Ανάπτυξης Νοτίου Αιγαίου, Κρήτης, Ιονίων Νήσων, Θεσσαλίας, Ανατολικής Μακεδονίας-Θράκης, Στερεάς Ελλάδας Ηπείρου, των Ν.Π.Δ.Δ. και Ν.Π.Ι.Δ. που εποπτεύουν οι Περιφέρειες Ηπείρου, Ανατολικής Μακεδονίας-Θράκης, Κεντρικής Μακεδονίας, Βορείου Αιγαίου και Δυτικής Ελλάδας πλην των Ο. Τ. Α..
      Η αποζημίωση των μελών του Δ.Σ. του Περιφερειακού Ταμείου Ανάπτυξης Κεντρικής Μακεδονίας αυξήθηκε σε 120 Ευρώ, μετά από απόφαση του Δ.Σ., συμπεριλαμβανομένης της αποζημίωσης μετακίνησης των μελών από επαρχιακούς Νομούς.
      Επισυνάπτονται τα σχετικά έγγραφα.
      Όσον αφορά τις υπόλοιπες Περιφέρειες και τα υπόλοιπα Περιφερειακά Ταμεία ανάπτυξης θα σας ενημερώσουμε όταν μας αποσταλούν οι σχετικές απαντήσεις.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 9296/31-3-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 2/17578/0022/18-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της εν θέματι ερώτησης, που κατατέθηκε στη Βουλή από τον Βουλευτή κ. Αντρέα Μακρυπίδη από πλευράς δικής μας αρμοδιότητας, σας πληροφορούμε τα εξής:
      Σύμφωνα με τις διατάξεις του άρθρου 12 και της παρ. 6 του άρθρου 8 του ν. 3205/03 και τις οδηγίες της αριθμ. 2/72757/0022/31-12-03 εγκυκλίου μας δεν τίθεται θέμα περικοπής τόσον του κινήτρου απόδοσης όσον και του επιδόματος ειδικής απασχόλησης υπαλλήλων ΟΤΑ σε περιπτώσεις απουσίας των υπαλλήλων σε θεσμοθετημένες άδειες, όπως οι προβλεπόμενες από τις διατάξεις των άρθρων 52 και53 του ν. 2683/99.
      Εξαίρεση από τα ανωτέρω αποτελεί η σύμφωνα με την αριθμ.2/6771/0022/5-2-2004 (ΦΕΚ225/Β/2004) ΚΥΑ, που εκδόθηκε κατ’ εξουσιοδότηση του ν. 2685/99, περικοπή των εξόδων κίνησης υπαλλήλων ΟΤΑ, σε περίπτωση απουσίας από την Υπηρεσία τους, εκτός από την κατ’ έτος κανονική τους άδεια. Η εν λόγω περικοπή κρίθηκε απαραίτητη λόγω της φύσεως των εξόδων κίνησης, τα οποία καταβάλλονται σε περιπτώσεις μετακίνησης των υπαλλήλων εκτός έδρας για εκτέλεση υπηρεσίας.
      Εν πάση περιπτώσει, σύμφωνα και με την ήδη εξαγγελθείσα Κυβερνητική Πολιτική η προστασία της μητρότητας αποτελεί κύριο μέλημα της Κυβέρνησης και προς την κατεύθυνση αυτή θα καταβληθεί κάθε δυνατή προσπάθεια.
     Ο Υφυπουργός
     ΠΕΤΡΟΣ ΔΟΥΚΑΣ»
     20. Στην με αριθμό 9057/23-3-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 9298/14-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 9057/2005 ερώτηση, που κατατέθηκε στη Βουλή από το Βουλευτή κ. Αθ. Λεβέντη, σχετικά με την πρόταση της Ευρωπαϊκής Επιτροπής περί αλλαγών της Οδηγίας για την οργάνωση του χρόνου εργασίας, σας πληροφορούμε τα εξής:
      Η πάγια θέση της κυβέρνησης είναι υπέρ των συλλογικών διαπραγματεύσεών.
      	Η θέση αυτή έχει εκφραστεί τόσο σε εθνικό επίπεδο, όσο και στα Συμβούλια Υπουργών Απασχόλησης και Κοινωνικής Προστασίας της Ευρωπαϊκής Ένωσης, με παρεμβάσεις και ομιλίες του αρμοδίου Υπουργού κ. Πάνου Παναγιωτόπουλου.
      Τα θέματα της διευθέτησης του χρόνου εργασίας θεωρούμε, ότι πρέπει να αποτελούν αντικείμενο κοινωνικού διαλόγου με τη συμμετοχή όλων των κοινωνικών εταίρων και των εμπλεκομένων φορέων, ώστε, σε κάθε περίπτωση, να οδηγούμεθα σε λύσεις, οι οποίες να εδράζονται σε ευρεία κοινωνική αποδοχή και σε κοινωνική συναίνεση.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
     21. Στην με αριθμό 9127/28-3-05 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 155/13-4-05 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάvτηση της ερώτησης του Βουλευτή κ Ιωάννη Παρασκευά, που απευθύνεται προς τον κ. Υπουργό Αιγαίου και Νησιωτικής Πολιτικής και αφορά στην «κάλυψη των ενοικίων κατοικίας δύο (2) ιατρών του Πολυδύναμου Περιφερειακού Ιατρείου Σύμης», σας πληροφορούμε ότι το Υπουργείο Αιγαίου και Νησιωτικής Πολιτικής έχει ήδη εγκρίνει την επιχορήγηση του Δήμου Σύμης για την κάλυψη των παραπάνω ενοικίων για τα έτη 2004 και 2005, συνολικού ποσού 18.160 Ευρώ. Εντός του μηνός ολοκληρώνεται η υπηρεσιακή διαδικασία που προβλέπει και ενημέρωση του «ΘΗΣΕΑ» (αναπτυξιακό πρόγραμμα Τοπικής Αυτοδιοίκησης) οπότε θα εκδοθεί και η σχετική Υπουργική Απόφαση για τη μεταβίβαση της σχετικής πιστώσεως.
      Για πληρέστερη ενημέρωση σας επισυνάπτoυμε τον πίνακα του επί του παρόντος 10 μικρών νησιών για τα οποία το Υπουργείο έχει αναλάβει την κάλυψη των ενoικίων κατοικίας ιατρών που υπηρετούν στα πολυδύναμα περιφερειακά ιατρεία αυτών των νησιών.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      22. Στην με αριθμό 9103/24-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 32777/14-4-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9103/24-3-2005 ερώτηση που κατατέθηκε στη Βουλή από το Βουλευτή κ. Μ. Στρατάκη σχετικά με το πρόβλημα των Ναρκωτικών στο Νομό Ηρακλείου, σας γνωρίζουμε τα εξής:
      Για το Ηράκλειο Κρήτης έχει αποφασισθεί από το Δ.Σ. του Οργανισμού κατά των Ναρκωτικών (ΟΚΑΝΑ) η ίδρυση Μονάδας Χορηγήσεως Υποκατάστατων σε ένα από τα δύο Νοσοκομεία του Νομού. Η απόφαση αυτή θα υλοποιηθεί μέσω της Νομαρχίας Ηρακλείου, η οποία έχει επί του θέματος αυτού τοποθετηθεί.
      Το χρονοδιάγραμμα των νέων υπό ίδρυση Μονάδων θα ανακοινωθεί στο πλαίσιο του νέου Εθνικού Σχεδίου Δράσης κατά των Ναρκωτικών, δεδομένου ότι πρόκειται περί εγκρίσεως των σχετικών πιστώσεων.
      Ο Υφυπουργός
      Α. ΓΙΑΝΝΟΠΟΥΛΟΣ»
      23. Στην με αριθμό 9145/29-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-758/14-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9145/29-3-2005, που κατέθεσε στη Βουλή ο Βουλευτής κ. Στέλιος Ματζαπετάκης, σας διαβιβάζουμε το αριθμ. 47089/8-4-2005 έγγραφο του Οργανισμού Σιδηροδρόμων Ελλάδος (Ο.Σ.Ε.).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      24. Στην με αριθμό 9155/26-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 34196/15-4-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9155/29.3.2005 ερώτηση που κατατέθηκε στη Βουλή από το Βουλευτή κ. Σ. Ματζαπετάκη, σχετικά με τις αμοιβές συμβεβλημένων ιατρών με τον ΟΠΑΔ, σας γνωρίζουμε τα εξής:
      Ο ΟΠΑΔ στοχεύοντας στην παροχή ποιοτικότερης περίθαλψης στους ασφαλισμένους του και την αποκατάσταση ανισοτήτων στις αμοιβές των γιατρών, κατέληξε σε πρόταση για αύξηση της τιμής της ιατρικής επίσκεψης βάσει πορίσματος της Ειδικής Επιτροπής, που συνέστησε ο Υπουργός Υγείας και Κοινωνικής Αλληλεγγύης.
      Με Προεδρικό Διάταγμα το οποίο βρίσκεται για συνυπογραφή από το Υπουργείο Οικονομίας και Οικονομικών, η τιμή της ιατρικής επίσκεψης αυξάνεται σημαντικά για όλες τις ειδικότητες.
      Ο Υφυπουργός
      Α. ΓΙΑΝΝΟΠΟΥΛΟΣ»
     25. Στην με αριθμό 9034/23-3-05 ερώτηση της Βουλευτού κ. Ελπίδας Τσουρή, δόθηκε με το υπ’ αριθμ. 9265/15-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 9034/2005 ερώτηση και στην 732/2005 ΑΚΕ, που κατατέθηκαν στη Βουλή από τη Βουλευτή κα Ε. Τσουρή, σχετικά με τις καταγγελίες για το Υποκατάστημα του Οργανισμού Απασχόλησης Εργατικού Δυναμικού (ΟΑΕΔ) στη Χίο, σας πληροφορούμε τα εξής:
      Σύμφωνα με τη διάταξη του δευτέρου εδαφίου της παραγράφου 3 του άρθρου 5 του Κώδικα Διοικητικής Διαδικασίας (ν. 2690/1999), όπως συμπληρώθηκε με τη διάταξη της παραγράφου 2 του άρθρου 8 του ν. 2880/2001 (ΦΕΚ Α΄ 9), «Η αρμόδια διοικητική αρχή μπορεί να αρνηθεί την ικανοποίηση του δικαιώματος τούτου (της πρόσβασης δηλ. σε διοικητικά έγγραφα), αν το έγγραφο αναφέρεται στις συζητήσεις του Υπουργικού Συμβουλίου, ή αν η ικανοποίηση του δικαιώματος αυτού είναι δυνατόν να δυσχεράνει ουσιωδώς την έρευνα δικαστικών, διοικητικών αστυνομικών ή στρατιωτικών αρχών σχετικώς με την τέλεση εγκλήματος ή διοικητικής παράβασης».
      Κατά συνέπεια και δεδομένου ότι, όπως ρητά αναφέρεται στην Ερώτηση, «διενεργήθηκε Ένορκη Διοικητική Εξέταση, το πόρισμα της οποίας εκκρεμεί », η αρμόδια διοικητική αρχή, ο ΟΑΕΔ στη συγκεκριμένη περίπτωση, δικαιούται νόμιμα να αρνηθεί την ικανοποίηση του εν λόγω δικαιώματος, γιατί ενδέχεται τούτο να δυσχεράνει ουσιωδώς την έρευνα της αρμόδιας «διοικητικής αρχής», σχετικά με την τέλεση εγκλήματος ή διοικητικής παράβασης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
     26. Στην με αριθμό 9004/23-3-05 ερώτηση του Βουλευτή κ. Εμμανουήλ Στρατάκη, δόθηκε με το υπ’ αριθμ. 9289/15-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 9004/2005 ερώτηση, που κατατέθηκε στη Βουλή από το Βουλευτή κ. Μ. Στρατάκη, σχετικά με τα μέτρα ενάντια στον Ρατσισμό αρμοδιότητας του Υπουργείο Απασχόλησης και Κοινωνικής Προστασίας, σας πληροφορούμε τα εξής:
      Με το ν. 3304/05 (ΦΕΚ 16/.Α: 27-01-2005), που πρόσφατα ψηφίστηκε στη Βουλή, «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού», ενσωματώνονται στην εθνική μας νομοθεσία οι Οδηγίες 2000/43/ΕΚ του Συμβουλίου της 29ης lουνίου και 2000/78/ΕΚ του Συμβουλίου της 27ης Νοεμβρίου 2000 και ρυθμίζεται το γενικό πλαίσιο για την καταπολέμηση και εξάλειψη των διακρίσεων, ως εξής:
      α) λόγω φυλετικής ή εθνοτικής καταγωγής, παρέχοντας προστασία στο διακρινόμενο, για τους λόγους αυτούς, στον τομέα της απασχόλησης, της κατάρτισης, της εκπαίδευσης, της κοινωνικής ασφάλισης, της υγειονομικής περίθαλψης καθώς και της πρόσβασης σε αγαθά και υπηρεσίες και
      β) λόγω θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού, παρέχοντας προστασία από τις διακρίσεις, για τoυς λόγους αυτούς, στον τομέα της απασχόλησης και της εργασίας, και της κατάρτισης.
      Στον ίδιο νόμο ορίζονται τρεις Φορείς προώθησης της αρχής της Ίσης Μεταχείρισης, εκ των οποίων το Σώμα Επιθεώρησης Εργασίας (Σ.ΕΠ.Ε.) του Υπουργείου Απασχόλησης και Κοινωνικής Προστασίας προωθεί την ανωτέρω αρχή, στις περιπτώσεις που αυτή παραβιάζεται από φυσικά ή νομικά πρόσωπα, στο τομέα της απασχόλησης και της εργασίας.
      Επίσης, το Τμήμα Ισότητας Ευκαιριών της Διεύθυνσης Κοινωνικής Προστασίας του Υπουργείου μας, σύμφωνα με την παρ. 4 άρθρο 19 του ίδιου νόμου, είναι αρμόδιο για την επιστημονική υποβοήθηση του Σ.ΕΠ.Ε. σε θέματα διακρίσεων και έχει μεταξύ άλλων αρμοδιοτήτων, αυτή της πληροφόρησης και της ευαισθητοποίησης των πολιτών, με στόχο την κοινωνική συνοχή και κοινωνική σύγκλιση.
      Μέσα στα πλαίσια αυτά, το ανωτέρω Τμήμα συμμετέχει στην Επιτροπή Παρακολούθησης του Κοινοτικού Προγράμματος Δράσης για την καταπολέμηση των Διακρίσεων 2001-2006.
      Στα πλαίσια του εν λόγω Προγράμματος (Στόχος 3: Ενημέρωση και ευαισθητοποίηση σε θέματα διακρίσεων), το Τμήμα θα πραγματοποιήσει ημερίδα για την ευαισθητοποίηση των Επιθεωρητών Εργασίας στα θέματα των διακρίσεων και την ενημέρωσή τους για την εφαρμογή του ν. 3304/2005.
      Σε ότι αφορά την ενημέρωση των πολιτών για τα θέματα των διακρίσεων, σύντομα θα δημιουργηθεί ένα εθνικό φυλλάδιο, το οποίο βρίσκεται στο στάδιο της επεξεργασίας, και στο οποίο θα περιλαμβάνονται όλες οι πληροφορίες σχετικά με την ευρωπαϊκή και την εθνική νομοθεσία, ενδεικτικές περιπτώσεις - παραδείγματα διακρίσεων, οι φορείς προώθησης της αρχής της ίσης μεταχείρισης που ορίζονται από το ν. 3304/2005 και τα στοιχεία αυτών, αλλά και άλλων εμπλεκόμενων φορέων που ασχολούνται με θέματα διακρίσεων ή οργανώσεων, που εκπροσωπούν κοινωνικές ομάδες, οι οποίες υφίστανται διάκριση.
      Στα πλαίσια της ευρωπαϊκής εκστρατείας ενημέρωσης «Για τη Διαφορετικότητα- Κατά των Διακρίσεων» το μπλε / κίτρινο φορτηγό της εν λόγω εκστρατείας της Ε.Ε. ξεκίνησε τη δεύτερη περιοδεία του στην Ευρώπη στις 22 Μαρτίου. Το φορτηγό θα επισκεφτεί 23 πόλεις μεταξύ Μαρτίου και Ιουνίου και θα περάσει και από την Αθήνα στις 14-15 Μαΐου του 2005. Το εν λόγω φορτηγό θα πληροφορεί του πολίτες για τις Ευρωπαϊκές και εθνικές νομοθεσίες για την καταπολέμηση των διακρίσεων στον εργασιακό χώρο, με τη διανομή ενημερωτικού υλικού. Παράλληλα, κατά τη διάρκεια της στάθμευσης του φορτηγού θα πραγματοποιηθούν δραστηριότητες πολιτιστικού χαρακτήρα.
      Επί πλέον, μετά από πρόσκληση, η Προϊσταμένη του Τμήματος Ισότητας Ευκαιριών θα συμμετάσχει, σαν κεντρική ομιλήτρια, σε ημερίδα ενημέρωσης σχετικά με τις διακρίσεις λόγω γενετήσιου προσανατολισμού, που διοργανώνει το «Πολύχρωμο Forum».
      Τέλος, σας γνωρίζουμε ότι για την ολοκλήρωση και εφαρμογή των διατάξεων του ανωτέρω νόμου, αρμόδια είναι τα συνερωτώμενα Υπουργεία Εσωτερικών Δημόσιας Διοίκησης και Αποκέντρωσης, Εθνικής Παιδείας και Θρησκευμάτων. καθώς και το Υπουργείο Δικαιοσύνης, προς το οποίο κοινοποιούμε φωτοαντίγραφο της ερώτησης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»)


     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 3 Ιουνίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5, του Κανονισμού της Βουλής)
1. Η με αριθμό 991/31-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τις προθέσεις του Υπουργείου για ενοικίαση κρεβατιών Μονάδων Εντατικής Θεραπείας από ιδιωτικά θεραπευτήρια κλπ.
2. Η με αριθμό 994/31-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τη λήψη των αναγκαίων μέτρων για την αντισεισμική θωράκιση της χώρας κλπ.
3. Η με αριθμό 986/31-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με την εθελουσία έξοδο υπαλλήλων του ΟΤΕ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
1. Η με αριθμό 992/31-5-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τις ρυθμίσεις των αγροτικών χρεών στο Νομό Ροδόπης κλπ.
2. Η με αριθμό 995/31-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με τη λήψη μέτρων ώστε να αποφευχθεί η καταστροφή του ρωμαϊκού δρόμου που αποκαλύφθηκε στη Βέροια κλπ.
3. Η με αριθμό 988/31-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την διάθεση της λυματολάσπης της Ψυτάλειας στη χωματερή Άνω Λιοσίων-Λατομείο Μουσαμά.
    ΠΡΟΕΔΡΕΥΩΝ (Γεώργιος Σούρλας): Κύριοι Βουλευτές, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Πρώτη θα συζητηθεί η με αριθμό 984/30.5.2005 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας Θράκης, σχετικά με τη χρηματοδότηση της μεταφοράς επικίνδυνων φυτοφαρμάκων και αποβλήτων από το εργοστάσιο «DIANA» στη Θεσσαλονίκη κλπ.
    Η επίκαιρη ερώτηση του κ. Τζέκη έχει ως εξής:
    «Είναι γνωστό το σοβαρό πρόβλημα που προέκυψε μετά την πτώχευση του εργοστασίου «DIANA» στην περιοχή Σταυρούπολης του Νομού Θεσσαλονίκης, επειδή χίλιοι τριακόσιοι τόνοι επικίνδυνων φυτοφαρμάκων και αποβλήτων παρέμειναν επί δεκαπέντε χρόνια εγκαταλελειμμένα στο χώρο του εργοστασίου.
    Τελικά, με εργολαβία που ανέλαβε η Νομαρχία Θεσσαλονίκης, μετά από σύμβαση με τα Υπουργεία Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων και Μακεδονίας-Θράκης, μεταφέρθηκαν χίλιοι τόνοι. Απομένουν, όμως, άλλοι τριακόσιοι τόνοι από τα επικίνδυνα φυτοφάρμακα και απόβλητα, τα οποία δεν μεταφέρθηκαν λόγω μη έγκρισης των κονδυλίων που ζητήθηκαν από τη Νομαρχία.
    Να σημειωθεί ότι ο χώρος του εργοστασίου είναι πλέον αφύλακτος, με αποτέλεσμα να υπάρχει σοβαρός κίνδυνος για την υγεία των κατοίκων της ευρύτερης περιοχής, οι οποίοι βρίσκονται σε κινητοποιήσεις διεκδικώντας την άμεση απομάκρυνση των επικίνδυνων υλικών.
    Ερωτώνται οι κύριοι Υπουργοί αν θα δοθούν άμεσα τα απαραίτητα κονδύλια στη Νομαρχία για να συνεχίσει τη μεταφορά των επικίνδυνων φυτοφαρμάκων και αποβλήτων από το εργοστάσιο «DIANA»;
    Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
    Θα δώσω ορισμένα αναλυτικά στοιχεία για την πορεία απομάκρυνσης των φυτοφαρμάκων από το εργοστάσιο «ΔIANA».
    Τον Ιούλιο του 2002 υπεγράφη προγραμματική σύμβαση μεταξύ του ΥΠΕΧΩΔΕ, του τότε Υπουργείου Γεωργίας, του Υπουργείου Μακεδονίας-Θράκης και της Νομαρχιακής Αυτοδιοίκησης Θεσσαλονίκης για να απομακρυνθεί και οδηγηθεί προς καταστροφή ποσότητα οκτακοσίων δεκατεσσάρων τόνων άχρηστων φυτοφαρμάκων του εργοστασίου «ΔIANA».
    Φορέας του έργου συλλογής και μεταφοράς προς καταστροφή των αποβλήτων ορίστηκε η Νομαρχιακή Αυτοδιοίκηση Θεσσαλονίκης, οι υπηρεσίες της οποίας είχαν και την πλήρη ευθύνη για την υλοποίηση του έργου.
    Για το έργο αυτό εγκρίθηκε από το ΥΠΕΧΩΔΕ, μέσω του ΕΤΕΡΠΣ, ποσό 469.552 ευρώ. Το Μάιο του 2003 εκταμιεύθηκαν 93.910 ευρώ. 
    Με έγγραφό της στις 4.2.2004 η Νομαρχιακή Αυτοδιοίκηση πληροφορούσε το ΥΠΕΧΩΔΕ ότι η ποσότητα των αποβλήτων, που είχε απομακρυνθεί, δηλαδή οκτακόσιοι δεκατέσσερις τόνοι, δεν αποτελούσε το σύνολο των άχρηστων φυτοφαρμάκων του εργοστασίου «ΔIANA», που έπρεπε να μεταφερθεί στο εξωτερικό, αλλά μια κατ’ αρχήν εκτιμώμενη ποσότητα και ότι υπήρχαν άλλοι διακόσιοι ενενήντα τόνοι ληγμένων φυτοφαρμάκων.
    Το έργο αυτό ανατέθηκε από τη Νομαρχιακή Αυτοδιοίκηση Θεσσαλονίκης στις 19.12.2003, με επέκταση της προηγούμενης σύμβασης ανάθεσης έργου, σε συγκεκριμένη εταιρεία, η οποία διαχειρίζεται επικίνδυνα απόβλητα.
    Η εταιρεία ζήτησε από το ΥΠΕΧΩΔΕ άδεια για τη διασυνοριακή μεταφορά ποσότητας διακοσίων ενενήντα τόνων ληγμένων φυτοφαρμάκων. Το ΥΠΕΧΩΔΕ χορήγησε στη συγκεκριμένη εταιρεία με το υπ’ αριθμ. 110728/22.11.2004 έγγραφο άδεια διασυνοριακής μεταφοράς των αποβλήτων με σκοπό την ασφαλή τους μεταφορά και τελική καταστροφή στη Γερμανία. 
     Από τα στοιχεία του ΥΠΕΧΩΔΕ προκύπτει ότι μέχρι σήμερα έχουν μεταφερθεί στο εξωτερικό διακόσιοι είκοσι πέντε τόνοι αποβλήτων με δεκατρείς μεταφορές. Αναμένεται ότι εντός του τρέχοντος μηνός θα πραγματοποιηθούν οι δύο υπολειπόμενες μεταφορές, που αφορούν περίπου εξήντα πέντε τόνους φυτοφαρμάκων, μέχρι να εξαχθεί το σύνολο των διακοσίων ενενήντα τόνων. Μετά το πέρας απομάκρυνσης των ποσοτήτων άχρηστων φυτοφαρμάκων, έγιναν οι απαραίτητες ενέργειες από πλευράς ΥΠΕΧΩΔΕ και με το υπ’ αριθμ. 4567/24.05.2005 έγγραφο του Υπουργού ΠΕΧΩΔΕ εκταμιεύεται το υπόλοιπο ποσό, που είναι 375.642 ευρώ, ώστε να γίνει η αποπληρωμή όλου του ποσού που διέθεσε το ΥΠΕΧΩΔΕ για το σκοπό αυτό. 
     Κύριε συνάδελφε, δεν υπάρχει καμία άλλη οικονομική εκκρεμότητα από πλευράς ΥΠΕΧΩΔΕ προς τη Νομαρχιακή Αυτοδιοίκηση Θεσσαλονίκης σε ό,τι αφορά τη διαχείριση των φυτοφαρμάκων.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
     Άκουσα με προσοχή τα όσα είπε ο κύριος Υφυπουργός. Να σημειώσω όμως, κύριε Πρόεδρε, ότι τόσο η Νομαρχία Θεσσαλονίκης και ο Δήμος Σταυρούπολης και άλλοι φορείς βρίσκονται σε αγωνιστικές κινητοποιήσεις. Μάλιστα έγινε και μία συγκέντρωση. Και εκεί ακριβώς υπάρχει προβληματισμός με την υπόλοιπη ποσότητα που είναι μέσα στο συγκεκριμένο εργοστάσιο, το οποίο παραμένει αφύλακτο, όπως δήλωσαν και οι ιδιοκτήτες στην τελευταία σύσκεψη που είχε κάνει η νομαρχία. Άρα το πρόβλημα είναι ότι θα πρέπει να μπει ένα συγκεκριμένο χρονοδιάγραμμα, δέσμευση από την πλευρά της Κυβέρνησης ότι μέσα σε ένα μήνα θα έχει τελειώσει και η μεταφορά της υπόλοιπης ποσότητας των φυτοφαρμάκων και των αποβλήτων. 
     Κατά τη δική μας γνώμη έτσι πρέπει να τεθεί το ζήτημα. Συγκεκριμένο χρονοδιάγραμμα. Δηλαδή σε ένα μήνα, έστω και αυτή η ιδιωτική εταιρεία που έχει αναλάβει την τελευταία μεταφορά, να πιεστεί από το χρόνο, αφού πλέον έχετε δώσει και τα χρήματα, γιατί και ο νομάρχης, αλλά και ο Δήμος Σταυρούπολης αυτό έλεγαν: ότι λόγω του ότι δεν υπήρχαν τα κονδύλια για την υπόλοιπη ποσότητα σταμάτησε η μεταφορά τους. Εσείς μας λέτε σήμερα ότι εγκρίνατε 375.000 ευρώ περίπου για την υπόλοιπη ποσότητα, άρα πρέπει να αναλάβετε τη δέσμευση μέσα στη Βουλή ότι σε συγκεκριμένο χρονικό διάστημα θα γίνει και η μεταφορά της υπόλοιπης ποσότητας για να μπορέσει και η νομαρχία, αλλά και ο Δήμος Σταυρούπολης και άλλες οργανώσεις των κατοίκων της ευρύτερης περιοχής πραγματικά να αισθανθούν ότι η Κυβέρνηση ενδιαφέρεται και για την υγεία τους, αλλά και για ολόκληρη την περιοχή.
     ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Καλογιάννης έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Κύριε συνάδελφε, τα πράγματα είναι ακριβώς έτσι, όπως τα είπατε. Από πλευράς ΥΠΕΧΩΔΕ εκταμιεύονται οι 375.642 ευρώ, που ουσιαστικά είναι το μεγαλύτερο ποσό. Τα προηγούμενα τρία χρόνια είχαν εκταμιευτεί μόνο 93.910 ευρώ. Συνεπώς, δεν τίθεται κανένα θέμα οικονομικής εκκρεμότητας –το επαναλαμβάνω- από πλευράς ΥΠΕΧΩΔΕ προς τη νομαρχία. 
     Δεύτερον, το χρονοδιάγραμμα ισχύει. Σας είπα ότι εντός του Ιουνίου είναι προγραμματισμένες δύο ακόμη μεταφορές και των υπολοίπων ποσοτήτων φυτοφαρμάκων, οπότε κλείνει το θέμα. Είμαστε σε συνεργασία με το Υπουργείο Μακεδονίας-Θράκης, γνωρίζουμε για τις κινητοποιήσεις των δήμων και θέλω, πραγματικά, να τους καθησυχάσω και να τους διαβεβαιώσω απ’ αυτό το Βήμα.
     Επιτρέψτε μου να πω επίσης –γιατί τίθεται στην ερώτηση το θέμα της ρύπανσης της ευρύτερης περιοχής- ότι μόλις ολοκληρωθεί η μεταφορά της συνολικής ποσότητας των φυτοφαρμάκων, η Νομαρχιακή Αυτοδιοίκηση Θεσσαλονίκης σε συνεργασία με την ιδιοκτήτρια εταιρεία του εργοστασίου θα προβούν στις απαραίτητες ενέργειες για να δούμε, εάν χρειάζεται, τι μέτρα πρόσθετα πρέπει να ληφθούν και ποια ακριβώς θα είναι αυτά τα μέτρα, ούτως ώστε να κλείσει και αυτό το θέμα.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα συζητηθεί η πρώτη επίκαιρη ερώτηση με αριθμό 973/30-05-2005 του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Απασχόλησης και Κοινωνικής Προστασίας, σχετικά με το κλείσιμο της εταιρείας ΚΟΡΤΑΓΚ ΑΕ στον Κορινό Πιερίας. 
      Η επίκαιρη ερώτηση του κυρίου συναδέλφου έχει ως εξής:
      «Η διακοπή της λειτουργίας της εταιρείας «ΚΟΡΤΑΓΚ ΑΕ» για την Πιερία αποτελεί σοβαρό πρόβλημα και ανοιχτή πληγή.
      Εφτά μήνες τώρα η εταιρεία παραμένει κλειστή, ενώ οι εκατό και πλέον εργαζόμενοι που παραμένουν απλήρωτοι, βρίσκονται σε ομηρία, αδιέξοδο και βαθιά απόγνωση. Δυστυχώς, οι επανειλημμένες συσκέψεις που πραγματοποιήθηκαν μέχρι σήμερα στο Υπουργείο σας με σκοπό την ανεύρεση λύσης, δεν απέδωσαν.
      Η ενεργοποίηση του άρθρου 46Α του ν.1892, για την υπαγωγή της εταιρείας σε καθεστώς ειδικής εκκαθάρισης, αποτελούσε και αποτελεί σπουδαία ευκαιρία για την αλλαγή του ιδιοκτησιακού καθεστώτος, τη συνέχιση της βιώσιμης λειτουργίας της επιχείρησης και τη διατήρηση των θέσεων εργασίας. Η επιλογή αυτή καθίσταται πιο επιτακτική, καθότι υπάρχει ενδιαφέρον από νέους επενδυτές.
      Χάθηκε, όμως, πολύτιμος χρόνος. Οι ατέρμονες συζητήσεις και οι διαβουλεύσεις συνεχίζονται χωρίς αποτέλεσμα, οι ευκαιρίες δεν αξιοποιούνται, η εταιρεία καταρρέει με την πάροδο του χρόνου και οι εργαζόμενοι αναμένουν τις πρωτοβουλίες σας, προκειμένου να πάρουν και οι ίδιοι τις τελικές αποφάσεις για τους εαυτούς τους και τις οικογένειές τους.
      Με βάση τα παραπάνω, ερωτάστε, κύριε Υπουργέ:
      Σε ποιες επιτέλους ενέργειες θα προβείτε για την άρση του αδιεξόδου και την εξεύρεση βιώσιμης λύσης στο πρόβλημα της «ΚΟΡΤΑΓΚ»;»
      Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο Βουλευτής του ΠΑΣΟΚ κ. Παπαγεωργίου ξέρει πάρα πολύ καλά και από μια άλλη οπτική γωνία, γιατί είναι Βουλευτής της περιοχής, όπως ενυπόγραφα ομολογεί στην επίκαιρη ερώτησή του, ότι έχουν γίνει επανειλημμένες διασκέψεις και συζητήσεις στο Υπουργείο Απασχόλησης για την «ΚΟΡΤΑΓΚ», στις οποίες μετείχε και ο ίδιος, όπως και όλοι οι φορείς (ο νομάρχης, οι Βουλευτές του Νομού), γιατί εδώ, πραγματικά, υπάρχει ένα μεγάλο πρόβλημα, ένα πρόβλημα το οποίο είναι δυστυχώς από τα συνηθισμένα που παραλάβαμε ως νέα διακυβέρνηση, δηλαδή επιχειρήσεις που δούλευαν με «αυτόματο πιλότο», με χρηματοδοτήσεις και με θαλασσοδάνεια, με οχήματα χρηματιστηρίου και έτσι εκθρέψαμε επιχειρήσεις τύπου Φρανκενστάιν. Όλες αυτές οι φούσκες σκάνε, σκάνε όλα αυτά τα μεγάλα προβλήματα και η Κυβέρνηση έρχεται αντιμέτωπη με αυτά.
      Σωστά ο κύριος Βουλευτής λέει ότι είναι σπουδαία ευκαιρία να υπαχθεί η «ΚΟΡΤΑΓΚ» στο άρθρο 46Α, δηλαδή σε καθεστώς ειδικής εκκαθάρισης. Ήταν πρόταση του Υπουργείου, με την οποία συμφώνησε και ο κύριος Βουλευτής, αλλά πρέπει να ξέρετε ότι για να ενεργοποιηθεί το άρθρο 46Α, πρέπει να έχεις ισολογισμό χρεών. Δεν μπορείς να προχωρήσεις σε σύσκεψη, εάν δεν έχεις τα χρέη και τον ισολογισμό.
      Για το λόγο αυτό, την 1η Απριλίου, στην τελευταία σύσκεψη που κάναμε, εδόθη μέσω του Υπουργείου Οικονομικών εντολή στην Εφορία Θεσσαλονίκης στην οποία ανήκει η εν λόγω επιχείρηση και στο ΣΔΟΕ να κάνουν εξονυχιστικό έλεγχο σε μια επιχείρηση για την οποία τα τελευταία στοιχεία που έχουμε, είναι αυτά του 2003. Έτσι λειτουργούσε η επιχείρηση. Ποιος ευθύνεται που δεν υπάρχει ισολογισμός του 2004; 
      Έχω παρακαλέσει τον κ. Παπαγεωργίου, έχω παρακαλέσει τους τοπικούς παράγοντες και με το έγγραφο που μου ήρθε με ημερομηνία 1.6.2005 από το Σώμα Δίωξης Οικονομικού Εγκλήματος –είναι, κύριε Βουλευτά, στη διάθεσή σας και αφορά ελέγχους μέσω του ΣΔΟΕ- πράγματι διαπιστώθηκαν όλες αυτές οι απάτες, γιατί περί απάτης πρόκειται και δεσμεύτηκα για τα χρήματα της επιστροφής του ΦΠΑ, ενώ έχουν γίνει όλες οι ενέργειες.
      Με την πρώτη ευκαιρία, κύριε Παπαγεωργίου –σας καλώ να βοηθήσετε- που θα πάρουμε επιτέλους τον πολυπόθητο ισολογισμό, θα κάνουμε σύσκεψη των φορέων στο Υπουργείο, όπως κάνουμε συνήθως, για να εντάξουμε την «ΚΟΤΡΑΓΚ» στο άρθρο 46 Α. Ποιος διαφωνεί;
      Αυτό που θέλω από εσάς και αυτό που ζητούμε από τις υπηρεσίες και μάλιστα με γοργούς ρυθμούς, είναι να κάνουν αυτό που δεν έγινε τα δύο προηγούμενα χρόνια, δηλαδή να έχουμε έναν ισολογισμό, για να ξέρουμε τα χρέη.
      Η δικηγόρος του Σωματείου Εργαζομένων είναι ενημερωμένη και το Υπουργείο είναι στη διάθεσή σας ανά πάσα στιγμή, για να απαντήσει με τη λύση αυτή που λέγεται άρθρο 46Α.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Είναι αλήθεια πως ο κύριος Υπουργός αρέσκεται σε κάθε ερέθισμα, σε κάθε ερώτηση, σε κάθε τοποθέτηση συναδέλφου να αναφέρεται πάντα στο παρελθόν, να αποδίδει όλα τα λάθη και τις παραλείψεις της σημερινής Κυβέρνησης στο ΠΑΣΟΚ και φυσικά στο Χρηματιστήριο.
      Θέλω να πω στον κύριο Υπουργό, όμως, ότι η εταιρεία αυτή έκλεισε εδώ και επτά μήνες. Ο ισολογισμός στον οποίο αναφέρεται, είναι της περιόδου που κυβέρνηση ήταν η Νέα Δημοκρατία και φυσικά η εταιρεία δεν ήταν εισηγμένη στο Χρηματιστήριο.
      Επτά μήνες, κύριε Υπουργέ, πηγαινοερχόμαστε και έχετε δίκιο όταν λέτε ότι κάνατε συσκέψεις, μόνο που οι συσκέψεις δεν έφεραν κανένα αποτέλεσμα γιατί δεν είχατε προσέγγιση, γιατί τα στελέχη σας δεν υπηρέτησαν αυτό το οποίο εσείς ομολογουμένως επιθυμούσατε. Και απόδειξη αυτού, κύριε Υπουργέ, είναι ότι δεν σας ενημέρωσαν ότι προχθές η εταιρεία ήδη μπήκε σε πτώχευση. Και μου λέτε σήμερα: «Άμα οι υπηρεσίες μας φέρουν τα στοιχεία...». Ποια στοιχεία, κύριε Υπουργέ; Έχετε δώσει εντολή ή έχετε συνεργαστεί με τις υπηρεσίες του Υπουργείου Οικονομικών και εδώ και δύο μήνες δεν μας λένε τίποτε.
      Όταν σας είπαμε εμείς, κύριε Υπουργέ, στο Υπουργείο: «Προσφύγετε στο δικαστήριο για το άρθρο 46Α με τα στοιχεία που ο ίδιος κατέθεσε στο δικαστήριο σαν στοιχεία ισολογισμού και προσωρινού ισοζυγίου» δεν το αξιολογήσατε καν. Το αντιπαρήλθατε, διότι το έλεγε ο εκπρόσωπος του ΠΑΣΟΚ. Ωστόσο, κύριε Υπουργέ, οι εργαζόμενοι είναι απλήρωτοι, είναι σε αδιέξοδο και το ξέρετε πάρα πολύ καλά. Έξι μήνες τώρα, εκατό εργαζόμενοι. Αυτή είναι η αλήθεια, αυτή είναι η πραγματικότητα. Και επιρρίπτουν ευθύνες στην Κυβέρνησή σας για αναποτελεσματικότητα. 
      Κύριε Υπουργέ, το ερώτημα τώρα πια είναι συγκεκριμένο. Τουλάχιστον να αξιοποιήσουμε τρία-τέσσερα εργαλεία που είχαμε στο παρελθόν και που έχετε και σήμερα, πρώτον να υπαχθούν οι εργαζόμενοι στο Ταμείο Φερεγγυότητας για να πληρωθούν τους τρεις μήνες από τους επτά που είναι απλήρωτοι, δεδομένου ότι αμφισβητείται πια η δυνατότητα από πάρα πολλούς υπαγωγής στο Ταμείο Φερεγγυότητας του ΟΑΕΔ το τελευταίο χρονικό διάστημα.
      Δεύτερον, αυτό που υποσχεθήκατε, κύριε Υπουργέ, τα 1000 ευρώ βοήθημα, να τα καταθέσετε άμεσα γιατί είναι, πραγματικά, σε απόγνωση, οι εργαζόμενοι της «ΚΟΡΤΑΓΚ».
      Τέλος, κύριε Υπουργέ, όπως έγινε και σε αντίστοιχες επιχειρήσεις της Πιερίας παρόμοιου χαρακτήρα και υφής, να φτιάξετε ένα πρόγραμμα ολοκληρωμένης παρέμβασης για τους εργαζόμενους και την επιβίωση της επιχείρησης, δεδομένου ότι η επιχείρηση κατά τεκμήριο είναι βιώσιμη, δεδομένου ότι υπήρχαν επιχειρηματίες που ήθελαν να την εξαγοράσουν, αλλά δεν βρήκατε, δεν βρήκαμε τον τρόπο να τη βάλουμε σε νέο ιδιοκτησιακό καθεστώς.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο ισολογισμός που έχω εδώ, κύριε Βουλευτά,  είναι του Ιουνίου του 2003 και θα σας τον δώσω, είναι στη διάθεσή σας. Άρα, αναγκαστικά αναφέρθηκα στην προηγούμενη κυβέρνηση, γιατί τότε ήταν η Κυβέρνηση του ΠΑΣΟΚ. Γι’ αυτό σας λέω ότι είναι ο τελευταίος προϋπολογισμός που έχω. Δεν έχω άλλον. Εδώ είναι ο ισολογισμός. Εάν έχετε καινούριο, αυτόματα πάει 46Α. Δεν έχετε όμως. Δεν υπάρχει. Από τότε δεν έχει γίνει κανένας έλεγχος στην εταιρεία. Ο έλεγχος αυτός που κάνει το ΣΔΟΕ δεν είναι μιας μέρας και δύο. Εδώ είναι θυγατρική, είναι παράπλευρες εταιρείες κλπ. Άρα, λοιπόν, γι’ αυτό αναφέρθηκα στο παρελθόν. 
      Τις ευθύνες μας τις αναλαμβάνουμε. Εδώ και επτά μήνες, πράγματι, έχει σταματήσει να πληρώνει. Μήπως δεν ξέρετε ότι είναι στο επίδομα ανεργίας οι εργαζόμενοι;  Η δέσμευση του Υπουργείου ήταν ξεκάθαρη μπροστά σας. Την αποκρύπτω εδώ στη Βουλή; Δήλωσα -και είναι και στο Πρακτικό υπογεγραμμένο- ότι, μόλις τελειώσει το επίδομα ανεργίας, θα πάρουν και 1000 ευρώ ενίσχυση. Ποιος το αρνείται; Η αξιοπιστία αυτού του Υπουργείου δεν μπορεί, κύριε Παπαγεωργίου, να τεθεί υπό αμφισβήτηση ούτε από εσάς ούτε από κανέναν άλλο.
      Σας επαναλαμβάνω. Η δήλωση και η δέσμευση του Υπουργείου είναι ξεκάθαρη ότι, όσο είναι στο Ταμείο Ανεργίας, παίρνουν το επίδομα ανεργίας. Μόλις τελειώσει το επίδομα ανεργίας, θα δώσουμε 1000 ευρώ. Δέσμευση, υλοποίηση.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Στο Ταμείο Φερεγγυότητας θα μπουν;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μου επιτρέπετε; Ένα-ένα. Δεν το είπατε όμως στην αρχή για τα 1000 ευρώ. Είπατε να τα δώσω, ενώ ξέρετε ποια είναι η δήλωση και η δέσμευση. Και ξέρετε ότι αυτό ανήκει στο παρελθόν, δεν είναι δικό μου. Δεν έκλεισε η «ΚΟΡΤΑΓΚ» τώρα, δεν αλώνιζε ο Ηλιάδης τη Μακεδονία από μόνος του.  Κάποιοι τον κρατάγανε. Κάποιοι δεν έκαναν έλεγχο. Γι’ αυτό αναφέρομαι στο παρελθόν.  Δεν μου αρέσει να αναφέρομαι στο παρελθόν. Το παρόν με ενδιαφέρει και το μέλλον. Άρα, πρέπει να αποδίδουμε τα του Καίσαρος το Καίσαρι. 
      Το Υπουργείο δεν έχει δικαίωμα να κάνει 46Α. Το Υπουργείο τι κάνει; Το λέω για να το καταλάβετε. Το Υπουργείο συγκαλεί τους αρμόδιους φορείς, το ΙΚΑ, τις τράπεζες, το Υπουργείο Οικονομικών και αυτό προΐσταται στο να προσφύγουν οι εργαζόμενοι. Ξέρετε την κ. Φουντέα, τη δικηγόρο του Σωματείου Εργαζομένων. Έχει αναλάβει την υποχρέωση να κάνει την προσφυγή με τη σύμφωνη γνώμη των εργαζομένων και το Υπουργείο να υλοποιήσει άμεσα αυτήν την προσφυγή. 
      Τώρα για το Ταμείο Φερεγγυότητας και για όλα αυτά, είμαστε σε εξέλιξη. Έχετε υπ΄όψιν σας ότι παίρνουν το επίδομα ανεργίας, θα πάρουν τα 1000 ευρώ. Και αν πράγματι, όπως λέτε, υπάρχουν αγοραστές, το 46Α είναι λαμπρό πεδίο να την αγοράσουν και να λειτουργήσουν. Αυτή είναι η αγωνία μας περισσότερο από εσάς, να απασχοληθούν στην Κατερίνη πράγματι οι εργαζόμενοι. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Στο Ταμείο Φερεγγυότητας θα πάνε; Γιατί δεν απαντάτε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα άλλα αφήστε τα, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, να δεχθείτε να συνεχίσουμε με τη συζήτηση της δεύτερης επίκαιρης ερώτησης του δευτέρου κύκλου, αρμοδιότητος του Υφυπουργού Απασχόλησης κ. Γιακουμάτου, ο οποίος πρέπει να μεταβεί στο Υπουργείο του, το οποίο υπέστη βομβιστική επίθεση. 
      Η Εθνική Αντιπροσωπεία καταδικάζει αυτήν τη βομβιστική επίθεση και στέλνει το μήνυμα ότι οι άνανδρες τρομοκρατικές και δολοφονικές επιθέσεις σε καμία περίπτωση δεν πρόκειται να επηρεάσουν την ομαλή λειτουργία του δημοκρατικού μας συστήματος. 
      Δεύτερη, λοιπόν, είναι η με αριθμό 985/30-5-2005 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Απασχόλησης και Κοινωνικής Προστασίας, σχετικά με την διασφάλιση των θέσεων εργασίας στις εταιρείες ΕΒΙΕΣΚ (θυγατρική του Ομίλου ΑΓΕΤ) και ΚΟΝΤΙ κλπ.
      Η επίκαιρη ερώτηση του κ. Γκατζή έχει ως εξής:
      «Στην ΕΒΙΕΣΚ (θυγατρική του Ομίλου ΑΓΕΤ), που έχει 160 εργαζόμενους στο Βόλο και 100 περίπου στο εργοστάσιο της Χαλκίδας, η εργοδοσία ανακοίνωσε τη μείωση του προσωπικού κατά 50% (δηλαδή πάνω από 125 άτομα) και οριστικό κλείσιμο της επιχείρησης το 2008. Στην ΚΟΝΤΙ επίσης οι εργοδότες ανακοίνωσαν 60 απολύσεις με τη μορφή της «εθελουσίας εξόδου».
      Οι εξαγγελίες αυτές αλλά και η μείωση των θέσεων εργασίας με πάνω από 100 απολύσεις μόνο στην ΕΒΙΕΣΚ την τελευταία οκταετία, η υπερεντατικοποίηση, η ανασφάλεια των εργαζομένων κλπ., είναι αποτέλεσμα και φυσιολογική απόρροια της άρνησης αλλά και της αδυναμίας των Κυβερνήσεων της Νέας Δημοκρατίας και του ΠΑΣΟΚ να ακολουθήσουν μία φιλολαϊκή πολιτική, μία πολιτική εξασφάλισης των δικαιωμάτων των εργαζομένων στον κλάδο του τσιμέντου και του μετάλλου όσο και συνολικά των εργαζομένων για «πρόσβαση» σε φθηνή και καλή κατοικία και της αξιοποίησης του κλάδου, με αποκλειστικό κριτήριο την εξασφάλιση υπερκερδών στους κεφαλαιοκράτες. 
      Ερωτάται ο κύριος Υπουργός:
      Τι μέτρα προτίθεται να πάρει η Κυβέρνηση ώστε σε μία περιοχή που ήδη μαστίζεται από την ανεργία και την υπερεκμετάλλευση των εργαζομένων να μην προστεθούν νέοι άνεργοι και να διασφαλιστούν τόσο το δικαίωμα στην εργασία όσο και τα άλλα δικαιώματα των εργαζομένων στην συγκεκριμένες επιχειρήσεις.»
      Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Βουλευτά, στις 31-5-2005 το Εργατικό Κέντρο Βόλου –θα κάνω κατάθεση στα Πρακτικά- ζήτησε από το Υπουργείο Απασχόλησης συνάντηση γι’ αυτό το μεγάλο πρόβλημα. Η συνάντηση ορίστηκε για την Παρασκευή, αλλά εξαιτίας αυτής της άνανδρης επίθεσης που έγινε κατά του Υπουργείου, θα γίνει τη Δευτέρα. 
      Πρέπει να ξέρετε ότι η ΕΒΙΕΣΚ, θυγατρική του Ομίλου «ΑΓΕΤ ΗΡΑΚΛΗΣ» απασχολεί πανελλαδικά διακόσιους πενήντα εργαζόμενους, εκ των οποίων οι εκατόν εξήντα είναι στη μονάδα του Βόλου. Στις 28 Μαΐου η επιχείρηση εξέδωσε δελτίο Τύπου και ανακοίνωσε την πρόθεσή της. Αυτή η χώρα δεν πάσχει από καλές προθέσεις. Πάσχει από πράξη. Και ο Όμιλος Λαναρά είχε ανακοινώσει την πρόθεσή του για αποχωρήσεις μέχρι 27 Μαΐου, αλλά επενέβη το Υπουργείο και το πήγαμε με διαβουλεύσεις μέχρι τις 30 Ιουνίου. Εδώ, λοιπόν, μια πρόθεση εξέφρασε η επιχείρηση.
      Έγινε σαφέστατο από το Υπουργείο Απασχόλησης προς την επιχείρηση ότι δεν θα δεχθούμε αποχωρήσεις. Δεν μπορούμε για ομαδικές ή άλλες απολύσεις. Η εταιρεία δεσμεύτηκε ότι δεν θα προβεί σε καμία απόλυση εργαζομένων. 
      Δεύτερον, δεν έχει ανακοινώσει ακόμα τα κίνητρα οικειοθελούς αποχώρησης. Το 2008 η εταιρεία λέει ότι όσοι εργαζόμενοι βρίσκονται, θα απορροφηθούν από την ΑΓΕΤ. Τους λέει και για τα χρέη της. Πέρα από άλλες πολιτικές στο Νομό Μαγνησίας από τα ΠΕΠ για την κατάρτιση και την απασχόληση θέλω να σας διαβεβαιώσω ότι αγωνιούμε μαζί με εσάς. Προσπαθούμε και παλεύουμε προς την κατεύθυνση να υπάρχει στην Ελλάδα μία ανταγωνιστική οικονομία για να ανθούν οι επιχειρήσεις. Χωρίς ανάπτυξη θέσεις απασχόλησης δεν υπάρχουν. Γι’ αυτό κάνουμε πόλεμο. Σε όλες τις διασκέψεις του Υπουργείου, σε όλες τις τριμερείς είστε καλεσμένοι. Ζητάμε προτάσεις εφικτές, επ’ ωφελεία του κοινωνικού συνόλου. Στην τριμερή που θα γίνει την επόμενη εβδομάδα είστε καλεσμένος για να δούμε από κοινού το θέμα. Έχω στείλει ήδη το μήνυμα στην επιχείρηση. 
     ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Γκατζής έχει το λόγο. 
     ΝΙΚΟΛΑΟΣ ΓΚΑΤΖΗΣ: Ευχαριστώ κύριε Πρόεδρε. 
     Κύριε Υπουργέ, το εργατικό κάνει τη δουλειά του, αλλά και εμείς κάνουμε τη δουλειά μας. Δεν θα εξαρτήσουμε τη δική μας παρέμβαση από το τι κάνει το εργατικό κέντρο και αυτό το ξέρετε.
     Είπατε ότι δεσμεύθηκε η επιχείρηση ότι δεν θα κάνει καμιά απόλυση. Απεναντίας το πνεύμα που κυριαρχεί στην κοινωνία της Μαγνησίας και η ανησυχία των εργαζομένων στην ΕΒΙΕΣΚ που έχει φθάσει πλέον στο κατακόρυφο, αλλά και στον υπόλοιπο όμιλο είναι ότι προμηνύονται νέες απολύσεις και μάλιστα προγραμματισμένες πενήντα κατ’ έτος, το 2005, το 2006, το 2007 και από το 2008 όσοι μείνουν θα απορροφηθούν. 
     Κύριε Πρόεδρε, γνωρίζετε και σεις όπως και εγώ ότι η Μαγνησία για δεκαετίες ήταν η μεγαλύτερη βιομηχανική βάση μετά την Αθήνα και με μια ανεπτυγμένη εξειδίκευση στο μέταλλο. 
     Κύριε Υπουργέ, αν θα πάτε στην α΄ βιομηχανική περιοχή θα δείτε κουφάρια εργοστασίων, όπου σήμερα περνάς, τα βλέπεις και καίγεται η καρδιά σου. Δεκάδες χιλιάδες είναι οι απολύσεις. Πάνω από 12.000.000.000 είναι η απώλεια ετησίως από τα εισοδήματα των εργαζομένων που πήγαιναν στο νομό. Δεν σηκώνει άλλη ανεργία η Μαγνησία, δεν μπορεί να δεχθεί άλλη ανεργία. Δεν είναι μόνο η ΕΒΙΕΣΚ, είναι και η ΚΟΝΤΙ. Και αυτή εξήγγειλε εξήντα απολύσεις. Έχουμε απολύσεις δυο, τριών, πέντε ατόμων. 
     Θα ήθελα επίσης να πω ότι και οι νέες μονάδες που γίνονται είναι εντάξεως κεφαλαίου, που καταλαβαίνετε ότι έχουν πολύ λίγο προσωπικό. Η αγροτική παραγωγή μειώνεται, συρρικνώνεται είτε από τις κακοκαιρίες, είτε πολύ περισσότερο από την αντιαγροτική πολιτική της Ευρωπαϊκής Ένωσης. Νέοι αγρότες προστίθενται στην ανεργία του πολεοδομικού συγκροτήματος. Στο πολεοδομικό συγκρότημα με μελέτη του δήμου η ανεργία έχει φθάσει στο 23%. Καταλαβαίνετε, λοιπόν, για τι κοινωνική συμφορά μιλάμε μέσα στο νομό.
     Κύριε Πρόεδρε, ξέρετε ότι η ΕΒΙΕΣΚ είναι μια από τις καλύτερες στην Ελλάδα σήμερα επιχείρηση τόσο στη συντήρηση όσο και στον κατασκευαστικό τομέα και στον τομέα της ανέγερσης. Έχει κάνει εκατοντάδες μεγάλα έργα, δημόσια και ιδιωτικά. 
     Εμείς, λοιπόν, λέμε ότι δεν είναι δυνατόν αυτή η πολιτική του ομίλου –γιατί είναι γενικότερη πολιτική- η οποία έχει φθάσει στο ήμισυ το προσωπικό της, να έχει διπλασιάσει την παραγωγή της, να έχει διπλασιάσει τα κέρδη της. Για το 2004 έχει 442.000.000.000. Δηλαδή μέσα σε 2,5 χρόνια από τα κέρδη μόνο αγόρασε την επιχείρηση, για να δείτε τι γίνεται με αυτήν την αλόγιστη και νεοφιλελεύθερη πολιτική. 
     Νομίζουμε ότι δεν είναι δυνατόν να συνεχιστεί αυτό. Πρέπει να παρέμβετε αποφασιστικά και να μας πείτε τι μέτρα θα πάρετε ώστε να σταματήσει, τελικά, αυτό το βιολί και με τον όμιλο, γιατί η ΛΑΦΑΖ εδώ λειτουργεί σαν κράτος εν κράτει. Η πόλη έχει υποστεί πολλά απ’ αυτό το εργοστάσιο και το ανέχεται χάρη στη συνεργασία που προσφέρει στους εργαζόμενους. Το περιβάλλον πολλές φορές γίνεται αφόρητο, δεν μπορείς να περάσεις την παραλιακή λεωφόρο προς Πήλιο. 
     Πρέπει το πρόβλημα να λυθεί. Πρέπει να εξασφαλιστούν οι θέσεις εργασίας. Είναι μια επιχείρηση με τεράστια τεχνογνωσία, εμπειρία αλλά και υποδομή. Νομίζουμε ότι είναι χρέος και της Κυβέρνησης να παρέμβει και να δώσει λύση στα καυτά ερωτήματα των εργαζομένων και για την απασχόληση. Πρέπει να σταματήσει αυτή η υπερεντατικοποίηση που γίνεται στους εργαζομένους. Έχει μειωθεί στο μισό το προσωπικό, όπως σας είπα, ενώ ο όμιλος έχει υπερδιπλάσια παραγωγή και κέρδη. 
     ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, τα προβλήματα που θέτει ο κ. Γκατζής είναι προβλήματα υπαρκτά όπου έντονα μας απασχολούν στο Νομό Μαγνησίας. Πιστεύω ότι εσείς με τη διάθεση που έχετε και τη δυνατότητα που παρέχεται μέσα από την Κυβέρνηση, θα δώσετε τις καλύτερες λύσεις. Μου επιτρέπετε αυτήν την παρέμβαση ως Βουλευτή Μαγνησίας. 
     Ορίστε έχετε το λόγο, κύριε Υφυπουργέ. 
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Είναι γνωστή η ευαισθησία σας και ο αγώνας που έχετε κάνει για το Νομό Μαγνησίας. Όπως είναι επίσης γνωστός και ο αγώνας που έχει κάνει το Κομμουνιστικό Κόμμα Ελλάδας και ειδικά και ο κ. Γκατζής για το θέμα αυτό της απασχόλησης. 
     Εγώ όχι μόνο συμφωνώ αλλά και συνηγορώ και θα ήταν εύκολο για μένα να προχωρήσω και να πω όχι θέσεις ανεργίας αλλά να έχουμε και άλλες θέσεις απασχόλησης. Το ζητούμενο στην πολιτική είναι και το έχω ξαναπεί όχι το επιθυμητό αλλά το εφικτό. 
     Υπάρχουν κανόνες σ’ αυτήν τη χώρα, υπάρχουν νόμοι στη δημοκρατία που πρέπει να λειτουργήσουν! 
      ΝΙΚΟΛΑΟΣ ΓΚΑΤΖΗΣ: Εφικτό για ποιον, κύριε Πρόεδρε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό, κύριε Γκατζή! Θα σας εξηγήσω το «εφικτό». Πάω στο «εφικτό». Στις 31/5, κύριε Πρόεδρε της Βουλής, το εργατικό κέντρο, οι εργαζόμενοι μας ζήτησαν συνάντηση. Στις 31/5! Προχθές! Την ίδια μέρα πήραν τηλέφωνο και οι υπηρεσίες και έκλεισαν ραντεβού για αύριο. Τι άλλη παρέμβαση να κάνει; 
      Δεν είπα, κύριε Βουλευτά, να κάνει παρέμβαση το κόμμα σας. Είπα ότι ήταν άμεση η αντίδραση του Υπουργείου όσον αφορά το εργατικό κέντρο. Εσείς καλά κάνετε! Αλλά το εργατικό κέντρο στις 31 του μηνός μάς έκανε κοινωνούς του θέματος. Άμεσα, κύριε Πρόεδρε! Άμεσα! Αυτό ήταν το πρώτο. 
      Δεύτερον, για να δούμε λιγάκι τα στοιχεία και θα ληφθούν όλα τα μέτρα. Τον Απρίλιο του 2004 στο Νομό Μαγνησίας σύμφωνα με επίσημε μελέτη της ΠΑΕΠ –συνδυάστε τα στοιχεία- υπήρχαν εννέα χιλιάδες εφτακόσιοι δεκατρείς άνεργοι! Εννέα χιλιάδες εφτακόσιοι δεκατρείς! Τον Απρίλιο του 2004! Αυτό παραλάβαμε! 
      Σήμερα, με όλες τις αντιξοότητες και με όλα αυτά τα προβλήματα που σας είπα προηγουμένως, που πολλές επιχειρήσεις από θαλασσοδάνεια –και θα το επαναλαμβάνω όσο θα το ζω- και από μαϊμού εταιρείες του Χρηματιστηρίου είχαν ως «οχήματα» τους εργαζόμενους. 
      Σήμερα, λοιπόν, τον Απρίλιο του 2005 είναι οκτώ χιλιάδες εννιακόσιοι! Δεν επιχαίρει κανείς! Δεν λέω ότι μειώσαμε. Αλλά προσπαθούμε και παλεύουμε να κρατήσουμε τις θέσεις απασχόλησης. Αυτός ο αριθμός τα λέει όλα! 
      Κύριε Γκατζή, ας δούμε λιγάκι και την άλλη πλευρά. Ποιος πληρώνει τα επιδόματα ανεργίας; Ποιος πληρώνει τις επιδοτήσεις; Ο Έλληνας φορολογούμενος πολίτης! Ούτε ο Γιακουμάτος ούτε ο Γκατζής! Ούτε το Κομμουνιστικό Κόμμα Ελλάδας ούτε η Νέα Δημοκρατία! 
      ΝΙΚΟΛΑΟΣ ΓΚΑΤΖΗΣ: Οι εργαζόμενοι από τις κρατήσεις τα πληρώνουν αυτά! Από τα μεροκάματά τους!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να δούμε, λοιπόν, κύριε Γκατζή, στο Νομό Ημαθίας όταν έχουμε 30% ανεργία…
      ΝΙΚΟΛΑΟΣ ΓΚΑΤΖΗΣ: 23%! Έχουμε και εμείς!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εννέα χιλιάδες, κύριε Γκατζή –δεν φταίνε οι άνθρωποι, καλά έκαναν και έρχονται εδώ- οικονομικούς μετανάστες εργάτες πήραμε το πρώτο πεντάμηνο του 2005 και ζητάμε ακόμα άλλους οκτώ χιλιάδες! Προς Θεού! Σε μία χώρα με τέτοια ανεργία, κύριε Πρόεδρε, θα πρέπει να υπάρξει και μέτρο! Να έρθει ο εργάτης γης, αλλά είδατε σε ρεπορτάζ στις τηλεοράσεις ότι οι καφετέριες είναι γεμάτες, φραπεδιά! Και δουλειά; 
      Θα πρέπει, λοιπόν, κύριε Γκατζή, να συνομολογήσουμε, να έχουμε μία αντίληψη για το ποιος είναι ο άνεργος και να μην παίρνει αυτό το επίδομα, το οποίο είναι, πράγματι, φτωχικό. Αλλά όταν το παίρνει ο άεργος, τι να πάρει ο άνεργος; Θα πρέπει να δούμε από κοινού αυτήν την καινούργια λογική! 
      ΝΙΚΟΛΑΟΣ ΓΚΑΤΖΗΣ: Είναι ντροπή να λέτε τέτοια πράγματα για τους εργαζόμενους!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εν πάση περιπτώσει, δεν είναι του παρόντος, αλλά σας δίνω τη νότα να καταλάβετε ότι και εσείς θα πρέπει λιγάκι -θα πρέπει και όλοι οι Έλληνες- να δούμε πραγματικά το θέμα της ανεργίας ως ανεργία. 
      Για τη συγκεκριμένη επιχείρηση θα είστε παρών και θα λάβουμε όλα τα μέτρα. Στέλνουμε το μήνυμα προς κάθε κατεύθυνση. Για μας υπάρχει ο πολίτης και η απασχόληση!  
      ΝΙΚΟΛΑΟΣ ΓΚΑΤΖΗΣ: Αλλά όταν δίνετε τα λεφτά στους βιομήχανους; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν υπάρχουν εργοστασιάρχες. Στηρίζουμε τις επιχειρήσεις, στηρίζουμε την ανταγωνιστικότητα, αλλά στηρίζουμε διπλά τον εργαζόμενο. Το ζείτε όταν έρχεστε στο Υπουργείο. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, κύριε Γκατζή, τα υπόλοιπα τη Δευτέρα από ό,τι κατάλαβα στην τριμερή, όπου θα κληθούν και όλοι οι Βουλευτές. 
      ΝΙΚΟΛΑΟΣ ΓΚΑΤΖΗΣ: Δεν θα είναι ο Υπουργός. Το Υπουργείο έχει πάθει ζημιά!
      ΠΡΟΕΔΡΕΥΩΝ (Γεώργιος Σούρλας): Θα αποκατασταθεί και η ζημιά και η ηρεμία στο Υπουργείο!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Κυβέρνηση προχωράει, κύριε Γκατζή! Οι θεσμοί δεν χτυπιούνται ούτε από πυροτεχνήματα ούτε από βόμβες!
      ΠΡΟΕΔΡΕΥΩΝ (Γεώργιος Σούρλας): Ο κ. Γκατζής συμφωνεί με αυτά που λέτε όσον αφορά την τρομοκρατία και την άνανδρη επίθεση! Δεν υπάρχει καμία αμφιβολία!
      ΝΙΚΟΛΑΟΣ ΓΚΑΤΖΗΣ: Εμείς καταδικάζουμε τέτοιες επιθέσεις και τέτοιες ενέργειες!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το ξέρω απόλυτα, κύριε Γκατζή και το σέβομαι. Το Υπουργείο θα λειτουργεί κανονικά τη Δευτέρα. Και σήμερα λειτουργεί! Απλώς, είπαμε στον εργαζόμενο εκεί να μην έρθει και έχουμε κανένα ατύχημα, δεδομένου ότι είναι όλα βομβαρδισμένα! Το Υπουργείο όμως είναι εκεί! Η πολιτική ηγεσία είναι εκεί! Η Κυβέρνηση είναι εκεί! 
      ΝΙΚΟΛΑΟΣ ΓΚΑΤΖΗΣ: Εγώ τη Δευτέρα θα είμαι στο εξωτερικό! 
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η με αριθμό 980/30-5-2005 τρίτη επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εμπορικής Ναυτιλίας και Απασχόλησης και Κοινωνικής Προστασίας, σχετικά με τη διαφάνεια στο καθεστώς προσλήψεων των απασχολούμενων στα λιμάνια της χώρας και τον επαναπροσδιορισμό των τελών και υπέρ τρίτων δικαιωμάτων που επιβάλλονται στους χρήστες των λιμενικών υπηρεσιών. 
      Το ειδικότερο περιεχόμενο της επίκαιρης ερώτησης του κ. Κουβέλη έχει ως εξής:
      «Με το άρθρο 21 του ν. 2932/15.6.2001 «Ελεύθερη παροχή υπηρεσιών στις θαλάσσιες ενδομεταφορές-Σύσταση Γενικής Γραμματείας Λιμένων και Λιμενικής Πολιτικής-Μετατροπή Κεφαλαίων των Λιμενικών Ταμείων σε Ανώνυμες Εταιρείες και άλλες διατάξεις» τα δέκα λιμενικά Ταμεία (ΝΠΔΔ) των μεγαλύτερων λιμένων της χώρας μετατράπηκαν σε Οργανισμούς Λιμένων ΑΕ με την αντίστοιχη ονομασία του λιμανιού. Δημιουργήθηκε και σ’ αυτά ένα ανάλογο καθεστώς λειτουργίας που ίσχυε και στα λιμάνια Πειραιώς και Θεσσαλονίκης (ΟΛΠ και ΟΛΘ).
      Αναφέρεται ότι στις διατάξεις που ισχύουν αναφορικά με την πρόσληψη του προσωπικού (υπάλληλοι, ναυτικοί πράκτορες, εργατοτεχνίτες, κλπ.) για τη στελέχωση και λειτουργία των Οργανισμών Λιμένων ΑΕ, οι οποίες εποπτεύονται από το Κράτος, υπάρχουν ασάφειες και δεν εφαρμόζονται διαδικασίες δημοσιότητας και διαφάνειας για την πρόσληψη του προσωπικού τους. Η κατάσταση αυτή και το γεγονός της εκχώρησης εκτέλεσης λιμενικών εργασιών σε ιδιώτες εντός των χώρων της λιμενικής ζώνης, οδήγησε πρόσφατα τους εργαζόμενους να προβούν σε κινητοποιήσεις και να διαταραχθεί το εργασιακό κλίμα στον ευαίσθητο αυτό τομέα της οικονομίας που συμβάλλει στην αναπτυξιακή πορεία της χώρας. 
      Ερωτώνται οι κύριοι Υπουργοί:
      1.Ποια συγκεκριμένα μέτρα προτίθενται να λάβουν, ώστε να διασφαλιστεί η διαφάνεια και η νομιμότητα στο καθεστώς προσλήψεων και στελέχωσης των Οργανισμών Λιμένων και των Λιμενικών Υπηρεσιών για την αποτελεσματικότερη λειτουργία όλων των λιμανιών της χώρας;
      2.Προτίθενται να προβούν στην επανεξέταση των τελών, δικαιωμάτων και κρατήσεων υπέρ τρίτων που επιβάλλονται στο επιβατηγό κοινό και τα διακινούμενα εμπορεύματα, ώστε να καταργηθούν υπάρχουσες στρεβλώσεις κόστους στη ναυλαγορά και να οδηγηθούν αυτά για έργα ανάπτυξης και ανάπλασης των λιμενικών περιοχών;»
      Το λόγο έχει ο Υπουργός Εμπορικής Ναυτιλίας κ. Κεφαλογιάννης. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, ο αγαπητός συνάδελφος του Συνασπισμού κ. Κουβέλης θέτει τρία σοβαρά θέματα για τα λιμάνια της χώρας. Τα δύο αναφέρονται σε εργασιακά και το ένα αναφέρεται σε επενδύσεις. Θα ήθελα να διαβεβαιώσω τη Βουλή ότι όλες οι προσλήψεις σε οργανισμούς λιμένων σε όλους τους εθνικούς λιμένες της χώρας γίνονται με βάση τις διαδικασίες του ΑΣΕΠ. Οι νόμοι οι οποίοι μετεξέλιξαν, όπως αναφέρεται στην ερώτηση, τα λιμενικά ταμεία σε οργανισμούς λιμένων –μάλιστα δύο απ’ αυτούς, του Πειραιά και της Θεσσαλονίκης, είναι εισηγμένοι στο Χρηματιστήριο – συνιστούν με συγκεκριμένο πλαίσιο το οποίο ισχύει, και καθορίζει τις διαδικασίες ακόμη και των προσλήψεων των Διευθυνόντων Συμβούλων και των Προέδρων. Οπότε εκεί δεν υπάρχει κανένα πρόβλημα.
      Δεύτερο είναι το θέμα των κρατήσεων υπέρ τρίτων. Εκεί υπάρχει ένα ζήτημα, διότι όντως, όπως προκύπτει και από την ερώτηση, το 33% των εισιτηρίων που πληρώνουν οι επιβάτες επιβαρύνεται με κρατήσεις υπέρ τρίτων. Αυτό συζητείται και επανεξετάζεται από το Υπουργείο Εμπορικής Ναυτιλίας. Όταν θα είμαστε έτοιμοι, θα ανακοινώσουμε και στη Βουλή την προσέγγιση μας επί του θέματος και, βεβαίως, μέτρα πολιτικής. 
      Το τρίτο θέμα, το οποίο αναφέρεται στην ερώτηση, είναι οι συμπράξεις δημοσίου και ιδιωτικού τομέα στα λιμάνια. Το σύστημα αυτό εφαρμόζεται σε πάρα πολλές χώρες του κόσμου με επιτυχία εδώ και δεκαετίες. Εμείς έχουμε ξεκινήσει ένα μεγάλο πρόγραμμα στα λιμάνια. Εντός του μηνός θα υπογράψουμε με την Ευρωπαϊκή Τράπεζα Επενδύσεων ένα MOU, μια συμφωνία συνεργασίας για 3.000.000.000 ευρώ χρηματοδότηση από την Ευρωπαϊκή Τράπεζα, με επιτόκιο κυμαινόμενο 2,1% και σταθερό 4%, με επταετή περίοδο χάριτος και εικοσιπενταετή περίοδο αποπληρωμής. 
      Έχουμε ήδη ολοκληρώσει τα «master plans» και πιστεύουμε ότι σύντομα θα προχωρήσουν οι διαδικασίες, ούτως ώστε οι πύλες εισόδου της χώρας που λέγονται «Ελληνικά Λιμάνια» να είναι όπως αξίζει σε μια χώρα που με τόση επιτυχία έκανε τους Ολυμπιακούς Αγώνες και τα ολυμπιακά λιμάνια λειτούργησαν άψογα. Αυτό θέλουμε να γίνει σε όλες τις περιοχές, διότι και μέσα από τον τουρισμό θα δημιουργηθούν τεράστιες υπεραξίες στην ελληνική οικονομία. 
      Υπάρχουν προβλήματα στα λιμάνια. Υπάρχουν προβλήματα και εργασιακών σχέσεων ακόμη. Είχα την ευκαιρία σε προηγούμενη ερώτηση του αγαπητού συναδέλφου, κ. Λεβέντη, στη Βουλή να παρουσιάσω κάποια στοιχεία. Τα μοίρασα και στους συναδέλφους Βουλευτές. Στέλνω και ένα γράμμα στους Προέδρους των Κοινοβουλευτικών Ομάδων. Υπάρχουν, δηλαδή, εργαζόμενοι, οι οποίοι με διάφορες διαδικασίες και με «κεκτημένα» -αριστοκρατία του συστήματος των ΔΕΚΟ- πληρώνονται μέχρι και 150.000 € το χρόνο. 
      Αυτά δεν έχουν λογική, αυτά επανεξετάζονται, με διάλογο και συζήτηση και με τους εργαζόμενους θα καταλήξουμε σε συγκεκριμένα συμπεράσματα και αν χρειαστεί να αναλάβει η Κυβέρνηση και νομοθετική πρωτοβουλία, θα την αναλάβει.
      Υπάρχουν πεντακόσιες χιλιάδες άνεργοι και κανείς στην Ελλάδα πλέον δεν μπορεί να ανεχθεί εργαζόμενοι, που δεν δουλεύουν κιόλας, να πληρώνονται με 150.000 ευρώ, που είναι δύο φορές ο μισθός του Προέδρου της Δημοκρατίας, τέσσερις φορές ο μισθός του Αρχηγού του Λιμενικού Σώματος και του Γενικού Επιτελείου Στρατού και τρεις φορές ο μισθός των Βουλευτών, για τον οποίο τόση φασαρία γίνεται.
      Αυτά τα συζητούμε. Τα καταθέτω στη Βουλή και παρακαλώ τα κόμματα να τοποθετηθούν σε τέτοιου είδους, αν θέλετε, αδικίες, που προσβάλλουν τους εργαζόμενους και βεβαίως προκαλούν το αίσθημα του Έλληνα πολίτη.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υπουργέ, υπάρχει ένα ζήτημα διαφάνειας και δημοσιότητας των προσλήψεων. Πέρα από τις προβλέψεις που γίνονται από τους ίδιους τους οργανισμούς, ο Συνασπισμός σας προτείνει η κάθε πρόσληψη να γίνεται με το αδιάβλητο σύστημα του ΑΣΕΠ, έτσι ώστε να αποφεύγονται μεροληψίες και πολιτικοκομματικές ιδιοτέλειες, προκειμένου να στελεχώνονται αυτά τα ευαίσθητα οικονομικά μεγέθη που λέγονται λιμάνια από τους κατάλληλους ανθρώπους. Δεν υπάρχει η αναγκαία διαφάνεια και δεν υπάρχει και η αναγκαία δημοσιότητα και κατά τούτο η Κυβέρνηση έχει στο ακέραιο τις ευθύνες της.
      Ένα δεύτερο ζήτημα αναφορικά με την ανάπτυξη των λιμανιών, στην οποία αναφερθήκατε, είναι ότι υπάρχουν μεγάλες ανισότητες, οι οποίες δεν δικαιολογούνται από τη διαφορετικότητα που υπάρχει μεταξύ των λιμανιών, κυρίως ανισότητες που έχουν σχέση με τα λιμάνια της παραμεθορίου. Και εδώ σας προτείνει ο Συνασπισμός, για λόγους που αντιλαμβάνεστε και δεν έχω χρόνο περαιτέρω να αναπτύξω, ότι το βάρος του ενδιαφέροντός σας πρέπει να πέσει στα λιμάνια της παραμεθορίου.
      Και το τρίτο ζήτημα –στο πλαίσιο του χρόνου μου- είναι αυτή η στρέβλωση του κόστους στη ναυλαγορά. Υπάρχουν κρατήσεις υπέρ τρίτων, οι οποίες δεν δικαιολογούνται, κύριε Υπουργέ, σε καμία περίπτωση και επιβαρύνουν τον ίδιο τον πολίτη, τον επιβάτη. Ενδεικτικές οι αναφορές: αχθοφορικά δικαιώματα – ζητείται η κατάργησή τους, διότι δεν υπάρχουν αχθοφόροι. Λεμβουχικά δικαιώματα –ζητήθηκε ομοίως η κατάργησή τους, διότι δεν υπάρχουν λεμβούχοι, που παλαιότερα δικαιολογούσαν τα δικαιώματα αυτά. Αμοιβές ναυτικών πρακτόρων – ζητήθηκε να καταργηθούν σε όποια λιμάνια εξακολουθούν να υπάρχουν αυτές οι κρατήσεις.
      Ενδεικτικές ήταν οι αναφορές μου –και ολοκληρώνω, κύριε Πρόεδρε- αλλά δεν μπορεί ο πολίτης-επιβάτης να επιβαρύνεται και μάλιστα με ένα κόστος εισιτηρίου, που πάρα πολλές φορές καθιστά δυσβάσταχτο αυτό το φορτίο, ιδιαίτερα για τους ανθρώπους, οι οποίοι είναι υποχρεωμένοι να κινούνται με τα πλοία, προκειμένου να βρεθούν στο κέντρο της επιχειρηματικής και της εν γένει δραστηριότητας αυτού του τόπου.
      Αυτά είναι τα ζητούμενα. Εμείς θα παρακολουθούμε την υπόθεση συστηματικά και από κοντά και περιμένουμε με ένα σαφή και συγκεκριμένο τρόπο να μας πείτε τι θα κάνετε αναφορικά με τα ζητήματα που προανέφερα.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θέλω να διαβεβαιώσω τη Βουλή ότι ούτε μία πρόσληψη δεν έχει γίνει, πέρα από τους μετακλητούς υπαλλήλους, στους Οργανισμούς Λιμένων. Καμία.
      Τώρα, υπάρχει μια πρόθεση να προσληφθούν εκατόν εξήντα πέντε εργαζόμενοι στον Οργανισμό Λιμένος Πειραιώς και λόγω της αντίδρασης των εργαζομένων δεν έχει προχωρήσει ακόμα. Μάλιστα, οι διαδικασίες που τηρούνται, είναι οι διαδικασίες του ΑΣΕΠ, κύριε συνάδελφε, οι οποίες καμιά φορά είναι τόσο χρονοβόρες, που ξεκινάει τη διαδικασία η μια κυβέρνηση και ολοκληρώνεται στην επόμενη κυβέρνηση.
      Εμείς μόλις προχθές προσλάβαμε εκατό υπαλλήλους με μία διαδικασία που είχε ξεκινήσει στα τέλη του 2002 από την προηγούμενη κυβέρνηση. Και μάλιστα είναι τέτοιο το νομοθετικό πλαίσιο και τέτοια η ακρότητα, η οποία υπάρχει στις διατάξεις, που τώρα, αυτούς τους εποχικούς που θα πάρουμε, δεν μπορούμε να τους πάρουμε με μισθό μικρότερο των 150 ευρώ.
      Οι λιμενεργάτες που θα προσληφθούν στον ΟΛΠ θα έχουν μίνιμουμ κατοχυρωμένο μισθό 150 ευρώ ημερησίως για τριακόσιες εξήντα πέντε ημέρες το χρόνο. Διότι τότε που μπήκε στο Χρηματιστήριο, πέρα από κάθε λογική και έλεγχο διατάξεις, δέσμευσαν το ελληνικό δημόσιο –και ξέρετε τι σημαίνουν εργασιακές σχέσεις πολύ καλύτερα από μένα- με το νόμο 2688/1999 στο άρθρο 12 να έχουν αυτές τις μισθολογικές απολαβές. Αυτό, λοιπόν, είναι το ένα θέμα. 
      Το δεύτερο θέμα. Έχετε απόλυτο δίκιο για τα λεμβουχικά και τα λιμενεργατικά. Στο Ηράκλειο παραδείγματος χάρη, μιας και πρέπει να ευλογήσουμε και τα γένια μας, ο επιβάτης πληρώνει για λεμβουχικά 5,5% πάνω στο εισιτήριο. Αλλά αυτά είναι θέματα που θα τα εξετάσουμε και θα τα συζητήσουμε. Χαίρομαι που η Βουλή, τα κόμματα με διάθεση συνεργασίας και ωριμότητα θέτουν τέτοια ευαίσθητα θέματα. 
      Θα σας πω και κάτι άλλο για να δείτε σε ποια κατάσταση βρισκόμαστε και σε ποιο σημείο βρίσκεται η ελληνική μας οικονομία στο τελευταίο σκαλοπάτι, στου κακού τη σκάλα, από πολιτικές οι οποίες δεν είχαν καμία λογική. Σε λιμάνι της νησιωτικής χώρας, επειδή οι πληρωμές οι οποίες γίνονται με βάση τις διαδικασίες που υπάρχουν για χρόνια στα λιμενεργατικά, συμφέρει –για το λιμάνι του Ηρακλείου θα σας πω- εταιρεία να πάει στον Άγιο Νικόλαο να αγοράσει γερανό, να αγοράσει φορτηγά να μεταφέρουν τα προϊόντα της και να έχει υπαλλήλους για να γίνεται η φορτοεκφόρτωση των υλικών, τα οποία χρειάζεται μία βιομηχανία. Αυτά, λοιπόν, δεν έχουν λογική. Διότι άλλο είναι πριν πενήντα χρόνια που κουβαλούσαν με το ώμο τους τσουβάλι και άλλο ο γερανός που υπάρχει σήμερα ογδόντα τόνους να σηκώνει δύο κιβώτια μαζί και να τα βάζει με μία κίνηση στο φορτηγό. Και έτσι βγαίνουν τα 150.000 ευρώ. Λοιπόν, καμία κυβέρνηση δεν το άνοιξε μέχρι σήμερα. Είμαστε αποφασισμένοι αυτές τις ακρότητες να τις σταματήσουμε. Και χαίρομαι που η συνεργασία της Βουλής είναι δεδομένη. Φαίνεται από τις θέσεις όλων των κομμάτων ανεξαιρέτως ότι δεν θα συνηγορήσουν σε τέτοιες ακρότητες. Θέλω, λοιπόν, να σας διαβεβαιώσω ότι όλα αυτά τα θέματα τα γνωρίζουμε, τα συζητούμε πρώτα με τους εργαζόμενους, αλλά όπου δεν πρυτανεύσει η λογική, θα αναλάβουμε το πολιτικό κόστος και το θέμα θα ξεκαθαριστεί άπαξ διά παντός. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Κωνσταντίνος Κιλτίδης ζητά ολιγοήμερη άδεια απουσίας του στο εξωτερικό. Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Θα συζητηθεί η με αριθμό 979/30-5-2005 πρώτη επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την ένταξη κατασκευής του Φράγματος του Ασωπού ποταμού του Νομού Κορινθίας στο Γ΄ Κοινοτικό Πλαίσιο Στήριξης.
      Η επίκαιρη ερώτηση του κ. Μανωλάκη έχει ως εξής:
      «Κύριοι Υπουργοί, είναι γνωστό σε σας ότι ένα μεγάλο πρόβλημα που αντιμετωπίζει η Κορινθία είναι το υδατικό. Η αξιοποίηση του υδατικού δυναμικού του νομού για ύδρευση και για άρδευση θα βοηθήσει στην πολύπλευρη ανάπτυξη του Νομού Κορινθίας και στη βελτίωση της ποιότητας ζωής των κατοίκων της.
      Κύριοι Υπουργοί, στην Κορινθία ομόφωνα εκτιμήσαμε (Νομαρχιακή Αυτοδιοίκηση Κορινθίας, ΤΕΔΚ, Δήμοι και άλλοι φορείς) ότι η δημιουργία του φράγματος του Ασωπού ποταμού αποτελεί πρώτη προτεραιότητα, γιατί θα βοηθήσει στον εμπλουτισμό του υδροφόρου ορίζοντα και στην ανάπτυξη του νομού.
      Κύριοι Υπουργοί, όλες οι μελέτες που προβλέπονται από το νόμο έχουν ολοκληρωθεί και πρόσφατα εκπονήθηκε και κατατέθηκε στις αρμόδιες υπηρεσίες η οριστική μελέτη. Ο τελικός προϋπολογισμός του έργου ανέρχεται στα (19,7 δισεκατομμύρια δραχμές) 57.000.000 ευρώ και η χωρητικότητα του φράγματος θα είναι είκοσι επτάμισι εκατομμύρια κυβικών μέτρων νερού.
      Κύριοι Υπουργοί, γίνεται ευκόλως αντιληπτό ότι το έργο αυτό είναι ένα πολύ  μεγάλο και σημαντικό έργο για την Κορινθία του 21ου αιώνα.
      Ερωτώνται οι κύριοι Υπουργοί: Εάν είναι στις προθέσεις τους να ξεκινήσει η ένταξη του έργου στο Γ΄ Κοινοτικό Πλαίσιο Στήριξης και να ολοκληρωθεί με το Δ΄ Κοινοτικό Πλαίσιο Στήριξης».
      Θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όντως για την Κορινθία η κατασκευή του φράγματος του Ασωπού, όπως και του φράγματος του Φεναιού είναι πολύ σημαντικά έργα, έργα πνοής, για την ανάπτυξη του αγροτικού τομέα. θα δώσουν τη δυνατότητα μείωσης του κόστους παραγωγής των αγροτικών προϊόντων, νέων καλλιεργειών, ανάπτυξης της υπαίθρου. 
      Στα πλαίσια του προγράμματος INTEREC-2 εκπονήθηκαν από τη Νομαρχιακή Αυτοδιοίκηση Κορινθίας η προμελέτη και η μελέτη περιβαλλοντικών επιπτώσεων του φράγματος του Ασωπού ποταμού. 
    Από την αρμόδια υπηρεσία της Περιφέρειας Πελοποννήσου και τη Διεύθυνση Εγγείων Βελτιώσεων Κορινθίας έχει εκπονηθεί, κατατεθεί και είναι υπό έγκριση η οριστική τεχνική μελέτη, η οποία χρηματοδοτήθηκε από τη συλλογική απόφαση μελετών της περιφέρειας, ώστε το έργο να είναι έτοιμο να δημοπρατηθεί. 
    Παρά το γεγονός, πρώτον, ότι ο προϋπολογισμός του προγράμματος που αφορά τα εγγειοβελτιωτικά έργα έχει καλυφθεί τόσο με την ολοκλήρωση των έργων του Β΄ Κοινοτικού Πλαισίου Στήριξης –προϋπολογισμού περίπου 62.000.000 ευρώ- όσο και με την ένταξη των νέων έργων –προϋπολογισμού περίπου 182.000.000 ευρώ- και δεύτερον παρά τη δέσμευση που έχει αναλάβει το Υπουργείο, έχοντας βάλει στον προγραμματισμό την κατασκευή του έργου «Αρδευτικά δίκτυα αξιοποίησης φράγματος Φενεού Νομού Κορινθίας», προϋπολογισμού 24.000.000 ευρώ -το ποσό αυτό θα καλυφθεί από τα επιπλέον χρήματα που θα προκύψουν από τις εκπτώσεις των ήδη δημοπρατηθέντων έργων- θέλω να σας πω, κύριε συνάδελφε, ότι καταβάλλεται μία ουσιαστική προσπάθεια όσον αφορά το φράγμα του Ασωπού.
    Το φράγμα αυτό, όπως είπατε, θα έχει χωρητικότητα είκοσι πέντε εκατομμυρίων κυβικών μέτρων νερού, έτσι ώστε να ενταχθεί το 2006 στο Γ΄ Κοινοτικό Πλαίσιο Στήριξης, όπως επιθυμούν όλοι οι φορείς του Νομού Κορινθίας και να συνεχιστεί η ολοκλήρωσή του την επόμενη προγραμματική περίοδο στο Δ΄ Κοινοτικό Πλαίσιο Στήριξης. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος, κ. Μανωλάκης.
    ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε. 
    Κύριε Υπουργέ, η σημερινή μου ερώτηση δεν έχει φυσικά το χαρακτήρα της κριτικής προς το Υπουργείο σας. Το φράγμα του Ασωπού το θεωρούμε εθνική υπόθεση στο νομό, όλες οι πολιτικές δυνάμεις, η νομαρχία ΤΕΔΚ. Έχει όμως σκοπό να αναδείξει, όπως και εσείς ομολογήσατε, τη μεγάλη σημασία που έχει αυτό το έργο για το νομό μας.
    Όπως ξέρετε, το βασικό προϊόν που έχει η Κορινθία είναι η σταφίδα, που σημαίνει περίπου συμπυκνωμένο νερό. Επομένως για να συνεχίσουμε να την παράγουμε και να μειώσουμε το κόστος παραγωγής, σίγουρα χρειαζόμαστε νερό. Η Κορινθία έχει νερό, όμως χύνεται, δυστυχώς, στη θάλασσα. Πάνω από πενήντα εκατομμύρια κυβικά μέτρα νερό περίπου χύνεται κάθε χρόνο στη θάλασσα. Με αυτό το φράγμα, όχι μόνο θα βοηθήσουμε να ξεδιψάσουν οι καλλιέργειες, αλλά θα βοηθήσουμε και την παραλιακή Κορινθία. 
    Ξέρετε ότι η πρωτεύουσα του νομού, η Κόρινθος, μαλώνει με την ορεινή Κορινθία, αλλά και όλη η παραλιακή Κορινθία δεν έχει πόσιμο νερό. Το αγοράζουμε από το διπλανό Λουτράκι. Τώρα που έχουμε τον προαστιακό, τώρα που η Κόρινθος και η Κορινθία είναι ένα προάστιο πρέπει εκτός από τις καλλιέργειες να ξεδιψάσει και ο κόσμος. 
    Επομένως θέλω να πιστεύω ότι -όπως είδατε και στην πρόσφατη επίσκεψή σας στην Κόρινθο- αυτό το  έργο τώρα που τελείωσε η οριστική μελέτη –είπατε πολύ σωστά ότι ως νομαρχία το ξεκινήσαμε το 1999, τώρα τελείωσε- ας μη γίνει στην Κορινθία. Αυτό το λένε όλες οι δυνάμεις, για ένα δύο χρόνια τίποτα σχεδόν. 
    Βέβαια τον τελευταίο καιρό υπάρχει μία άπνοια. αλλά πέρα από αυτό να μπει ως γέφυρα, να ξεκινήσει από το τρίτο πακέτο και να προχωρήσει στο τέταρτο, ώστε επιτέλους ένα όνειρο –και όχι μόνο όνειρο, μια αναγκαιότητα- των Κορινθίων να γίνει πραγματικότητα. Θα είμαστε εδώ να δούμε αν θα το εντάξετε –και θέλω να πιστεύω ότι θα το κάνετε- ώστε σιγά-σιγά να προχωρήσει και μετά από μερικά χρόνια η Κορινθία, που το έχει πολύ ανάγκη, να το έχει έτοιμο. 
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ο κ. Κοντός έχει το λόγο για να δευτερολογήσει.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, γνωρίζετε το πολύ μεγάλο ενδιαφέρον της Κυβέρνησης για τον αγροτικό τομέα του Νομού Κορινθίας. Γνωρίζετε ότι ήδη έγινε μία μεγάλη σύσκεψη στο Υπουργείο. Γνωρίζετε ότι επισκέφθηκα εγώ το Νομό Κορινθίας, όπου εκεί με όλους τους αρμόδιους φορείς αναλύσαμε τα θέματα που αφορούν το νομό. 
    Μου κάνει δε εντύπωση που  μιλάτε για άπνοια στο νομό, όταν …
    ΑΓΓΕΛΟΣ ΜΑΝΩΛΑΚΗΣ: Γενικά.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …είναι έτοιμο το φράγμα του Φενεού. Το Σεπτέμβριο του 2005 εντάσσεται στο Γ΄ Κοινοτικό Πλαίσιο Στήριξης, δημοπρατείται τον Οκτώβρη του 2005, αρχίζει η κατασκευή και μιλούμε για ένα έργο το οποίο θα έχει δαπάνη 24.000.000 ευρώ.
    Ένα τεράστιο έργο και όταν ξέρετε ότι όλες οι επιδοτήσεις αγροτικών προϊόντων πληρώθηκαν πολύ νωρίτερα από κάθε άλλη φορά. Και ακόμα όταν ξέρετε ότι όλες οι αποζημιώσεις πληρώθηκαν σύμφωνα με τις εξαγγελίες μας σε τρεις μήνες από τη συγκομιδή του προϊόντος. 
    Επειδή μιλήσατε για την κορινθιακή σταφίδα θέλω να σας πω ότι στις 8 Ιουνίου επισκέπτομαι την Πελοπόννησο, την Πάτρα, όπου με όλους τους φορείς βάζουμε τις βάσεις για να γίνει η διεπαγγελματική οργάνωση της κορινθιακής σταφίδας και να γίνει ακόμα ουσιαστική προσπάθεια διείσδυσης του προϊόντος και σε άλλες αγορές γιατί τώρα το προϊόν διατίθεται, κυρίως, σε αγορές όπως της Αγγλίας, της Γαλλίας και δεν έχουμε πρόσβαση σε πολύ μεγάλες αγορές όπως είναι οι αγορές της Ρωσίας. 
    Κατεβαίνουμε, λοιπόν, στην Πάτρα με τον Οργανισμό Προωθήσεως Εξαγωγών, με την οικονομική διπλωματία του Υπουργείου Εξωτερικών με τις υπηρεσίες του Υπουργείου Αγροτικής Ανάπτυξης και Τροφίμων και βάζουμε τις βάσεις για την περαιτέρω διείσδυση της κορινθιακής σταφίδας σε νέα αγορές.
    ΄Οσο για το φράγμα του Ασωπού δεν μείναμε μόνο στη σύσκεψη που έγινε στην Κόρινθο. Είχαμε επανειλημμένες συναντήσεις με το Νομάρχη Κορινθίας, προχθές ήταν στο γραφείο μου, επικοινωνήσαμε με το Υπουργείο ΠΕΧΩΔΕ και με την ειδική γραμματεία του Υπουργείου Ανάπτυξης και προγραμματίζουμε ακόμα από εκπτώσεις άλλων έργων να ενταχθεί το πολύ μεγάλο έργο αυτό του Ασωπού στο Γ΄ Κοινοτικό Πλαίσιο Στήριξης παρά τις μεγάλες δυσκολίες που υπάρχουν, γιατί δεν υπάρχει διαθέσιμες πιστώσεις. Το ξέρετε πολύ καλά αυτό.
    Κατά συνέπεια εγώ θα περίμενα να αναγνωρίσετε την προσπάθεια που κάνουμε και πρέπει να ξέρετε πως βλέπουμε την περιοχή σας με μια προοπτική ανάπτυξης. Θεωρούμε ότι έχετε πολύ μεγάλες δυνατότητες σ’ αυτόν τον τομέα μολονότι υπήρξε μια υστέρηση επί σειρά ετών αλλά θέλω να σας διαβεβαιώσω ότι βάζουμε τις βάσεις για την ουσιαστική αγροτική ανάπτυξη του Νομού Κορινθίας.
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής, είκοσι ένα μαθητές και μαθήτριες και ένας συνοδός-δάσκαλος από το 21ο Δημοτικό Σχολείο Αχαρνών Αττικής.
    Η Βουλή τους καλωσορίζει και τους εύχεται καλές σπουδές.
    (Χειροκροτήματα απ’ όλες τις πτέρυγες της Βουλής)
    Θα συζητηθεί η τρίτη με αριθμό 976/30-5-2005 επίκαιρη ερώτηση δεύτερου κύκλου του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη διαφάνεια και την αξιοκρατία στις προσλήψεις στο Δημόσιο.
    Η επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου σε περίληψη έχει ως εξής:
    «Οι αποκαλύψεις σχετικά με ανεπίτρεπτες δραστηριότητες συμβούλων Υπουργών έρχονται σε αντίθεση με τις διακηρύξεις της Κυβέρνησης για πάταξη της διαφθοράς στο δημόσιο βίο. Οι αποκαλύψεις αυτές θέτουν επιτακτικά το αίτημα απόλυτης διαφάνειας και αξιοκρατίας στις προσλήψεις του Δημοσίου, των Οργανισμών και των κρατικών επιχειρήσεων, όπως και το αίτημα να μη μπορούν σύμβουλοι Υπουργών, διοικητές Οργανισμών ή άλλα πρόσωπα που από τη θέση τους μπορούν να έχουν προνομιακή πληροφόρηση και πρόσβαση στο δημόσιο τομέα, να επωφελούνται οικονομικά από πρόσθετες δραστηριότητες.
    Κατόπιν των ανωτέρων ερωτάται ο κύριος Υπουργός:
    1. Μέσω εταιρειών ενοικίασης εργαζομένων και στο παρελθόν και σήμερα εξακολουθούν να προσλαμβάνονται χιλιάδες εργαζόμενοι οι οποίοι διατίθενται σε υπηρεσίες του δημοσίου, σε οργανισμούς του δημοσίου, σε κρατικές επιχειρήσεις κλπ. χωρίς κανέναν έλεγχο. Σε ποιες ακριβώς υπηρεσίες του δημοσίου, δημόσιες επιχειρήσεις ή οργανισμούς και από πότε απασχολούνται υπάλληλοι μέσω εταιρειών «ενοικίασης» εργαζομένων; Και τι άμεσα μέτρα προτίθεται να λάβει η Κυβέρνηση για να «κλείσει» αυτό το παράθυρο προσλήψεων στο δημόσιο τομέα για το οποίο δεν υπάρχει ελάχιστη διαφάνεια και κοινωνικός έλεγχος;
    2. Τι μέτρα θα λάβει η Κυβέρνηση προκειμένου να αποδείξει ότι δεν γίνονται «φωτογραφικοί» διαγωνισμοί μέσω «στημένων» προκηρύξεων για προσλήψεις και προτίθεται να καταργήσει την προσωπική συνέντευξη που θεσμοθέτησε πρόσφατα το Υπουργείο Εσωτερικών για τις προσλήψεις, μέσω της οποίας εισάγεται υποκειμενικό κριτήριο και ως εκ τούτου δυνατότητα ευνοϊκής μεταχείρισης ορισμένων υποψηφίων;»
    Ο κύριος Υπουργός Εσωτερικών έχει το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Κύριε Πρόεδρε του Συνασπισμού της Ριζοσπαστικής Αριστεράς, θίγετε ένα θέμα το οποίο όχι μόνον είναι υπαρκτό, αλλά οι παρενέργειες, ιδίως σε ό,τι αφορά το εργασιακό καθεστώς στον ευρύτερο δημόσιο τομέα, από τις επιπτώσεις εφαρμογής μιας τέτοιας νομοθεσίας γίνονται ορατές ακόμα και στο πλαίσιο της εφαρμογής του π.δ. 164/2004 για την μετατροπή των συμβάσεων σε αορίστου χρόνου.


      Το πρώτο ερώτημα το οποίο θέσατε είναι το ζήτημα της ύπαρξης μεσαζόντων, οι οποίοι, ουσιαστικά, προσλαμβάνουν εργαζομένους οι οποίοι απασχολούνται στη συνέχεια στο δημόσιο. Και μιλώ για το πεδίο των αρμοδιοτήτων του Υπουργείου Εσωτερικών. Αυτό το πλαίσιο υπήρχε. Και όχι μόνον υπήρχε –τα αποτελέσματα τα ξέρετε, παραδείγματος χάρη, ιδίως στο Υπουργείο Πολιτισμού και τα ζούμε αυτό το χρονικό διάστημα με τις αδυναμίες που εμφανίζονται σχετικά με τη μετατροπή των συμβάσεων- αλλά είχε επεκταθεί και στα θέματα της μερικής απασχόλησης με το ν.3174/2003.
      Θα θυμάστε μέσα σ΄ αυτήν τη Βουλή ότι με το ν.3250/2004 καταργήθηκαν όλες αυτές οι διαδικασίες. Και μιλώ για το δημόσιο, τα νομικά πρόσωπα δημοσίου δικαίου και τους Οργανισμούς Τοπικής Αυτοδιοίκησης. Καταργήθηκαν όλες αυτές οι δυνατότητες και έτσι ακόμα και στα θέματα της μερικής απασχόλησης που υπήρχε αυτή η δυνατότητα, η πρόσληψη γίνεται με τα κριτήρια του ΑΣΕΠ αποκλειστικά από τους οικείους φορείς, χωρίς τη δυνατότητα παρεμβολής μεσαζόντων έστω και αν εμφανίζονταν με τη λεοντή των εταιρειών μη κερδοσκοπικού χαρακτήρα.
      Αυτή ήταν η απάντηση της Κυβέρνησης προτού καν τεθεί το ζήτημα τον τελευταίο καιρό. Αυτή η ιστορία για τον ευρύτερο δημόσιο τομέα υπάρχει μεν, αλλά είναι θέμα Υπουργείου Απασχόλησης στο θέμα της πολιτικής. Σχετικά δε με το στενό δημόσιο τομέα επαναλαμβάνω ότι με το ν.3250/2004 αυτά καταργήθηκαν, σε ό,τι αφορά τη μερική απασχόληση.
      Ως προς το δεύτερο θέμα που θέσατε, κύριε Πρόεδρε, πρέπει να σας τονίσω ότι, πρώτον, όλες οι προκηρύξεις οι οποίες αφορούν τους διαγωνισμούς είναι προκηρύξεις που προέρχονται ή ελέγχονται από το ΑΣΕΠ. 
      Δεύτερον, επειδή μου θέσατε το θέμα της συνέντευξης, θα πω για πολλοστή φορά, ανεξάρτητα –και δεν το αποδίδω σε εσάς- από την προπαγάνδα που γίνεται, ότι όπως προβλέπει ο νόμος συνέντευξη υπάρχει μόνο όταν το θέλει το ΑΣΕΠ και από επιτροπές που αν ο διαγωνισμός γίνεται από το ΑΣΕΠ ορίζονται αποκλειστικά από το ΑΣΕΠ και στο σύνολό τους, εάν ο διαγωνισμός γίνεται από το φορέα, τότε η πλειοψηφία των μελών πάλι ορίζεται από το ΑΣΕΠ. Εάν αμφισβητεί κανείς αυτήν τη διαδικασία, κύριε Πρόεδρε, αμφισβητεί ευθέως το ΑΣΕΠ γιατί εκείνο θα τα καθορίσει όλα αυτά. Ή το σεβόμαστε, οπότε το εμπιστευόμαστε, ή δεν το σεβόμαστε. 
      Για να μη νομίσετε στο σημείο αυτό ότι έχω οτιδήποτε από τη δική μου πλευρά να προσθέσω, εγώ θα έλεγα στην Επιτροπή Θεσμών και Διαφάνειας να κληθεί ο Πρόεδρος και τα μέλη του ΑΣΕΠ και να πουν εάν το τελευταίο χρονικό διάστημα, από τότε που ανέλαβα τα καθήκοντά μου στο Υπουργείο Εσωτερικών, Δημόσιας Διοίκησης και Αποκέντρωσης δεν πέρασε μια σειρά διατάξεων που διασφαλίζουν και την υλικοτεχνική του υποδομή και το ρόλο του. 
      Επομένως, εξαιρέσεις, φωτογραφικές προκηρύξεις και όλα αυτά δεν υπάρχουν. Ο απόλυτος έλεγχος ανήκει στο ΑΣΕΠ και παρακαλώ πολύ –το τονίζω για μια ακόμα φορά- να υπάρξει στην Επιτροπή Θεσμών και Διαφάνειας –άλλωστε είναι ο ρόλος της αυτός- η ακρόαση του οικείου φορέα, για να πει αν έχει τα μέσα, αν έχει τις δυνατότητες και αν πραγματικά υπάρχουν προβλήματα σαν κι αυτά που κυκλοφορούν ή, παραδείγματος χάρη, στο θέμα της συνέντευξης αν μπορούν να γίνουν αυτά για τα οποία γίνεται λόγος. Να τα πει ο ίδιος ο Πρόεδρος του ΑΣΕΠ μέσα στην Επιτροπή Θεσμών και Διαφάνειας. 
      Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού, κ. Αλαβάνος, έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, γνωρίζετε όλοι πολύ καλά ότι το μεγάλο πρόβλημα στην ελληνική κοινωνία είναι η ανεργία, ότι ένας από τους μεγάλους εργοδότες είναι το ευρύτερο δημόσιο και οι πολίτες το αντιμετωπίζουν με ανησυχία, με δυσπιστία και με βάσιμη καχυποψία. Διότι ενώ αυτό έπρεπε να ήταν το υπόδειγμα εργοδότη, όπως δείχνει μια σειρά ζητήματα –βαρέα και ανθυγιεινά, όλη η περιπέτεια με τους συμβασιούχους-, δυστυχώς οι Υπουργοί ανταγωνίζονται με τον κ. Κυριακόπουλο του ΣΕΒ ποιος θα είναι πιο σκληρός. 
      Ένα από τα μεγάλα ζητήματα έχει σχέση με τη διαφάνεια και τον τρόπο προσλήψεων στο δημόσιο. Οι πολίτες δεν θέλουν να υπάρχουν διαδικασίες που ευνοούν τα λεγόμενα «γαλάζια» παιδιά ή ευνοούσαν προηγούμενα τα λεγόμενα «πράσινα» παιδιά. Οι διαδικασίες αυτές υπάρχουν. Πριν από δυο εβδομάδες επισκέφθηκα τα κεντρικά γραφεία του ΙΚΑ και είδα δίπλα στους κανονικά εργαζόμενους να υπάρχουν κοπέλες που έπαιρναν τις μισές απολαβές, που είχαν τα μισά δικαιώματα στον κεντρικό ασφαλιστικό δημόσιο οργανισμό και είχαν προσληφθεί από εταιρεία ενοικίασης. 


    Ζητώ, κύριε Υπουργέ, από εσάς ως Πρόεδρος του Συνασπισμού Ριζοσπαστικής Αριστεράς να μας δώσετε έναν κατάλογο σε ποιους δημόσιους φορείς υπάρχουν ενοικιαζόμενοι εργαζόμενοι, πότε εγκαινιάστηκε αυτή η τακτική και πότε θα λήξει. 
    Δεύτερον, ως προς την προσωπική συνέντευξη. Εμείς –συνεννοήθηκα με το συνάδελφο κ. Κουβέλη, που είναι Γραμματέας στην Επιτροπή Διαφάνειας- θεωρούμε θετικό να έρθει ο Πρόεδρος του ΑΣΕΠ να συζητήσουμε αυτά τα θέματα. Υπάρχει μεγάλη καχυποψία σχετικά με τις προσωπικές συνεντεύξεις ότι ουσιαστικά υπονομεύουν τα αντικειμενικά κριτήρια. Προσωπικές συνεντεύξεις δεν βάλαμε στις εισαγωγικές εξετάσεις για τα πανεπιστήμια, γιατί ξέρουμε ότι πρέπει να προστατεύσουμε από παρεμβάσεις, από ερωτηματικά, από ανησυχίες αυτά τα συστήματα είτε είναι εισαγωγής σε κάποιους θεσμούς, είτε αφορούν προσλήψεις. 
    Και το τρίτο, κύριε Υπουργέ, το θέμα που προέκυψε με το σύμβουλό σας. Από πού και ως πού υπάρχουν ιδιωτικές εταιρείες, οι οποίες διαμορφώνουν τους όρους πρόσληψης στο δημόσιο; Από πού και ως πού; Πότε θα σταματήσει αυτό; 
    Με την ευκαιρία αυτήν πείτε μας πότε η Κυβέρνηση θα μας δώσει έναν κατάλογο ότι ουδείς σύμβουλος Υπουργού, που έχει μία σοβαρή και υπεύθυνη θέση δεν έχει την ίδια στιγμή θέση σε ένα ιδιωτικό νομικό πρόσωπο το οποίο λειτουργεί, αν θέλετε, ως παράσιτο στο δημόσιο. 
    Ευχαριστώ πολύ. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σε ό,τι αφορά το πρώτο σκέλος της παρέμβασής σας, κύριε Πρόεδρε, θέλω να πω ότι είναι γνωστό πότε εισήχθη η πρακτική–ας το πω έτσι- της ενοικίασης των εργαζομένων. 
    ΙΩΑΝΝΗΣ ΚΕΦΑΛΟΓΙΑΝΝΗΣ: Πότε;  Πείτε το. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι γνωστό ότι αυτό έγινε από τις προηγούμενες Κυβερνήσεις πριν από τις εκλογές του 2004. Κατά τακτά χρονικά διαστήματα γινόταν αυτό το πράγμα. 
    Σας είπα ότι από μας καταργήθηκε το καλοκαίρι για τη μερική απασχόληση στο δημόσιο και τα Ν.Π.Δ.Δ. και, βεβαίως, από κει και πέρα είναι θέμα γενικότερης κυβερνητικής πολιτικής που αφορά το Υπουργείο Απασχόλησης, τι θα γίνει με τα υπόλοιπα κομμάτια τα οποία αφορούν τον ευρύτερο δημόσιο τομέα. 
    Το ποιες παρενέργειες υπάρχουν σας το είπα. Ένα από τα μεγαλύτερα προβλήματα που αντιμετώπισα με το π.δ. 164/2004 –και το ξέρει και ο κ. Κουβέλης και όλοι- ήταν το εξής. Χιλιάδες, στην κυριολεξία, εργαζομένων σε Υπουργεία, ιδίως όμως στο Υπουργείο Πολιτισμού –μιας και μου λέτε να αναφέρουμε συγκεκριμένα πράγματα- εργάζονται με αυτό το καθεστώς. Και ήταν αδύνατον να περιληφθούν στο π.δ. 164/2004. Διότι δεν υπήρχε ο νομικός δεσμός μεταξύ του νομικού προσώπου του δημοσίου ή του νομικού προσώπου δημοσίου δικαίου και του φυσικού προσώπου για να μιλήσει κανείς για μετατροπή, αφού παρεμβαλλόταν η σύμβαση με εκείνον ο οποίος είχε προσλάβει τον εργαζόμενο. Αυτό είναι που δημιούργησε και αυτό ανέδειξε τις παρενέργειες: Το γεγονός ότι φέραμε στην επιφάνεια όλες αυτές τις έννομες σχέσεις. 
    Αυτήν την ώρα πληρώνουμε, σε ό,τι αφορά το στενό δημόσιο τομέα, τις παρενέργειες του παρελθόντος. Γιατί οι διατάξεις αυτές έχουν καταργηθεί για το στενό δημόσιο τομέα ως προς το μέλλον. Οι παρενέργειες είναι με ανθρώπους, οι οποίοι εργάζονται από πριν και έχουν συμβατικές σχέσεις και που, βεβαίως, δεν πρόκειται να επαναληφθούν. Γιατί από το καλοκαίρι πριν –το τονίζω- αυτό το θέμα τεθεί, είχε λήξει από εμάς. 
    Σε ό,τι αφορά το επόμενο ζήτημα το οποίο θέσατε και το οποίο αφορά το ΑΣΕΠ, θέλω να πω τα εξής: 
    Κύριε Πρόεδρε, είναι εντελώς διαφορετικό το θέμα της συνέντευξης για έναν άνθρωπο που μπαίνει στο πανεπιστήμιο με τη συνέντευξη ενός ανθρώπου που προσλαμβάνεται στη Δημόσια Διοίκηση. Ξέρετε να προσλαμβάνεται κανείς σε οποιαδήποτε υπηρεσία του ιδιωτικού τομέα χωρίς να τον δεις και να καταλάβεις ποια είναι η προσωπικότητά του; Και εμείς δεν το γενικεύσαμε. 
    Το ξαναλέω, κύριε Πρόεδρε: Ή εμπιστευόμαστε το ΑΣΕΠ ή δεν το εμπιστευόμαστε. Όταν λέει, λοιπόν, η Κυβέρνηση δια νόμου ότι αν θέλει το ΑΣΕΠ σ’ ένα διαγωνισμό –όχι γραπτό διαγωνισμό γιατί εκεί δεν υπάρχει θέμα συνέντευξης, αλλά μιλάμε εκεί που υπάρχει μοριοδότηση- να προσθέσει και το κριτήριο της συνέντευξης –που είναι απαραίτητο στοιχείο σε ορισμένες περιπτώσεις, γιατί  η προσωπικότητα έχει πολύ μεγάλη σημασία- και να κάνει το ίδιο τη συνέντευξη, αυτό είναι παραβίαση των κανόνων, οι οποίοι αφορούν την αντικειμενικότητα; Κάθε άλλο. Αυτό λέμε. Γι’ αυτό παρακαλώ πολύ –επειδή η σχετική διάταξη είχε έρθει σε συνεννόηση και με τον Πρόεδρο του ΑΣΕΠ- να κληθεί ο Πρόεδρος του ΑΣΕΠ στην επιτροπή και να πει: Το ΑΣΕΠ, με τα δεδομένα που έχει σήμερα τα νομοθετικά, τα θεσμικά μέσα που του παρέχουμε ως πολιτεία, έχει πρόβλημα με όλα αυτά; 
	Και εκεί να πάρει την απάντηση η Βουλή των Ελλήνων από το ίδιο το ΑΣΕΠ, για να μη νομίζετε ότι εδώ εγώ ήλθα απλώς και μόνο να ωραιοποιήσω την πραγματικότητα. Κάθε άλλο!
	Ευχαριστώ πολύ κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
	Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων».
      Το λόγο έχει ο συνάδελφος κ. Στρατάκης.
	ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, με βάση τις προεκλογικές δεσμεύσεις της Νέας Δημοκρατίας για την επανίδρυση του κράτους και για «λιγότερο κράτος», θα περίμενε κανείς δεκαπέντε μήνες μετά από τότε που αναλάβατε τη διακυβέρνηση της χώρας, να παρουσιάσετε το σχέδιό σας, το όραμά σας, τουλάχιστον, για την αυτοδιοίκηση, αφού για το κράτος ακολουθείτε τα παλαιά σας πρότυπα.
	Αντ’ αυτού, προσπαθείτε να αποκρύψετε τις πραγματικές σας προθέσεις και τους στόχους σας που είναι όχι το «λιγότερο κράτος» με αυτοδιοίκηση, αλλά η ιδιωτικοποίηση με χρήματα του κράτους και στη συνέχεια το ξεπούλημα της κρατικής περιουσίας. Όλα αυτά, μάλιστα, σε βάρος της αυτοδιοίκησης που θα κληθεί να καλύψει τις αρμοδιότητες του κράτους, κυρίως στην ελληνική περιφέρεια.
	Οι περιπτώσεις του ΟΤΕ, της Αγροτικής Τράπεζας, του αεροδρομίου «Ελευθέριος Βενιζέλος», σύμφωνα με τις χθεσινές ανακοινώσεις της Κυβέρνησης, αποτελούν μόνο την αρχή. Στην αυτοδιοίκηση, κύριοι της Κυβέρνησης, κάνετε αλχημείες. Δήθεν βελτιώνετε τα οικονομικά, αλλά στην πράξη ανακατεύετε την τράπουλα και τελικά δίνετε λιγότερα από αυτά που έπαιρνε η αυτοδιοίκηση.
	Πρώτο παράδειγμα είναι η αντικατάσταση του «ΕΠΤΑ» από το πρόγραμμα «ΘΗΣΕΑΣ». Όλα αυτά, όμως, τα κάνετε μόνο και μόνο για να κερδίσετε χρόνο. Απόδειξη αποτελεί ότι αν είχατε σχέδιο, όπως λέτε, θα έπρεπε αυτά που περιλαμβάνει το παρόν σχέδιο νόμου να τα φέρετε μαζί με το σχέδιο νόμου που φτιάξατε για το «ΘΗΣΕΑΣ», ώστε να δοθούν από φέτος τα χρήματα για να φανούν και οι διαφορές, τις οποίες όμως επιμελώς προσπαθείτε να αποκρύψετε.
	Εμείς ποτέ δεν είπαμε ότι είχαμε ολοκληρώσει τις προσπάθειές μας και το χρέος μας στην αυτοδιοίκηση, αλλά κάναμε κάθε φορά σταθερά βήματα που είχαν ως τελικό στόχο την παραπέρα αναβάθμιση της αυτοδιοίκησης. Είναι γεγονός –και το έχετε παραδεχτεί και σεις- ότι οι τομές για νέες δομές στην αυτοδιοίκηση έγιναν από το ΠΑΣΟΚ. 
      Σήμερα, αντί αυτές οι τομές να διευρύνονται υποστηριζόμενες, παραμένουν ακάλυπτες, με αποτέλεσμα ο θεσμός να μην μπορεί να ανταποκριθεί απόλυτα στο ρόλο που η ίδια η πολιτεία του έχει αναθέσει.
	Εσείς προσποιείσθε ότι καλύπτετε τα προνοιακά επιδόματα από τον προϋπολογισμό, ενώ αφαιρείτε τόσους πόρους από τους κεντρικούς αυτοτελείς πόρους, όσοι είναι οι πόροι που χρειάζονται, ακριβώς, για να πληρώνετε τα επιδόματα από τον προϋπολογισμό. Έτσι, στην ουσία η Νομαρχιακή Αυτοδιοίκηση δεν κερδίζει τίποτα, αφού της αφαιρείτε το 4,5% του τέλους ταξινόμησης, το 10% του φόρου μεταβίβασης οικοδομών και άλλων ακινήτων και το 100% των εσόδων των ΚΤΕΟ.
	Προεκλογικά μιλούσατε για τα 3.000.000.000.000 που χρωστάει το κράτος στην αυτοδιοίκηση. Τώρα το ξεχάσατε, όμως, κύριε Υπουργέ. Μέσα από το σχέδιο νόμου, δίνετε τη δυνατότητα στη Νομαρχιακή Αυτοδιοίκηση για καινούργιες δράσεις, όπως την επιχορήγηση αστικών εταιρειών μη κερδοσκοπικού χαρακτήρα, οι οποίες δραστηριοποιούνται στον αγώνα για την καταπολέμηση των ναρκωτικών, χωρίς καμία πρόβλεψη για τους πόρους που απαιτούνται και δεν δίνετε –έστω και στα χαρτιά- την ίδια δυνατότητα σε αστικές εταιρείες παροχής υπηρεσιών, υποστήριξης και βοήθειας στα άτομα με αναπηρία και στις οικογένειές τους, καθώς και στα σωματεία τους, παρ΄ όλο που το αίτημα είναι δίκαιο και το θέτει επιτακτικά η Εθνική Συνομοσπονδία Ατόμων με Ειδικές Ανάγκες.
      Αν θέλατε, κύριοι της Κυβέρνησης –και θέλω να ακούτε κύριε Υπουργέ- να στηρίξετε την αυτοδιοίκηση, μετά τη δεκαετή προσαρμογή της στα νέα δεδομένα και την απόκτηση της αναγκαίας εμπειρίας, κυρίως από τους Καποδιστριακούς δήμους και τις Νομαρχιακές Αυτοδιοικήσεις, έπρεπε να αφήσετε αλώβητους όλους τους πόρους που είχαν τεθεί στη διάθεσή της, να θεσμοθετήσετε νέους πόρους για κάλυψη των προνοιακών επιδομάτων, αλλά και των υπηρεσιών κοινωνικής μέριμνας και όχι να περικόπτετε πόρους από τους κεντρικούς αυτοτελείς πόρους, για να καλύπτει δήθεν ο κρατικός προϋπολογισμός τα προνοιακά επιδόματα και αργότερα πιθανόν να τα περικόπτει και αυτά με διάφορα προσχήματα. 
      Οφείλετε, κύριοι της Κυβέρνησης, να σεβαστείτε τις κατακτήσεις του ελληνικού λαού και η αυτοδιοίκηση με τη σημερινή της μορφή, χωρίς ελέγχους σκοπιμότητας, είναι μία κατάκτηση, ανεξάρτητα από τα βήματα που πρέπει να κάνει ακόμη, αφού εκ των πραγμάτων πρέπει να λειτουργεί επικουρικά στις κρατικές αρμοδιότητες στην περιφέρεια και να καλύπτει το σύνολο των αυτοδιοικητικών αρμοδιοτήτων. 
      Αν δεν το κάνετε αυτό, όπως δεν το κάνετε στην πράξη –έτσι αποδεικνύεται έως σήμερα- απλά υποσκάπτετε το σύστημα, με σκοπό σε επόμενη φάση, με βάση τη συγκεντρωτική λογική σας να υποβαθμίσετε το όλο σύστημα, αλλάζοντας το. Εξάλλου η αρχική σας θέση ήταν αυτή και φαίνεται, κύριε Υπουργέ, ότι δεν μπορείτε να την απαρνηθείτε, παρά τα όσα δημόσια δηλώνετε. 
      Τώρα που ρίζωσε η αυτοδιοίκηση και αρχίζει να παράγει καρπούς που θα ωφελήσουν το κοινωνικό σύνολο απαιτεί το θεσμικό της πλαίσιο να προσαρμόζεται διαρκώς με την αναγκαία θωράκιση για να προστατευθεί, αλλά και την οικονομική στήριξη για να προχωρήσει.
      Εσείς, κύριοι, κάνετε το αντίθετο. Δεν καλύπτετε, ούτε αυτά για τα οποία έχετε την υποχρέωση, όπως η αποκατάσταση των ζημιών σε υποδομές από έντονα καιρικά φαινόμενα. 
      Το παράδειγμα του Ηρακλείου τα λέει όλα και θα σας πω με δύο κουβέντες τι εννοώ. Μόνο στο Νομό Ηρακλείου, οι ζημιές που μένουν ακάλυπτες από τις αρχές του 2004, την περίοδο που εσείς αναλάβατε την Κυβέρνηση, απαιτούν σύμφωνα με τις μετριότερες εκτιμήσεις, 26.000.000 ευρώ και δεν έχετε δώσει, κύριε Υπουργέ, ούτε ένα ευρώ. Δόθηκαν μόνο 6,6 εκατομμύρια ευρώ από την κυβέρνηση του «κακού» ΠΑΣΟΚ, αλλά βέβαια, όπως αντιλαμβανόμαστε όλοι, αυτά τα χρήματα δεν επαρκούν για να καλύψουν τις ανάγκες.
      Η Νομαρχιακή Αυτοδιοίκηση Ηρακλείου στην απόγνωσή της και επειδή οι πολίτες προσφεύγουν στα δικαστήρια για ατυχήματα που παθαίνουν στους επικίνδυνους δρόμους, κατέθεσε μηνυτήρια αναφορά στον εισαγγελέα κατά παντός υπευθύνου και βέβαια ενδεχομένως κάποια στιγμή θα κληθείτε ή θα κληθούν οι αρμόδιοι παράγοντες να δώσουν λόγο, γιατί δεν προχωρούν στην αποκατάσταση των ζημιών.
      Επιπλέον υπάρχει και η κοροϊδία. Πρόσφατα δώσατε, κύριε Υπουργέ, 20.000 ευρώ –ακούστε ποσό!- για ζημιές από τις πλημμύρες του περασμένου χρόνου στις 6/11/2004 στους Δήμους Γαζίου, Ηρακλείου, Αλικαρνασσού και Τυλίσου, όταν οι ζημιές ανέρχονται στις 964.000 ευρώ, σύμφωνα με τις εκτιμήσεις των αρμοδίων υπηρεσιών. 
      Σταματήσατε επίσης στην πράξη το πρόγραμμα της σχολικής στέγης στο Ηράκλειο, δίνοντας για τον περασμένο χρόνο μόνο 900.000 ευρώ, όταν ο μέσος όρος των προηγούμενων χρόνων ήταν 8.000.000 ευρώ, τη στιγμή που ξέρετε πάρα πολύ καλά ότι το πρόγραμμα δεν έχει ολοκληρωθεί και οι ανάγκες στο Ηράκλειο, όπως και σε άλλες μεγάλες πόλεις της Ελλάδος, είναι πάρα πολύ αυξημένες.
      Αυτή είναι η στήριξη που δίνετε, κύριε Υπουργέ, στην αυτοδιοίκηση από τη μία πλευρά και από την άλλη, προσπαθείτε εδώ να μας πείσετε ότι τα κάνετε όλα τέλεια. Κάνετε το μαύρο άσπρο. Δεν γίνεται όμως. Αυτό το γνωρίζει ο ελληνικός λαός, γιατί εισπράττει τα επίχειρα της πολιτικής σας. Βλέπει ότι δεν γίνεται τίποτα, βλέπει την ακαταστασία στους δρόμους που δεν διορθώνονται, βλέπει τα προβλήματα με τη σχολική στέγη, βλέπει ζητήματα που καθημερινά αναφύονται να μην έχουν καμία λύση. 
      Και βέβαια, ο ελληνικός λαός θα πράξει ανάλογα για λογαριασμό σας, όταν θα έρθει η ώρα του. Γιατί, κύριε Υπουργέ και κύριοι της Κυβέρνησης, τον ξεγελάσατε και τον καταδικάσατε με τις αστοχίες σας και την καθολική αποτυχία της διακυβέρνησής σας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη που ήταν και συνεπής στο χρόνο που εδικαιούτο.
      Ο συνάδελφος κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριοι συνάδελφοι, συνεχίζοντας η Κυβέρνηση της Νέας Δημοκρατίας την προσφιλή της πλέον παρελκυστική τακτική της αποσπασματικής αντιμετώπισης των τρεχόντων μεγάλων προβλημάτων, φέρνει στη Βουλή για συζήτηση το παρόν νομοσχέδιο που διευθετεί ένα μέρος των οικονομικών ζητημάτων των Νομαρχιακών Αυτοδιοικήσεων και επιχειρεί να ρυθμίσει κάποια διοικητικής φύσεως δευτερεύοντα θέματα.
      Για άλλη μια φορά οι αποφάσεις της κινούνται προς την αντίθετη κατεύθυνση από τις προεκλογικές υποσχέσεις, οι πράξεις της υπολείπονται των καθημερινών πομπωδών διακηρύξεών της και τα αποτελέσματα της πολιτικής της είναι απογοητευτικά, σε σχέση με τις προσδοκίες που καλλιέργησε. 
      Η Κυβέρνηση δεν αντιμετωπίζει, δεκαπέντε μήνες μετά την ανάληψη της εξουσίας, κανένα από τα μεγάλα προβλήματα της Νομαρχιακής Αυτοδιοίκησης, δεν ξεκαθαρίζει ποιοι είναι οι στόχοι σε αυτόν τον τομέα και αφήνει πάλι αναπάντητα τα ερωτήματα των πολιτών και τις ανησυχίες των εργαζομένων σε αυτήν. 
      Βεβαίως, είναι θετικό ότι θεσμοθετεί και αποδίδει κάποιους πόρους για τη Νομαρχιακή Αυτοδιοίκηση, αλλά αυτοί είναι πολύ λιγότεροι από αυτούς που έχει ανάγκη, που απαιτούν οι αυτοδιοικητικοί παράγοντες και που υποσχέθηκε η Νέα Δημοκρατία. 
      Επίσης, παραβλέπει και αναβάλλει την ικανοποίηση ενός δικαίου αιτήματος των εργαζομένων στην Νομαρχιακή Αυτοδιοίκηση για την επίλυση των οικονομικών τους προβλημάτων και για την άρση των όποιων ανισοτήτων παρουσιάζονται στις αποδοχές μεταξύ των εργαζομένων σε αυτήν. Σήμερα υπάρχουν πολλές περιπτώσεις υπαλλήλων που έχουν τα ίδια προσόντα, εργάζονται στο ίδιο γραφείο και προσφέρουν τις ίδιες υπηρεσίες, ενώ αμείβονται διαφορετικά. Σε ερώτησή μου προς τους αρμόδιους Υπουργούς για το ανωτέρω θέμα δεν έλαβα σαφή απάντηση για τις προθέσεις της Κυβέρνησης. Καταθέτω για τα Πρακτικά την ερώτηση και τις απαντήσεις των αρμοδίων Υπουργών.
      (Στο σημείο αυτό ο Βουλευτής κ.Χρήστος Χάϊδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παρά τις προεκλογικές δεσμεύσεις για εξορθολογισμό των δαπανών των δημόσιων υπηρεσιών, για μείωση των λειτουργικών τους εξόδων και για περιορισμό του υψηλού κόστους των αμοιβών των πολιτικών στελεχών των υπηρεσιών του δημόσιου τομέα, επανέφερε τους τέσσερις αμειβόμενους αντινομάρχες και θέσπισε τη λειτουργία των τεσσάρων νομαρχιακών επιτροπών πάλι. 
      Η Κυβέρνηση δεν αντιμετωπίζει τα προβλήματα των υπαλλήλων των ΚΕΠ, οι οποίοι αγωνιούν για το μέλλον τους, αλλά ταυτόχρονα διευκολύνει την πρόσληψη νέων υπαλλήλων στη Νομαρχιακή Αυτοδιοίκηση, παρακάμπτοντας μάλιστα την αντικειμενική και διαφανή διαδικασία του ν.2190 για το ΑΣΕΠ το οποίο, ήδη, ακύρωσε στην πράξη με τη θεσμοθέτηση της συνέντευξης. 
      Δεν εξετάζει την αναγκαιότητα σύνταξης ενός ενιαίου δίκαιου και αποτελεσματικού κανονισμού λειτουργίας όλων των νομαρχιακών αυτοδιοικήσεων, αφού σήμερα παρουσιάζονται πολλές δυσλειτουργίες και αδυναμίες στις υπηρεσίες της, όπου πολλές φορές τοποθετούνται ως προϊστάμενοι τμημάτων και διευθύνσεων υπάλληλοι που δεν έχουν την απαιτούμενη γνώση και εμπειρία για αυτές τις θέσεις. Σας αναφέρω, κύριε Υπουργέ, ότι υπάρχει περίπτωση προϊσταμένου διεύθυνσης συγκοινωνιών ο οποίος είναι κτηνίατρος. 
      Τέλος, επιβραβεύει τη λογική της ήσσονος προσπάθειας, προκαλώντας δίκαιες αντιδράσεις στους άλλους θιγόμενους με την αναβάθμιση των εργοδηγών ΔΕ σε ΤΕ. 
      Η Κυβέρνηση, λοιπόν, με την πολιτική της προσθέτει προβλήματα, αφαιρεί πλεονεκτήματα, πολλαπλασιάζει αδιέξοδα και διαιρεί την κοινωνία, διαχωρίζοντας τα γαλάζια παιδιά από τα υπόλοιπα τέκνα της πατρίδας, διαμορφώνοντας για αυτά ένα ευνοϊκό πλαίσιο εξυπηρέτησής τους και ανάθεσης της εφαρμογής του στους διάφορους «Χούπηδες».
      Για άλλη μία φορά αποκαλύπτεται η κρίση προσανατολισμού και έλλειψης στρατηγικού στόχου που ταλανίζει τη Νέα Δημοκρατία, η Κυβέρνηση της οποίας κινείται χωρίς πυξίδα, χωρίς σχέδιο, ζημιώνοντας έτσι την πατρίδα. Αυτήν την αδυναμία προσπαθεί να καλύψει με τακτικισμούς και αποσπασματικές παρεμβάσεις, αλλάζοντας διαρκώς πορεία και θέσεις. Όμως, αν δεν ξέρεις που θέλεις να πας, δεν έχει σημασία ποιο δρόμο θα ακολουθήσεις. Όταν μάλιστα φθάνει στα αδιέξοδα που η ίδια δημιουργεί, τότε καταφεύγει στο σύνηθες, αλλά όχι πειστικό και αστείο πλέον επιχείρημα ότι για όλα φταίει το κακό ΠΑΣΟΚ. Όχι, κύριοι της Κυβέρνησης, δεν είναι στραβός γιαλός, εσείς στραβά αρμενίζετε.
      Εκτός από την απουσία στρατηγικού στόχου, δεν ρυθμίζετε τις πράξεις σας σύμφωνα με το μέτρο, όπως συμβουλεύει ο Θαλής ο Μιλήσιος και επιτάσσει η κοινή λογική. Περίτρανη απόδειξη για αυτούς τους ισχυρισμούς μου αποτελεί η παραπλανητική, μικροπολιτική, λαϊκίστικη και επικριτική αντιμετώπιση του ζητήματος της διαπλοκής και της διαφθοράς με το νόμο για το «Βασικό Μέτοχο» για τον οποίον φέρνετε τώρα τροπολογία αναστολής της εφαρμογής του, δηλαδή ουσιαστικά ακύρωσής του, στο νομοσχέδιο που συζητούμε. Αν δεν αφορούσε την πατρίδα αυτή η εξέλιξη, θα μπορούσε να χαρακτηριστεί ως κωμική. Όμως, επειδή απαξιώνει τη Βουλή, προσβάλλει τους θεσμούς και ζημιώνει τη χώρα, παίρνει τη μορφή πολιτικού δράματος.
      Παρόλα αυτά, εσείς εκφράζετε την ικανοποίησή σας, υπερηφανεύεστε για την προσπάθειά σας και θριαμβολογείτε για τα αποτελέσματά της. Όλα αυτά, που για την κοινή λογική είναι ακατανόητα και φαντάζουν παράδοξα, από την επιστήμη χαρακτηρίζονται με τον όρο απροσφορότητα. Όμως, στην πολιτική δραστηριότητα αυτές οι συμπεριφορές, αυτές οι αντιδράσεις αποτελούν χαρακτηριστικά γνωρίσματα μικροπολιτικής υποκρισίας.
      Και αν η Κυβέρνηση και τα στελέχη της δεν υποκρίνονται, πείθοντας όμως πλέον μόνο τα γαλάζια παιδιά που αναμένουν το σάλπισμα για την επέλαση στο κράτος και τα φίλα προσκείμενα σε αυτήν ιδιωτικά συμφέροντα που καραδοκούν να αποκτήσουν αντί πινακίου φακής δημόσια περιουσία, τότε πάσχει από πολιτική απροσφορότητα, κατάσταση που είναι περισσότερο επικίνδυνη για την πατρίδα από όσο η μικροκομματική υποκρισία. Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ο κ. Καράογλου έχει το λόγο.
    ΘΕΟΔΩΡΟΣ ΚΑΡΑΟΓΛΟΥ: Πιστεύω ότι το Υπουργείο Τουριστικής Ανάπτυξης και ο ΕΟΤ δεν θα είχαν καμία αντίρρηση αν χρησιμοποιούσα το πετυχημένο σλόγκαν τους, «ζήσε το μύθο σου στην Ελλάδα». Και θα το κάνω αυτό, γιατί πιστεύω ότι στην Ελλάδα υπάρχει ένας πολύ μεγάλος μύθος, ο μύθος ότι η Αξιωματική Αντιπολίτευση, το ΠΑΣΟΚ δηλαδή είναι το κόμμα το οποίο έχει στηρίξει την Τοπική Αυτοδιοίκηση. Ας δούμε, όμως, με δύο-τρία παραδείγματα αν έχει αυτό βάση και σημείο αναφοράς.  
    Πρώτα-πρώτα είναι γεγονός αναμφισβήτητο ότι η πρωτοβάθμια αυτοδιοίκηση για πάρα πολλά χρόνια ήταν απαξιωμένη και λειτουργούσε στην ουσία παρασιτικά, μην έχοντας θεσπισμένους οικονομικούς πόρους. Έτσι, λοιπόν, πράγματι η ψήφιση του ν. 1828/89 από την τότε Κυβέρνηση του ΠΑΣΟΚ ήταν ένας θετικός νόμος που για πρώτη φορά έδινε την οικονομική αυτοδυναμία στην Τοπική Αυτοδιοίκηση Α΄ Βαθμού. Βέβαια όλως τυχαίως ο νόμος αυτός ψηφίστηκε δύο περίπου μήνες πριν από τις εκλογές του Ιουνίου του 1989, πράγμα που είχε σαν αποτέλεσμα η εφαρμογή του και οι γενναίες οικονομικές επιδοτήσεις στην Τοπική Αυτοδιοίκηση Α΄ Βαθμού να γίνουν από την μετέπειτα κυβέρνηση της Νέας Δημοκρατίας. Και από το 1990 έως το 1993 υπήρξε μια πολύ καλή ροή χρηματοδότησης, σύμφωνα με το ν. 1828/89. Από το 1993 και μετά το κόμμα που θεωρητικά νοιάζεται για την Τοπική Αυτοδιοίκηση, άρχισε θεσμοθετημένους οικονομικούς πόρους Τοπικής Αυτοδιοίκησης Α΄ Βαθμού να τους παρακρατεί. ΄Ετσι φθάσαμε μετά από μία δεκαετία περίπου να βλέπουμε ότι το ίδιο το κράτος και οι κυβερνήσεις του ΠΑΣΟΚ που είχαν ψηφίσει το ν.1828/89, να μην εφαρμόζουν το νόμο τους και να έχουν υπεξαιρέσει από την Τοπική Αυτοδιοίκηση Α΄ Βαθμού ποσό ύψους περίπου 1.000.000.000.000 δραχμών, ποσό το οποίο η ΚΕΔΚΕ και η ΕΝΑΕ αναγνώρισαν και που ήδη έχει ξεκινήσει η νέα διακυβέρνηση της χώρας, σύμφωνα με τις εξαγγελίες και τις συμφωνίες, μεταξύ Κυβέρνησης και των θεσμικών οργάνων της Τοπικής Αυτοδιοίκησης, να τακτοποιεί.  Αυτό είναι ένα παράδειγμα για το κατά πόσον οι τότε κυβερνήσεις του ΠΑΣΟΚ, το σημερινού κόμματος της Αξιωματικής Αντιπολίτευσης δηλαδή έβλεπε την Τοπική Αυτοδιοίκηση σαν ένα χώρο δημιουργικής έκφρασης και στήριξής του. 
    Ένα δεύτερο παράδειγμα είναι σε σχέση με τον ιδρυτικό νόμο 2218/94 της Νομαρχιακής Αυτοδιοίκησης. Πράγματι ήταν ένας θετικός νόμος, ο οποίος επέφερε μία καίρια τομή στην διοικητική μεταρρύθμιση και διάρθρωση της χώρας. Όμως, λίγους μήνες μετά από τον Απρίλιο του 1994, όταν είχαμε τον ν. 2218 ακολούθησε ο ν. 2240 το Σεπτέμβριο του 1994 που περίπου πήρε πίσω τα μισά από αυτά που προέβλεπε ο ιδρυτικός νόμος της Νομαρχιακής Αυτοδιοίκησης. Και αμέσως μετά από λίγους μήνες το Μάρτιο του 1995 ακολούθησε ο ν. 2305 που πήρε και τα υπόλοιπα. Έτσι, λοιπόν, είχαμε μία Νομαρχιακή Αυτοδιοίκηση κολοβή, μια Νομαρχιακή Αυτοδιοίκηση χωρίς θεσμοθετημένους πόρους, μία Νομαρχιακή Αυτοδιοίκηση που από την αρχή ήταν ναρκοθετημένος ο δρόμος της.
    Σε σχέση με το κόμμα μας να πούμε και να ξεκαθαρίσουμε ότι ο Πρωθυπουργός της χώρας ο Κώστας ο Καραμανλής λίγες μόλις ημέρες αμέσως μετά την εκλογή του στις 24 Μαρτίου του 1997 στην προεδρία του κόμματός μας, τον Απρίλιο του 1997, δέκα, δεκαπέντε ημέρες περίπου μετά την εκλογή του, επισκέφθηκε το Διοικητικό Συμβούλιο της Ένωσης Νομαρχιακών Αυτοδιοικήσεων Ελλάδος και ξεκαθάρισε ότι το κόμμα της Νέας Δημοκρατίας στηρίζει ενεργά το θεσμό της Νομαρχιακής Αυτοδιοίκησης και υποσχέθηκε ότι όταν γίνει κυβέρνηση πράγματι θα ενδιαφερθεί για να λυθούν όλα τα προβλήματα που μέχρι τότε είχαν εμφανιστεί στο συγκεκριμένο θεσμό. Και αυτό γίνεται πράξη. Πως έγινε πράξη; 
    Επιγραμματικά μόνο θα αναφέρω κάποια ζητήματα και κάποιες πρωτοβουλίες του Υπουργείου Εσωτερικών, Δημόσιας Διοίκησης και Αποκέντρωσης που έχουν σχέση με το συγκεκριμένο τομέα, με το θεσμό δηλαδή της Νομαρχιακής Αυτοδιοίκησης.
    Πρώτα-πρώτα με συγκεκριμένο νόμο προβλέπεται ότι για πρώτη φορά στις συλλογικές συμβάσεις εργασίας και στις συλλογικές συμφωνίες για θέματα μονίμων υπαλλήλων και προσωπικού με σχέση εργασίας ιδιωτικού δικαίου των ΟΤΑ συμμετέχει και η ΕΝΑΕ, καταξίωση δηλαδή του θεσμικού οργάνου της Νομαρχιακής Αυτοδιοίκησης.
    Με τον ν.3274/04 προβλέφθηκε και έγινε πράξη η σύσταση θέσης μετακλητού γενικού γραμματέα στις νομαρχιακές αυτοδιοικήσεις. Ανασυστάθηκαν νομαρχιακές επιτροπές, αυξήθηκε ο αριθμός τους και αναμορφώθηκαν οι αρμοδιότητές τους. Θεσμοθετήθηκαν οι αντινομάρχες, που αντί των βοηθών νομαρχών επικουρούν το νομάρχη στην άσκηση των καθηκόντων του. Συστάθηκε μια επιτροπή για τη σύνταξη του νέου Κώδικα Νομαρχιακής Αυτοδιοίκησης. Θεσμοθετήθηκε η δυνατότητα της παρέμβασης ΕΝΑΕ ενώπιον των δικαστικών αρχών της χώρας, υπέρ των νομαρχιακών αυτοδιοικήσεων. Δόθηκε η δυνατότητα χρήσης κινητής τηλεφωνίας και στους αντινομάρχες, προέδρους των νομαρχιακών επιτροπών που μέχρι τότε δεν υπήρχε. 
    Με το συγκεκριμένο σχέδιο νόμου, προβλέπεται η επιτάχυνση, ο εξορθολογισμός της διαδικασίας της πλήρωσης των κενών ή κενουμένων οργανικών θέσεων στις νομαρχιακές αυτοδιοικήσεις, πάντα υπό την αιγίδα του ΑΣΕΠ και με διασφάλιση των  αναγκαίων εγγυήσεων αντικειμενικότητας και αμεροληψίας. Θεσμοθετείται η διασυνοριακή συνεργασία των νομαρχιακών αυτοδιοικήσεων. Αυξάνονται αναδρομικά τα ποσοστά επί των εξόδων παράστασης του νομάρχη που καταβάλλονται σε όλους τους αντινομάρχες στο 50% ανεξάρτητα από την υπαλληλική τους σχέση. Παρέχεται η δυνατότητα στην ΕΝΑΕ να προσλαμβάνει έως τρεις ειδικούς συμβούλους. 
    Μια σειρά δηλαδή θεσμικών και οικονομικών αιτημάτων της Νομαρχιακής Αυτοδιοίκησης, αντιμετωπίζονται θετικά. 
    Θα αναφέρω επιγραμματικά κάποιες θέσεις του ίδιου του Δ.Σ. της ΕΝΑΕ που δεν ανήκει πολιτικά στο χώρο της Νέας Δημοκρατίας. 
    «Στην πορεία μέχρι σήμερα του θεσμού έχουν συσσωρευτεί πολλά προβλήματα, όπως η αφαίμαξη των κεντρικών αυτοτελών πόρων από τα προνομιακά επιδόματα, η μη καταβολή σημαντικού μέρους του ειδικού αναπτυξιακού φόρου για το 2003, η ανυπαρξία προγράμματος σχολικής στέγης, η ανυπαρξία πόρων για τη χρηματοδότηση στέγασης των υπηρεσιών κλπ.
    Το μείζον και κρίσιμο ζήτημα σε σχέση με τους ΚΑΠ, είναι η απεμπλοκή της χρηματοδότησης των βοηθημάτων υγειονομικής περίθαλψης, με αυτό το σχέδιο νόμου φαίνεται να αντιμετωπίζεται με θετικό τρόπο».
    Βέβαια, γνωρίζετε πολύ καλά, ότι αυτά τα ζητήματα που θέτει η ΕΝΑΕ, αντιμετωπίζονται με το παρόν νομοσχέδιο.
    Έτσι λοιπόν, το ψήφισμα του εκτάκτου συνεδρίου της ΕΝΑΕ  που έγινε στα Χανιά στις 14 Μαΐου, ομόφωνα καταλήγει: «Η επικείμενη ψήφιση   του σχετικού νομοσχεδίου ως προς τα οικονομικά, όπως έχει διαμορφωθεί μετά την θετική ανταπόκριση του Υπουργείου Εσωτερικών στα αιτήματά μας, αποτελεί θεσμική κατάκτηση σε συνδυασμό με την υπογραφή της κοινής υπουργικής απόφασης για την απόδοση των προστίμων, σημαντικό βήμα για την προσπάθεια που καταβάλλουμε για την οικονομική αυτονομία της αυτοδιοίκησης, ανακουφίζει τις νομαρχιακές αυτοδιοικήσεις, αλλά δεν αντιμετωπίζει το σύνολο των οικονομικών αιτημάτων».
    Η ίδια δηλαδή η ΕΝΑΕ, το θεσμικό όργανο της νομαρχιακής αυτοδιοίκησης, θεωρεί ότι το παρόν νομοσχέδιο αποτελεί μια θεσμική κατάκτηση στους στόχους τους οποίους έχει θέσει.
    Θεωρώ λοιπόν ότι είναι καλό να πιστεύουμε σε μύθους, αλλά είναι καλό να βλέπουμε και την πραγματικότητα. Και η πραγματικότητα, καμία σχέση δεν έχει με τους μύθους, που λέει ότι το κόμμα της Αξιωματικής Αντιπολίτευσης είναι αυτό που έχει στηρίξει το θεσμό της Νομαρχιακής Αυτοδιοίκησης. Αποδεικνύεται περίτρανα ότι η Νέα Δημοκρατία είναι το κόμμα της Τοπικής Αυτοδιοίκησης, είναι το κόμμα το οποίο επανειλημμένα και με θεσμικά και με οικονομικά μέτρα έχει στηρίξει τον θεσμό της Τοπικής Αυτοδιοίκησης συνολικά.
    Σε σχέση με τις χθεσινές επισημάνσεις του κ. Καστανίδη ότι υπάρχει ένα γενικότερο θέμα ουσιαστικής αναδιάρθρωσης του κράτους, της Τοπικής Αυτοδιοίκησης κλπ., απλά θα πω τα εξής: ένα από τα σύνδρομα από τα οποία κατά τη γνώμη μου πάσχει το ΠΑΣΟΚ, είναι το σύνδρομο της «μεταρρυθμισιολαγνείας», δηλαδή το σύνδρομο των συνεχών διοικητικών αλλαγών.
    Έτσι λοιπόν, απαξιώνει στην πράξη τις ουσιαστικές τομές που ενδεχόμενα έχει κάνει. Και θα θυμίσω ότι οι αναπτυξιακοί σύνδεσμοι πολύ γρήγορα, και πριν προλάβουν να λειτουργήσουν στην ουσία, αντικαταστάθηκαν από τα συμβούλια περιοχής. Τα συμβούλια περιοχής πριν προλάβουν να λειτουργήσουν καταργήθηκαν για να πάμε στους «Καποδιστριακούς» δήμους και μια σειρά τέτοιων γεγονότων, που αποδεικνύουν ότι με τις πράξεις του, το κόμμα του ΠΑΣΟΚ, καταργεί στην ουσία και τις θετικές πιθανόν πρωτοβουλίες που είχε πάρει.
    Ευχαριστώ.
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Γεώργιος Σούρλας): Ο κ. Γεωργιάδης έχει το λόγο.
    ΝΙΚΟΛΑΟΣ ΓΕΩΡΓΙΑΔΗΣ: Κύριοι συνάδελφοι, θα μου επιτρέψετε μια γρήγορη επισήμανση και μετά μερικά σχόλια σχετικά με το νομοσχέδιο.
    Η επισήμανση έγκειται στο ότι εγώ δεν είμαι ακόμα εκατό τοις εκατό βέβαιος ότι ο όλος σχεδιασμός του τρόπου λειτουργίας της αυτοδιοίκησης στη χώρα μας είναι ο βέλτιστος. Βέβαια ίσως να μην είναι της παρούσης μια τέτοια συζήτηση. Αλλά εγώ βλέπω και βιώνω στο δικό μου νομό μια δυσκολία από το γεγονός ότι ένας νομάρχης ο οποίος, όχι απαραίτητα λόγω αυτού, αλλά που τυχαίνει να έχει εκλεγεί με τη σημαία του κόμματος της Αντιπολίτευσης, βρίσκεται αυτή τη στιγμή σε μια πολύ δύσκολη θέση. Αφ΄ενός να πρέπει να συνδράμει στην εφαρμογή ενός κυβερνητικού έργου, πράγμα το οποίο ενδεχομένως ψυχολογικά να μην τον ικανοποιεί και δεύτερον να είναι υποχρεωμένος να ασκήσει και μια αντιπολίτευση ως προς τον τρόπο με τον οποίο εκφαίνεται ή εκτυλίσσεται το κυβερνητικό έργο στο συγκεκριμένο νομό. Και έτσι, για παράδειγμα, έχουμε αυτήν τη στιγμή να εκτυλίσσεται ένα δράμα για πολλά έτη - όσο και αν σας φαίνεται μη σημαντικό ή περιθωριακό- στην Κέρκυρα,οπου ο Νομάρχης έχει την αρμοδιότητα να οργανώσει τον τρόπο με τον οποίο καταπολεμάται μια αρρώστια της ελιάς –η Κέρκυρα είναι ένας απέραντος ελαιώνας- ο περίφημος δάκος. Το Υπουργείο Γεωργικής Ανάπτυξης λέει ποιες είναι οι παράμετροι και λέει τι είναι αυτά που πρέπει να γίνουν και για διάφορους λόγους ,που πάλι δεν είναι της παρούσης, ο νομάρχης δεν κρίνει σκόπιμο αυτά τα πράγματα να τα κάνει. Κατά συνέπεια, δεν υπάρχει καμία δυνατότητα της Κυβέρνησης να πιέσει το συγκεκριμένο νομάρχη του οποίου αρμοδιότητα είναι να κάνει αυτό το οποίο η Κυβέρνηση θεωρεί ορθό. ΄Αρα εκεί έχουμε μια δυσλειτουργία και νομίζω ότι πρέπει να ξαναδούμε το θέμα από την αρχή.
    Τώρα βέβαια οι ΄Αγγλοι έχουν ένα ρητό, μια παροιμία που λέγει ότι «άμα δεν μπορείς να τους κερδίσεις, πήγαινε μαζί τους». Και νομίζω ότι υπ’ αυτό το πρίσμα το νομοσχέδιο το οποίο έχουμε μπροστά μας είναι πάρα πολύ καλό, διότι ακριβώς αυτό κάνει, ενισχύει τους νομάρχες. Και νομίζω ότι ενισχύοντάς τους και αυξάνοντας τους κεντρικούς αυτοτελείς πόρους με τον τρόπο που αναλύθηκε από σαράντα πέντε ομιλητές πριν από εμένα –κατά συνέπεια περιττεύει να πω τα ίδια- νομίζω ότι πετυχαίνει τα εξής και μάλλον ελπίζω να πετύχει τα εξής.
    Πρώτον, να απαλλάξει τους νομάρχες αυτούς από την πολιτική ομηρία στην οποία υπόκεινται από την εκάστοτε κυβέρνηση. Και είναι πολιτική η ομηρία όταν  εξαρτώνται απόλυτα, για να μπορέσουν να υλοποιήσουν το έργο τους από τους όποιους πόρους ad hoc θα ευαρεστηθεί να τους δώσει η κεντρική διοίκηση. Διότι, είναι γεγονός ότι με τα πενιχρά οικονομικά τα οποία είχαν μέχρι τώρα, ήταν αδύνατον εκ των πραγμάτων να σχεδιάσουν οποιαδήποτε ουσιαστική αναπτυξιακή παρέμβαση στο νομό τους. Οπότε απαλλάσσονται απ’ αυτήν την πολιτική ομηρία από την εκάστοτε πολιτική ηγεσία.
    Δεύτερον, νομίζω ότι μειώνονται ή αμβλύνονται τα κομματικά κριτήρια με τα οποία η εκάστοτε πολιτική ηγεσία μοιράζει το δημόσιο χρήμα στους νομούς. Εννοείται ότι μια κυβέρνηση της Νέας Δημοκρατίας, εάν μπορούσε να δώσει χρήματα, θα προέτασσε τους νομάρχες, οι οποίοι είναι της Νέας Δημοκρατίας και τούμπαλιν. Αυτό νομίζω ότι περιορίζεται από το γεγονός και μόνον ότι οι κεντρικοί αυτοτελείς πόροι αυξάνονται και αυξάνονται σημαντικά.
    Το τρίτο που θεωρώ ειναι ότι περιορίζεται  η αδιαφάνεια. Γνωρίζουμε όλοι ότι οι νομαρχιακές αυτοδιοικήσεις είναι, αν θέλετε, εστίες διαφθοράς. Αυτό τώρα δεν είναι καινούργιο. Το γράφει επί σειρά ετών η έκθεση του Συνηγόρου του Πολίτη. Ξέρουμε ακριβώς όλοι και έχουμε και προσωπική εμπειρία του τι γίνεται λόγω του ανεξέλεγκτου και λόγω της ιδιότητος της φύσης της Νομαρχιακής Αυτοδιοίκησης. Λυπάμαι που γενικεύω. Δεν είμαι αφοριστικός. Υπάρχουν και λαμπρές εξαιρέσεις που και αυτές τις ξέρουμε.
    ΓΕΩΡΓΙΟΣ ΝΤΟΛΙΟΣ: Η έκθεση του Συνηγόρου του Πολίτη δεν αναφέρεται σε δημόσια έργα.
    ΝΙΚΟΛΑΟΣ ΓΕΩΡΓΙΑΔΗΣ: Όχι, δεν μίλησα για δημόσια έργα. Είπα ότι η έκθεση του Συνηγόρου του Πολίτη επί σειρά ετών, κύριε συνάδελφε, εστιάζει την τοπική αυτοδιοίκηση, στη διαχείριση χρήματος από την τοπική αυτοδιοίκηση, ως εστία μεγάλης διαφθοράς. Το ίδιο λέμε. Οπότε εγώ πιστεύω ότι αυξάνοντας τον προϋπολογισμό της Νομαρχιακής Αυτοδιοίκησης πετυχαίνουμε το εξής. Ότι δεν πάμε την τελευταία στιγμή πάντοτε να ζητάμε πόρους όπως είπα, ad hoc, από την κεντρική πολιτική ηγεσία για να αντιμετωπίσουμε τα επείγοντα προβλήματα. Επιπλέον, η συντήρηση του οδικού δικτύου στην επαρχία πάει με τη διαδικασία του κατεπείγοντος λες και δεν ξέρουμε ότι χρειάζεται μια συντήρηση το οδικό δίκτυο χρόνο με το χρόνο. Αυτή η διαδικασία του κατεπείγοντος οδηγεί  βέβαια και στις περίφημες αναθέσεις, διότι εάν είναι πολύ επείγον- αρχίζει η τουριστική περίοδος στην Κέρκυρα τον άλλο μήνα- πρέπει να κλείσουμε τις τρύπες. ΄Αρα, λοιπόν, δώστου αναθέσεις… και από εκεί και πέρα βέβαια μια ανακύκλωση ενός συστήματος διαφθοράς. Νομίζω ότι και αυτό σε ένα βαθμό περιορίζεται από αυτό το νομοσχέδιο. 
    Επίσης, αυτό το οποίο περιορίζεται είναι η παντελής έλλειψη προγραμματισμού. Όταν κάποιος δεν έχει χρήματα να προγραμματίσει, τι να προγραμματίσει; Περιμένει λοιπόν την τελευταία στιγμή να πάει ως επαίτης να απαιτήσει κάποιους πόρους για το νομό του. Όταν όμως ξέρει ότι έχει έναν προϋπολογισμό, εκεί θα γίνει και κάποιος προγραμματισμός εν πάση περιπτώσει. Και ο προγραμματισμός είναι προφανώς σημαντικός για να μπορέσουμε πλέον και να αξιολογήσουμε το κατά πόσον ένα έργο γίνεται, ή δεν γίνεται.
      Εδώ δεν είχαμε και δυνατότητα λόγω των πενιχρών αυτών οικονομικών να μπορούμε να αξιολογήσουμε, να πούμε αν ένας νομάρχης είναι καλός ή κακός νομάρχης. Δεν ξέρουμε. Εδώ λοιπόν νομίζω ότι αμβλύνεται και αυτή η δυσλειτουργία του συστήματος και νομίζω ότι είναι μια πολύ θετική εξέλιξη.
      Το τελευταίο που θα ήθελα να αναφέρω, που έχει πάλι σχέση με το σχεδιασμό, είναι η κουλτούρα η οποία δημιουργείται. Από τη στιγμή λοιπόν που ο νομάρχης θα έχει προϋπολογισμό, θα σχεδιάσει, θα ελεγχθεί και θα αξιολογηθεί, από εκεί και πέρα δημιουργείται –αν θέλετε- στους νομούς μια κουλτούρα προγραμματισμού του δημοσίου χρήματος, μια κουλτούρα που και αυτή λείπει από την Ελλάδα. Και δεν είναι τυχαίο αυτό που συνέβη με το Β΄ Κοινοτικό Πλαίσιο Στήριξης και το Γ’ Κοινοτικό Πλαίσιο Στήριξης στο μέτρο που πέρασαν από τους λεγόμενους δημοκρατικούς προγραμματισμούς, οι οποίοι κατά τα την άποψή μου, τουλάχιστον όπως τους βίωσα εγώ στη δική μου περιφέρεια, ήταν αστοιχείωτοι, διότι οδήγησαν σε κατακερματισμό έργων, τα κριτήρια ήταν πλείστα όσα πέραν των αναπτυξιακών και βέβαια κανείς δεν μπορεί να έχει απαίτηση να είναι αλλιώς, από τη στιγμή που επί χρόνια μια τέτοια κουλτούρα σοβαρού προγραμματισμού και βέβαια και διαχείρισης και μέτρησης της αποτελεσματικότητας του δημοσίου χρήματος δεν υπήρχε. Και εδώ λοιπόν πιστεύω ότι η αύξηση των πόρων, που είναι εικοσαπλάσια ή τριανταπλάσια –εξαρτάται από το πώς θα το δει κανείς- είναι πολύ σημαντική, για να δημιουργήσεις μια τέτοιου είδους κουλτούρα.
      Θα τελειώσω, κύριε Πρόεδρε, πιο νωρίς από  την ώρα μου με μια σημείωση όχι σχετική με το νομοσχέδιο, το οποίο προφανώς βρίσκω ότι είναι σε πολύ καλή κατεύθυνση. Στη λίστα των ομιλητών έχω γραφτεί ως ΠΑΣΟΚ.
      ΟΡΕΣΤΗΣ ΚΟΛΟΖΩΦ: Ποια η διαφορά;
      ΝΙΚΟΛΑΟΣ ΓΕΩΡΓΙΑΔΗΣ: Τώρα αυτό δεν ξέρω ποιος το έκανε. Θα ήθελα να μάθω, για να μάθω αν τα κίνητρα ήταν αγαθά ή όχι. Δηλαδή, αν αυτός που το έκανε είναι φίλος προς το ΠΑΣΟΚ ή φίλος προς τη Νέα Δημοκρατία, νομίζω ότι θα αποκαλύψει και τα κίνητρα. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Είναι γνωστό ότι παραμένεις αμετακίνητα νεοδημοκράτης. Αυτό δεν το αμφισβητεί κανείς. Ευχαριστώ πάρα πολύ τον κ. Γεωργιάδη.
      Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, κύριε Υπουργέ, δεν ζήτησα να μιλήσω επί της αρχής αυτού του νομοσχεδίου -είμαι ο πρώτος ομιλητής επί των άρθρων- διότι το νομοσχέδιο δεν έχει αρχή, για να μην πω ότι δεν έχει και τέλος. Είναι ένα σύνολο διευθετήσεων, εξυπηρετήσεων ή εκκρεμοτήτων που παρουσιάζετε ως νομοσχέδιο, όμως δεν μπορεί να συζητηθεί επί της αρχής.
      Θέλω να σταθώ στη συζήτηση τριών άρθρων. Πρώτα πρώτα, το άρθρο 4, που αφορά την τροποποίηση του τρόπου προσλήψεων για τις νομαρχιακές αυτοδιοικήσεις. Μέχρι τώρα οι προσλήψεις στις νομαρχιακές αυτοδιοικήσεις εγίνοντο από το ΑΣΕΠ. Τώρα το κάνετε υπό την αιγίδα του ΑΣΕΠ. Και το βάζω εντός εισαγωγικών το «υπό την αιγίδα του ΑΣΕΠ». Και βεβαίως δεν πρέπει να ξεχνάμε ότι πριν από λίγο καιρό φέρατε και ψηφίσατε τη ρύθμιση για τις συνεντεύξεις. Ήταν μια ρύθμιση που επέφερε ρήγμα στο αντικειμενικό σύστημα προσλήψεων του ΑΣΕΠ, ένα ρήγμα το οποίο προφανώς θα χρησιμοποιήσουν τώρα οι νομαρχίες, αφού τους δίνετε αυτό το δικαίωμα για τις προσλήψεις του προσωπικού τους.
      Και θέλω να σας πω το εξής και έχει μεγάλη σημασία. Με την έμπνευση αυτή που είχατε για τη συνέντευξη -εννοώ να την καθιερώσετε ως κριτήριο πρόσληψης του ΑΣΕΠ, για να δημιουργήσετε ρήγμα στο αντικειμενικό σύστημα- ιδού η πρώτη προκήρυξη. Η πρώτη προκήρυξη είναι του Υπουργείου Εθνικής Άμυνας και αφορά δύο χιλιάδες επτακόσιους εβδομήντα επαγγελματίες οπλίτες. Η επιτροπή της συνέντευξης –δικής σας εμπνεύσεως, επαναλαμβάνω- αποτελείται μόνο από προσωπικό του Υπουργείου Εθνικής Άμυνας. Και προσέξτε τι αξιολογεί η επιτροπή συνέντευξης: την εμφάνιση, μεταξύ άλλων, και την παράσταση των υποψηφίων. Δηλαδή, αν είναι ψηλός ή κοντός, όμορφος ή άσχημος βαθμολογείται. Και μάλιστα πόσο βαθμολογείται; Μέχρι διακόσια μόρια. Ξέρετε τι σημαίνει διακόσια μόρια; Σημαίνει ότι ο απόφοιτος του ΙΕΚ μπορεί να ξεπεράσει τον πτυχιούχο ανωτάτης εκπαίδευσης, σημαίνει ότι κάποιος με προϋπηρεσία εννέα μηνών υπολείπεται ενός που έχει προϋπηρεσία μηδέν μηνών, διότι πήρε διακόσια μόρια στη συνέντευξη, επειδή ήταν ψηλός και ωραίος.
    Και κάποιος ο οποίος έχει πτυχίο ξένης γλώσσας υπολείπεται κάποιου που δεν έχει κανένα πτυχίο ξένης γλώσσας γιατί είναι πιο όμορφος, πιο ψηλός, πιο ωραίος και πιο γαλάζιος. Αυτό είναι το ρήγμα που δημιουργήσατε στο ΑΣΕΠ, ένα ρήγμα που ήδη το εκμεταλλεύεται με τον καλύτερο ή τον χειρότερο τρόπο -όπως θέλετε πάρτε το- το Υπουργείο Εθνικής Άμυνας. 
    Και για να αντιληφθεί ο ελληνικός λαός για τι είδους ειδικότητες μιλάμε ότι χρειάζεται συνέντευξη, θα σας πω μερικές: υπηρέτης ελαφρού οπλισμού πυροβόλων χρειάζεται συνέντευξη για να προσληφθεί. Και δεν είναι μόνο αυτό. Ο μάγειρας στο στρατό χρειάζεται συνέντευξη για να προσληφθεί. Το πλήρωμα αρμάτων στα τανκ χρειάζεται συνέντευξη. Ο βοηθός μηχανικός σκαφών χρειάζεται συνέντευξη. Μα είναι σοβαρά πράγματα αυτά; Καταγγέλλουμε στον ελληνικό λαό ότι ισοπεδώσατε το ΑΣΕΠ και συνεχίζετε να το ισοπεδώνετε. Και ιδού με ποιο τρόπο εφαρμόζεται η δική σας εμπνεύσεως διάταξη για προσλήψεις με συνέντευξη. 
    Το άρθρο 15 του νομοσχεδίου νομιμοποιεί –και διερωτώμαι γιατί- την προγραμματική συμφωνία με την ΑΔΕΔΥ. Μια προγραμματική συμφωνία που υπεγράφη στις 22 Νοεμβρίου 2004 και αφορά την επιμόρφωση, αξιοποίηση, πιστοποίηση κλπ των δημοσίων υπαλλήλων. Διερωτώμαι από το Νοέμβριο μέχρι σήμερα τι έγινε και το έψαξα. Δεν έχει γίνει απολύτως τίποτα. Κατ’ αρχήν σύμφωνα με την ειδική έκθεση του άρθρου 75, παράγραφος 3 του Συντάγματος χρειάζονται 7,5 εκατομμύρια ευρώ ετησίως για την υλοποίηση αυτής της προγραμματικής συμφωνίας. Βεβαίως, δεν έχει προβλεφθεί τίποτα για τον προϋπολογισμό του τρέχοντος έτους και αμφιβάλλω αν θα προβλεφθεί για το επόμενο έτος. Και επί επτά μήνες, από το Νοέμβριο μέχρι σήμερα, ουδέποτε συνεδρίασε η τριμελής επιτροπή συντονισμού δράσεων, παρ’ ότι το άρθρο 4 της προγραμματικής συμφωνίας προβλέπει ότι θα συνεδριάζει κάθε μήνα. Αυτό είναι ενδεικτικό της ποιότητας του νομοσχεδίου. 
    Το άρθρο 16 είναι ένα άρθρο στο οποίο δώσατε δημοσιότητα. Έχει να κάνει με κάποιες αρμοδιότητες που υποτίθεται ότι ανατίθενται στα ΚΕΠ. Λέει, λοιπόν, το άρθρο 16 του νομοσχεδίου σας ότι σε περίπτωση που ο διοικούμενος παρίσταται αυτοπροσώπως σε μια δημόσια υπηρεσία δεν χρειάζεται βεβαίωση του γνήσιου της υπογραφής του. Μα πού ζούμε; Είναι δυνατόν όταν θα πάω εγώ αυτοπροσώπως σε οποιαδήποτε υπηρεσία να μου ζητήσουν βεβαίωση του γνησίου της υπογραφής μου; Αφού είμαι εγώ ο ίδιος. Για όνομα του Θεού. Τέτοια διάταξη δεν ίσχυε για να την τροποποιήσετε. Είναι μια διάταξη πυροτέχνημα. 
    Ως προς την επικύρωση εγγράφων από τα ΚΕΠ. Ακούστε. Το άρθρο 11 του ν. 2690/1999 λέει ότι κάθε διοικητική αρχή επικυρώνει αντίγραφα. Το ΚΕΠ δεν είναι διοικητική αρχή; Βεβαίως είναι διοικητική αρχή. Αλλά δεν αρκεί αυτό. Το άρθρο 31, παράγραφος 1 του ν. 3013/2002 που αφορά ειδικά τα ΚΕΠ λέει ότι μεταξύ των αρμοδιοτήτων των ΚΕΠ είναι η επικύρωση εγγράφων και βεβαίως η θεώρηση του γνησίου της υπογραφής. Άρα, διερωτώμαι, τι προσθέτει αυτός ο νόμος σας. Και να σας θυμίσω και δυο εγκυκλίους, Απριλίου 2003 και Ιουλίου 2003, που επαναλάμβαναν στα ΚΕΠ ότι μπορούν να επικυρώνουν αντίγραφα. Τι ρυθμίζετε λοιπόν, κύριε Υπουργέ, μ’ αυτή τη διάταξη; Θέματα που είναι ήδη ρυθμισμένα για να δημιουργούνται εντυπώσεις; 
    Και τέλος, αναφέρει πάλι το άρθρο 16 ότι η διοίκηση έχει υποχρέωση να δέχεται απλά αντίγραφα εγγράφων εφόσον συνοδεύονται από σχετική υπεύθυνη δήλωση του διοικούμενου. Και σας θυμίζω ότι και αυτό προβλέπεται ήδη από το άρθρο 11, παράγραφος 3 του ν. 2690/1994. 
    Αντιλαμβάνεστε λοιπόν γιατί σας είπα στην αρχή ότι δεν ζήτησα να μιλήσω επί της αρχής αυτού του νομοσχεδίου διότι δεν υπάρχει αρχή. Θα σας πρότεινα στο επόμενο νομοσχέδιο του Υπουργείου σας να θυμηθείτε κάποιες από τις προεκλογικές σας δεσμεύσεις οι οποίες είναι ήδη υποχρεώσεις σας. Και να ασχοληθείτε μ’ αυτά που εσείς υποσχεθήκατε όπως την ίδρυση του Εθνικού Συμβουλίου Αυτοδιοίκησης, το Σύγχρονο Κώδικα Δήμων και Κοινοτήτων, τη συμμετοχή της ΕΝΑΕ ως γνωμοδοτικού οργάνου σε θέματα περιφερειακής ανάπτυξης και το Συνήγορο του Δημότη. Τότε, κύριε Υπουργέ, θα συζητήσουμε επί της αρχής ενός τέτοιου νομοσχεδίου που ελπίζουμε κάποτε να φέρετε. 
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
    Το λόγο έχει ο συνάδελφος κ. Κεγκέρογλου.
    ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, κυρίες και κύριοι συνάδελφοι, δεν έχει περάσει πολύς καιρός από τότε που για το θέμα της αντιμετώπισης της διαπλοκής κάθε κριτική και επισήμανση για την αδιέξοδη πολιτική σας, κάθε υπόδειξη για τους λαθεμένους χειρισμούς που ακολουθούσατε, όλες τις αντίθετες απόψεις τις αντιμετωπίσατε απαξιωτικά και εσείς και η Κυβέρνηση στο σύνολό της και ο Πρωθυπουργός προσωπικά.
    Κύριε Υπουργέ, η εικόνα της έπαρσης, με την οποία κατηγορήσατε κάθε αντίθετη ή έστω αποκλίνουσα άποψη ως έκφραση συμφερόντων, πλανάται ακόμα σε αυτή την Αίθουσα. Τα πολεμικά σαλπιγκτήρια, οι μεγαλόστομες διακηρύξεις και τα κούφια λόγια, όπως αποδείχθηκε, ακόμη αντηχούν σε αυτή την Αίθουσα.
    Θα ήθελα πολύ, κύριε Υπουργέ, να γνωρίζω αν μετά από όλα αυτά που έχουν συμβεί, αν μετά την κατάρρευση του όποιου σχεδίου σας, αν μετά την αποτυχημένη προσπάθεια συκοφάντισης του ΠΑΣΟΚ και των στελεχών του, νιώθετε ανθρώπινα την ελάχιστη ανάγκη να ζητήσετε μια συγνώμη γι’ αυτά που εκστομίσατε, για τις περιπέτειες στις οποίες έχετε οδηγήσει τη χώρα, για τη μείωση της διαπραγματευτικής ικανότητας της Ελλάδας.
    Οι εξελίξεις, κύριε Παυλόπουλε, δείχνουν ότι χειριστήκατε λάθος το θέμα του 3310. Δεν είναι κακό να το παραδεχθείτε. Αντίθετα, θα είναι μια πράξη πολιτικής ευθύνης, μια πράξη που θα ξεχώριζε μέσα στη γενικότερη ανευθυνότητα που χαρακτηρίζει τους κυβερνητικούς χειρισμούς.
    Βέβαια, έχει διαφανεί μια αλλαγή στάσης της Κυβέρνησης το τελευταίο διάστημα.
    Απαρίθμησα τα πιστοποιητικά διαφάνειας που έχει λάβει μια εταιρεία ή εταιρείες που είχαν ονομαστεί από εσάς ως νταβατζήδες. Και είναι πολύ περισσότερα απ’ ό,τι έχουν πάρει όλες οι άλλες εταιρείες.
    Αυτό διαφάνηκε επίσης και με την τελευταία ομιλία του Πρωθυπουργού στο ΣΕΒ, όπου δεν είχε κανένα πρόβλημα να εκφωνεί λόγους ενάντια στη διαφθορά και στη διαπλοκή κάτω από την ταμπέλα κάποιου που έχει χαρακτηρίσει ως διαπλεκόμενο.
    Το ερώτημα που πρέπει να απαντήσετε σήμερα είναι εάν μετά την οποιαδήποτε εξέλιξη με την τροπολογία, την οποία έχετε καταθέσει, επιτέλους θα ζητήσετε τη συνδρομή και θα σκύψετε σε διάλογο με όλες τις πολιτικές δυνάμεις του τόπου για την αντιμετώπιση του όποιου προβλήματος σε σχέση με την υλοποίηση της συνταγματικής επιταγής.
    Κυρίες και κύριοι συνάδελφοι, αποδείχθηκε από τη μέχρι τώρα συζήτηση για το νομοσχέδιο, ότι αυτό είναι πράγματι περιορισμένων οριζόντων, μειωμένων προσδοκιών και ότι ρυθμίζει αποσπασματικά κάποια επιμέρους διαχειριστικά θέματα. Και δεν είναι κακό αυτό. Δεν μπορεί, όμως, να παρουσιάζεται ως σταθμός στην πορεία της Αυτοδιοίκησης. Δεν αυξάνεται ούτε κατά ένα ευρώ η πραγματική χρηματοδότηση προς τις Νομαρχιακές Αυτοδιοικήσεις. Και αυτό βέβαια θα το δούμε απολογιστικά.
    Η αύξηση των πόρων, για την οποία επαίρεστε, αυτή την οποία υποστηρίζετε, μένει να αποδειχθεί στην πράξη. Θα περάσει και αυτός ο χρόνος και θα κάνουμε τον απολογισμό.
    Η ΕΝΑΕ έχει καταγγείλει την Κυβέρνηση για αφαίρεση θεσμοθετημένων πόρων. 
    Θα καταθέσω στα Πρακτικά το έγγραφο της ΕΝΑΕ προς τον Πρωθυπουργό, τον κ. Καραμανλή.
    (Στο σημείο αυτό ο Βουλευτής κ. Βασίλειος Κεγκέρογλου                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    Κυβερνάτε πάντα με την απειλή αφαίρεσης των πόρων. Απειλείτε με αφαίρεση πόρων, αγωνίζονται να συγκρατήσουν τους πόρους που παίρνουν μέχρι τώρα και αυτό το θεωρείτε ως αύξηση των πόρων.
    Στο συνέδριο της ΕΝΑΕ στα Χανιά, το οποίο επικαλεστήκατε, θυμάστε πολύ καλά ότι ο κύριος Υφυπουργός εισέπραξε πράγματι χειροκρότημα όταν αναφέρθηκε στα οικονομικά, αλλά όχι στα οικονομικά των νομαρχιακών αυτοδιοικήσεων. Στα ζητήματα που τακτοποιούσαν υπαρκτά προβλήματα των οικονομικών των αιρετών αρχόντων, νομαρχών, αντινομαρχών κλπ.
    Και βέβαια και εκεί κάνει αποσπασματική ρύθμιση το νομοσχέδιο. Δύο μέτρα και δύο σταθμά. Δεν λύνει το θέμα των προέδρων των νομαρχιακών συμβουλίων που τους υποβαθμίζει ακόμα και σε σχέση με τους προέδρους των δημοτικών συμβουλίων.
    Αφαιρέθηκαν τα χρήματα τα οποία εδίδοντο στους γραμματείς που στηρίζουν τις νομαρχιακές επιτροπές, τις έξι από τις οποίες θεσμοθετήσατε για τις μεγάλες νομαρχίες, τις τρεις για τις μικρές. Με αυτή την εξοικονόμηση -μειώσατε στο μισό την γραμματειακή υποστήριξη- περιμένετε ότι θα κάνετε έργο αναπτυξιακό; Οι εργαζόμενοι θα χρηματοδοτήσουν την αναπτυξιακή πορεία της κάθε περιοχής;
      Όμως θα πρέπει να επανέλθω σ’ αυτό, που έθεσα στην τοποθέτησή μου κατά τη συζήτηση επί της αρχής. Απαντήσεις δεν πήρα κύριε Υπουργέ, για  τρία θέματα τα οποία έθεσα. Και βέβαια δικαιολογείται η Κυβέρνηση να μη δίνει απαντήσεις, όχι γιατί υποβαθμίζει τη συζήτηση στη Βουλή, αλλά γιατί σε πολλά θέματα πράγματι δεν έχει τι να απαντήσει. 
      Το πρώτο θέμα αφορά την αφαίρεση αρμοδιοτήτων. Καθημερινά γίνεται αφαίρεση αρμοδιοτήτων, όχι με επίσημα νομοσχέδια του Υπουργείου Εσωτερικών. Με νόμους άλλων Υπουργείων τα οποία σε ορισμένες περιπτώσεις συνυπογράφονται από το Υπουργείο Εσωτερικών με υπουργικές αποφάσεις, με προεδρικά διατάγματα. Και θα ήθελα να έχετε μία προσωπική σχέση μ’ αυτό το θέμα. Θα πρέπει να ασχοληθείτε. Δεν μπορεί να μας λέτε για ενίσχυση των αρμοδιοτήτων και ταυτόχρονα να αφαιρούνται αρμοδιότητες. 
      Η θεσμοθέτηση της ελάχιστης εγγυημένης ετήσιας χρηματοδότησης της Νομαρχιακής Αυτοδιοίκησης, την οποία επρότεινα, θα πρέπει να τη δείτε. Δεν μπορεί να αναφέρονται ποσοστά για τη χρηματοδότηση συνολικά της Ελλάδας και να μην ξέρει ο κάθε νομός για κάθε πολίτη–κάτοικο του νομού του τι ελάχιστη χρηματοδότηση θα πάρει για κάθε χιλιόμετρο επαρχιακού δικτύου.
      Πρέπει επίσης, κύριε Υπουργέ, να μας απαντήσετε στο θέμα που έθεσα για τις ενέργειες τις οποίες έχετε κάνει. Και μη μου πείτε ότι είναι θέμα Κοινοβουλευτικού Ελέγχου; Τι θα κάνετε για να μη μείνουν εκτός στόχου 1 του Δ΄ ΚΠΣ πέντε και έξι περιφέρειες της χώρας μας. Θα πρέπει άμεσα πράγματι και να ενημερώσετε την εθνική αντιπροσωπεία για τους σχεδιασμούς σας, για τις ενέργειες σας και φυσικά το κυριότερο να λειτουργήσετε αποτελεσματικά. 
      Το τελευταίο διάστημα επί διακυβέρνησης της Νέας Δημοκρατίας, έχει σημειωθεί ένας σημαντικός οικονομικός στραγγαλισμός και των δύο βαθμών αυτοδιοίκησης. 
      Υπόσχεστε, κύριε Υπουργέ, χρήματα τα οποία ήδη οφείλετε. Το 2004 αναστείλατε το ΕΠΤΑ. Μειώσατε τις χρηματοδοτήσεις. Το 2005 δεν προλαβαίνουν να υλοποιηθούν έργα από το πρόγραμμα «ΘΗΣΕΑΣ» και λέτε ότι το 2006 θα σας δώσω αυτά. Μα, είναι ποσά που ήδη οφείλετε από το 2004 και από το 2005. Εάν αυτό το συνδυάσουμε με τη μείωση των δημοσίων επενδύσεων κατά 1,5 δισεκατομμύρια ευρώ που έγινε με τον προϋπολογισμό, τότε η περιφέρεια πραγματικά δεν έχει να περιμένει από σας τίποτε τουλάχιστον για το τρέχον έτος. 
      Σας είπα για το Νομό Ηρακλείου, για τα χρήματα που οφείλετε και νομίζω ότι τα στοιχεία δείχνουν πως ούτε καν την οικονομική τακτοποίηση την οποία έπρεπε και μπορούσατε να κάνετε με τα δύσκολα οικονομικά που υπάρχουν, δεν προχωρείτε ούτε σε αυτήν. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κεγκέρογλου.
      Το λόγο έχει ο κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, άλλος Υπουργός περιμέναμε να μας ακούσει, αλλά δεν χάλασε ο κόσμος, ακούστε τα και εσείς για λογαριασμό της Κυβέρνησης. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Με χαρά σας ακούω.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και στέκομαι στη γενικότερη τοποθέτηση του κ. Παυλόπουλου χθες, που θέλησε να δώσει μία εικόνα ότι γύρω από το θεσμό της Τοπικής Αυτοδιοίκησης το ΠΑΣΟΚ δεν έχει καταθέσει κάποιο σημαντικό έργο και ότι σε κάθε περίπτωση είναι η Νέα Δημοκρατία εκείνη η οποία δίνει περιεχόμενο στους θεσμούς και στη λειτουργία τους. Και ειλικρινά περιμένω μία απλή απάντηση. 
      Θα πάω πολύ παλιά, θα πάω από το 1974 μέχρι σήμερα. Και παρακαλώ και ταυτόχρονα προκαλώ την Κυβέρνηση, να καταθέσει στην εθνική αντιπροσωπεία ποια μεγάλη μεταρρύθμιση, ποιο μεγάλο θεσμικό μέτρο έχει φέρει στη χώρα για την αποκέντρωση και την Τοπική Αυτοδιοίκηση, έστω και ένα.
Είχαμε στην πορεία τα ζητήματα της οικονομικής αυτοτέλειας της Τοπικής Αυτοδιοίκησης, είχαμε το Β΄ βαθμό Αυτοδιοίκησης, είχαμε τον «ΚΑΠΟΔΙΣΤΡΙΑ», είχαμε το πρόγραμμα «ΠΟΛΙΤΕΙΑ», είχαμε τις περιφέρειες. Μπορεί να μας πει η Νέα Δημοκρατία ποια απ’ αυτές τις μεγάλες θεσμικές αλλαγές –έστω και μία- στήριξε; 
      Επειδή εγώ είμαι πολλά χρόνια σ’ αυτήν την Αίθουσα, θα θυμίσω στον κ. Παυλόπουλο και στην Κυβέρνηση ότι σε όλες αυτές τις μεγάλες νομοθετικές παρεμβάσεις απουσίαζε. Η τακτική της τότε Αντιπολίτευσης ήταν να αποχωρεί από την Αίθουσα και να καταγγέλλει. Και όσον αφορά τον κορμό του σχεδίου νόμου, που αφορά τα οικονομικά της Τοπικής Αυτοδιοίκησης, θα θυμίσω στον κ. Παυλόπουλο ότι το Δεκέμβριο το Υπουργείο Οικονομικών με τον Υφυπουργό κ. Ρεγκούζα έφερε πρόταση που αφορούσε πόρους από την Τοπική Αυτοδιοίκηση. Και σήμερα αναγκάστηκε να επανέλθει στις προηγούμενες διατάξεις κάτω από την πίεση των νομαρχών, γιατί όλοι τους -και οι νομάρχες που έχουν εκλεγεί με την υποστήριξη της Νέας Δημοκρατίας- απείλησαν ότι πάνε σε κλείσιμο των νομαρχιών. Αυτή είναι η αλήθεια. Όλα τα άλλα είναι άλλα λόγια ν’ αγαπιόμαστε.
      Ανέβηκα όμως στο Βήμα, κυρίες και κύριοι συνάδελφοι, για να σταθώ κυρίως σε κάποια σημεία που αφορούν το μεγάλο πρόγραμμα που είναι σε εξέλιξη: το πρόγραμμα «Κοινωνία της Πληροφορίας». Θέλω ακόμα να τονίσω ότι τα στοιχεία που θα παρουσιάσω ενδεικτικά, είναι στοιχεία από την ιστοσελίδα του Υπουργείου Οικονομίας και Οικονομικών, αλλά και του Υπουργείου Εσωτερικών. Δεν θα σταθώ σ’ αυτά που κυρίως λέγονται και τα οποία έχουν ανούσιο περιεχόμενο στο βαθμό που κανένας δεν μπορεί να σταθεί, όπως είπα, στα υπεύθυνα στοιχεία. Το πρόγραμμα, λοιπόν, «Κοινωνία της Πληροφορίας» που στόχο έχει να φέρει και στη χώρα μας αυτό που λέμε ηλεκτρονική διακυβέρνηση, η οποία είναι ο κύριος στόχος όλων των χωρών της Ευρωπαϊκής Ένωσης, έχει βαλτώσει.
      Σας ενημερώνω, κυρίες και κύριοι συνάδελφοι, ότι η συνολική του απορρόφηση ανέρχεται σήμερα στο 16,4% κι έχουν υπογραφεί συμβάσεις μόνο για το 32,4% του συνόλου του προγράμματος. Τι σημαίνει αυτό; Σημαίνει πολύ απλά ότι εάν τους υπόλοιπους είκοσι μήνες, δηλαδή μέχρι 31.12.2006, δεν υπογραφούν συμβάσεις -για τις οποίες σας ενημερώνω ότι δεν έχει γίνει τίποτα μέχρι σήμερα- θα χαθούν πόροι 2.000.000.000 ευρώ. Και λυπάμαι πολύ –και αυτό το μήνυμα θέλω να στείλω σήμερα από εδώ- γιατί θα χαθούν, κύριε Υπουργέ, τεράστια ποσά από τα σχετικά κονδύλια με αποκλειστική σας ευθύνη. Την ίδια τύχη έχει και το πρόγραμμα «ΠΟΛΙΤΕΙΑ». 
      Θα γίνω πιο συγκεκριμένος: Για τα νέα έργα. Θα επικαλεστεί ο κ. Παυλόπουλος ότι και επί ΠΑΣΟΚ υπήρχαν καθυστερήσεις. Πράγματι, το έργο αυτό, προκειμένου να μπει σε μια σειρά, είχε μεγάλες δυσκολίες γιατί είχε οριζόντιες δράσεις. Δεν είναι δημόσια έργα. Και προκειμένου να γίνει μια ολοκληρωμένη πρόταση με στοιχεία και ποσοτικά και ποιοτικά, μας πήρε αρκετό χρόνο. Όμως, τα νέα έργα έπρεπε να ενταχθούν τον προηγούμενο χρόνο. Θα σας κάνω μια απλή σύγκριση σε σχέση με το 2003, γιατί τα στοιχεία που έχουμε στη διάθεσή μας είναι σε σχέση με το 2004. 
      Τα νέα έργα, λοιπόν, που εντάχθηκαν στο πρόγραμμα είναι λιγότερα από το 1/6 αυτών που είχαν ενταχθεί μέχρι τέλους του 2003. Συγκεκριμένα: 114.000.000 ευρώ έναντι 708.000.000 ευρώ το 2003. Τα νέα έργα που προκηρύχθηκαν το 2004 είναι το 1/8 αυτών των έργων που είχαν προκηρυχθεί το 2003. Προκηρύχθηκαν, δηλαδή, 97.000.000 ευρώ έναντι 800.000.000 ευρώ το 2003. Η αύξηση των δαπανών κάθε μήνα περιορίστηκε κατά μέσον όρο, πληρωμές: στο 6,3% έναντι 9,6% το 2003. Άρα, λοιπόν, αυτό που λέμε ότι το πρόγραμμα έχει βαλτώσει και ότι με αποκλειστική ευθύνη της Κυβέρνησης έχει πάει πίσω, είναι η μεγάλη αλήθεια.
      Πέρα απ’ αυτό όμως, το θέμα δηλαδή των ποσοτικών επιθέσεων της Κυβέρνησης, θέλω να ενημερώσω το Σώμα ότι η νέα Κυβέρνηση δεν έχει παρουσιάσει ούτε μία νέα ιδέα ούτε μία νέα πρωτοβουλία ούτε μία νέα πρόταση. Απλά και μόνο εισηγήθηκε ο κ. Παυλόπουλος ένα νόμο στην Εθνική Αντιπροσωπεία, ο οποίος στην ουσία είναι επαναλήψεις άρθρων που είχαν ψηφίσει οι προηγούμενες κυβερνήσεις του ΠΑΣΟΚ με φραστικές επαναδιατυπώσεις και τίποτε άλλο.
     Ταυτόχρονα, το μόνο που κάνουν, είναι να συνεχίζουν κάποια έργα και να ευτελίζουν ακόμη και τον Πρωθυπουργό της χώρας. Σας θυμίζω εδώ ότι προχθές πήγαν τον κ. Καραμανλή να εγκαινιάσει στο Βύρωνα Κέντρο Υγείας, που είχε εγκαινιαστεί από την προηγούμενη κυβέρνηση, ακριβώς για να δείξουν επικοινωνιακά ότι αυτή η Κυβέρνηση κάτι το νέο προσφέρει στη χώρα.
      Έχω δε μπροστά μου, κάτι που διακήρυξε πολλές φορές ο κ. Παυλόπουλος, ο οποίος είπε συγκεκριμένα: «Εμείς με τον καινούργιο νόμο που φέραμε, ζητούμε πλέον την αυτεπάγγελτη αναζήτηση των πιστοποιητικών». Σε σχέση με το ν. 3230/2003 θα ήθελα να σας πω ότι το άρθρο 10 παράγραφος 1 γι’ αυτό το ζήτημα αναφέρει επί λέξει ότι είναι υποχρέωση της υπηρεσίας που είναι αρμόδια για την έκδοση της τελικής πράξης, να αναζητά η ίδια πιστοποιητικά ή δικαιολογητικά που εκδίδονται από άλλες υπηρεσίες, εφ’ όσον συναινεί το πρόσωπο που αφορούν. Πείτε μας εσείς τι προσθέσατε, γιατί αυτό ήταν το καινούργιο για το οποίο μας μιλούσατε τις τελευταίες ημέρες. 
      Άρα, λοιπόν, η Κυβέρνηση έχει, κυρίες και κύριοι συνάδελφοι, αφήσει την ουσία των ζητημάτων και έχει αναλωθεί σε ένα επικοινωνιακό παιχνίδι εντυπώσεων και έτσι νομίζει ότι μπορεί να κυβερνήσει τον τόπο.
      Ο τόπος όμως, κύριε Υπουργέ, θέλει πράξεις, θέλει έργα, θέλει πρόγραμμα. 
      Τελειώνοντας, θα ήθελα να σας πω το εξής: Ο κ. Ανδρεουλάκος υπέγραψε μια συμφωνία, μια ειδική συλλογική σύμβαση εργασίας και κάποιους τεχνικούς κατηγορίας ΔΕ τους αναβάθμισε σε κατηγορία ΤΕ. 
      Εδώ όμως υπάρχουν δύο ζητήματα, κύριοι Υπουργοί. Πρώτον, μπορείτε με συλλογικές συμβάσεις να τροποποιείτε νόμους; Διότι αυτό κάνατε με το άρθρο 2 της σχετικής Σύμβασης που υπογράψατε. Τότε, πού είναι ο ρόλος της Βουλής; 
      Δεύτερον, όταν υπογράφατε αυτήν τη διάταξη, κύριε Ανδρεουλάκο και κύριε Παυλόπουλε, είχατε συνειδητοποιήσει τις συνέπειες; Σήμερα έρχονται οι ΤΕ και ζητούν να γίνουν ΠΕ. Οι ΠΕ τι θα γίνουν; Πού θα πάνε; 
      Αυτή η λογική των συμψηφισμών πρέπει επιτέλους να τελειώσει, εάν νομίζετε ότι μπορεί να κυβερνηθεί ο τόπος σοβαρά και υπεύθυνα. Εάν κάτι το ΠΑΣΟΚ κάποτε είχε κάνει, πολλοί από μας διαφωνήσαμε τότε. Τι αξία έχει αυτό; Αξία έχει ότι αυτήν τη στιγμή έχετε ανοίξει τους ασκούς του Αιόλου. Υπάρχουν δίκαια αιτήματα, τα οποία όμως δεν μπορούν να ικανοποιηθούν. Επιτέλους, η Βουλή δεν είναι τυχαία.
      Αυτό κάνετε, κύριε Ανδρεουλάκο. Αυτό κάνετε, κύριε Παυλόπουλε. Παρακαλούμε γι’ αυτά τα ζητήματα, να πάρετε συγκεκριμένη θέση. Νομίζω ότι η σωστή και υπεύθυνη θέση είναι να αποσύρετε τη σχετική διάταξη.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Θα πάρω αφορμή από προλαλήσαντες συναδέλφους και θα πω ότι ειλικρινά μερικές φορές αναλογίζομαι, εάν τα τελευταία χρόνια ζούσα σε αυτήν τη χώρα. Έχετε μάθει να παίζετε με λέξεις ή να κάνετε παιχνίδια. 
      Κύριε Κεγκέρογλου -νομίζω ότι είστε από την Κρήτη- θα έπρεπε να καταθέσετε στα Πρακτικά της Βουλής το ψήφισμα του εκτάκτου Συνεδρίου της ΕΝΑΕ, γιατί μάλλον ζείτε προχρονισμένα. Καταθέσατε για παραπλάνηση της Βουλής και των συναδέλφων –λυπάμαι που το λέω- ένα απλό έγγραφο της κ. Φώφης Γεννηματά ως Προέδρου και ουχί ως αποφάσεως, το οποίο με ημερομηνία 12 Απριλίου, πριν καν δηλαδή το νομοσχέδιο συζητηθεί, όταν είχε κατατεθεί, εξέφραζε ορισμένες αντιρρήσεις όσον αφορά στις ρυθμίσεις του νομοσχεδίου και ιδιαίτερα στου συγκεκριμένου πόρου, ο οποίος κοβόταν και ο οποίος επανήλθε. Άρα, λοιπόν, αυτό θέλω να διευκρινίσω και πιστεύω ότι δεν κοσμεί τη Βουλή να παρουσιάζονται τέτοιες παραπλανητικές απόψεις. 
      Θα σταθώ στο λόγο του κ. Κεγκέρογλου, ο οποίος μίλησε για νομοσχέδιο μειωμένων προσδοκιών. Αρχίζω να αμφιβάλλω εάν τα μαθηματικά μου –έφτασα μέχρι το διδακτορικό δίπλωμα- είναι ικανά να αντιμετωπίσουν αυτές τις λέξεις.  Θα σας παρακαλέσω να διαβάσετε –κατατέθηκε στα Πρακτικά- το ομόφωνο τελευταίο ψήφισμα του εκτάκτου Συνεδρίου της ΕΝΑΕ, το οποίο καταλήγει, λέγοντας ότι οι κατακτήσεις δικαιώνουν τους αγώνες της ΕΝΑΕ με τις οικονομικές ρυθμίσεις αυτού του νομοσχεδίου.
      Μου έκανε εντύπωση, γιατί βρισκόμουν ανελλιπώς τόσο στις συνεδριάσεις της Επιτροπής, όσο και στην τριήμερη συζήτηση εδώ, ότι δεν άκουσα τον κατελθόντα τώρα εκ του Βήματος κ. Παπαϊωάννου να βάζει το δάκτυλο επί τον τύπο των ήλων, να δει τι ρυθμίζει αυτό το νομοσχέδιο. Δεν το έκανε σχεδόν κανείς από εσάς. Έτσι αποσπασματικά πετάτε από δω και από κει λόγια και μάλιστα πολλές φορές άσχετα με το νομοσχέδιο. 
      Εγώ να αμφιβάλλω για τα μαθηματικά μου, αλλά πρέπει να σας τα ξαναθυμίσω. Αφαιρείται από την υποχρέωση των νομαρχιακών αυτοδιοικήσεων η πληρωμή των προνοιακών επιδομάτων, τα οποία -θα στρογγυλέψω κλέβοντας μια μονάδα- απορροφούσαν το 80% των πόρων. Με το υπόλοιπο 20% -θα σας τα ξαναπώ με νούμερα- δηλαδή με τα 110.000.000 ευρώ, οι Νομαρχιακές Αυτοδιοικήσεις ήταν υποχρεωμένες να αντεπεξέλθουν στα λειτουργικά τους έξοδα, τα οποία για το 2004 ανήλθαν στα 104.000.000 ευρώ. Και λέει η ΕΝΑΕ και ο κ. Μίχας συγκεκριμένα ότι αναγκάστηκαν Νομαρχιακές Αυτοδιοικήσεις να προβούν σε δανεισμό για την κάλυψη λειτουργικών δαπανών.
      Και εμείς τι κάνουμε; Να μην ξαναπώ τα νούμερα. Όποιος θέλει να αμφισβητήσει τον τριπλασιασμό των πόρων, αυτός ανέρχεται για το 2005 σε 139.000.000 ευρώ για την αντιμετώπιση των λειτουργικών δαπανών, δηλαδή αύξηση 24%, 62.000.000 ευρώ για την οδοποιία και 139.000.000 ευρώ για αναπτυξιακά έργα. 
      Ειλικρινά δεν ξέρω γιατί τα θεωρείτε αυτά μικροδιευθετήσεις. Εγώ θα ήθελα να παρουσιαστεί κάποιος αυτές τις ημέρες που συζητάμε στη Βουλή. Ουδείς παρίσταται στα θεωρεία ή στα επίσημα θεωρεία από το χώρο των Αυτοδιοικήσεων. Αυτό δεν σας λέει κάτι; Μήπως είδατε καμιά διαμαρτυρία ή ανακοίνωση αυτές τις μέρες στις εφημερίδες, που να κατακρίνουν αυτό το νομοσχέδιο ή να αμφισβητούν τις ρυθμίσεις; Τίποτε απ’ όλα αυτά!
      Και έρχεστε με διάφορα λεκτικά σενάρια και μιλάτε για μικροδιευθετήσεις και μάλιστα, κύριε Παπαϊωάννου για την «Κοινωνία της Πληροφορίας». Εγώ δεν θα μιλούσα καθόλου, γιατί εάν θέλετε να μιλήσετε για ευθύνες, δεν πρέπει να το κάνετε για τους δεκατέσσερις μήνες, αλλά για τα τέσσερα χρόνια τα οποία είχατε αφήσει ανενεργά και ανεκμετάλλευτα. Και προσπαθείτε με διάφορους τρόπους να δικαιολογήσετε τα αδικαιολόγητα. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Ασχοληθήκατε πάρα πολύ με τους διορισμούς. Και επειδή τα λόγια ξεχνιούνται, αλλά τα γραπτά μένουν, θα καταθέσω –το έδειξα σε μερικούς συναδέλφους από την πλευρά του ΠΑΣΟΚ- το Φύλλο της Κυβερνήσεως ν. 2312/2003 –είναι εδώ η κ. Παπανδρέου- δημοσιευμένο στις 31.12.2003, ένα μήνα πριν κλείσει η προηγούμενη Βουλή, όπου σε άσχετο νομοσχέδιο, για να δείξω τις ημέρες σας, με τίτλο «Όροι, άδεια δόμησης, πολεοδομικές και άλλες διατάξεις κ.λ.π.», έχουμε το άρθρο 20.
      Θα σας διαβάσω το άρθρο 20, να το ακούσει ο ελληνικός λαός, που δεν έχει τη δυνατότητα να πάρει τα Πρακτικά και θα χαρίσω το χρόνο μου στον ελληνικό λαό. Λέει, λοιπόν: «συνιστώνται στο Υπουργείο Περιβάλλοντος, Χωροταξίας και Δημοσίων Έργων εννιακόσιες θέσεις εργασίας ιδιωτικού δικαίου αορίστου χρόνου για τις ανάγκες…» κλπ. Πού είναι ο κ. Ρόβλιας; Φεύγει. Δεν θέλει να μείνει να ακούσει. Γιατί τον πείραξε ο μάγειρας στο τέλος- τέλος; 
      ΠΡΟΕΔΡΕΥΩΝ (Ιωάννης Τραγάκης):  Κύριε συνάδελφε, σας ακούει ο κ. Ρόβλιας. Συνεχίστε. 
      ΒΑΣΙΛΕΙΟΣ ΟΙΚΟΝΟΜΟΥ: Το ψηφίσατε κι εσείς.
      ΑΘΑΝΑΣΙΟΣ ΜΠΟΥΡΑΣ: Όχι, δεν το ψήφισα. 
      Ακούστε, τι λέει: «Με απόφαση των Υπουργών Περιβάλλοντος, Χωροταξίας και Δημοσίων έργων, κατανέμονται οι θέσεις …» κλπ. -με απόφαση του Υπουργού Περιβάλλοντος, κύριε Ρόβλια- «…διενεργείται δημόσια προκήρυξη στην οποία καθορίζει ο Υπουργός Περιβάλλοντος τα ειδικά προσόντα, τη διαδικασία, τα κριτήρια, τη στάθμιση …» και όλα τα υπόλοιπα. Το Πρακτικό των Επιτροπών –απλά λέει- αποστέλλεται στο ΑΣΕΠ. Δεν ελέγχεται από το ΑΣΕΠ. Ξέρετε τι ήταν αυτή η προκήρυξη; Τακτοποίηση φωτογραφική τριακοσίων ανθρώπων που είχατε βάλει από το παράθυρο και για τους οποίους περιγράφατε ακόμα αν έχουν και μουστάκι και τι χρώμα έχουν τα μάτια τους. Αυτή είναι η διαδικασία την οποία ακολουθούσατε…
      ΒΥΡΩΝ ΠΟΛΥΔΩΡΑΣ: Όχι τι γραβάτα; 
      ΑΘΑΝΑΣΙΟΣ ΜΠΟΥΡΑΣ: Γι’ αυτό το καταθέτω για τα Πρακτικά, έτσι για να το πάρετε, για να δείτε τα έργα και τις ημέρες σας.
      (Στο σημείο αυτό ο Βουλευτής κ. Α. Μπούρας  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΘΑΝΑΣΙΟΣ ΜΠΟΥΡΑΣ: Ολοκληρώνω, κύριε Πρόεδρε.
      Εμείς, κυρίες και κύριοι συνάδελφοι, είμαστε πολύ ευτυχείς που σήμερα, με αυτό το νομοθέτημα σε συνέχεια και άλλων, δίνουμε στη Νομαρχιακή Αυτοδιοίκηση ένα εργαλείο, προκειμένου να αντιμετωπίσει με τον καλύτερο δυνατό τρόπο τα δύσκολα οικονομικά, τα οποία είχε όλα αυτά τα χρόνια που είχατε μάθει –και επαίρεσθε-  να δημιουργείτε θεσμούς, αλλά στη συνέχεια να τους αφήνετε να βαλτώνουν.
      Εμείς και δημιουργούμε θεσμούς, αλλά και δίνουμε τους κατάλληλους πόρους και τα κατάλληλα εργαλεία προκειμένου αυτοί οι θεσμοί, δηλαδή η Νομαρχιακή Αυτοδιοίκηση, να λειτουργήσει αναπτυξιακά εις όφελος των πολιτών των διαφόρων περιοχών της χώρας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΒΑΣΙΛΕΙΟΣ ΚΕΓΚΕΡΟΓΛΟΥ: Παρακαλώ, κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν δίδεται έτσι ο λόγος επί προσωπικού. Παρακαλώ καθίστε και θα σας πω.
      Έχω την τιμή να ανακοινώσω στο Σώμα ότι την Τετάρτη 8 Ιουνίου 2005 και ώρα 10.30΄ θα διεξαχθεί προ ημερησίας διατάξεως συζήτηση με πρωτοβουλία της Κυβέρνησης σε επίπεδο Αρχηγών Κομμάτων με θέμα: «Ανάπτυξη, απασχόληση, κοινωνική συνοχή». 
      Κύριε Σαλαγιάννη, έχετε το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, έχω ζητήσει το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, όταν αναφέρεται το όνομα κάποιου συναδέλφου, αυτό δεν σημαίνει ότι συνίσταται και προσωπικό θέμα. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Υπάρχει διαστρέβλωση των θέσεών μας και οφείλω εξήγηση.
      ΠΡΟΕΔΡΕΥΩΝ (Ιωάννης Τραγάκης): Να μιλήσει ο κ. Σαλαγιάννης και να μου το φέρετε εγγράφως, όπως προβλέπεται.
      ΒΑΣΙΛΕΙΟΣ ΚΕΓΚΕΡΟΓΛΟΥ: Για το προσωπικό θέμα προβλέπεται έγγραφο; 
      ΠΡΟΕΔΡΕΥΩΝ (Ιωάννης Τραγάκης): Καθίστε, κύριε Κεγκέρογλου, θα τα πούμε.
      ΒΑΣΙΛΕΙΟΣ ΚΕΓΚΕΡΟΓΛΟΥ:  Κύριε Πρόεδρε, μισό λεπτό, να πω σε τι συνίσταται το προσωπικό.
      ΠΡΟΕΔΡΕΥΩΝ (Ιωάννης Τραγάκης): Μα δεν υπήρξε προσωπικό θέμα. Εγώ δεν κατάλαβα κάτι τέτοιο. Απλώς ανεφέρθη στο όνομά σας. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Πώς δεν υπήρξε; Υπήρξε διαστρέβλωση των θέσεών μου.
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε συνάδελφε, έχετε ένα λεπτό να μας πείτε σε τι συνίσταται το προσωπικό σας θέμα.
      ΒΑΣΙΛΕΙΟΣ ΚΕΓΚΕΡΟΓΛΟΥ: Το προσωπικό, κύριε Πρόεδρε, συνίσταται σε διαστρέβλωση των θέσεών μου. Κι αν δώσω αμέσως την εξήγηση, νομίζω ότι θα λήξει. Δεν αμφισβήτησα τα μαθηματικά του, γιατί ο συνάδελφος είναι και φυσικός απ’ ό,τι γνωρίζω. 
      Αυτό το οποίο  αμφισβήτησα είναι ότι με την αφαίρεση πόρων και την κατανομή κάποιων νέων το συνολικό ισοζύγιο δεν θα δώσει κανένα ευρώ παραπάνω. 
      ΠΡΟΕΔΡΕΥΩΝ (Ιωάννης Τραγάκης): Αυτό δεν είναι προσωπικό θέμα.
      ΒΑΣΙΛΕΙΟΣ ΚΕΓΚΕΡΟΓΛΟΥ: Και είπα ότι αυτό μένει να αποδειχθεί απολογιστικά. Θα έρθουμε λοιπόν του χρόνου να δούμε τι πήρε, τι αφαιρέθηκε και τι δόθηκε. Αυτό θα το αποδείξει η Κυβέρνηση με τις πράξεις της. 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Δεν υπάρχει όμως προσωπικό θέμα.
      Ορίστε, κύριε Σαλαγιάννη, έχετε το λόγο για οκτώ λεπτά.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, για να μην τσακωθούμε αν ξέρει καλά τα μαθηματικά ο κ. Μπούρας, ο αγαπητός συνάδελφος...
      ΠΡΟΕΔΡΕΥΩΝ (Ιωάννης Τραγάκης): Πολλοί μαθηματικοί μπλέξαμε εδώ μέσα. 
      ΝΙΚΟΛΑΟΣ ΣΑΛΑΓΙΑΝΝΗΣ: Λέω ότι δεν χρειάζεται πολλά μαθηματικά. Αν δεχτούμε το συλλογισμό του, ότι δηλαδή αυτή η Κυβέρνηση έδωσε 110.000.000 για την ανάπτυξη της Νομαρχιακής Αυτοδιοίκησης, τον ρωτάω: 110.000.000 -να δεχθώ την άποψή του- για πενήντα τόσες νομαρχίες, ποια νομαρχία εκπροσωπεί; Πόσα χρήματα θα πάρει η κάθε νομαρχία; 500.000.000; 700.000.000; Και με 700.000.000 μιλάμε ότι υπάρχουν αναπτυξιακοί πόροι για τη Νομαρχιακή Αυτοδιοίκηση και ότι επιτέλους -λέει ο κ. Μπούρας και η Κυβέρνηση- η Νομαρχιακή Αυτοδιοίκηση αποκτά πια αναπτυξιακό ρόλο; Για ποιο πράγμα συζητάμε τώρα; 
      ΑΘΑΝΑΣΙΟΣ ΜΠΟΥΡΑΣ: ...(Δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): Κύριε Μπούρα, μην διακόπτετε.
      ΝΙΚΟΛΑΟΣ ΣΑΛΑΓΙΑΝΝΗΣ: Η λογική -όχι του κ. Μπούρα βέβαια, αλλά της Κυβέρνησης- ποια είναι; Όταν εδώ η Κυβέρνηση έρχεται και λέει ότι φέρνει ένα σχέδιο νόμου που αναδεικνύει τον αναπτυξιακό ρόλο της Νομαρχιακής Αυτοδιοίκησης και ότι πια αναλαμβάνει την ανάπτυξη της περιφέρειας, αυτό είναι τραγωδία να το λέμε, γιατί μιλάμε για σταγόνα στον ωκεανό, μιλάμε για 0,2 ‰ πάνω στο όλο πρόγραμμα των επενδύσεων που γίνονται στην περιφέρεια και στο κέντρο. Τι συζητάμε τώρα; Για να καταλάβω δηλαδή.
      Όταν η Νέα Δημοκρατία έχει μία λογική και λέει ότι «αυτή είναι η οροφή, με αυτό μόνο μπορεί να κάνει ανάπτυξη η Νομαρχιακή Αυτοδιοίκηση» ούτε σε δημόσιες επενδύσεις μπαίνει ούτε στα Κοινοτικά Πλαίσια Στήριξης μπαίνει. Εμείς μπορεί να είχαμε μικρούς πόρους και κακώς είχαμε μικρούς πόρους, είχαμε όμως βάλει τον αναπτυξιακό πόρο, κρίσιμο μέγεθος για τη Νομαρχιακή Αυτοδιοίκηση. Αυτό το ξεχνάτε. Είχαμε βάλει επανειλημμένως τα «ΣΑΝΑ 1», τα «ΣΑNA 2», είχαμε βάλει τη Νομαρχιακή Αυτοδιοίκηση εμμέσως με υπουργικές αποφάσεις να συμμετέχει στο Γ΄ Κοινοτικό Πλαίσιο Στήριξης. Τι θα μείνει τώρα στη Νομαρχιακή Αυτοδιοίκηση που μπαίνουμε στο Δ΄ Κοινοτικό Πλαίσιο Στήριξης; Τίποτα. Αυτά θα μείνουν, τα ελάχιστα. 
      Μπορεί ένας θεσμός σαν τη Νομαρχιακή Αυτοδιοίκηση να επιβιώσει στο μέλλον, όταν του προετοιμάζεται μία σκληρή περιφέρεια, το μακρύ χέρι του κράτους, που λέει και ο κ. Πολύδωρας στα συνέδρια; «Θέλουμε το κράτος στην περιφέρεια». Να έχουμε το κράτος θέλει ο κ. Πολύδωρας. Με ένα, λοιπόν, κράτος στην περιφέρεια ισχυρό, όπως το ετοιμάζατε τώρα, με τον διορισμένο περιφερειάρχη ισχυρότατο στην περιφέρεια και μια Τοπική Αυτοδιοίκηση από κάτω που έτσι και αλλιώς θα δυναμωθεί τι μέλλον έχει η Νομαρχιακή Αυτοδιοίκηση; Έχει κανένα μέλλον; Αυτό της επιφυλάσσετε;
      Τη Νομαρχιακή Αυτοδιοίκηση, αγαπητοί συνάδελφοι, δεν χρειάζεται να την πνίξετε, την αφήνετε να πεθάνει σιγά-σιγά, αυτό γίνεται. Επιβιώνει λάθρα και με τα δικά σας και με τα δικά μας. Εμείς τουλάχιστον καταλάβαμε και προετοιμάζαμε μια μεγάλη μεταρρύθμιση. Και την προετοιμάζουμε και τη δίνουμε στο κίνημα το αυτοδιοικητικό. Μια μεγάλη μεταρρύθμιση. Λέτε για επανίδρυση του κράτους, όταν ξέρετε ότι αν δεν κάνετε πραγματική αποκέντρωση, όταν δεν μεταφέρετε και αρμοδιότητες και το σχεδιασμό και την υλοποίηση της ανάπτυξης στην περιφέρεια, δεν κάνετε απολύτως τίποτα. Αλλά τότε όμως είναι μεταφορά εξουσίας και όλη σας η λογική είναι ότι κεντράρετε την εξουσία σ΄ ένα κράτος κεντρικό. 
      Τι να πούμε τώρα; Ότι ακόμα και το τελευταίο εργάκι σε ένα δήμο το περνάτε μέσω του «ΘΗΣΕΑ» από το Υπουργείο; Για ποια αποκέντρωση μιλάμε; Ποια συμμετοχή έχει σήμερα ο νομάρχης σε ό,τι συμβαίνει στην περιφέρεια; Πείτε μου ποιος νομάρχης -όχι μόνο δικός μας αλλά και δικός σας- συμμετέχει κατά το ελάχιστο σε ό,τι γίνεται στην περιφέρεια σήμερα; Είτε καλείται μία φορά στους δέκα μήνες να συμμετάσχει σε ένα νομαρχιακό συμβούλιο που είναι προειλημμένες οι αποφάσεις, οι δε κυβερνητικοί Βουλευτές, πριν ακόμα συνεδριάσει το συμβούλιο, ανακοινώνουν στις κοινωνίες ποια έργα εντάσσονται, ποια έργα προχωρούν. Ποιος είναι ο ρόλος της Αυτοδιοίκησης; Κανένα απολύτως ρόλο ούτε έχει τώρα ούτε στο μέλλον σχεδιάζεται να έχει. Η Νομαρχιακή Αυτοδιοίκηση ή ελευθερώνεται ή αλλάζει περιεχόμενο ή συρρικνώνεται εκ των πραγμάτων. Αυτή είναι η πραγματικότητα. 
      Το κίνημα το αυτοδιοικητικό σε όλα τα συνέδρια βάζει το θέμα. Μη βλέπετε τώρα που συμφωνεί στα επιμέρους άρθρα. Γιατί να μη συμφωνήσει; Μικροπταίσματα είναι, μικροδιευθετήσεις. Συμφωνεί. Αλλά αυτό θέλει η Νομαρχιακή Αυτοδιοίκηση; Αυτό έχετε καταλάβει; Με αυτό λέτε ότι συμφωνεί το κίνημα της αυτοδιοίκησης; Ε, λοιπόν, δεν συμφωνεί με αυτό, αγαπητοί συνάδελφοι, της Νέας Δημοκρατίας. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε κόμμα διαμαρτυρίας ανήκετε; Κυβερνούσατε είκοσι χρόνια και έρχεσθε και κάνετε κριτική σαν να ανήκετε σε κόμμα του 3% ή του 7% που δεν κυβέρνησε ποτέ; Σε σας οφείλεται ότι η Νομαρχιακή Αυτοδιοίκηση βρίσκεται σ’ αυτήν την κατάσταση. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ κύριε Υπουργέ, μη διακόπτετε. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης):  Έλεος κύριοι συνάδελφοι!
      ΧΑΡΑΛΑΜΠΟΣ ΚΑΣΤΑΝΙΔΗΣ: Το έχετε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε. 
      ΝΙΚΟΛΑΟΣ ΣΑΛΑΓΙΑΝΝΗΣ: Ο κύριος Υπουργός, δεν έχει καταλάβει τίποτα περί κινήματος αυτοδιοίκησης. Ποτέ δεν το είχε στη νοοτροπία του, στην κουλτούρα του, στη λογική του. Ό,τι υπάρχει σήμερα ως αυτοδιοικητικό είναι από δικές μας δυνάμεις, εμείς το στηρίξαμε, εμείς το απελευθερώσαμε και εμείς θα έπρεπε εδώ και χρόνια να του δώσουμε μια άλλη πνοή. Το καθυστερήσαμε, αλλά όμως καταλάβαμε έγκαιρα ότι δεν πάει άλλο έτσι, γι’ αυτό και προτείνουμε μια μεγάλη γενναία Αυτοδιοίκηση. 
      Δεν προτείνετε απολύτως τίποτα. Πάντοτε αρνιόσασταν και τώρα βαυκαλίζεστε ότι κάτι κάνατε για την Αυτοδιοίκηση, όταν την αφήνετε να πεθάνει λιπόσαρκη. Αυτό κάνετε σήμερα. Και σας ρωτώ: Γίνονται τόσα έργα στην περιφέρεια. Γίνεται ανάπτυξη στην περιφέρεια. Προετοιμάζεται το Δ΄ Κοινοτικό Πλαίσιο Στήριξης. Οι νομαρχίες, οι εκλεγμένοι νομάρχες πού συμμετέχουν; Τι αποφασίζουν; Τι συναποφασίζουν; Απολύτως τίποτα. Γι’ αυτήν την Αυτοδιοίκηση μιλάτε και θέλετε να σας στηρίξουμε ψηφίζοντας το νομοσχέδιο που φέρνετε; 
      ΑΝΔΡΕΑΣ ΛΥΚΟΥΡΕΝΤΖΟΣ: Ποιος αφαίρεσε αρμοδιότητες;
      ΝΙΚΟΛΑΟΣ ΣΑΛΑΓΙΑΝΝΗΣ: Στη δική σας λογική που δεν έχει κανένα μέλλον, θεωρείτε αυτά τα ελάχιστα μείζονα. Αυτή είναι η πραγματικότητα. 
      Το κίνημα της αυτοδιοίκησης  που φτιάξαμε θα πάει την Αυτοδιοίκηση και παραπέρα, αλλιώς δεν επιβιώνει. Και σεις θα είσαστε πάντα κόντρα σ’ αυτό γιατί έχετε μια λογική, απ’ ότι φαίνεται εδώ μέσα, συγκεντρωτισμού. Έχετε νεοσυγκεντρωτική λογική. Ο κ. Παυλόπουλος είναι αυτός που θεσμοθετεί το νεοσυγκεντρωτισμό της πολιτικής σας. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε.
      Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Μία σύντομη, απειροελάχιστη στο χρόνο παρέμβαση θα κάνω, διότι οι παρατηρήσεις ή τα επιχειρήματα που επικαλέστηκαν ο κ. Κεγκέρογλου και ο κ. Σαλαγιάννης είναι όντως άξια απαντήσεως, υπό την εξής έννοια: Σήμερα τα παιδιά δίνουν φυσική. Απαιτείται το καλό παράδειγμα. Όχι σουρεαλιστικός λόγος, κάπως θετικός λόγος να εκφέρεται και να εκπέμπεται απ’ αυτήν την Αίθουσα.
      ΕΥΑΓΓΕΛΟΣ ΒΕΝΙΖΕΛΟΣ: Στη φυσική σκέψη η σουρεαλιστική λογική είναι η θεωρία του χάους. Είναι ξεπερασμένα αυτά που λέτε.
      ΒΥΡΩΝ ΠΟΛΥΔΩΡΑΣ: Έτσι λοιπόν επειδή έχουμε και έναν παιδαγωγικό ρόλο εδώ, εκτός από την αρχή της πολιτικής συνέπειας, πρέπει να έχουμε μία καρτεσιανή λογική και όχι τη χαοτική που επικαλέστηκε ο πρωτοπόρος στη φυσική σκέψη κ. Βενιζέλος μόλις τώρα. 
      Λέω λοιπόν ότι όλο το σκηνικό μου θυμίζει την πρώτη σκηνή στον Φάουστ του Γκαίτε. Εκεί στη σκηνή στο σπουδαστήριο λέει ο Φάουστ: «πρέπει να χρησιμοποιούμε τις λέξεις οι οποίες συνεπιφέρουν, ενέχουν, εμπεριέχουν μία έννοια». Ο Μεμφιστοφελής ΠΑΣΟΚ του λέει: «Σώπα καημένε, να έχουν οι λέξεις έννοια; Ας είναι εύκαιρες λέξεις και θα βρουν τη θέση τους». Θα βρουν τη θέση τους ως προϊόν του Μεμφιστοφελή στην κοινωνία, ίσως και στην πολιτική μέχρι πρότινος. Από δω και πέρα οι εύκαιρες λέξεις δεν σας παρέχουν ευχέρεια και δικαίωμα πολιτικής παρουσίας. Εκτίθεσθε συνεπώς. Και τι δηλοί ο μύθος; Ας έλθουμε στη φυσική και στα μαθηματικά.
      Το 2004 ήταν 500.000.000 ευρώ προς τη Νομαρχιακή Αυτοδιοίκηση από τους κεντρικούς αυτοτελείς πόρους. Απ’ αυτά τα 500.000.000 ευρώ, κύριοι, τα 390.000.000 ευρώ πήγαιναν για την προνοιακή ρύθμιση. Έμεναν 110.000.000 ευρώ για τη Νομαρχιακή Αυτοδιοίκηση. Από τα 110.000.000 ευρώ τα 104.000.000 ευρώ πήγαιναν για λειτουργικά έξοδα.
    Και έμεναν για την αναπτυξιακή δράση και πολιτική της Νομαρχιακής Αυτοδιοίκησης τα ηρωικά 6.000.000 ευρώ. Πρόνοιας και λειτουργίας του ΠΑΣΟΚ. Λέμε, λοιπόν, ότι από τα 500.000.000 μένουν 350.000.000 για την αναπτυξιακή λειτουργία των Νομαρχιακών Αυτοδιοικήσεων. 
    Συνεπώς, σεβαστείτε αυτά τα δεδομένα και μην προκαλείτε σύγχυση ως σηπίαι θολώνοντας τα νερά, επικαλούμενοι άλλους πόρους παράπλευρους, διότι οι παράπλευροι πόροι τους οποίους επικαλείστε δημιουργούν παράπλευρες ζημίες σε σας. Να είστε λοιπόν θετικοί των φυσικών επιστημών, να σέβεστε τη λογική, τα μαθηματικά και να μην πουλάτε εδώ πολιτικό σουρεαλισμό, διότι δεν βρίσκετε αγοραστές. Αυτός είναι ο πυρήνας και το νόημα και γι’ αυτό έκανα την παρέμβασή μου, της αρχής αυτού του νομοσχεδίου για τη στήριξη της Νομαρχιακής Αυτοδιοίκησης. 
    Χθες σας είπα για τη δόξα σας όσον αφορά τις μεταρρυθμίσεις. Πάσχετε από θεσμική ακράτεια. Ευτυχώς που διεκόπη αυτή η διαδικασία. Εμείς ερχόμαστε πραγματικά να κάνουμε στήριξη της περιφέρειας και της Νομαρχιακής Αυτοδιοίκησης.
    ΕΥΑΓΓΕΛΟΣ ΒΕΝΙΖΕΛΟΣ: Αυτό είναι παράδειγμα θεσμικής σταθερότητας: ο Βασικός Μέτοχος.
    ΒΥΡΩΝ ΠΟΛΥΔΩΡΑΣ: Ναι, είναι παράδειγμα θεσμικής σταθερότητας. Να ηρεμήσουν τα πράγματα. Εμείς κατοχυρώσαμε τον Α΄ και Β΄ βαθμό Τοπικής Αυτοδιοίκησης και σας πληροφορώ…
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο επί προσωπικού. 
    ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό θέμα. 
    ΒΥΡΩΝ ΠΟΛΥΔΩΡΑΣ: Μη φωνασκείτε. Κρατήστε για τον εαυτό σας έναν καλύτερο ρόλο από το ρόλο του φωνασκούντος. 
    Η λογική των γεγονότων μας υποχρεώνει να σας καλέσουμε στο ελάχιστο συμφωνίας για τα θετικά έργα που γίνονται. Δεν είναι ισχυρισμοί. Είναι έργα και πρόοδος που συντελούνται με κυβέρνηση της Νέας Δημοκρατίας τώρα ενώπιόν σας και επειδή εσείς μπορεί να έχετε τις σκοτισμένες διόπτρες σας ενώπιον του ελληνικού λαού. 
    (Χειροκροτήματα από την πτέρυγα της Νέας Δημοκρατίας)
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο επί προσωπικού. 
    ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό θέμα, κύριε Βενιζέλε, επειδή έγινε αναφορά στο όνομά σας. 
    ΕΥΑΓΓΕΛΟΣ ΒΕΝΙΖΕΛΟΣ: Στον κώδικα που έχω με τον κ. Πολύδωρα υπήρξε σοβαρότατο προσωπικό θέμα. Πρέπει να εξηγήσω σε τι συνίσταται. 
    ΠΡΟΕΔΡΕΥΩΝ (Ιωάννης Τραγάκης): Το Προεδρείο έχει τη δυνατότητα να εκτιμήσει και εκτιμά ότι δεν υπάρχει προσωπικό θέμα. 
    ΕΥΑΓΓΕΛΟΣ ΒΕΝΙΖΕΛΟΣ: Όταν ο Βουλευτής επιμένει πρέπει να λάβει το λόγο.
    ΠΡΟΕΔΡΕΥΩΝ (Ιωάννης Τραγάκης): Η αναφορά στο όνομά σας δεν συνιστά προσωπικό. Δεν ήταν καν επικριτική. 
    ΕΥΑΓΓΕΛΟΣ ΒΕΝΙΖΕΛΟΣ: Επιμένω στην ύπαρξη προσωπικού θέματος και κατά τον Κανονισμό δικαιούμαι να λάβω το λόγο για ένα λεπτό. 
    ΠΡΟΕΔΡΕΥΩΝ (Ιωάννης Τραγάκης): Ο Πρόεδρος αποφασίζει. 
    ΕΥΑΓΓΕΛΟΣ ΒΕΝΙΖΕΛΟΣ: Διαβάστε τον Κανονισμό. Ο Βουλευτής εξηγεί ενώπιον του Σώματος. Επιμένω. 
    ΠΡΟΕΔΡΕΥΩΝ (Ιωάννης Τραγάκης): Έχετε το λόγο για ένα λεπτό. 
    ΕΥΑΓΓΕΛΟΣ ΒΕΝΙΖΕΛΟΣ: Υπάρχει σοβαρότατο προσωπικό θέμα διότι ο κ. Πολύδωρας με χαρακτήρισε ως εκπρόσωπο των νέων θεωριών της φυσικής. Και πρέπει να πω ότι πράγματι με βάση το καρτεσιανό σχήμα η Κυβέρνηση δεν έχει καμία ελπίδα να διασωθεί, γιατί δεν μπορεί να διαχειριστεί το εσωτερικό της χάος. Ενώ, με βάση τις σύγχρονες επιστημολογικές αντιλήψεις για το χάος και την πολυπλοκότητα έχει κάποια οδό διαφυγής. 
    ΒΥΡΩΝ ΠΟΛΥΔΩΡΑΣ: Αυτά δεν είναι Ντεκάρ. Είναι Βενιζέλιοι αυτοσχεδιασμοί. 
    ΕΥΑΓΓΕΛΟΣ ΒΕΝΙΖΕΛΟΣ: Αλλά πρέπει ο κ. Καραμανλής να αποδεχθεί τις απόψεις Πολύδωρα. Δηλαδή πράγματι πρέπει να αναζητήσει άλλες λέξεις, γιατί με τις παλιές λέξεις της σεμνότητας και της ταπεινότητας δεν είναι ο Φάουστ, αλλά είναι ο Άμλετ με τεράστιο υπαρξιακό δίλημμα. Δεν μπορεί να επιβιώσει η Κυβέρνηση με το παλιό καρτεσιανό μοντέλο παρά μόνο ως κυβέρνηση του χάους. 
    ΑΘΑΝΑΣΙΟΣ ΜΠΟΥΡΑΣ: Διαστρεβλώνονται οι έννοιες της φυσικής, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Κύριε Καστανίδη, έχετε το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μετά τη διεξαχθείσα συζήτηση ομολογώ ότι συνθλίβομαι μεταξύ φυσικών και μαθηματικής επιστήμης και ως εκ τούτου θα επιλέξω μια απλή πολιτική διατύπωση. Θα ξαναδιαβάσω σας διαβεβαιώνω τον Φάουστ γιατί κατά την πρώτη ανάγνωση δεν συγκράτησα αν ο Μεφιστοφελής ήταν Νεοδημοκράτης ή ΠΑΣΟΚος. 
     ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Πάντως εγώ κατάλαβα, κύριε Πολύδωρα, γιατί δεν είστε με τη μοντέρνα θεωρία της φυσικής του χάους, γιατί είστε με τη θεωρία του πολιτικού χάους που την αποδεικνύετε ως Κυβέρνηση. Έτσι βγαίνει. Οι πολιτικοί δικολαβισμοί δεν έχουν καμιά σχέση ούτε με τα μαθηματικά ούτε με τη φυσική. Η φυσική και τα μαθηματικά που μάθατε τότε, κύριε Πολύδωρα είχαν καρτεσιανή λογική. Άλλα χρησιμοποιείτε στην πολιτική. 
     Κύριε  Πρόεδρε, είχα την ευκαιρία επί της αρχής να τοποθετηθώ στο νομοσχέδιο. Πραγματικά όλη η συζήτηση επιβεβαιώνει αυτά που είπα ότι πρόκειται για ασήμαντη νομοθετική παρέμβαση σε ένα τόσο σημαντικό θεσμό. 
     Στο άρθρο 1 του νομοσχεδίου. Μιλάτε για τους πόρους και για την κατανομή των πόρων. Είχα πει και στην επί της αρχής συζήτηση ότι με μηχανιστικά κριτήρια κατανέμετε τους πόρους. Λέτε 50% για λειτουργικές δαπάνες και άλλα 50% για επενδύσεις. Με ποιο κριτήριο; Γιατί όχι 60% ή 40%; Ρώτησα επί της αρχής και δεν μου απαντήσατε. Μάλλον για άλλους λόγους κάνετε αυτή την αυθαίρετη μηχανιστική κατανομή. Δεν καταλαβαίνω πως αυτό που κάνετε συμβιβάζεται με αυτό που λέτε ότι δήθεν στο νομοσχέδιο προωθείται αυτονομία και αυτοδυναμία της Νομαρχιακής Αυτοδιοίκησης. Και είναι θετικό που απεμπλέκετε τους προϋπολογισμούς των νομαρχιακών αυτοδιοικήσεων από τα προνοιακά επιδόματα. Αλλά και με τις ίδιες ρυθμίσεις που κάνετε ένα βήμα μπρος κάνετε και δυο βήματα πίσω.  Αυτή είναι η πολιτική σας. Αφαιρείτε πόρους. Και πέραν της μηχανιστικής κατανομής 50%-50% έρχεστε και ρυθμίζετε  τα κριτήρια κατανομής του 50% τα οποία έχουν ασάφεια, δεν είναι προσδιορισμένα. Και μη μου πείτε ότι υπήρχαν τέτοια κριτήρια στην παλιά διάταξη γιατί τότε αυτά αφορούσαν τη γενικότερη κατανομή. Μιλάτε τώρα για το ΦΠΑ που πηγαίνει για επενδύσεις, για την κατανομή του και μάλιστα με τόσο ασαφή κριτήρια.
     Τίθεται λοιπόν ζήτημα και πρέπει να μας απαντήσετε γι’ αυτά τα θέματα, για να δούμε και την αποτελεσματικότητα ή την προοδευτικότητα αυτών των διατάξεων. Δεν θέλω να επεκταθώ σ΄ αυτό παραπέρα.
     Όσον αφορά το άρθρο 3, είπα και στην ομιλία μου επί της αρχής ότι εγώ θεωρώ θετική τη διάταξη δυνατότητας επιχορήγησης από τις νομαρχιακές επιχειρήσεις των αστικών εταιρειών που ασχολούνται με το θέμα των ναρκωτικών. Είναι μια μάστιγα τα ναρκωτικά. Είναι θετικό αυτό που κάνετε με τη διάταξη. Και έβαλα δυο ερωτήματα. Το ένα είναι ότι υπάρχει μια εκκρεμότητα σε σχέση με δέσμευση της Κυβέρνησης. Όταν συζητούσαμε άλλο νόμο που αφορούσε κίνητρα για προσλήψεις είχα πει τότε ότι το βασικό πρόβλημα που έχουμε σε σχέση με τα ναρκωτικά είναι η αδυναμία επανένταξης των ανθρώπων που φεύγουν απ’ αυτά τα δίχτυα του θανάτου, εννοώ των απεξαρτημένων. Είχαμε πει τότε να βάλετε κίνητρα και ο κ. Παυλόπουλος δεσμεύθηκε ότι θα το μελετήσει. Έχουν περάσει έξι μήνες από τότε και δεν κάνατε καμία κίνηση προς αυτή την κατεύθυνση. Θέλω μια απάντηση. 
      Το δεύτερο είναι ότι εφόσον αποφασίσουμε για επιχορηγήσεις τέτοιων εταιρειών μέσω Νομαρχιακής Αυτοδιοίκησης, σας είπα –και το γνωρίζετε πολύ καλά- δεδομένου ότι υπάρχουν στο χώρο των ατόμων με ειδικές ανάγκες -με αναπηρία- αντίστοιχες αστικές εταιρείες, υπάρχει και έχει βάση το αίτημα της εθνικής συνομοσπονδίας για να περιληφθούν και αυτοί στη διάταξη. Δεν άκουσα μία απάντηση γι’ αυτό. 
      Νομίζω ότι ο κ. Παυλόπουλος ανέφερε γενικά και αόριστα ότι το θέμα ανοίγει πολύ, υπάρχει ένα θέμα με αυτές τις αστικές εταιρείες. Άκουσα και προχθές ορισμένες επιφυλάξεις του Συνασπισμού για το πλαίσιο λειτουργίας και τον έλεγχο αυτών των εταιρειών. Αυτό είναι ασφαλώς ένα θέμα το οποίο θα πρέπει να δούμε, και η Κυβέρνηση και εμείς στη Βουλή. Αλλά από την ώρα που υπάρχουν αυτές οι εταιρείες και λειτουργούν όπως λειτουργούν και αφού κάνουμε το βήμα για εκείνες που ασχολούνται με τα ναρκωτικά, καλό είναι να συμπεριλάβουμε εκείνες που δρουν στο χώρο των ατόμων με ειδικές ανάγκες. 
      Έρχομαι τώρα στο θέμα που έγινε αντικείμενο ιδιαίτερης συζήτησης, δηλαδή στη διάταξη για τις προσλήψεις. Μάλιστα, σήμερα είχα την ευκαιρία να ακούσω και σχετική απάντηση του κ. Παυλόπουλου σε ερώτηση του Προέδρου του Συνασπισμού.
      Εγώ πιστεύω ότι με αυτήν τη διάταξη, όπως είναι σήμερα διατυπωμένη, ουσιαστικά αποδυναμώνετε πάρα πέρα το ρόλο του ΑΣΕΠ στις προσλήψεις και έμμεσα τον παρακάμπτετε. Διότι με το να ρυθμίζετε ότι αν μέσα σε είκοσι ημέρες δεν εγκριθεί η προκήρυξη προχωράει, η διαδικασία πρόσληψης αυτό ουσιαστικά σημαίνει, με το δεδομένο ότι οι είκοσι ημέρες είναι πολύ ελάχιστες, όπως είναι σήμερα τα συνήθη χρονοδιαγράμματα με τα οποία κινούνται στο ΑΣΕΠ, ότι δεν εγκρίνεται ούτε καν η νομιμότητα της προκήρυξης από το ΑΣΕΠ.
      Το άλλο σημείο ανησυχίας, είναι ότι προσλαμβάνονται πριν γίνουν, και αν γίνουν, έλεγχοι. Δηλαδή, μετά την κατάταξη, προσλαμβάνονται αμέσως στο δημόσιο. Κι αν ύστερα από ένσταση ή αυτεπάγγελτο έλεγχο του ΑΣΕΠ, προκύψει πρόβλημα τότε απολύονται. Μα, αυτό μπορεί να γίνει αν γίνει, σε διάστημα έξι μηνών, ενός χρόνου και δημιουργεί νέα προβλήματα. 
      Και αυτό δεν θα με ανησυχούσε ιδιαίτερα –ίσως μου πείτε ότι ίσχυε και για την Τοπική Αυτοδιοίκηση- αν δεν είχε γίνει η ρύθμιση της συνέντευξης, αυτή η κερκόπορτα! Κύριε Παυλόπουλε, εδώ καταλαβαινόμαστε. Δεν στρεψοδικούμε. 
      Σας άκουσα το πρωί, απαντώντας στον κ. Αλαβάνο, να λέτε ανακρίβειες όσον αφορά τη συνέντευξη. Η συνέντευξη μπορεί τον βαθμό δέκα να τον κάνει οκτώ και λιγότερο και τον βαθμό οκτώ να τον κάνει δέκα! Αυτή η κερκόπορτα της συνέντευξης μαζί με άλλες σχετικές διατάξεις που ψηφίσατε είναι που στήσανε «παράγκες» στις προσλήψεις. 
      Με την ευκαιρία αυτή, θέλω να πω στον κ. Παυλόπουλο και το εξής: Κύριε Παυλόπουλε, σας άκουσα πάλι το πρωί, όπου αντί να εξηγείτε τι θα κάνετε εσείς –όταν σας έθεσαν το ζήτημα της πρόσληψης προσώπου μέσω τρίτων, να λέτε στον κ. Αλαβάνο ότι δεν μπορείτε να κάνετε τίποτα άλλο λόγω του πλαισίου που βρήκατε. Είστε δεκαπέντε μήνες κυβέρνηση! Ακούστε να δείτε! Έχετε απόλυτη δυνατότητα για τη νομοθετική πρωτοβουλία, την οποία δεν σας στερεί κανένας. Αν κάτι, λοιπόν, δεν σας ικανοποιεί, να το καταργήσετε. Επιτέλους να μας πείτε τη δική σας πολιτική και να μη γυρίζετε συνεχώς στο παρελθόν!
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε!  
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Γι’ αυτό καταργήσαμε το σχετικό νόμο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ολοκλήρωσα, κύριε Πρόεδρε, και επιφυλάσσομαι να επανέλθω για τις τροπολογίες. Θα περιμένω όμως να απαντήσει συγκεκριμένα ο κύριος Υπουργός, γιατί από αοριστολογίες έχουμε χορτάσει. 
      ΠΡΟΕΔΡΕΥΩΝ (Ιωάννης Τραγάκης): Θα απαντήσει! 
      Το λόγο έχει ο συνάδελφος κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, είχα την αίσθηση ότι ο κ. Παυλόπουλος ήταν ένας από τους πιο παραγωγικούς Υπουργούς και με το μεγαλύτερο έργο σε παραγωγή νομοσχεδίων. Διαβάζοντας χθες το Περιοδικό της Βουλής, το διαπίστωσα καθώς είδα ότι έχει καταθέσει εννέα νομοσχέδια.
      Λέω «Μπράβο!», γιατί είναι ένας από τους πιο παραγωγικούς Υπουργούς και πρέπει να είναι η αιχμή του δόρατος για την Κυβέρνηση. 
      Μετά, κάθισα και σκέφθηκα ποια νομοσχέδια έφερε ο κ. Παυλόπουλος και θυμήθηκα τον «Βασικό Μέτοχο», τις ρυθμίσεις του ΑΣΕΠ, που συμπεριλαμβάνουν τις συνεντεύξεις, το σάρωμα της Δημόσια Διοίκησης, τους συμβασιούχους που έμειναν συμβασιούχοι, το σημερινό νομοσχέδιο και μια άλλη πλειάδα τέτοιων νομοσχεδίων. 
      Και αναρωτήθηκα «Πολύ ωραία! Τέτοιους Υπουργούς να έχει η Νέα Δημοκρατία και θα πηγαίνει καλά!». 
      Όμως, δεν είναι έτσι η κατάσταση, κύριε Υφυπουργέ, διότι η εικόνα που δίνει το Υπουργείο Εσωτερικών και Δημόσιας Διοίκησης είναι μια εικόνα απλής διαχείρισης και σκληρής κομματικής μάχης οπισθοφυλακών, έτσι ώστε να περιχαρακωθούν οι δικοί μας άνθρωποι και το δικό μας καθεστώς που πάει να φτιαχτεί. Με αυτήν την έννοια έχει δημιουργήσει θλιβερή εικόνα όχι μόνο στους ανθρώπους οι οποίοι δεν έχουν ψηφίσει τη Νέα Δημοκρατία, αλλά ευρύτερα στην κοινή γνώμη το γεγονός ότι όλες οι νομοθετικές πρωτοβουλίες που παίρνει ο κ. Παυλόπουλος είναι ατυχέστατες, διχαστικές και καταστροφικές. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Άποψη σας. 
      ΒΑΣΙΛΕΙΟΣ ΟΙΚΟΝΟΜΟΥ: Μετά από λίγο θα συζητήσουμε μια καταστροφική πρωτοβουλία που πήρε, όπως είναι ο «Βασικός Μέτοχος». Και επειδή ηχούν ακόμη στ’ αφτιά μου οι κουβέντες του κ. Πολύδωρα περί των εύκαιρων λέξεων, λέω το εξής: 
      Δεν είναι εύκαιρες λέξεις, οι λέξεις που είπατε ψηφίζοντας πριν από δύο μήνες το νομοσχέδιο για το «Βασικό Μέτοχο»; Δεν θα είναι εύκαιρες οι λέξεις που θα πείτε μετά από λίγη ώρα, παίρνοντας τα πίσω και καταπίνοντας το λάθος σας; Κατηγόρησε ο κ. Πολύδωρας το ΠΑΣΟΚ για εύκαιρες λέξεις, παίζοντας το ρόλο του Μεφιστοφελή. Μήπως δεν είναι εύκαιρες λέξεις αυτές που είπατε πριν από τέσσερα χρόνια, κατηγορώντας τότε την κυβέρνηση του ΠΑΣΟΚ ότι, άμα δώσει «το στοίχημα», με ελληνικές ομάδες θα είναι απατεώνες; Τι θα είναι; Δεν θα είναι εύκαιρο αυτό που λέει σήμερα ο κ. Ρουσόπουλος ή ο κ. Ορφανός για το ίδιο πράγμα, που λέγατε αντίθετα πριν από τέσσερα χρόνια, να λέτε σήμερα άλλα πράγματα; Ποιες είναι οι εύκαιρες λέξεις; Ποιος είναι ο πολιτικός σουρεαλισμός σε όλο το μεγαλείο;
      Δεν νομίζω ότι το ΠΑΣΟΚ και η κυβέρνηση του ΠΑΣΟΚ τότε, η οποία κατηγορήθηκε για θεσμική ακράτεια και για μεταρρυθμιστική λαγνεία –άκουσα κάτι τέτοιο από συναδέλφους της Νέας Δημοκρατίας να κατηγορούν το ΠΑΣΟΚ- να θεωρείται ότι έκανε λάθος επειδή έχει ένα όραμα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τα τέσσερα λεπτά δεν νομίζω να απευθύνονται σε εμένα. Εγώ συνεχίζω στα οκτώ λεπτά. 
      ΠΡΟΕΔΡΕΥΩΝ (Ιωάννης Τραγάκης): Κύριε Οικονόμου, σας έχουν γράψει στους προτασσόμενους δευτερολογούντες. 
      ΒΑΣΙΛΕΙΟΣ ΟΙΚΟΝΟΜΟΥ: Εγώ ζήτησα κανονικά το λόγο επί της αρχής, κύριε Πρόεδρε. Είναι πρόβλημα που δεν με έβαλαν κανονικά.  
      ΠΡΟΕΔΡΕΥΩΝ (Ιωάννης Τραγάκης): Συνεχίστε εσείς. 
      ΒΑΣΙΛΕΙΟΣ ΟΙΚΟΝΟΜΟΥ: Είπε πολύ καλά ο συνάδελφος κ. Ρόβλιας ότι αρχή δεν υπάρχει σε αυτό το νομοσχέδιο. 
      ΠΡΟΕΔΡΕΥΩΝ (Ιωάννης Τραγάκης): Άρα, τότε δεν έχει νόημα να μιλάτε. 
      ΒΑΣΙΛΕΙΟΣ ΟΙΚΟΝΟΜΟΥ: Έχω λόγο να μιλάω για το χάος. Τα είπαμε προηγουμένως. 
      ΠΡΟΕΔΡΕΥΩΝ (Ιωάννης Τραγάκης): Ελάτε τώρα. Συνεχίστε. 
      ΒΑΣΙΛΕΙΟΣ ΟΙΚΟΝΟΜΟΥ: Εγώ λέω κάτι πολύ απλό αυτήν τη στιγμή. Άκουσα με μεγάλη προσοχή το λόγο του κ. Καστανίδη που έβαλε ένα ζήτημα για το πώς μπορεί να καταθέτουν οι πολιτικές δυνάμεις έναν οραματικό λόγο, μια μεταρρυθμιστική λογική, μια αντίληψη του να προχωρούν μπροστά τα πολιτικά πράγματα του τόπου. Εμείς μέχρι στιγμής στα έργα και στις ημέρες του κ. Παυλόπουλου και της Κυβερνήσεως δεν έχουμε δει αυτό το όραμα και αυτήν τη μεταρρυθμιστική διάθεση, την οποία με πολύ θέρμη ισχυριστήκατε πριν από τις εκλογές του Μαρτίου 2004. 
      Αυτές οι νομοθετικές πρωτοβουλίες που παίρνετε όχι μόνο δεν είναι σημαντικές, όχι μόνο είναι διαχειριστικού χαρακτήρα, καλύπτοντας επιμέρους ζητήματα, αλλά δεν δίνουν και προοπτική στο μεγάλο θέμα της Νομαρχιακής Αυτοδιοίκησης. Το 1994, ψηφίστηκε και δημιουργήθηκε η Νομαρχιακή Αυτοδιοίκηση. Εσείς έρχεστε μετά από δέκα-έντεκα χρόνια, κύριε Υπουργέ, κάνοντας τον απολογισμό, για να δικαιολογήσετε την τότε στάση σας, που δεν ψηφίσατε αυτό το όραμα και αυτήν τη μεταρρυθμιστική πολιτική του ΠΑΣΟΚ. Μετά από δέκα χρόνια, κάνοντας έναν απολογισμό, και εγώ μπορώ να πω ότι έγιναν κάποια λάθη ή κάποιες υστερήσεις. Τότε, όμως, δεν ήταν εύκαιρα τα λόγια που λέγατε, που δεν ψηφίσατε εκείνον το νόμο; 
      Μετά από δέκα χρόνια που το ΑΣΕΠ λειτούργησε, φυσικά θα πω κι εγώ, κι εσείς κι ο καθένας ότι κάποια πράγματα δεν πήγαν άριστα. Αλλά γιατί δεν το ψηφίσατε τότε; Ήταν ευκαιριακά τα λόγια τότε, που δεν το ψηφίσατε ή τα τωρινά, που το υπερασπίζεστε και το δικαιολογείτε; Και νομίζετε ότι όλοι έχουμε πάθει γενική αμνησία και δεν θυμόμαστε τι έγινε πριν δέκα χρόνια ή πέντε χρόνια ή πριν δύο μήνες. Άρα, δεν μιλάμε ευκαιριακά εμείς. Εμείς μιλάμε με μια σταθερότητα.
      Φέρνετε το «ΘΗΣΕΑΣ». Βάζετε για την Περιφέρεια Αττικής 10%, όταν η Περιφέρεια Αττικής έχει το 50% του πληθυσμού της Ελλάδος και το 60% της οικονομικής και βιομηχανικής ανάπτυξης της χώρας.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, ολοκληρώστε.
      ΒΑΣΙΛΕΙΟΣ ΟΙΚΟΝΟΜΟΥ: Αυτήν τη στιγμή είτε είναι «μπλε» είτε είναι «πράσινοι» είτε είναι οτιδήποτε, οι δήμαρχοι, κλαίνε. Πάνε για καταστροφή οι δήμοι της Περιφέρειας Αττικής και όχι μόνο του λεγόμενου Υπολοίπου Αττικής, αλλά και της Α΄ και της Β΄ Αθηνών.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΒΑΣΙΛΕΙΟΣ ΟΙΚΟΝΟΜΟΥ: Ένα λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε.
      ΒΑΣΙΛΕΙΟΣ ΟΙΚΟΝΟΜΟΥ: Ένα λεπτό.
      ΠΡΟΕΔΡΕΥΩΝ (Ιωάννης Τραγάκης): Δεν κατάλαβα πού πηγαίνει το ένα λεπτό.
      ΒΑΣΙΛΕΙΟΣ ΟΙΚΟΝΟΜΟΥ: Οκτώ λεπτά δεν θα μου δώσετε;
      ΠΡΟΕΔΡΕΥΩΝ (Ιωάννης Τραγάκης): Δεν έχετε οκτώ λεπτά, κύριε συνάδελφε.
      ΒΑΣΙΛΕΙΟΣ ΟΙΚΟΝΟΜΟΥ: Γιατί; Έχω ειδική μεταχείριση;
      ΠΡΟΕΔΡΕΥΩΝ (Ιωάννης Τραγάκης): Γιατί είστε προτασσόμενος δευτερολογών. Δεν έχετε οκτώ λεπτά. Έδειξε το Προεδρείο μια ανοχή, επειδή πράγματι ήσασταν εγγεγραμμένος επί της αρχής. Έγινε όμως εκφώνηση του ονόματός σας και δεν ήσασταν παρών στη σειρά σας.
      ΒΑΣΙΛΕΙΟΣ ΟΙΚΟΝΟΜΟΥ: Και ζήτησα το λόγο μετά.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μην προκαλείτε.
      ΒΑΣΙΛΕΙΟΣ ΟΙΚΟΝΟΜΟΥ: Μετά όμως ζήτησα το λόγο.
      ΠΡΟΕΔΡΕΥΩΝ (Ιωάννης Τραγάκης): Μην προκαλείτε. Σας έδωσα αρκετό χρόνο. Ολοκληρώστε.
      ΒΑΣΙΛΕΙΟΣ ΟΙΚΟΝΟΜΟΥ: Τέλος πάντων, ολοκληρώνω και λέω το εξής:
      Στο άρθρο 3, αφού μιλάμε και επί των άρθρων, προτείνω κι εγώ –δεν έχω καταθέσει τροπολογία- τουλάχιστον να πάρει την πρωτοβουλία η Κυβέρνηση να προσθέσει και το θέμα των εταιρειών για τους ανθρώπους με ειδικές ανάγκες.
      Και τελευταίο ζήτημα που θέτω είναι για την πολιτική προστασία, που δεν έχετε βάλει μέσα στο νομοσχέδιο, πρέπει να το δείτε. Ειδικά για τη Δυτική Αττική, το νομοθέτημα που προβλέπει τη σύσταση πολιτικής προστασίας ανά Νομαρχία δεν έχει την ίδια αξία, όπως έχει στη Δυτική Αττική. Ο ένας υπάλληλος δεν μπορεί να καλύψει το μεγάλο πρόβλημα της Δυτικής Αττικής, όπου βρίσκεται το 50% της βιομηχανικής παραγωγής. Άρα, δεν φτάνει ο ένας υπάλληλος. Πρέπει να υπάρχει πλήρες τμήμα, μια διαφορετική νομοθετική αντιμετώπιση από το Υπουργείο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και εννέα συνοδοί-δάσκαλοι του 5ου και 11ου Δημοτικού Σχολείου Νέας Ιωνίας Βόλου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο συνάδελφος κ. Τζαμτζής έχει το λόγο για τέσσερα λεπτά.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, ευχαριστώ.
      Χθες μίλησα για μηδενιστική λογική από την πλευρά της Αξιωματικής Αντιπολίτευσης. Και μίλησα γι’ αυτή τη λογική που πέρασε, διότι προσπάθησαν να απαξιώσουν τα πάντα, προσπάθησαν να πουν ότι το νομοσχέδιο δεν επιφέρει τις τόσο σημαντικές αλλαγές, προσπάθησαν φωνασκώντας πολλές φορές και διακόπτοντας να σταματήσουν τι; Μια πραγματικά μεγάλη αλλαγή, που έρχεται στη Νομαρχιακή Αυτοδιοίκηση.
      Και βέβαια, διαπίστωσα ότι υπάρχουν και δύο γραμμές. Ο Κοινοβουλευτικός Εκπρόσωπος δεν αναφέρθηκε καθόλου στο νομοσχέδιο. Μας μίλησε για άλλα πράγματα. Και βεβαίως, υπήρξε από κάτω η ομαδική ομοβροντία από τους συναδέλφους της Αντιπολίτευσης, λέγοντας ότι τίποτα δεν έχει γίνει.
      Κυρίες και κύριοι συνάδελφοι, αυτά τα κροκοδείλια δάκρυα έξω από αυτήν την Αίθουσα να τα χύνετε. Και αυτό, διότι για ό,τι έχει γίνει μέχρι σήμερα και για το γεγονός ότι η Νομαρχιακή Αυτοδιοίκηση ήταν ο «φτωχός συγγενής», υπεύθυνοι είστε εσείς καθ’ ολοκληρίαν.
      Εσείς τους καταδικάσατε, με το να δίδεται το 80% του προϋπολογισμού τους στα προνοιακά επιδόματα, στο να μην έχουν πόρους να κάνουν τα αυτονόητα. Εσείς καταδικάσατε και την Αυτοδιοίκηση του Α΄ βαθμού με την υπεξαίρεση ενός 1.000.000.000.000 δραχμών, που χρωστάτε στους δήμους όλα αυτά τα χρόνια. Και υπεξαιρέθηκαν αυτά τα χρήματα από τις δικές σας κυβερνήσεις.
      Είκοσι χρόνια εμείς έχουμε δεσμευτεί και θα τα δώσουμε. Εσείς όμως δεν έχετε το δικαίωμα να μιλάτε για χρηματοδοτήσεις στις νομαρχίες και στους δήμους. Διότι πραγματικά τους καταστήσατε «φτωχούς συγγενείς», τους καταστήσατε επαίτες.
    Δεν χρειάζονται –άκουσα τα ευφυολογήματα περί ανώτερων μαθηματικών- ανώτερα μαθηματικά για να καταλάβει κανείς ότι αυτή η Κυβέρνηση με τη ρύθμιση που φέρνει υπερτριπλασιάζει τα χρήματα στη Νομαρχιακή Αυτοδιοίκηση. Αυτές τις θεωρίες περί ανώτερων μαθηματικών ο κόσμος δεν τις καταλαβαίνει. Απλά μαθηματικά: Αφαιρούσατε ουσιαστικά με τα προνοιακά επιδόματα το 80%. Έμεναν 110.000.000 συνολικά για τη λειτουργία και για έργα. Και σήμερα εμείς αφαιρούμε αυτό το 80%, τα 390.000.000 ευρώ και τους δίνουμε τριπλάσια χρήματα για τη λειτουργία τους και για να κάνουν έργο. 
    Επιτέλους θα πρέπει να αποφασίσετε τι θέλετε. Έχει δίκιο ο κ. Πάγκαλος, ο οποίος βγήκε στο έκτακτο συνέδριο της ΕΝΑΕ στην Κρήτη και παραδέχθηκε από βήματος ότι όντως η Κυβέρνηση δίνει λεφτά στη Νομαρχιακή Αυτοδιοίκηση; Διαφωνείτε με τους δικούς σας νομάρχες που παραδέχονται ότι όντως η Κυβέρνηση δίνει χρήματα στην Νομαρχιακή Αυτοδιοίκηση; Αποφασίστε τι θέλετε τελικά, διότι σας διαψεύδουν οι ίδιοι οι δικοί σας νομάρχες. Και βεβαίως είναι γνωστό γιατί πράττετε αυτό το πράγμα.
    Πρέπει να ακούσει ξεκάθαρα ο ελληνικός λαός ένα πράγμα. Εσείς επιδιώκατε την κατάργηση της Νομαρχιακής Αυτοδιοίκησης. Θα θυμίσω σε αυτήν την Αίθουσα τη φωνή αγωνίας του αείμνηστου Θεόδωρου Κατριβάνου στο τελευταίο συνέδριο της ΕΝΑΕ πριν πλέον καταλήξει, όπου έλεγε: «Σώστε τις νομαρχίες από την Κυβέρνηση, η οποία θέλει να τις καταργήσει». Αυτή ήταν η πολιτική σας βούληση. Και βεβαίως και αυτό είπε και από του Βήματος της Βουλής, αλλά και στο συνέδριο της ΕΝΑΕ ο Αρχηγός σας, ο κ. Παπανδρέου. Αλλά εσείς όταν διαπιστώσατε ότι η παρούσα ηγεσία του Υπουργείου Εσωτερικών στηρίζει τη Νομαρχιακή Αυτοδιοίκηση, στηρίζει τους νομάρχες, τους δίνει χρήματα, έχετε αλλάξει ρότα και ρίχνετε αυτά τα κροκοδείλια δάκρυα. Ένα πράγμα θα σας πω: Την πολιτική σας παλινωδία οι νομάρχες τη γνωρίζουν πολύ καλά. 
    Ευχαριστώ κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο κ. Ντόλιος έχει το λόγο.
    ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, επειδή ο κ. Τζαμτζής επικαλέστηκε τον εκλιπόντα Θεόδωρο Κατριβάνο, θέλω να πω ότι καλό θα ήταν να θυμηθεί ότι με δική του πρωτοβουλία ψηφίστηκε επί Οικουμενικής Κυβέρνησης ο νόμος για τη Νομαρχιακή Αυτοδιοίκηση, ένα νόμο που η Κυβέρνηση της Νέας Δημοκρατίας έγραψε στα παλαιότερα των υποδημάτων της. 
    Θα πω πού έχουμε συμφωνήσει -και νομίζω ότι είναι χρήσιμο, κύριοι Υπουργοί να συμφωνήσουμε- πέραν των διαφωνιών μας που έχουμε επί της αριθμητικής. Δεν εξασφαλίζεται ο αναπτυξιακός ρόλος της Νομαρχιακής Αυτοδιοίκησης, η ανάπτυξη στην ελληνική περιφέρεια για την ανακατανομή της ανάπτυξης σ’ αυτήν τη χώρα. Για να δώσουμε μία προτεραιότητα στην ελληνική περιφέρεια, πριν από όλα, θα πρέπει να προχωρήσουμε στην ανακατανομή της εξουσίας, κάτι επί του οποίου πρέπει να συμφωνήσουμε. Θεωρώ πολύ σημαντικές αυτές τις συμφωνίες για την περαιτέρω συζήτηση, που κάποια στιγμή πιστεύω ότι θα διεξαχθεί για  τα κρίσιμα και πολύ σοβαρά πράγματα, απτά πολιτικά ζητήματα. 
    Για την αριθμητική τώρα. Μεγάλη βαρύτητα δώσαμε στην αριθμητική ως προς τα πολιτικά ζητήματα. Ούτε η αυτοτέλεια της Νομαρχιακής Αυτοδιοίκησης εξασφαλίζεται. Το πρώτο θέμα που θέτω είναι ότι αμφισβητώ, θέτω εν αμφιβόλω, ως προς το κατά πόσο θα μπορέσετε ν΄ ανταποκριθείτε στις υποχρεώσεις της πολιτείας που βάζει αυτό το νομοθέτημα με τον προϋπολογισμό που έχετε. Δεν έχετε εγγεγραμμένους πόρους -και έχω λόγους να το κάνω, κύριε Υπουργέ- τι χρωστάτε σήμερα στις νομαρχίες της χώρας για την αντιμετώπιση των έκτακτων αναγκών. Στο Νομό Έβρου λόγου χάρη, αν είμαι καλά πληροφορημένος, δεν έχετε δώσει ούτε μία δραχμή στη Νομαρχιακή Αυτοδιοίκηση. Πόσα χρωστάτε για τους αποχιονισμούς και τις πλημμύρες; Μετά την καιρική καταιγίδα, υποστήκαμε, κύριε Υπουργέ, και μία επικοινωνιακή καταιγίδα με προεξάρχοντα τον Πρωθυπουργό της χώρας με δέκα τουλάχιστον Υπουργούς παρόντες και η ανταπόκριση είναι μηδέν.
    Χρωστάει η Νομαρχιακή Αυτοδιοίκηση και εκτίθεται ο νομάρχης και η Νομαρχιακή Αυτοδιοίκηση σε εκατοντάδες ιδιώτες, οι οποίοι κλήθηκαν να παράσχουν τις υπηρεσίες τους εκείνη την εποχή. Βεβαίως σπεύσατε -και το σημειώνω, δεν ήσασταν παρών όταν μίλησα την πρώτη φορά- να δώσετε χρήματα στην περιφέρεια Ανατολικής Μακεδονίας και Θράκης για χωματουργικές εργασίες, τα οποία μοιράστηκαν σε υμέτερους εργολάβους μέσα από ένα απίστευτο παζάρι. Αυτά κάνει η Κυβέρνηση που θέλει να χτυπήσει τη διαφθορά και τη διαπλοκή. 
    Όσον αφορά τα άρθρα του νομοσχεδίου δεν θα αναφερθώ σε ποια θα ψηφίσουμε. Θα ψηφίσουμε κάποια από αυτά. Υπάρχουν όμως κάποιες καίριες πολιτικές παρεμβάσεις που κάνει αυτό το νομοσχέδιο. Αναφερθήκαμε αρκετοί συνάδελφοι σε αυτό. 
    Θέλω επίσης ν΄ αναφερθώ στη συστηματική προσπάθεια που γίνεται από αυτήν την Κυβέρνηση ν΄ ακυρώσει στην πράξη και στη συνείδηση των πολιτών τον ν. 2190. Αυτό γίνεται και με αυτό το σχέδιο νόμου. Ζούμε αυτές τις μέρες πολύ έντονα το τι θα συμβεί με τους οπλίτες μακράς θητείας. Στο Υπουργείο Εθνικής Άμυνας μοιράζονται θέσεις σε Βουλευτές της Νέας Δημοκρατίας, μοιρασιά που κατοχυρώνεται μέσω της προφορικής συνέντευξης. 
    Μίλησα για καίριες παρεμβάσεις που γίνονται με αυτό το νομοθέτημα. Αναφέρομαι και στη βαθμολογική προαγωγή των εργοδηγών ΔΕ, προαγωγή η οποία επιχειρεί να νομιμοποιήσει μια συλλογική σύμβαση εργασίας, που έσπευσε να υπογράψει παρανόμως το Υπουργείο σας ή το Υπουργείο φρόντισε δια της συλλογικής αυτής σύμβασης εργασίας να προκαταλάβει τη Βουλή των Ελλήνων.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
    Τελειώνω, κύριε Πρόεδρε, λέγοντας ότι ο τρόπος με τον οποίο νομοθετούμε σε αυτήν την Αίθουσα αποτελεί ένα επίσης μείζον πολιτικό ζήτημα που θα πρέπει να μας απασχολήσει, πρωτίστως βέβαια τον κ. Παυλόπουλο, ο οποίος διακονεί και μια υψηλή τέχνη επ’ αυτού του ζητήματος. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο. 
    ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε παρέμβαση; 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, θέλω να κάνω μια παρέμβαση ενός λεπτού. 
    Ο συνάδελφος εισηγητής του ΠΑΣΟΚ, κ. Ντόλιος, έθεσε ένα ζήτημα το οποίο αφορά τον τρόπο χειρισμού από την πολιτική προστασία γενικότερα και το Υπουργείο Εσωτερικών, του θέματος των πλημμυρών του Έβρου.
    Κύριε Ντόλιο, επειδή μας βλέπει όλος ο κόσμος –δεν έχει σημασία τι λέμε για λόγους εντυπωσιασμού από πλευράς κάποιων εδώ μέσα- θα σας πω εκείνο που ξέρω, το οποίο δεν μπορείτε να αμφισβητήσετε. Ρωτήστε και το Νομάρχη, τον κ. Ζαμπουνίδη και όλους. 
    ΓΕΩΡΓΙΟΣ ΝΤΟΛΙΟΣ: Χθες μιλήσαμε. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Ντόλιο, να εξηγηθούμε σ΄ ένα πράγμα. 
    Ξέρετε πάρα πολύ καλά ότι φέτος, μόνο το χειμώνα που περάσαμε, προβλήματα πολιτικής προστασίας δεν αντιμετωπίσαμε σχεδόν καθόλου. Ξέρετε επίσης ότι στον Έβρο –όσοι κατάγεστε από τον Έβρο το γνωρίζετε όλοι- σε τρεις περιπτώσεις το ποτάμι υπερέβη κάθε όριο από πλευράς ύψους και όγκων νερού απ’ ό,τι τα τελευταία ογδόντα χρόνια. 
    Παρ΄όλα αυτά, επειδή υπήρξε η πρόληψη και όχι η καταστολή που γινόταν πριν –όταν γινόταν Βενετία όλη η περιοχή και έσπευδαν οι Υπουργοί να δουν τι θα γίνει- για πρώτη φορά συνέβη αυτό που συνέβη και το ξέρουν όλοι εκείνοι που έζησαν την κατάσταση στον Έβρο. 
    ΓΕΩΡΓΙΟΣ ΝΤΟΛΙΟΣ: Όχι, κύριε Υπουργέ. Υπήρχε ένα αντιπλημμυρικό σύστημα που ήταν έτοιμο.  
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό και κατά την ομολογία των δικών σας ανθρώπων. Γιατί τότε πήγε ο κ. Καραμανλής; Δεν πήγε και ο κ. Παπανδρέου –και καλά έκανε και πήγε- όταν είχε τελειώσει; Βρήκε να πει κάτι, να πει ότι υπήρξε ολιγωρία, έγινε αυτή η πλημμύρα ή οτιδήποτε άλλο;
    ΜΙΛΤΙΑΔΗΣ ΠΑΠΑΪΩΑΝΝΟΥ: Τα λεφτά; 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όσον αφορά τα χρήματα, ξέρετε πολύ καλά ότι το Υπουργείο Εσωτερικών ό,τι ακριβώς είπε ότι θα κάνει σε συγκεκριμένο χρονοδιάγραμμα, το κάνει. Γνωρίζετε τη διαδικασία. Υπάρχει στη Βουλή και λειτουργεί η επιτροπή περιφερειών. Γιατί δεν καλείτε, μέσω της επιτροπής περιφερειών, τον Περιφερειάρχη μαζί με το Νομάρχη της περιοχής να πουν μέσα στην επιτροπή εάν υπάρχει εκκρεμότητα που αφορά τις δεσμεύσεις του Υπουργείου απέναντι στο νομό;
    ΓΕΩΡΓΙΟΣ ΝΤΟΛΙΟΣ: Υπάρχει. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για ποιο λόγο δεν κάνετε μια ερώτηση για να πάρετε την απάντηση;
    ΓΕΩΡΓΙΟΣ ΝΤΟΛΙΟΣ: Έχουμε καταθέσει επερώτηση. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κάντε την, για να πάρετε την απάντηση. Κυρίως όμως καλέστε τον περιφερειάρχη και το νομάρχη στην επιτροπή περιφερειών, όπως ταιριάζει στη Βουλή μας, για να δούμε τι ακριβώς συνέβη. 
      ΠΡΟΕΔΡΕΥΩΝ (Ιωάννης Τραγάκης): Πριν δώσω το λόγο στην κ. Παντελάκη, θα ήθελα να ρωτήσω τον κύριο Υπουργό, αν θέλει να πει κάτι σχετικά με τη διόρθωση του άρθρου 16. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε.
      Ζητούμε τη διαγραφή της λέξης «σχεδιαστών» από την παράγραφο 8 του άρθρου 16. Είναι στην πέμπτη σειρά, μετά τη λέξη «εργοδηγών» ν΄ απαλειφθεί η λέξη «σχεδιαστών». 
      ΓΕΩΡΓΙΟΣ ΝΤΟΛΙΟΣ: Αυτό έχετε να πείτε μόνο επ’ αυτού, κύριε Υπουργέ;
      ΠΡΟΕΔΡΕΥΩΝ (Ιωάννης Τραγάκης): Κυρία Παντελάκη, με συγχωρείτε, μετά από τόσες διακοπές, έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Παυλόπουλε, γι’ αυτό που αναφέρατε ότι πρέπει να γίνει μια συνάντηση σε σχέση με τον Έβρο από τον περιφερειάρχη, θα ήθελα να σας πω ότι έγινε στην αρμόδια επιτροπή μια τέτοια συνάντηση, μάλιστα τότε που ήταν έντονο το πρόβλημα και ενημερώθηκε και η επιτροπή και μας είπαν και τα προβλήματα που υπάρχουν. Μάλιστα μας είπαν ότι ακόμα και το πρόγραμμα «INTERECT» της Ευρωπαϊκής Ένωσης δυστυχώς δεν είχε προχωρήσει. Και τώρα που συζητάμε, ακόμα δεν έχει εγκριθεί.
      Βεβαίως, υπάρχουν προβλήματα. Εμείς και γι’ αυτό το ζήτημα πήραμε θέση τότε που δημιουργήθηκε, αλλά και το προηγούμενο διάστημα. Η Νέα Δημοκρατία, μέσα στον ενάμιση χρόνο δεν ευθύνεται για τα προβλήματα που υπήρχαν, γιατί έγιναν ορισμένες παρεμβάσεις. Όμως το ζήτημα είναι, επειδή έχει αναπτυχθεί τόσο πολύ η τεχνική και η επιστήμη σ’ αυτά τα ζητήματα, ότι πρέπει να υπάρξει συγκεκριμένη πολιτική βούληση, διασυνοριακή συνεργασία και με τη γείτονα χώρα για ν΄ αντιμετωπιστεί αυτό το θέμα ώστε να ελαχιστοποιούνται οι κίνδυνοι.
      Κυρίες και κύριοι Βουλευτές, μια που κλείνουμε τώρα τη συζήτηση επί των άρθρων, εγώ θέλω ν’ αναφέρω ένα ζήτημα που αφορά –επειδή έγινε πολλή κουβέντα τελικά γιατί αυτό ήταν και το κέντρο βάρους της συζήτησης- τα οικονομικά της Νομαρχιακής Αυτοδιοίκησης και το τι αλλάζει. Βέβαια, επ’ αυτού έγινε μεγάλη κουβέντα. 
      Πρώτον, αυτό που αλλάζει είναι ότι όντως καθαρίζει το τοπίο, να υπάρχουν δηλαδή, συγκεκριμένα καθαρά χρήματα που θα χρησιμοποιεί η Νομαρχιακή Αυτοδιοίκηση, αλλά δεν έχει αλλάξει τίποτα σε σχέση με τον κρατικό προϋπολογισμό. Δηλαδή 6,5%  είχε από τον κρατικό προϋπολογισμό, αυτό ήταν το κομμάτι της πίτας, τόσο παραμένει, ούτε ένα ευρώ παραπάνω.
      Δεύτερον, όσον αφορά τα ζητήματα του συνολικού σχεδιασμού της χώρας και αυτά που πηγαίνουν στις Νομαρχιακές Αυτοδιοικήσεις, στους δήμους και στις νομαρχίες –γιατί δεν είναι ένα φετίχ να μιλάμε γενικά για τις νομαρχίες, αυτά απευθύνονται στον κόσμο- δεν έχει αλλάξει κάτι ούτε στο περιεχόμενο ούτε στον προσανατολισμό. Το σύνολο των χρημάτων δεν πηγαίνει για να καλύψει τις ανάγκες του κόσμου. Εδώ έχουν περάσει είκοσι χρόνια και δεν μπορεί ν΄ αντιμετωπιστεί –και η Κυβέρνηση δεν μπορεί ν΄ αναλάβει μια πρωτοβουλία- το ζήτημα των απορριμμάτων στην Αττική που θα μας πνίξουν τα σκουπίδια.
      Επομένως να καταλάβει και ο κόσμος ότι οι πόροι της Αυτοδιοίκησης σήμερα είναι οι εξής δύο που προέρχονται από τους φόρους: Τέλη κυκλοφορίας των αυτοκινήτων 10% και ΦΠΑ σε ποσοστό 2%. 
      Εγώ, με τη μικρή προσωπική εμπειρία που έχω από το 1995 στη Νομαρχιακή Αυτοδιοίκηση, κάνω μια προσωπική πρόβλεψη και θα ήθελα να σας πω ότι εάν οι νομαρχίες της χώρας προσλάβουν το 25% συν 25% του προσωπικού που θέλουν οπωσδήποτε για να λειτουργήσουν –που δεν είναι βέβαιο ότι θα πάνε για τόσο μεγάλα ανοίγματα- σ’ αυτήν την περίπτωση δεν θα μπορούν να καλύψουν τα λειτουργικά τους έξοδα. Γιατί υποτίθεται ότι πρέπει να εφαρμοστεί ο νόμος, ότι αυτά τα χρήματα που παίρνουν απ’ αυτήν τη φορολογία κατευθύνονται για ένα μικρό κομμάτι που είναι τα λειτουργικά έξοδα, επενδύσεις, οδοποιία κλπ. Οπότε, ούτε αυτό μπορεί ν΄ αντιμετωπιστεί.
      Άρα, δεν είναι το θέμα αν θα είναι 200.000.000 ευρώ ή 300.000.000  ευρώ πανελλαδικά. Μπορεί να είναι και χίλια! Να πάρεις μεγάλο κομμάτι της φορολογίας και να τα ρίξεις εκεί. Το θέμα δεν είναι αυτό! Το θέμα είναι τι δυνατότητα έχει για να παράγει έργο η Νομαρχιακή Αυτοδιοίκηση.
      Τέλος, παρακαλώ θερμά τον Υπουργό να επιχειρηματολογήσει στην Ολομέλεια του Σώματος για την παράγραφο 8 του άρθρου 16. Εγώ, επιμένω σ’ αυτό για τον εξής λόγο: Είναι επιλογή της Κυβέρνησης να έχει αυτήν την πολιτική και να επιμένει στα άρθρα. Εμείς εκφράσαμε τη διαφωνία μας και στη συζήτηση επί της αρχής και επί των άρθρων. Εγώ λέω ότι αυτό δεν δικαιούται να το κάνει η Κυβέρνηση. Δηλαδή, ανοίγει και γενικεύεται μια μεγάλη φάμπρικα που δεν μπορεί να δικαιολογηθεί με την έννοια ότι αυτό είχε περάσει με την ίδια περίπτωση στο Υπουργείο Πολιτισμού με παρόμοιο νόμο από την κυβέρνηση του ΠΑΣΟΚ, ανεξάρτητα τώρα τι λένε, οι κύριοι Βουλευτές, ότι κακώς το κάναμε κλπ.
      Με αυτό το προηγούμενο, επειδή είχε κάνει την εξομοίωση σ’ αυτό το ζήτημα ακριβώς η Κυβέρνηση και τώρα λέει ο Υπουργός, ότι έρχεται τυπικά να το νομιμοποιήσει, δείτε πώς έχει ανοίξει η όρεξη. Έρχονται οι κύριοι Βουλευτές και κάνουν και τροπολογία οι ΤΕ να μετακινηθούν σε ΠΕ. Αυτό το θεωρούμε σοβαρό πολιτικό ζήτημα. Πιστεύουμε ότι υπάρχει μεγάλο θέμα. Αναλαμβάνει σοβαρή πολιτική ευθύνη η Κυβέρνηση. 
      Βεβαίως γενικότερα οι εξελίξεις στην παιδεία δείχνουν σαφέστατα πού πάει το πράγμα. Έχουμε υποβάθμιση των πτυχίων και αυτό δημιουργεί διάσταση και ανταγωνισμό ανάμεσα στους εργαζόμενους. Το καταλαβαίνω ότι ο κόσμος που είναι ΔΕ θα ήθελε να μετακινηθεί, αλλά και εκείνοι πρέπει να καταλάβουν τι σημαίνει αυτό. Αυτό το θεωρώ μεγάλο ζήτημα και νομίζω ότι πρέπει σήμερα να τοποθετηθεί στην Ολομέλεια ο Υπουργός. Εμείς ζητάμε αυτό ν΄ αποσυρθεί εντελώς. 
      Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να ανακοινώσω προς το Σώμα ότι η Διαρκής Επιτροπή Μορφωτικών Υποθέσεων, καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων «Συστηματοποίηση της δια βίου μάθησης και άλλες διατάξεις».
     Επίσης η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Τροποποίηση, αντικατάσταση και συμπλήρωση του Ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278Α’)».
     Ο συνάδελφος κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριε Πρόεδρε, τώρα που βρισκόμαστε στο τέλος της τριημέρου συζητήσεως οφείλω να επισημάνω ότι υπήρξε, κύριε Υπουργέ, μια αισχυντηλή σιωπή της Κυβέρνησης στις συνεχείς αναφορές που και ο ομιλών έκανε, αλλά και άλλοι συνάδελφοι, για το ρόλο της Νομαρχιακής Αυτοδιοίκησης σε σχέση με την ύπαρξη του διορισμένου περιφερειάρχη. 
     Είναι καίριο το ζήτημα και νομίζω ότι θα το συνομολογήσετε. Ή θα φύγει η τροχοπέδη που λέγεται «διορισμένος περιφερειάρχης» ή διαφορετικά η Νομαρχιακή Αυτοδιοίκηση θα εξακολουθεί να βρίσκεται κάτω από τον ασφυκτικό, εκ των πραγμάτων, έλεγχο αυτού του διορισμένου περιφερειάρχη. 
     Αυτό πρέπει να προωθηθεί ως ρύθμιση. Αυτό, μαζί και με άλλες αρμοδιότητες και εξουσίες που πρέπει να αποκτήσει η Νομαρχιακή Αυτοδιοίκηση, θα της έδινε ουσιαστικό περιεχόμενο. 
     Βεβαίως δεν υποτιμώ το γεγονός ότι κάποια κονδύλια αυξημένα σε σχέση με το παρελθόν δίδονται στη Νομαρχιακή Αυτοδιοίκηση, αλλά θα συμφωνήσετε ότι η θεσμική διάσταση της Νομαρχιακής Αυτοδιοίκησης είναι το μεγάλο ζητούμενο. Και πράγματι απορώ γιατί αποφεύγει η Κυβέρνηση να μιλήσει με σαφήνεια και καθαρότητα για το θέμα αυτό. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο παρακαλώ. 
     ΠΡΟΕΔΡΕΥΩΝ (Ιωάννης Τραγάκης):  Θέλετε το λόγο, κύριε Υπουργέ; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Απλά οφείλω να δώσω μια απάντηση στον κ. Κουβέλη, γι’ αυτό που είπε.
     ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι μόνο δεν υπήρξε σιωπή από την πλευρά της Κυβέρνησης στο θέμα αυτό, αλλά αρχίζοντας την ομιλία μου, όταν μίλησα επί της αρχής, ξεκαθάρισα ότι και για λόγους δημοκρατικής και ορθολογικής οργάνωσης της χώρας και για λόγους προετοιμασίας της απέναντι στη μεγάλη πρόκληση ιδίως του Δ΄ Κοινοτικού Πλαισίου Στήριξης, το οποίο είναι το πλαίσιο των περιφερειών και της Τοπικής Αυτοδιοίκησης και όχι του κεντρικού κράτους, έχουμε χρέος να δούμε αυτά τα πράγματα και αυτό κάνουμε. 
     Δεν έχω πει ότι ήδη λειτουργεί επιτροπή –και το γνωρίζει ο κόσμος της Αντιπολίτευσης, γιατί υπάρχει πλήρης δημοσιότητα των συνεδριάσεων- η οποία επεξεργάζεται το πλαίσιο για τη διοικητική ενίσχυση της περιφέρειας, που είναι η μόνη αποκεντρωμένη μονάδα –και δεν μπορεί να μην υπάρχει αποκεντρωμένη μονάδα- η οποία και πρέπει να ενισχυθεί; 
     Και δεν είπαμε ότι αλλάζει και ο ρόλος του γενικού γραμματέα της περιφέρειας που γίνεται με θητεία, ενώ διευρύνονται οι αρμοδιότητες του περιφερειακού συμβουλίου, το οποίο κατά το 1/3 τουλάχιστον θα εκλέγεται με άμεση ψηφοφορία;
     Αυτά τα έχουμε εξαγγείλει και η επιτροπή εργάζεται, ώστε το Σεπτέμβριο να είμαστε έτοιμοι για να υπάρξει, η σχετική μεταρρύθμιση, η οποία είναι απαραίτητη. 
     Αλλά ως Κυβέρνηση, που σέβεται τον εαυτό της, τι κάναμε; Κανονίσαμε τα οικονομικά των Οργανισμών Τοπικής Αυτοδιοίκησης Α΄ και Β΄ βαθμού με τον «ΘΗΣΕΑ» και με το νομοσχέδιο αυτό, θα είναι έτοιμοι και οι δυο κώδικες –ο ένας είναι σχεδόν έτοιμος και ο άλλος για τη Νομαρχιακή Αυτοδιοίκηση ελπίζουμε να είναι έτοιμος μέχρι το τέλος του 2005, όπως και ο νόμος για την περιφέρεια- ώστε η χώρα θα είναι και αυτή έτοιμη ν΄ αντιμετωπίσει τις μεγάλες προκλήσεις. 
     Αλλά εκείνο που θα ήθελα να πω στον κ. Κουβέλη, είναι τούτο: Κύριε Κουβέλη, χρειαζόταν πολύ προσπάθεια –δεν μηδενίζω την προσπάθεια κανενός ούτε την ιστορία κανενός- για να ρυθμίσουμε πρώτα τα οικονομικά των Οργανισμών Τοπικής Αυτοδιοίκησης Α΄ και Β΄ βαθμού προκειμένου να προχωρήσουμε παραπέρα, αφού χωρίς αυτά τα οικονομικά δεν θα ήταν δυνατόν να ετοιμαστούν οι ΟΤΑ και από πλευράς άσκησης αρμοδιοτήτων. Δεν μπορούσαμε να κάνουμε το αντίστροφο, γι’ αυτό το κάναμε έτσι. 
     Θα χαρώ όμως πολύ, όταν θα συζητήσουμε στην επιτροπή ό,τι αφορά την Περιφέρεια, εκεί ακριβώς να ενώσουμε τις δυνάμεις μας για τη μεγάλη μεταρρύθμιση που πρέπει να γίνει. Γιατί χωρίς αυτή και δημοκρατικό έλλειμμα θα έχουμε και, ταυτόχρονα, πρόβλημα με το Δ΄ Κοινοτικό Πλαίσιο Στήριξης. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
     Ο κ. Κεγκέρογλου έχει το λόγο. 
     Κύριοι συνάδελφοι, με τον κ. Κεγκέρογλου ολοκληρώνεται η συζήτηση επί των άρθρων. 
     Ορίστε, έχετε το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, ορισμένοι συνάδελφοι της συμπολίτευσης δικαιολογούνται πραγματικά να έχουν τη στάση που έχουν στα θέματα της Αυτοδιοίκησης. Τουλάχιστον αυτοί που τους λείπει η αυτοδιοικητική κουλτούρα, αυτοί που έχουν μια συγκεντρωτική αντίληψη και λόγω της παραδοσιακής θέσης της Νέας Δημοκρατίας δικαιολογούνται να μη συμφωνούν ή να μην αντιλαμβάνονται την ανάγκη για συνεχή μεταρρύθμιση στο χώρο της Αυτοδιοίκησης. 
      Αυτό, όμως, για το οποίο δεν δικαιολογούνται, όταν μάλιστα είναι Υπουργοί ή Υφυπουργοί, είναι να ρωτούν τι έγινε επί είκοσι χρόνια. Δεν γνωρίζουν ότι από το 1981 μέχρι σήμερα, από το διορισμένο κυβερνητικό νομάρχη, τον ανύπαρκτο κοινοτάρχη, περάσαμε στους ισχυρούς δήμους, στη Νομαρχιακή Αυτοδιοίκηση, στην περιφερειακή συγκρότηση της χώρας; Δεν γνωρίζουν ότι δεν επιτρέπεται στους πολίτες άγνοια νόμου, πολύ περισσότερο στους Υφυπουργούς;
      Δεν έχετε ακούσει, κύριε Ανδρεουλάκο, για το ν. 1235 του ’82 που ισχυροποίησε τα νομαρχιακά συμβούλια που μέχρι τότε ήταν διορισμένα και δεν είχαν γνώμη; Δεν έχετε ακούσει για το 1416 που μίλησε για τους αναπτυξιακούς συνδέσμους και τις εθελοντικές συνενώσεις το 1984; Δεν έχετε ακούσει για το 1622 του 1986 που έβαλε το δημοκρατικό προγραμματισμό, τις συνενώσεις σε ευρύτερες ενότητες και την περιφερειακή συγκρότηση της χώρας; Δεν έχετε ακούσει για το ν. 1828 που θεσμοθέτησε για πρώτη φορά τους ΚΑΠ, τους κεντρικούς αυτοτελείς πόρους; Δεν έχετε ακούσει για το ν. 2218 και το ν. 2240 που θεσμοθέτησαν τη Νομαρχιακή Αυτοδιοίκηση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί έφθασε εκεί που έφθασε;
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν έχετε ακούσει καν για το ν. 2503 που εκσυγχρόνισε και ισχυροποίησε την περιφερειακή συγκρότηση της χώρας; Δεν έχετε ακούσει για το ν. 2738, για τον «ΚΑΠΟΔΙΣΤΡΙΑ»;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Νόμους ακούγαμε, λεφτά δεν βλέπαμε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Μέσα απ’ αυτό το θεσμικό πλαίσιο είναι ορατή η πραγματικότητα που έχουμε σήμερα, όπως οι ισχυροί δήμοι, η Νομαρχιακή Αυτοδιοίκηση με τον αναπτυξιακό ρόλο, η περιφέρεια με τη συγκρότηση.
      Με τις πολιτικές τις δικές σας, κύριε Παυλόπουλε, δύο χρόνια τώρα και με την αναξιοπιστία σας έχετε μειώσει τους πόρους, και το 2004 και το 2005.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το «ΕΠΤΑ»…
      ΒΑΣΙΛΕΙΟΣ ΚΕΓΚΕΡΟΓΛΟΥ: Ναι, το «ΕΠΤΑ» το αναστείλατε το 2004 χωρίς δικαιολογία.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μπορείτε να λέτε τέτοιες ανακρίβειες, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Το 2005 κανένα έργο δεν θα υλοποιηθεί από το «ΘΗΣΕΑΣ»!
      (Θόρυβος – Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ!
      ΒΑΣΙΛΕΙΟΣ ΚΕΓΚΕΡΟΓΛΟΥ: Αντί να δώσετε απαντήσεις και αυτά τα οποία οφείλετε από το 2004 και το 2005, τα λέτε ως επιπλέον επιχορηγήσεις; Μα, είναι δυνατόν;
      (Θόρυβος – Διαμαρτυρίες από την πτέρυγα της Νέας Δημοκρατίας)
      ΙΟΡΔΑΝΗΣ ΤΖΑΜΤΖΗΣ: Τα παραμύθια δεν αλλάζουν την πραγματικότητα.
      ΒΑΣΙΛΕΙΟΣ ΚΕΓΚΕΡΟΓΛΟΥ: Βέβαια, μιλάτε για τη στάση της ΕΝΑΕ. Η ΕΝΑΕ είναι ένα όργανο που διεκδικεί. Όταν ανακοινώσατε, κύριε Παυλόπουλε, ότι θα κόψετε το 48% ενός συγκεκριμένου πόρου ο οποίος υπάρχει, η ΕΝΑΕ αντέδρασε, αγωνίστηκε. Και όταν μετά την παρέμβαση του Πρωθυπουργού αναγκαστήκατε να ανακαλέσετε –ή δεν ξέρω αν ανακαλέσατε από μόνος σας, δεν ήμουν στις διαπραγματεύσεις- τότε πραγματικά εξέφρασε η ΕΝΑΕ την ευχαρίστησή της που δεν πήρατε πίσω κάτι το οποίο είχε.
      Σας επαναλαμβάνω –λείπει και ο συνάδελφος κ. Νάκος που ήταν στο συνέδριο στα Χανιά- ότι το χειροκρότημα έπεσε όταν ρυθμίσατε τα θέματα των αιρετών της Νομαρχιακής Αυτοδιοίκησης, γιατί για τα οικονομικά ο κ. Μίχας είπε επί λέξει «τα έχουμε ακούσει και άλλες φορές αυτά, απομένει ν΄ αποδειχθούν».
      Αυτό σας λέω και εγώ σήμερα. Αποδείξτε στην πράξη αυτά τα οποία λέτε.
      (Χειροκροτήματα από την πτέρυγα του ΠΑΣΟΚ) 
      (Θόρυβος –Διαμαρτυρίες από την πτέρυγα της Νέας Δημοκρατίας)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να μιλήσω.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κοιτάξτε. Καλά κάνετε και χειροκροτάτε. Γιατί, εν πάση περιπτώσει, ακούτε πράγματα για πρώτη φορά. Και τ’ ακούτε για πρώτη φορά, γιατί απλούστατα τίποτα απ’ όλα αυτά που είπε, ο κύριος συνάδελφος, δεν έγινε. 
      (Θόρυβος –Διαμαρτυρίες από την πτέρυγα του ΠΑΣΟΚ)
      Εγώ, κύριοι συνάδελφοι της Αξιωματικής Αντιπολίτευσης, σ΄ απάντηση όσων ακούσαμε προηγουμένως, καλώ την Αξιωματική Αντιπολίτευση να πάρει τα πρακτικά –εδώ είναι τα πρακτικά- των συναντήσεων που είχα όταν ανέλαβα τα καθήκοντά μου ως Υπουργός και με την ΚΕΔΚΕ και με την ΕΝΑΕ. Τι μου είπαν ο κ. Πάρις Κουκουλόπουλος, η κ. Φώφη Γεννηματά για το πραγματικό κατάντημα της Τοπικής Αυτοδιοίκησης από πλευράς οικονομίας, στο οποίο είχε περιαγάγει το θεσμό η πολιτική των προηγούμενων κυβερνήσεων;
      (Θόρυβος –Διαμαρτυρίες από την πτέρυγα του ΠΑΣΟΚ)
      Σε ό,τι αφορά εκείνα τα οποία λέγονται, ένα θα σας πω. Πέρυσι, τον προϋπολογισμό του 2004 –αυτόν τον προϋπολογισμό τον οποίο βρήκαμε εν εκτελέσει για τη Νομαρχιακή Αυτοδιοίκηση- όχι μόνο τον εκτελέσαμε, όχι μόνο δώσαμε ό,τι περιέγραφε για τη Νομαρχιακή Αυτοδιοίκηση, αλλά έφυγαν στη Νομαρχιακή Αυτοδιοίκηση και 40.000.000 ευρώ παραπάνω, τα οποία εμείς βρήκαμε παρά την κακή οικονομική κατάσταση που υπήρχε. Και τα δώσαμε για να μπορέσει να επιβιώσει ο θεσμός.
     Ποτέ δεν τα είχε πάρει όλα τα χρήματά της η Νομαρχιακή Αυτοδιοίκηση παρά μόνο το 2004. Και δώσαμε παραπάνω από εκείνα που έλεγε ο προϋπολογισμός. Και τώρα, αυτήν τη στιγμή που μιλάμε, σας είπα ότι στο τέλος του χρόνου θα δούμε τι δώσατε εσείς με τον προϋπολογισμό του 2004 και τι πήραν οι Νομαρχιακές Αυτοδιοικήσεις με τον προϋπολογισμό του 2005. 
     Αλλά να θυμάστε τι λέγατε εδώ μέσα, ν΄ αναγνωρίσετε τους αριθμούς και τότε, όποιος από τους δυο μας κάνει λάθος, να ζητήσει συγνώμη. Αλλά να προκαταλαμβάνετε την πραγματικότητα και να διαστρέφετε την αλήθεια, που την ομολογεί η ίδια η ΚΕΔΚΕ και η ίδια η ΕΝΑΕ, το να αμφισβητείτε αυτήν την αλήθεια -και μιας και επικαλεστήκατε τον κ. Μίχα δεν πιστεύω ότι έχετε αντίρρηση σ’ αυτά που λέει, σχετικά με την αξιοπιστία των αριθμών που δίνει- νομίζω ότι δεν συμβάλλει στη συζήτηση που έχουμε. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ολοκληρώθηκε η συζήτηση επί της ενότητας των άρθρων του νομοσχεδίου.
     Κηρύσσεται περαιωμένη η συζήτηση επί της ενότητας των άρθρων από 1 έως και 19 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 2 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Κύριε Ντόλιο, θέλω να σας ακούω παρακαλώ.
     ΓΕΩΡΓΙΟΣ ΝΤΟΛΙΟΣ: Δεκτό, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει, κατά πλειοψηφία, με «ναι» του ΠΑΣΟΚ.
     Ερωτάται το Σώμα: Γίνεται δεκτό το άρθρο 3 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 6 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει, ομοφώνως.
     Ερωτάται το Σώμα: Γίνεται δεκτό το άρθρο 7 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει, ομοφώνως.
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κ. Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό, όπως τροποποιήθηκε από τον κ. Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 10 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει, ομοφώνως.
     Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κ. Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό,  όπως τροποποιήθηκε από τον κ. Υπουργό, ομοφώνως.
     Ερωτάται το Σώμα: Γίνεται δεκτό το άρθρο 12 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει, ομοφώνως.
     Ερωτάται το Σώμα: Γίνεται δεκτό το άρθρο 13 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει, ομοφώνως.
     Ερωτάται το Σώμα: Γίνεται δεκτό το άρθρο 14 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 15 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κ. Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό όπως τροποποιήθηκε από τον κ. Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κ. Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό, όπως τροποποιήθηκε από τον κ. Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 18 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΦΩΤΗΣ ΚΟΥΒΕΛΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει, κατά πλειοψηφία.
     Εισερχόμεθα στη συζήτηση των τροπολογιών.
     Έχει συμφωνηθεί να συζητηθούν οι τροπολογίες σε τρεις ενότητες. Πρώτα θα συζητηθούν: Η τροπολογία με γενικό αριθμό 333 και ειδικό 46....
     Θα σας διαβάσω και τι αναφέρουν οι τροπολογίες. Είναι η δυνατότητα ηλεκτρονικής τήρησης των αρχείων των δημοσίων... 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο.
     ΠΡΟΕΔΡΕΥΩΝ (Ιωάννης Τραγάκης): Σε τι, κύριε Υπουργέ;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακριβώς για τη σειρά των τροπολογιών.
     ΠΡΟΕΔΡΕΥΩΝ (Ιωάννης Τραγάκης): Βεβαίως, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ήθελα να προτείνω το εξής στους κυρίους συναδέλφους.
     Όπως ξέρετε, το νομοσχέδιο αυτό είχε κατατεθεί εδώ και αρκετό καιρό στη Βουλή. Μεσολάβησαν άλλα γεγονότα και γι’ αυτό το λόγο ορισμένες διατάξεις που αφορούσαν την ενίσχυση της αρμοδιότητας των ΚΕΠ, ορισμένες διαδικασίες που είναι χρήσιμο να μπουν για τον πολίτη, δεν μπήκαν από την αρχή. Αλλά επειδή το νομοσχέδιο υπήρχε, θεωρήσαμε σκόπιμο να ενσωματωθούν σε ορισμένα άρθρα που αφορούσαν ούτως ή άλλως την πάταξη της γραφειοκρατίας.
     Σας προτείνω για την οικονομία της συζήτησης, και επειδή η τροπολογία για το «Βασικό Μέτοχο» έχει το μεγαλύτερο ενδιαφέρον, τις τροπολογίες αυτές που τις έχετε και που ξέρετε ότι αφορούν διευκόλυνση των ΚΕΠ και των πολιτών και που δεν χρήζουν νομίζω μεγάλης συζήτησης, να τις συζητήσουμε όλες μαζί, επειδή εντάσσονται σ΄ ένα συγκεκριμένο άρθρο, στο άρθρο 16. Προτείνω να κάνουμε τη συζήτηση αυτή, μαζί με την τροπολογία επίσης που αφορά την κατάργηση των δύο θητειών των νομαρχών. Να υπάρξει αυτή η ενότητα, δηλαδή, των τροπολογιών που ενσωματώνονται στα άρθρα και από εκεί και πέρα να προχωρήσουμε στα υπόλοιπα. 
     ΕΥΑΓΓΕΛΟΣ ΒΕΝΙΖΕΛΟΣ: Αφού ενσωματώνονται στα άρθρα έπρεπε να τις συζητήσουμε με τα άρθρα. Ποια είναι τα άρθρα; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να σας πω ποια είναι τα άρθρα; Μπορώ να σας πω αμέσως πού ενσωματώνονται. 
     ΠΡΟΕΔΡΕΥΩΝ (Ιωάννης Τραγάκης): Η με γενικό αριθμό 333 ενσωματώνεται σε παράγραφο του άρθρου 16 και η με γενικό αριθμό 335 ενσωματώνεται επίσης σαν παράγραφος στο άρθρο 16. Είναι έτσι, κύριε Υπουργέ;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι.
     ΕΛΠΙΔΑ ΠΑΝΤΕΛΑΚΗ: Πείτε μας για ποιες μιλάμε.
     ΠΡΟΕΔΡΕΥΩΝ (Ιωάννης Τραγάκης): Θα σας πω για ποιες μιλάμε. Είναι η με γενικό αριθμό 333...  
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε......
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, αν με είχατε αφήσει και είχα ολοκληρώσει θα είχε λυθεί νομίζω το θέμα. Αφήστε με να ολοκληρώσω και μετά. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Είναι η με γενικό αριθμό 333 και ειδικό 46 που αναφέρεται στη δυνατότητα ηλεκτρονικής τήρησης των αρχείων των δημοσίων υπηρεσιών, των νομικών προσώπων δημοσίου δικαίου και των ΟΤΑ πρώτου και δευτέρου βαθμού και η αποθήκευσή τους σε μαγνητικά ή οπτικά μέσα.
Αυτή είναι η πρώτη τροπολογία και ενσωματώνεται ως παράγραφος στο άρθρο 16. 
      Δεύτερη είναι η τροπολογία με γενικό αριθμό 334 και ειδικό αριθμό 47 που αφορά τη δυνατότητα των Κέντρων Εξυπηρέτησης Πολιτών, ΚΕΠ, για τη διεκπεραίωση υποθέσεων πολιτών αρμοδιότητας φορέων του ευρύτερου δημόσιου τομέα.
      Τρίτη είναι η τροπολογία με γενικό αριθμό 335 και ειδικό αριθμό 48 που αφορά τη δυνατότητα επικύρωσης εγγράφων που διακινούνται μεταξύ των υπηρεσιών του δημοσίου, των νομικών προσώπων δημοσίου δικαίου και των ΟΤΑ με ηλεκτρονικά μέσα από εξουσιοδοτημένο υπάλληλο της υπηρεσίας προς την οποία αποστέλλονται. Αυτή η τροπολογία ενσωματώνεται ως παράγραφος στο άρθρο 16.
      Επίσης είναι η τροπολογία με γενικό αριθμό 336 και ειδικό αριθμό 49 για τη δυνατότητα επανεκλογής του ιδίου προσώπου στο αξίωμα του νομάρχη για περισσότερες από μία θητείες. Αυτή η τροπολογία ενσωματώνεται ως παράγραφος στο άρθρο 4.
      ΕΥΑΓΓΕΛΟΣ ΒΕΝΙΖΕΛΟΣ: Αυτήν χωριστά.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, συμφωνείτε να συζητήσουμε αυτήν την τροπολογία χωριστά και τις άλλες τρεις μαζί; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο επί της διαδικασίας.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σε αυτήν την παρέμβασή μου επικαλούμαι τη μνήμη όσων θήτευσαν σ΄ αυτήν την Αίθουσα μετά από το 1993. Υπήρχε ένα φαινόμενο πραγματικά απαράδεκτο που υποβάθμιζε το κύρος του Κοινοβουλίου με τον άπειρο αριθμό τροπολογιών και το χρόνο κατάθεσής τους, ακόμη και τη δωδεκάτη, δηλαδή προ της ψηφίσεως ενός νομοσχεδίου. 
      Έκτοτε, κύριοι συνάδελφοι, έγινε μία προσπάθεια, ώστε να περιοριστεί αυτό το φαινόμενο και πρέπει να πω ότι υπήρχε ανταπόκριση από όλα τα κόμματα. Βεβαίως, η κάθε κυβέρνηση και ο κάθε Υπουργός, θέλει να νομοθετεί απολύτως. Ορισμένοι Υπουργοί, αν ήτο δυνατόν να υπάρχει μία διάταξη στον Κανονισμό, ώστε να στέλνουν κάποιον να πρωτοκολλεί το νομοσχέδιό τους, δεν θα είχαν πρόβλημα. Έγινε, λοιπόν, κάτι το οποίο εγώ θεωρώ πολύ σημαντικό για το Κοινοβούλιο. Όμως, ακόμα και σήμερα και παρά το γεγονός ότι η Βουλή μία φορά την εβδομάδα συνεδριάζει το βράδυ για νομοθετικό έργο, δηλαδή κάθε Τρίτη, εντούτοις υπάρχει ακόμα η φράση «μεταμεσονύκτιες τροπολογίες» ή «τροπολογίες της τελευταίας στιγμής». 
      Εγώ πιστεύω ότι κάναμε μία τομή με το Σύνταγμα του 2001. Είπαμε ότι οι τροπολογίες θα κατατίθενται τουλάχιστον τρεις ημέρες πριν από τη συζήτηση του νομοσχεδίου στην επιτροπή και τρεις ημέρες πριν από τη συζήτηση του νομοσχεδίου στην Ολομέλεια. Βεβαίως, και η προηγούμενη κυβέρνηση, αλλά και η παρούσα που πραγματικά το έχει πραγματικά παρακάνει, επωφελούνται του Σαββατοκύριακου και καταθέτουν το Σάββατο τροπολογίες για το νομοσχέδιο, του οποίου η συζήτηση θ΄ αρχίσει την επόμενη Τρίτη.
      Επίσης σε ό,τι αφορά τον αριθμό των τροπολογιών καταλήξαμε, έπειτα από διάλογο και πολλές αντιρρήσεις και αμφισβητήσεις με την Κυβέρνηση και τους Υπουργούς, ότι θα πρέπει να κατατίθενται τρεις το πολύ τροπολογίες και εφόσον εγκαίρως το γνωρίζει η Βουλή. 
      Ως προς τον πρώτο κανόνα, θέλω να παρατηρήσω ότι συνεχίζεται να γίνεται κατάθεση τροπολογιών το Σάββατο. Και λέω το Σάββατο, γιατί μπορεί να εμφανίζεται ότι κατετέθησαν την Παρασκευή. Έτσι, λοιπόν, καταστρατηγείται αυτό το τριήμερο.
      Το δεύτερο είναι πως όσες τροπολογίες θέλει ο κάθε Υπουργός τις καταθέτει. Εδώ έχουμε τον Υπουργό Εσωτερικών ο οποίος καταθέτει έξι τροπολογίες. Δεν έχει σημασία ποια θέματα αφορούν, αλλά έχει σημασία ότι παραβιάζουμε έναν κανόνα, που όλοι έχουμε αποδεχθεί και τον εφαρμόσαμε τους πρώτους μήνες, διότι δεν είχε η Κυβέρνηση νομοθετικό έργο. Όμως, το τελευταίο διάστημα βλέπω αυτήν την τακτική η οποία είναι απαράδεκτη και μας βλάπτει ως Κοινοβούλιο. Εγώ δεν νομίζω ότι η Κυβέρνηση πρέπει να νομοθετεί ή να παίρνει πρωτοβουλίες κατά τρόπο που την εκθέτουν. 
      Ήδη για την τροπολογία αυτήν τη σημαντική του «Βασικού Μετόχου», δεν ξέρω σε τι ωφέλησε τον Υπουργό, το ότι την είχε καταθέσει Σάββατο, που είχαν κλείσει οι εφημερίδες. Τι νόημα έχει; Νομίζω ότι είναι ευθύνη του Προεδρείου. Πιστεύω ότι η Πρόεδρος, η οποία απουσιάζει σήμερα, θα επανέλθει στην προσπάθειά της –είμαι βέβαιος ότι κάνει προσπάθεια- ώστε να σταματήσει αυτό το κακό.
      Σήμερα, λοιπόν, ας διαλέξει ο Υπουργός τρεις από τις τροπολογίες και να τις συζητήσουμε. Ας σεβαστεί κάτι το οποίο ζητούσε κι εκείνος ως Κοινοβουλευτικός Εκπρόσωπος, άσχετα αν είναι σοβαρά ή όχι τα θέματα που απασχολούν το Κοινοβούλιο με την οποιαδήποτε τροπολογία. Ή έχουμε κανόνες ή δεν έχουμε.
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε Πρόεδρε. Το θέσατε και στη Διάσκεψη των Προέδρων και θα εξεταστεί. 
      Συμφωνούμε, λοιπόν, οι τρεις τροπολογίες να συζητηθούν ως μία ενότητα και η δυνατότητα επανεκλογής του ιδίου προσώπου στο αξίωμα του νομάρχη. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν συμφωνώ, κύριε Πρόεδρε. Η κάθε τροπολογία συζητείται ξεχωριστά.
      ΠΡΟΕΔΡΕΥΩΝ (Ιωάννης Τραγάκης): Το ξέρω, κύριε Πρόεδρε, ότι δεν συμφωνείτε. Τις παρατηρήσεις σας τις θέσατε και στη Διάσκεψη των Προέδρων. 
      ΑΠΟΣΤΟΛΟΣ ΚΑΚΛΑΜΑΝΗΣ: Ενότητες τροπολογιών…
      ΠΡΟΕΔΡΕΥΩΝ (Ιωάννης Τραγάκης): Η τροπολογία 336/49 θα συζητηθεί ξεχωριστά, εφόσον οι άλλες ενσωματώνονται σε άρθρα.
      ΕΥΑΓΓΕΛΟΣ ΒΕΝΙΖΕΛΟΣ: Μα, αυτές έπρεπε να έχουν συζητηθεί με τα άρθρα. Έτσι λέει ο Κανονισμός.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Συγγνώμη, κύριε Πρόεδρε, να πω κάτι στον κ. Βενιζέλο.
      Το πρότεινα, κύριε συνάδελφε, και ήσασταν εδώ όλοι. Το πρότεινα από την αρχή της συζήτησης. Είπα, κύριοι…
      ΠΡΟΕΔΡΕΥΩΝ (Ιωάννης Τραγάκης): Έχετε δίκιο, κύριε Υπουργέ.
      ΑΠΟΣΤΟΛΟΣ ΚΑΚΛΑΜΑΝΗΣ: Βάζετε διατάξεις άσχετες με το άρθρο…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ήταν οι ίδιες διατάξεις περί ΚΕΠ που είπα, συμπληρώνονται με αυτά τα τρία πράγματα, μέσα σε άρθρο που ρυθμίζει και αρμοδιότητες ΚΕΠ. 
      ΠΡΟΕΔΡΕΥΩΝ (Ιωάννης Τραγάκης): Έχετε δίκιο, κύριε Υπουργέ. Πράγματι το θέσατε.
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η πιθανότητα να ενσωματωθεί μία τροπολογία κατά τη συζήτηση του σχετικού άρθρου, εξαρτάται από τη συμφωνία των Κομμάτων. 
      Εμείς, λοιπόν, αρνηθήκαμε διότι, αν μεν πρόκειται για θέμα μικτής σημασίας, μπορεί να συνεκτιμηθεί με τη σχετική διάταξη του νομοσχεδίου, αλλά αν πρόκειται για ουσιαστικό θέμα πρέπει να συζητηθεί ξεχωριστά. Αφ’ ης στιγμής έχουμε επιλέξει να συζητήσουμε ξεχωριστά τις τροπολογίες, τότε έτσι ας γίνει. Δεν μπορούν να ενσωματωθούν σε ενότητες. 
      ΠΡΟΕΔΡΕΥΩΝ (Ιωάννης Τραγάκης): Δηλαδή, δεν συμφωνείτε να συζητηθούν οι τρεις που αφορούν τα ΚΕΠ από κοινού; 
      ΑΠΟΣΤΟΛΟΣ ΚΑΚΛΑΜΑΝΗΣ: Να μην παίρνουμε χρόνο. Αν δεν θέλει να μιλήσει κανείς, δεν θα μιλά και θα συνεχίσουμε με μία μία τροπολογία.
      ΠΡΟΕΔΡΕΥΩΝ (Ιωάννης Τραγάκης): Ωραία, θα συζητηθεί μία – μία.
      Λοιπόν, συζητάμε την τροπολογία με αριθμό 333/46.
      Κύριε Τζαμτζή, θέλετε το λόγο;
      ΙΟΡΔΑΝΗΣ ΤΖΑΜΤΖΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Η κ. Παντελάκη;
      ΕΛΠΙΔΑ ΠΑΝΤΕΛΑΚΗ: Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΕΛΠΙΔΑ ΠΑΝΤΕΛΑΚΗ: Αυτό που θα ήθελα να πω για να ληφθεί υπ΄ όψιν είναι ότι θα συμφωνήσουμε, αλλά έχουμε μία επιφύλαξη για το πώς θα εξασφαλιστεί το απόρρητο των ηλεκτρονικών αρχείων. 
      ΕΥΑΓΓΕΛΟΣ ΒΕΝΙΖΕΛΟΣ: Με το νόμο για τα προσωπικά δεδομένα.
      ΕΛΠΙΔΑ ΠΑΝΤΕΛΑΚΗ:  Και για να μην παίρνω πάλι το λόγο μετά, το ίδιο ισχύει, αν θέλετε και στην 335 –το λέω για τα Πρακτικά- που ισχύει για τα ηλεκτρονικά μέσα, με το ηλεκτρονικό ταχυδρομείο. Δηλαδή να υπάρχει η απόλυτη δυνατή εξασφάλιση και του απόρρητου και όλων των στοιχείων. Αυτό είναι το θέμα από εμάς.
      ΠΡΟΕΔΡΕΥΩΝ (Ιωάννης Τραγάκης): Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Η παρατήρηση για το πώς τηρούνται αυτά τα αρχεία και κατά πόσον είναι πράγματι απόρρητα, μολονότι υπάρχει νομοθεσία, είναι νομίζω θεμιτή. Έχω την πεποίθηση ότι όπου τηρούνται ηλεκτρονικά αρχεία συχνά παρατηρείται το φαινόμενο τα αρχεία αυτά ν΄ αποτελούν αντικείμενο αγοραπωλησίας.
      Θα ήθελα, λοιπόν, κύριε Υπουργέ –δεν ζητώ να αλλάξετε την τροπολογία αυτήν τη στιγμή- να κοιτάξετε αυτό το θέμα και να υπάρξουν πραγματικά αυστηρότατες ποινές γι’ αυτό.
      Υπάρχει και μία δεύτερη παρατήρηση. Συνήθως όποιος εισαγάγει σύστημα ηλεκτρονικής τήρησης αρχείων, παύει να τα τηρεί χειρόγραφα. Αυτή είναι και η λογική. Δεν τηρείς και το ένα και το άλλο. Το επισημαίνω αυτό, διότι βλέπω ότι η έκθεση του Γενικού Λογιστηρίου μόνο αύξηση δαπανών βλέπει. Μείωση δαπανών, που θα προκληθεί από την διακοπή της τήρησης  των αρχείων δεν βλέπω. 
      Αυτό απλώς το επισημαίνω για να δείξω στην Κυβέρνηση πόσο αδύναμη είναι να περιορίσει τις σπατάλες της στο δημόσιο. Διότι προφανώς όπως λέει εδώ, θα ξοδέψουμε για να διατηρούμε τα ηλεκτρονικά, αλλά δεν θα εξοικονομήσουμε τίποτα. Αυτό λέει η έκθεση του Γενικού Λογιστηρίου.
      ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Δεν είναι έτσι κύριε Μάνο. Γιατί εδώ δυνατότητα ηλεκτρονικής στήριξης των αρχείων παρέχεται. Κατά συνέπεια υπάρχει η δυνατότητα να γίνεται η τήρηση των αρχείων και με άλλο τρόπο. Και βεβαίως θα ήταν ευχή να γενικευθεί η ηλεκτρονική τήρηση των αρχείων, αλλά θα ήθελα να πιστεύω κύριε Υπουργέ, ότι είναι αυτονόητη η τήρηση της νομοθεσίας περί προσωπικών δεδομένων.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, τονίζω ότι όλα αυτά τελούν υπό την εγγύηση της εφαρμογής της αντίστοιχης νομοθεσίας, η οποία μάλιστα μετά την πρόσφατη αναθεώρηση του Συντάγματος έχει και τη σχετική συνταγματική εγγύηση. Αυτό είναι αυτονόητο.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της τροπολογίας.
      Ερωτάται το Σώμα: Γίνεται δεκτή, η τροπολογία με γενικό αριθμό 333 και ειδικό 46.; 
      ΟλΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα προστεθεί στο άρθρο 12 ως παράγραφος 6…
      ΠΡΟΕΔΡΕΥΩΝ (Ιωάννης Τραγάκης): Δεν γίνεται κύριε Υπουργέ, γιατί το άρθρο 12 έχει ψηφιστεί. Θα το βάλετε σαν ίδιο άρθρο και στο σύνολο θα το εντάξετε. 
      Επομένως η τροπολογία με γενικό αριθμό 333 και ειδικό 46 έγινε ομόφωνα δεκτή. 
      Εισερχόμαστε στη συζήτηση της τροπολογίας με γενικό αριθμό 334 και ειδικό 47 που αφορά  τη δυνατότητα των Κέντρων Εξυπηρέτησης Πολιτών για διεκπεραίωση υποθέσεων πολιτών αρμοδιότητας φορέων του ευρύτερου δημόσιου τομέα.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Το πρόβλημα για μας είναι ότι αυτήν τη στιγμή το ζήτημα που υπάρχει της χρηματοδότησης και του προσωπικού, έτσι όπως είναι η κατάσταση σήμερα, με τις νέες ρυθμίσεις και τις νέες αρμοδιότητες, πιστεύουμε ότι δεν θα τα βγάλει πέρα ο κόσμος αυτός που είναι εκεί. Και νομίζω ότι έχετε γνώση τι συμβαίνει αυτήν τη στιγμή με τους εργαζόμενους, δεν υπάρχει ενιαία σχέση εργασίας και γενικά υπάρχει λίγο προσωπικό για ν΄ ανταπεξέλθει στις υποθέσεις αυτές.
      Να μην το κάνουμε  όπως λέει και η λαϊκή παροιμία «βρήκαμε τον παπά να θάψουμε δυο-τρεις», με την έννοια ότι θα μετακυλούμε  συνέχεια τις δημόσιες υπηρεσίες εκεί, γιατί τελικά θα καταλάβει ο κόσμος ότι ενδεχομένως αυτό ήταν πρόσχημα και μετά μετράει ο τζίρος. Γιατί μπαίνει και ένα τέτοιο θέμα. Εμείς είμαστε επιφυλακτικοί γι’ αυτό και δεν θα την ψηφίσουμε την τροπολογία αυτή. Δεν έχουν ρυθμιστεί σοβαρά ζητήματα υποδομών, χρηματοδότησης προσωπικού και πάμε να μετακυλύσουμε όλες τις αρμοδιότητες με πρόσχημα αυτό το πράγμα.
      ΠΡΟΕΔΡΕΥΩΝ (Ιωάννης Τραγάκης): Ο κ.Ντόλιος έχει το λόγο.
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, είναι πολύ ευχάριστο το ότι η Κυβέρνηση αναγνωρίζοντας το ρόλο και την προσφορά των ΚΕΠ προσθέτει συνεχώς αρμοδιότητες. Νομίζω όμως ότι θα υπάρξει πρόβλημα ιδιαίτερα αν σκεφθούμε ποιες είναι σήμερα οι αμοιβές τους και με ποια δυσκολία εξασφαλίζονται. Τέσσερις μήνες κάνατε για να τους πληρώσετε πριν από λίγο χρονικό διάστημα. 
      Επαναλαμβάνω, κύριοι Υπουργοί, ότι θα έχετε πρόβλημα με όλα αυτά τα παιδιά. Δεν θα μπορέσετε να τα κατοχυρώσετε. Ζήτησα να υπάρχει μια σαφής δέσμευση για το πώς σκοπεύετε να το κάνετε, αλλά δεν μου τη δώσατε. 
      Επίσης, ρωτώ πότε επιτέλους θα προκηρυχθούν αυτές οι θέσεις, που όλοι ομολογούμε ότι είναι υπέρ παγίων και υπέρ αναγκών.
      ΠΡΟΕΔΡΕΥΩΝ (Ιωάννης Τραγάκης): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Καλό θα ήταν να μας πει ο Υπουργός αν έχει κάποιο σχεδιασμό, για τα κέντρα αυτά τα οποία πράγματι είχαν αμφισβητηθεί από τη Νέα Δημοκρατία και στις αρχές μάλιστα της ζωής της νέας διακυβέρνησης και τώρα  από την Κυβέρνηση αναγνωρίζονται και επαινούνται. Αυτό μας ικανοποιεί όλους.
      Όμως υπάρχει όντως σοβαρότατο πρόβλημα. Ο κ. Ανδρεουλάκος το γνωρίζει άριστα όπως γνωρίζει και τα διάφορα κέντρα του Λεκανοπεδίου που είναι αρκετά όπως και  της επαρχίας. Αν δεν νιώθουν αυτοί οι εργαζόμενοι την ασφάλεια, το μέλλον, φοβάμαι ότι το να τους δίνουμε και άλλες αρμοδιότητες ίσως  απαξιώσει σιγά σιγά τον ίδιο  το θεσμό.
    Θα έλεγα, ότι εδικά και τα κέντρα αυτά, μπορούσαν και κάποιες διαδικασίες μετατάξεως πλεονάζοντος προσωπικού σε άλλες δημόσιες υπηρεσίες να τα ενισχύσουν και με ανθρώπους εμπειρότερους και ικανούς να συμβάλουν ώστε και οι στόχοι να επιτευχθούν.
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης, κ. Παυλόπουλος.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα αναφερθώ σ’ ένα θέμα που αφορά γενικότερο ζήτημα πολιτικής. Θα απαντήσω μόνο στον κ. Κακλαμάνη.
    Κύριε Πρόεδρε, όταν ήρθε ο ν. 3242/2004, πρώτος νόμος αυτής της Κυβέρνησης ουσιαστικά το Μάιο, το πρώτο πράγμα που είπα είναι ότι όχι απλώς και μόνο είναι ένας θεσμός χρησιμότατος αλλά είναι ένας θεσμός που δυστυχώς ενώ είχε θεσμοθετηθεί με τη συναίνεση σχεδόν όλων μέσα σ’ αυτήν την Αίθουσα, είχε αφεθεί στη μοίρα του. Γι’ αυτό και οι πρώτες ρυθμίσεις που κάναμε με τον ν. 3242 ήταν να ενισχύσουμε το θεσμό αναγνωρίζοντας και το ρόλο του Σταύρου του Μπένου που υπήρξε ο εμπνευστής του, παρά το γεγονός ότι η τότε πολιτική ηγεσία του Υπουργείου δεν τον πολυβοήθησε. Δώσαμε άλλη διάσταση γιατί τα μετατρέπουμε σταδιακά σε κέντρα ολοκληρωμένων συναλλαγών. Και το κυριότερο είναι ένας θεσμός τον οποίο μακροπρόθεσμα οργανώνουμε, όπως θα σας εξηγήσει και ο κ. Ανδρεουλάκος στη συνέχεια.
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα κατ’ αρχήν να απαντήσω στη διαπίστωση και στα όσα είπε η κ. Παντελάκη.
    Κυρία Παντελάκη, είναι επιτακτική η ανάγκη να βάλουμε καινούργια προϊόντα στα ράφια των ΚΕΠ, διότι αυτήν τη στιγμή πρέπει να ξέρετε ότι μόνο το 10% των δυνατοτήτων του όλου συστήματος αξιοποιείται. Και αν δεν βάλω καινούργια προϊόντα, κανονικά θα έπρεπε το 70% των ΚΕΠ να κλείσουν. Και θα σας εξηγήσω γιατί. 
    Έχω εδώ όλα τα στοιχεία. Θα σας δώσω δε ολόκληρο το φάκελο μετά με όλα τα στοιχεία, παραγωγή, παραγωγικότητα, αριθμός ΚΕΠ, ώρες λειτουργίας κλπ. προκειμένου να πάρετε μια εικόνα.
    Θα σας πω τα εξής:  Σε τριάντα ένα ΚΕΠ από τα εννιακόσια εβδομήντα οκτώ, η κατά συμβασιούχο ημερήσια παραγωγικότητα είναι μεγαλύτερη των έξι πιστοποιημένων διοικητικών διαδικασιών. Σε πενήντα ένα είναι τέσσερα έως έξι. Σε διακόσια ογδόντα ένα είναι ένα έως δύο.
    ΑΝΔΡΕΑΣ ΛΟΒΕΡΔΟΣ: Τι σημαίνει αυτό;
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):Μπορεί να χωρέσουν και άλλα.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας εξηγήσω και εγώ. 
    Σε εκατόν ογδόντα πέντε είναι από μισό έως ένα και σε εκατόν τριάντα επτά είναι μηδέν έως μισό. 
    Σε εκατόν τριάντα επτά ΚΕΠ που η παραγωγικότητα κατά συμβασιούχο είναι από μηδέν έως μισό, ο κάθε συμβασιούχος μέσα σε πέντε μέρες να διεκπεραιώνει μια μόνο πιστοποιημένη διοικητική διαδικασία. ‘Όταν ανά πέντε μέρες ολοκληρώνει μια τέτοια διαδικασία, καταλαβαίνετε πόσο διαθέσιμο χρόνο έχει για να κάνει και άλλα πράγματα. Απλά όταν δηλαδή ο εργαζόμενος θέλει πέντε μέρες για να ολοκληρώσει μια διαδικασία, σημαίνει ότι κάθεται. Δεν θέλουμε να κάθεται.
    ΓΕΩΡΓΙΟΣ ΝΤΟΛΙΟΣ: Δεν είναι έτσι.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έτσι είναι, όπως τα λέω. Πλέον δε των πιστοποιημένων διαδικασιών είναι η πληροφόρηση και άλλα πράγματα. Όμως, εγώ που ασχολούμαι καθημερινά με το αντικείμενο, σας λέγω ότι το όλο σύστημα αντέχει αυτά που του βάζουμε.
    Εμείς τι δίνουμε εδώ; Τη νομοθετική δυνατότητα να μπορούμε να βάλουμε και προϊόντα του ευρύτερου δημόσιου τομέα. Αυτό δεν σημαίνει, ότι προπετώς θα το κάνουμε ώστε να καθίσει το σύστημα. Θα μελετήσουμε ποια είναι εκείνα τα προϊόντα που μπορεί να αντέξει το σύστημα. Εδώ τι κάνουμε; Διευρύνουμε τη δυνατότητα. Καθιερώνουμε ένα νομοθετικό πλαίσιο που μας παρέχει ευελιξία για να δούμε αν μπορούμε να βάλουμε μέσα και άλλες διαδικασίες. Το πόσες θα βάλουμε και τις συνθήκες και τους όρους βάσει των οποίων θα τις βάλουμε θα το μελερήσουμε και θα προχωρήσουμε με προσοχή.
    Εκείνο που θέλω να σας πω είναι το εξής. Προ ημερών ολοκληρώθηκε μια έρευνα που έγινε με ερωτηματολόγιο από τα ΚΕΠ προς τους πολίτες που προσέρχονται στα ΚΕΠ. Ερωτήθηκαν τριάντα εννέα χιλιάδες εκατόν πενήντα εννέα πολίτες εάν θέλουν να μπουν εγχρήματες συναλλαγές στα ΚΕΠ.
      Επίσης, ερωτήθηκαν από αυτούς πόσοι έχουν πιστωτική κάρτα που είναι όρος, για να μπορούν να γίνουν εγχρήματες συναλλαγές. Είδαμε, λοιπόν, ότι στην συντριπτική τους πλειοψηφία οι πολίτες επθυμούν τέτοιες συναλλαγές. 
      ΑΠΟΣΤΟΛΟΣ ΚΑΚΛΑΜΑΝΗΣ: Ενέχει κάποιους κινδύνους. Λάβετέ το υπ΄ όψιν. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να σας πω, κύριε Πρόεδρε. Θα είναι απολύτως διασφαλισμένο το σύστημα. Πολλές διοικητικές διαδικασίες δεν μπορούν να γίνουν μέσω του ΚΕΠ, διότι οι υπάλληλοι δεν είναι διατεθειμένοι –και ούτε πρέπει να τους βάλουμε- να εισπράττουν χρήματα. Είναι πολύ λεπτό το θέμα. Και είδα, προσπαθώντας να βάλω δημοφιλέστατα προϊόντα στα ΚΕΠ, ότι δεν μπορούσε να γίνει διότι έπρεπε να εισπράττουν χρήματα. Ο μόνος τρόπος, λοιπόν, για να μπουν τέτοιες διαδικασίες, είναι μόνο αν καθιερώσουμε το ηλεκτρονικό χρήμα στα ΚΕΠ. Δεν το προεξοφλώ, αλλά είναι ένα θέμα το οποίο χρήζει ενδιαφέροντος και μελέτης. 
      Αυτά τα οποία βάζουμε, κυρία Παντελάκη, τα αντέχει το σύστημα και αντέχει πολύ περισσότερα. 
      Επίσης για το θέμα των συμβασιούχων στα ΚΕΠ ολοκληρώνουμε τη διαδικασία καταγραφής κατά κατηγορία των συμβασιούχων, ώστε να μπορούμε να προχωρήσουμε στη σύσταση οργανικών θέσεων. Μετά τη σύσταση οργανικών θέσεων, κύριε συνάδελφε, θα προχωρήσουμε σε προκήρυξη. Το καθεστώς αβεβαιότητος θέλουμε να το άρουμε, κυρία Παντελάκη και κύριε Ντόλιο, και θα το άρουμε. Όπως, επίσης, θέλουμε μονιμοποιούμενοι να μην αλλάξουν πνεύμα, διότι εννοείται ότι τα ΚΕΠ είναι μια ξεχωριστή υπηρεσία που πρέπει να εμφορείται από ένα άλλο πνεύμα εξυπηρέτησης των πολιτών. Θα ακολουθήσουν νομοθετικές ρυθμίσεις, για να διατηρήσουν αυτήν την προθυμία στην εξυπηρέτηση του πολίτη. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Κηρύσσεται περαιωμένη η συζήτηση επί της τροπολογίας με γενικό αριθμό 334 και ειδικό 47 και ερωτάται το Σώμα εάν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 334 και ειδικό 47 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στη συζήτηση της τροπολογίας με γενικό αριθμό 335 και ειδικό 48. Αφορά τη δυνατότητα επικύρωσης εγγράφων, που διακινούνται μεταξύ των υπηρεσιών του δημοσίου, των νομικών προσώπων δημοσίου δικαίου και τον ΟΤΑ με ηλεκτρονικά μέσα, από τον εξουσιοδοτημένο υπάλληλο της υπηρεσίας προς την οποία αποστέλλονται. Έκανε μια αναφορά ο κύριος Υφυπουργός. Δεν έχει ζητήσει κανένας συνάδελφος το λόγο.
      Κηρύσσεται περαιωμένη η συζήτηση επί της τροπολογίας με γενικό αριθμό 335 και ειδικό αριθμό 48 και ερωτάται το Σώμα εάν γίνεται δεκτή. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 335 και ειδικό αριθμό 48 έγινε δεκτή ομοφώνως και εντάσσεται στο νομοσχέδιο ως ίδιον άρθρον.
      Εισερχόμαστε στη συζήτηση της τροπολογίας με γενικό αριθμό 336 και ειδικό αριθμό 49 που αφορά τη δυνατότητα επανεκλογής του ιδίου προσώπου στο αξίωμα του νομάρχη για περισσότερες από μια θητείες. 
      Το λόγο έχει ο κ. Ντόλιος. 
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, έρχεται μια τροπολογία για να απαντήσει σ΄ ένα ζήτημα, το οποίο κατά περιόδους έχει αναχθεί σε μείζον ζήτημα στην πολιτική σκηνή, αλλά θεωρώ ότι και εκ των πραγμάτων είναι μείζον ζήτημα, γιατί έχει σχέση με τα δημοκρατικά δικαιώματα, με τα ίσα δικαιώματα που έχουν κάποιοι πολίτες σ’ αυτήν τη χώρα. Δεν λέμε «όχι» στην προσέγγιση που γίνεται, αλλά θεωρούμε ότι είναι ένα πολύ γενικότερο ζήτημα για το οποίο θα πρέπει να διεξαχθεί μία συζήτηση. 
      Έχουμε χρόνο, κύριε Υπουργέ, θα το λύσουμε το θέμα μέχρι να γίνουν εκλογές για τη Νομαρχιακή Αυτοδιοίκηση, αλλά είναι πολύ σημαντικό να έρθει ως διάταξη για να γίνει μία συζήτηση στην επιτροπή, γιατί μπαίνουν και άλλα ζητήματα. Ένα θέμα, παραδείγματος χάριν, το οποίο κατά κόρον συζητείται και εδώ στην Αίθουσα και εκτός της Αίθουσας είναι το περίφημο ασυμβίβαστο μεταξύ του Βουλευτή και της επαγγελματικής του δραστηριότητας. Δεν έχουμε συζητήσει ποτέ ότι αυτό το ασυμβίβαστο υπάρχει από το 1994, που έχει ψηφιστεί, μεταξύ της ιδιότητας του νομάρχη και της επαγγελματικής του δραστηριότητας. Επίσης, υπάρχουν απόψεις, οι οποίες τεκμηριώνονται με πολύ σοβαρό τρόπο, ότι το ζήτημα του περιορισμού των θητειών, εφόσον θα μπορούσε μ΄ ένα συνολικό τρόπο να γίνει, με μία λογική ισονομίας και ισοπολιτείας, είναι ένα υπαρκτό πολιτικό ζήτημα, μία πολιτική προσέγγιση η οποία θα μπορούσε να γίνει αποδεκτή από πολλούς συναδέλφους απ’ όλους τους πολιτικούς χώρους. 
    Ζητώ, λοιπόν, να αποσύρετε την τροπολογία όχι γιατί την αρνούμαστε. Να έρθει με διάταξη για να κάνουμε μια συζήτηση επί όλων αυτών των θεμάτων. 
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κουβέλης έχει το λόγο. 
    ΦΩΤΗΣ ΚΟΥΒΕΛΗΣ: Κύριε Υπουργέ, θα συμφωνήσετε ότι πρόκειται για ένα πολύ σοβαρό ζήτημα, πολύ δε περισσότερο όταν το θέμα των περιορισμένων θητειών τίθεται συνολικότερα για την έκφραση της πολιτικής ζωής του τόπου, τίθεται ακόμη και για τους Έλληνες Βουλευτές. 
    Θα έλεγα, επομένως, με την πρόσθετη επισήμανση ότι υπάρχουν και άλλα συναφή ζητήματα με τη ρύθμιση που εισηγείσθε, που μένουν αρρύθμιστα, να αποσύρετε τη διάταξη και στο πλαίσιο μιας ολοκληρωμένης συζήτησης να μιλήσουμε και για το θέμα που θέτει και αναδεικνύει η συγκεκριμένη τροπολογία, αλλά και για το συνολικότερο ζήτημα. 
    Σε κάθε περίπτωση, εάν δεν αποσύρετε τη συγκεκριμένη τροπολογία, εγώ θα την καταψηφίσω, με δεδομένη τη θέση του Συνασπισμού της Ριζοσπαστικής Αριστεράς για τις περιορισμένες θητείες και μάλιστα αυτό το μέτρο γενικευμένο. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Ο συνάδελφος κ. Βενιζέλος έχει το λόγο. 
    ΕΥΑΓΓΕΛΟΣ ΒΕΝΙΖΕΛΟΣ: Η θητεία των νομαρχών, κύριε Πρόεδρε, είναι ένα πολύ σημαντικό θεσμικό ζήτημα. Ήταν μία καινοτομία. Εγώ συμφωνώ ότι πρέπει να επανεξεταστεί διότι έχουν μεσολαβήσει πια πολλές νέες εμπειρίες. Δεν μπορεί αυτό να γίνει με μία τροπολογία και με μία παρένθετη συζήτηση λίγων λεπτών στη Βουλή. Αυτό είναι ένα μείζον θεσμικό ζήτημα για τη Νομαρχιακή Αυτοδιοίκηση, για το δημόσιο βίο θα έλεγα γενικότερα. Να το συζητήσουμε οργανωμένα με τη μορφή ενός νομοσχεδίου, διότι αυτό αφορά την ίδια τη φιλοσοφία της Νομαρχιακής Αυτοδιοίκησης και την ίδια τη φιλοσοφία της κατάληψης επί κάποιο χρόνο, δημοσίων αξιωμάτων. Διαφωνώ πλήρως με το να ρυθμιστεί το ζήτημα αυτό με τροπολογία και μάλιστα έτσι, με περιορισμένη κοινοβουλευτική συζήτηση και χωρίς να έχει προηγηθεί κοινωνικός διάλογος. Δεν γίνεται έτσι να τίθενται στη Βουλή και να ρυθμίζονται παρόμοια θέματα. 
    Εάν, όπως λέει ο κ. Παυλόπουλος, αποδέχεται αίτημα της ΕΝΑΕ ή οποιουδήποτε άλλου, και αυτό πρέπει να συζητηθεί οργανωμένα και με αξιοπρέπεια κοινοβουλευτική. 
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Τζαμτζής έχει το λόγο. 
    ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, απορώ από τη μία πλευρά με τις τοποθετήσεις των συναδέλφων, αλλά από την άλλη καταλαβαίνω. Ψήφισαν κάποια στιγμή στη Βουλή τη συγκεκριμένη διάταξη και περιόρισαν τις θητείες των νομαρχών. 
    Ακούστε, κύριοι συνάδελφοι, εγώ θέλω να είμαι ειλικρινής πρώτα απ’ όλα με τον εαυτό μου και απέναντι σε όλο τον ελληνικό λαό, ο οποίος μας βλέπει. Εάν θέλετε να συζητήσουμε κάποια στιγμή γενικότερα θέματα θητειών, να τα συζητήσουμε. Εδώ, όμως, δεν έχουμε ισονομία. Οι νομάρχες έχουν μόνο δύο θητείες, δίχως αυτός ο περιορισμός να υπάρχει ούτε για τις θητείες των Βουλευτών, ούτε βεβαίως για τους δημάρχους. 
    Δεν καταλαβαίνω, λοιπόν, γιατί αντιτίθεστε σε μία τέτοια διάταξη η οποία αποδίδει πλέον ισονομία απέναντι σε όλους. Και βεβαίως ο πολίτης, ο λαός, ο κυρίαρχος λαός, όπως συνηθίζουμε να λέμε, είναι αυτός ο οποίος έχει τη δυνατότητα να επιλέξει. Ποιον εμποδίζει το αν ο νομάρχης έχει ανοικτό τον ορίζοντα των θητειών, εάν είναι δηλαδή καλός, εάν είναι ο άνθρωπος ο οποίος προσφέρει στον τόπο. Γιατί πρέπει να τον περιορίσουμε; Δίνετε τη δυνατότητα με τέτοιες τοποθετήσεις κύριοι συνάδελφοι του ΠΑΣΟΚ, να λέει ο κόσμος ότι εμείς οι Βουλευτές θέλουμε απλά να μπλοκάρουμε τους νομάρχες για να μην μπουν μπροστά μας. 
    Γιατί, λοιπόν, να δίνουμε αυτή τη δυνατότητα προς τον κόσμο, να πιστεύει ότι εμείς κοιτάμε τα εμά και συμφέροντα; 
    Κύριε Πρόεδρε, εγώ συμφωνώ. 
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Τσοχατζόπουλος έχει το λόγο. 
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα παρακαλούσα τον Υπουργό πράγματι να φέρει το θέμα της αλλαγής της διάρκειας της θητείας των νομαρχών σαν ένα ξεχωριστό θέμα σε μια πρόταση η οποία πραγματικά θα συνδεόταν με το μέλλον και την προοπτική της αιρετής αυτοδιοίκησης Α΄ και Β΄ βαθμού και αφού ξεκαθαριστεί η πολιτική της Κυβέρνησης πάνω στο θέμα, πράγματι δυνατότητα περιορισμού των θητειών σε όλα τα αιρετά αξιώματα της χώρας, εφόσον βέβαια έχετε μία τέτοια αντίληψη. 
    Και τούτο διότι όταν διαμορφώσαμε το σχετικό νόμο, κύριε Υπουργέ, υπήρξε μια ευρύτατη συζήτηση τόσο στο χώρο της Τοπικής Αυτοδιοίκησης όσο και στο χώρο του Κοινοβουλίου. Και αυτό είναι το κρίσιμο θέμα. Ορθώς οι συνάδελφοι επεσήμαναν ότι συνδέεται η θητεία στο Κοινοβούλιο, η θητεία στις δημαρχίες, η θητεία στις νομαρχίες κατά κάποιον τρόπο ως αποκλειστικό δημοκρατικό δικαίωμα του πολίτη και μόνο αν υπάρξει μια συμφωνία για τη φυσιογνωμία ή το χαρακτήρα της αιρετής αυτοδιοίκησης του μοντέλου το οποίο θέλουμε να στήσουμε, τότε μόνο μπορεί να είναι δυνατό να μιλήσει κανείς για περιορισμό θητείας. Ειδάλλως φαίνεται ως ένας περιορισμός στοιχειώδους δημοκρατικού δικαιώματος κάθε πολίτη. 
    Αν λοιπόν δεν έχουμε αυτήν τη συζήτηση, κύριε Υπουργέ, πώς βλέπουμε συνολικά το θεσμό της Νομαρχιακής Αυτοδιοίκησης, την προοπτική και την εξέλιξή του, τη δευτεροβάθμια και τελικά σε τριτοβάθμιο περιφερειακό επίπεδο αν, όπως άκουσα προηγουμένως τους συναδέλφους της παράταξής σας, έχετε την πρόθεση να κάνετε εξίσου αλλαγή; Είναι δυνατόν να συζητήσουμε ένα τέτοιο θέμα χωρίς να λάβουμε υπ΄ όψιν μας όλο το σχέδιο το οποίο εσείς πιθανώς ετοιμάζεστε να καταθέσετε; 
    Πιστεύω, κύριε Πρόεδρε, ότι ορθώς ο νομοθέτης, το Κοινοβούλιο τότε, ως μια καινοτομία στην αντίληψη την οποία είχε η Πλειοψηφία στο Κοινοβούλιο για την Τοπική Αυτοδιοίκηση Α΄ και Β΄ βαθμού όρισε δυο θητείες ως το maximum της ευθύνης ως νομάρχης αιρετός. Από εκεί και πέρα όμως ερχόμενος σήμερα σε μια συζήτηση είμαστε έτοιμοι να συμμετάσχουμε σ’ αυτόν το διάλογο εφόσον κατατεθούν οι απόψεις όλων για το μέλλον της αυτοδιοίκησης στον Α΄, το Β΄ και τον Γ΄ βαθμό. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Ο κ. Φούσας έχει το λόγο. 
     ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. Πράγματι το θέμα είναι ιδιαίτερα σοβαρό. Ούτε το 1994, ούτε το 1996 είχα πειστεί για ποιο λόγο τότε πήρατε την απόφαση, να κάνετε την εξαίρεση αυτή και να ορίσετε θητεία δύο τετραετιών μόνο στους νομάρχες και όχι και σε άλλους, όπως δημάρχους και -γιατί όχι- σε Βουλευτές. Αυτή η διαδικασία κράτησε περίπου δέκα χρόνια. Και διερωτάται ο ελληνικός λαός μέχρι και σήμερα: Γιατί αυτή η εξαίρεση στους νομάρχες και όχι και στους δημάρχους και άλλους και όχι και σε Βουλευτές; 
     Εμένα δεν με απασχολεί καθόλου, αν θα τεθεί περιορισμός και σε άλλους αλλά με ενοχλεί αφάνταστα ως πολιτικό, και ως πολίτη, να υπάρχει αυτή η εξαίρεση μόνο για τους Νομάρχες. Βεβαίως υπάρχει θέμα προς συζήτηση και βεβαίως υπάρχει γενικότερο θέμα προς συζήτηση. Αλλά πιστεύετε, κύριοι συνάδελφοι του ΠΑΣΟΚ, πως είναι δυνατόν ν’ ανοίξουμε τώρα μια τέτοια συζήτηση και πριν από τις εκλογές για νέους νομάρχες ή δημοτικές εκλογές, σε ενάμιση χρόνο περίπου, να καταλήξουμε σε τέτοιες ρυθμίσεις; 
     Θεωρώ, λοιπόν, ότι είναι, πράγματι, σωστή αυτή η ρύθμιση, ορθώς το Υπουργείο φέρνει αυτήν την τροπολογία και βεβαίως είναι σε εκκρεμότητα να συζητήσουμε αργότερα το γενικότερο θέμα της θητείας σε όλες τις κατηγορίες των αιρετών. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ο κ. Μαγκριώτης έχει το λόγο. 
     ΙΩΑΝΝΗΣ ΜΑΓΚΡΙΩΤΗΣ: Είναι γεγονός ότι η Κυβέρνηση της Νέας Δημοκρατίας είχε καταψηφίσει το νομοσχέδιο για την αιρετή Νομαρχιακή Αυτοδιοίκηση. Μάλιστα, θυμόμαστε όλοι, ότι είχε συγκεντρώσει και υπογραφές και τις είχε πάει στον τότε Πρόεδρο της Δημοκρατίας, Κωνσταντίνο Καραμανλή, λέγοντας πως κινδυνεύουν τα θεμέλια του κράτους και μάλιστα μίλαγε και για εθνικούς κινδύνους. Και γνωρίζουμε όλοι σε τι αναφερόταν αυτό. 
     Μ΄ αυτήν λοιπόν την έννοια δεν έχει κανένα πρόβλημα να ξηλώνει το νομοθέτημα αυτό είτε σε κύρια σημεία του, είτε σε δευτερεύουσες πλευρές του. Και μ’ αυτήν την έννοια λοιπόν, εισάγει μ’ αυτήν την τροπολογία την κατάργηση αυτής της διάταξης, που ήταν από τις ουσιώδεις στη θεσμοθέτηση της Νομαρχιακής Αυτοδιοίκησης. 
     Ακολουθεί λοιπόν τη λογική «πονάει κεφάλι, κόψει κεφάλι». Αφού λοιπόν υπάρχει ένας αριθμός νομαρχών εν ενεργεία που πρόσκεινται στο κόμμα τους θεωρούν ότι επειδή κατέχουν και διαχειρίζονται το μηχανισμό και έχουν την υποστήριξη της Κυβέρνησης θα έχουν καλύτερους όρους επανεκλογής. 
    Κύριε Πρόεδρε, η Νέα Δημοκρατία δεν πρόκειται να διασωθεί στις επερχόμενες δημοτικές και νομαρχιακές εκλογές με αυτά τα τερτίπια, πιστεύοντας ότι με τους μηχανισμούς, που πιθανότατα έχουν χτίσει και έχουν στήσει κάποιοι νομάρχες και με την κυβερνητική υποστήριξη, θα επανεκλεγούν.
    Θέλω, λοιπόν, να τονίσω κι εγώ την ανάγκη τέτοια κρίσιμα νομοθετήματα να μην εισάγονται με τον τρόπο αυτό, δηλαδή, με μία τροπολογία πέντε σειρών. Αφορούν την καρδιά και τον πυρήνα της λειτουργίας του πολιτικού συστήματος. Και θα συμφωνήσω με όλους εκείνους τους αγορητές που είπαν πως πρέπει να επεκταθεί. 
    Τώρα, τα περί καταπάτησης των δημοκρατικών δικαιωμάτων και τον περιορισμό, νομίζω ότι είναι άνευ αξίας και αντικρίσματος, γιατί θα έλεγα ότι ισχύει αυτός ο περιορισμός στον κορυφαίο πολιτειακό παράγοντα. Για τον Πρόεδρο της Δημοκρατίας ισχύει αυτός ο περιορισμός. Εκεί, λοιπόν, δεν υπάρχει αυτός ο περιορισμός των δημοκρατικών δικαιωμάτων; Όχι φυσικά, γιατί υπηρετεί μία συγκεκριμένη λογική. 
    Ο λαός και οι πολίτες κάθε μέρα γίνονται πιο πιεστικοί και πιο επιτακτικοί. Θέλουν την ανανέωση του πολιτικού συστήματος γενικότερα. Και η ανανέωση του πολιτικού προσωπικού, που υπηρετεί το πολιτικό σύστημα, είναι μια από τις προϋποθέσεις. Γι’ αυτό αντί να συζητούμε τις επεκτάσεις, πάμε στις καταργήσεις.
    ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Παντελάκη έχει το λόγο.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
    Ειλικρινά δεν έχω καταλάβει, κυρίες και κύριοι Βουλευτές, γιατί γίνεται τόσο μεγάλη συζήτηση γι’ αυτό το θέμα. Αν μιλάμε για θητείες, να γίνει συζήτηση για όλα αυτά. Όταν, όμως, μιλάμε για θητείες και συμφωνεί όποιος έχει την άποψη αυτή, πρέπει να την έχει σε όλα τα επίπεδα. Και στη Βουλή και στο δήμο και με αναδρομική ισχύ. Για να είμαστε καθαροί.
    Από εκεί και πέρα, εμείς δεν ταυτίζουμε τη θητεία με την ανανέωση. 
    Δεν είναι, όμως, αυτό το θέμα μας. Εμάς μας ενδιαφέρει να κάνουμε μια συζήτηση. Εκλογικό σύστημα στις εκλογές -και να το κουβεντιάσουμε, τοπικές εκλογές, δημοτικές και νομαρχιακές- με απλή ανόθευτη αναλογική και με έμμεση εκλογή δημάρχων και νομαρχών. Είναι πολύ ενδιαφέρον. Σκεφτείτε το. Να μην είναι από το κέντρο τα πρόσωπα, αλλά η πολιτική.
    Εμείς συμφωνούμε με αυτό που λέτε: Να έχει τη δυνατότητα όποιος νομάρχης θέλει, να κατέβει ξανά στις εκλογές. Εξάλλου, ο κόσμος τον ψηφίζει.
    Για να είναι, όμως, κάποιος συνεπής για τις θητείες, θα πρέπει να ξεκινήσει από τη Βουλή με αναδρομικό χαρακτήρα.
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Παπαϊωάννου έχει το λόγο.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, αναμφίβολα συζητάμε ένα κορυφαίο θέμα που έχει να κάνει με τη θεσμική λειτουργία της δημοκρατίας μας. 
    Νομίζω ότι αυτήν τη στιγμή όλοι μας εδώ και ο καθένας από εμάς μπορεί να έχει και μια διαφορετική άποψη. Και θυμάμαι ότι όταν συζητήθηκε, από όλες τις πλευρές δεν υπήρχε ομοφωνία. Δηλαδή, δεν υπήρχε γραμμή το ένα κόμμα ψηφίζει αυτή τη διάταξη και κανένα άλλο δεν την ψηφίζει. Τουναντίον, υπήρχε μία πληθώρα, θα έλεγα, επιχειρημάτων από την κάθε πλευρά σε σχέση με τη συγκεκριμένη ρύθμιση. 
    Σήμερα αιφνιδιάζεται η Βουλή. Περί αυτού πρόκειται, κύριε Υπουργέ. 
    Σήμερα υπάρχει μία εμπειρία. Υπάρχουν διαφορετικές ταχύτητες όσον αφορά την πρωτοβάθμια αυτοδιοίκηση σε σχέση με τη δευτεροβάθμια. Έρχεται η ΕΝΑΕ και φέρνει μία πρόταση, την οποία κανένας μας δεν μπορεί να αγνοήσει. Στην αρμόδια Κοινοβουλευτική Επιτροπή δεν έγινε καμία συζήτηση.
    Και ειλικρινά, κύριοι συνάδελφοι της Νέας Δημοκρατίας, πιστεύετε ότι σήμερα πρέπει εμείς να πάρουμε μία απόφαση εδώ, χωρίς να υπάρχει το στοιχείο του επείγοντος; 
    Γιατί επείγεστε, κύριε Υπουργέ; 
    ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
    ΜΙΛΤΙΑΔΗΣ ΠΑΠΑΪΩΑΝΝΟΥ: Περιμένω να τελειώσει ο κύριος Υπουργός.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας ακούω, κύριε συνάδελφε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ λέω που είναι το στοιχείο του επείγοντος.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Προσπαθείτε να κερδίσετε χρόνο για άλλα πράγματα. Σας καταλαβαίνω όμως.
    ΜΙΛΤΙΑΔΗΣ ΠΑΠΑΪΩΑΝΝΟΥ: Είσαστε πολύ καχύποπτος, κύριε Υπουργέ. Πάρα πολύ. Περισσότερο απ’ όσο πρέπει.
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΜΙΛΤΙΑΔΗΣ ΠΑΠΑΪΩΑΝΝΟΥ: Εμείς βάζουμε ένα κρίσιμο ερώτημα: Τι σας επείγει να τελειώσουμε σήμερα με αυτήν την υπόθεση; Το συζητήσαμε στην αρμόδια Κοινοβουλευτική Επιτροπή; Είναι κορυφαίο ζήτημα και το ανέδειξαν όλοι οι συνάδελφοι;
    Παρακαλούμε, λοιπόν, να το φέρετε σ΄ ένα άλλο νομοσχέδιο. Εγώ δεν λέω να φέρετε νομοσχέδιο μόνο για μία διάταξη. Έχετε μπροστά σας τόσα νομοσχέδια. Ν΄ αναπτυχθεί μία προβληματική, να γίνει μία ουσιαστική συζήτηση. Μην εκβιάζετε τη Βουλή αυτήν τη στιγμή, γιατί αυτό κάνετε. Και είναι αυτονόητο ότι δεν μπορείτε όλους μας –έτσι πιστεύω- και όλες τις πλευρές να τις εκβιάσετε κάτω από μία λογική «τι κάνετε αυτήν τη στιγμή».
      Κύριε Υπουργέ, πιστεύω ότι η στοιχειώδης κοινοβουλευτική δεοντολογία επιβάλλει να το αποσύρετε, να σταματήσει η συζήτηση εδώ και να προχωρήσουμε σε μια οργανωμένη συζήτηση σε μια άλλη φάση, που εσείς θα επιλέξετε ή με σχετικό σχέδιο νόμου ή ενσωματωμένο αυτό το άρθρο σε μιαν άλλη πρόταση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο συνάδελφος κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, εγώ δεν καταλαβαίνω τόση ώρα γιατί έχει τέτοιο πρόβλημα η Αντιπολίτευση. Η Αντιπολίτευση εισηγήθηκε τον περιορισμό στη θητεία των νομαρχών –εγώ δεν ήμουν στη Βουλή- με το σκεπτικό ότι υπάρχει εκτελεστική εξουσία. Εκτελεστική εξουσία υπάρχει και στην Τοπική Αυτοδιοίκηση Α’ βαθμού. Αυτό ήταν άλλο μέτρο. Το βασικότερο απ’ όλα για μένα είναι ότι εκτελεστική εξουσία έχει ο Βουλευτής Υπουργός, ο οποίος βρίσκεται επί είκοσι χρόνια εδώ στο Κοινοβούλιο. Εάν πιστεύουν λοιπόν ότι είναι καλό για το λαό να είναι είκοσι χρόνια ένας Υπουργός και αν θέλουν να κάνουμε τέτοια συζήτηση και να πάμε σε όλα αυτά τα θέματα, να το κάνουμε. Γιατί το ζητούν οι άνθρωποι που ήταν είκοσι χρόνια Υπουργοί. Δηλαδή, όλοι αυτοί που ήταν Υπουργοί, αυτοί το ζητούν. Αλλά δεν είδα ποτέ κανέναν να έχει πει κατά τη διάρκεια που ήταν Υπουργός τόσα χρόνια ότι αυτό μπορεί να μην είναι καλό για το λαό.
      Έτσι, ξαφνικά έχουμε τη Νομαρχιακή Αυτοδιοίκηση περιορισμένης θητείας, συνδικαλιστές όχι, Υπουργοί όχι, Τοπική Αυτοδιοίκηση Α΄ βαθμού όχι και κόπτονται τώρα για την τροποποίηση που φέρνει ο Υπουργός να κάνουμε ολόκληρη συζήτηση για τη Νομαρχιακή Αυτοδιοίκηση. Αν τυχόν λοιπόν θέλουν άλλη συζήτηση, όχι επ’ αυτού που τελειώνει, για να πάμε στην ισονομία, όπως είναι όλες οι άλλες διοικήσεις, πρέπει να γίνει και η Νομαρχιακή Αυτοδιοίκηση.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, νομίζω πως στη συζήτησή μας έχουμε κατορθώσει ν΄ ανοίξουμε ζητήματα περισσότερα απ’ αυτά που ο Υπουργός υποτίθεται ότι με την τροπολογία θέλει να κλείσει. Και είναι μία ακόμα διαπίστωση που έχει σχέση με τον τρόπο που νομοθετεί η Κυβέρνηση.
      Φέρνετε ένα ζήτημα, στο οποίο δεν έχετε ξεκαθαρίσει καν τις απόψεις τις δικές σας, του κόμματος που στηρίζει την Κυβέρνηση. Ακούσαμε ήδη διαφορετικές απόψεις.
      ΕΛΕΥΘΕΡΙΟΣ ΖΑΓΟΡΙΤΗΣ: Ακούσατε κανέναν να είναι κατά της διάταξης;
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, αν θέλετε, ακούστε με. Είναι ένα σοβαρό ζήτημα, με το οποίο πάλι με ευθύνη δική σας, όπως έχει συμβεί και με άλλα ζητήματα στη διάρκεια των δεκατεσσάρων μηνών, κατορθώνετε ακόμα και κάτι σωστό που σκέφτεστε να κάνετε να εκθέτετε και το Κοινοβούλιο και την Κυβέρνησή σας και την παράταξη εδώ στο Κοινοβούλιο που σας στηρίζει.
      Είναι δυνατόν να υπάρχει αντίρρηση στο ότι ο λαός τελικά αποφασίζει; Η αρχή δεν είναι της ισονομίας, κύριοι συνάδελφοι, όποιος το ανέφερε. Είναι η αρχή της λαϊκής κυριαρχίας, που είναι το βάθρο της δημοκρατίας, από την οποίαν απορρέουν όλες οι εξουσίες σε μια πραγματική δημοκρατία. Το δικαίωμα λοιπόν κάθε πολίτη να κρίνεται από το λαό δεν μπορεί να φαλκιδεύεται με οποιονδήποτε τρόπο, είτε με νομοθεσίες αντισυνταγματικές -και πιστεύω ότι η εκκρεμότητα που υπάρχει για το θέμα αυτό και στο Ευρωπαϊκό Δικαστήριο θα οδηγήσει σ’ αυτήν την απάντηση, είτε μας αρέσει είτε δεν μας αρέσει- είτε με νομοθετικές αποφάσεις ή ακόμα χειρότερα με άλλες αποφάσεις, καθόλου διαφανείς, όπως είναι ένας νόμος που περνάει από το Κοινοβούλιο, ή αποφάσεις εκείνων των παραγόντων που αντιμετώπισα –δεν ντρέπομαι να το πω- εγώ προσωπικά και άλλοι συνάδελφοι κομμάτων -και του δικού σας και του δικού μας- στις εκλογές.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
Στις εκλογές όποιος έχει τη δυνατότητα να πληρώσει κάτω από το τραπέζι, όποιος έχει τη δυνατότητα να έχει ένα γραφείο δημοσίων σχέσεων, όποιος έχει τη δυνατότητα ή το χαρακτήρα να σκύβει το κεφάλι σε διαφόρους επιχειρηματίες, εκδότες, καναλάρχες και δεν συμμαζεύεται, μπορεί να έρχεται και να επανέρχεται στην Αίθουσα αυτή. 
      Και αν υπάρχει κάτι που πρέπει ν΄ απασχολήσει τον πολιτικό κόσμο της χώρας, είναι αυτό που εγώ διαπιστώνω όντας εδώ από το 1974, ότι σε κάθε νέα περίοδο υπάρχει αυτό το πρόβλημα, εάν έρχεται κανείς εδώ με την εντολή του λαού ή με τα χρήματα που θα ξοδέψει που κάποιοι θα τα δώσουν. Και ξέρω ότι ο απλός ανθρωπάκος, ο εργάτης, ο άνεργος πιστεύει κάπου και δίνει το υστέρημά του. Δεν ξέρω τόσα χρόνια που ασχολούμαι με την πολιτική κανέναν επιχειρηματία, κανέναν που έχει λεφτά να δίνει έστω και μια δραχμή αν δεν προσβλέπει στην επανείσπραξή της στο πολλαπλάσιο. 
      Το θέμα λοιπόν, σε ό,τι αφορά την αρχή είναι απλό και κανείς πιστεύω  σε αυτήν την Αίθουσα δεν είναι της γνώμης ότι πρέπει να μπαίνουν περιορισμοί ουσιαστικά όχι στα πρόσωπα αλλά στον ελληνικό λαό που εμμέσως θα του υπαγορεύουμε ποιοι θα είναι υποψήφιοι εναντίον της θελήσεώς του, της εικαζομένης ή και πραγματικής. Διότι, αν έχει βγάλει νομάρχη κάποιον, αν έχει εκλέξει βουλευτή κάποιον, αν έχει εκλέξει κάποιον δημοτικό σύμβουλο ακόμη, με ποια λογική αποφασίζει ο νόμος ή τα κομματικά ιερατεία ή οι κύριοι αυτοί που θέλουν να καταδυναστεύουν τον τόπο διασπώντας ουσιαστικά τα κόμματα σε ομάδες ελεγχόμενων ή μη ελεγχόμενων;
      Αυτή είναι η αποστολή μας, κύριοι συνάδελφοι. Είμαστε εδώ τριακόσιοι εκπρόσωποι του ελληνικού λαού για να έχουμε την τόλμη -για να μη χρησιμοποιήσω άλλη έκφραση, διότι περιλαμβάνω και τις κυρίες συναδέλφους εδώ- να πούμε όχι σε όσους κυρίους δυστυχώς ευθύνονται      και εκείνοι αλλά και όσοι είναι διατεθειμένοι να ενδώσουν. 
      Αλλά η ευθύνη σας, κύριε Υπουργέ, είναι τεράστια, διότι ό,τι κάνατε με το «Βασικό Μέτοχο» –και θα το ακούσετε μετά- γιατί ενώ μπορούσατε να έχετε όλη τη Βουλή δίπλα σας να τερματίσει αυτό το χάος και τη διάλυση που υπάρχει στο ραδιοτηλεοπτικό τοπίο, έτσι κάνετε και εδώ. Φέρνετε ένα θέμα για το οποίο ξέρετε ότι όλη η Βουλή είναι θετική με μια διαδικασία τέτοια, ώστε δικαιολογημένα υπάρχουν ενστάσεις. Και εγώ αποδέχομαι όλες αυτές τις ενστάσεις  για ένα μείζον θέμα πια, θέμα δημοκρατίας, το οποίο φέρνετε σαν μια τσόντα σε ένα νομοσχέδιο. Είναι μια παράγραφος σε μια διάταξη.
      Κύριε Υπουργέ, έχουμε ενάμιση χρόνο μέχρι τις νομαρχιακές και δημοτικές εκλογές. Σας παρακαλώ, την εβδομάδα που έρχεται, καλέστε τα κόμματα, δείτε τις υπηρεσίες σας, την ΕΝΑΕ, την ΚΕΔΚΕ και ποια ζητήματα υπάρχουν σχετικά με τη συνεργασία και αυτών των βασικών πυλώνων της δημοκρατίας, διότι υπάρχουν όντως προβλήματα μεταξύ νομαρχών και Βουλευτών, ιδιαίτερα στην περιφέρεια. Δείτε τα θέματα διαχείρισης, που είναι ζητήματα τα οποία υφίσταται το πολιτικό, το κοινοβουλευτικό σύστημα, όλα αυτά που ετέθησαν και από το συνάδελφο εκ Κερκύρας από του Βήματος της Βουλής. Φέρτε τάχιστα ένα νομοσχέδιο στο οποίο αναμφισβήτητα πρέπει η αρχή αυτή να κατοχυρώνεται, ότι ο λαός κρίνει και διακόπτει θητείες και διακόπτει την παρουσία στον πολιτικό στίβο αυτών που εκείνος κρίνει ότι πρέπει να διακόψει. Από εκεί και πέρα τα ζητήματα που αφορούν σήμερα τη Νομαρχιακή Αυτοδιοίκηση, εάν συμφωνήσουμε όλοι, τα φέρνετε. Άλλως τα αφήνετε για άλλες ρυθμίσεις.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κυρίες συνάδελφοι, έχει ζητήσει το λόγο επί του Κανονισμού ο κ. Ευάγγελος Βενιζέλος. Τον έχει ζητήσει νομότυπα, σύμφωνα με τις διατάξεις του Κανονισμού, εγγράφως, υπογράφοντας ο ίδιος με την κ. Τσουρή.
      Ορίστε, κύριε Βενιζέλο, έχετε το λόγο.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, έχω ζητήσει και εγώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κολοζώφ, το ξέρω. Θα σας δώσω το λόγο αμέσως μετά. Βάσει του Κανονισμού το παρεμπίπτον θέμα προηγείται και γι’ αυτό δίνω το λόγο στον κ. Βενιζέλο. 
      ΟΡΕΣΤΗΣ ΚΟΛΟΖΩΦ: Κύριε Πρόεδρε, και εγώ για το ίδιο ζήτημα θα μιλήσω. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κολοζώφ, αλλά δεν έχω αίτημα δικό σας. Δεν είχα κανένα λόγο να δώσω το λόγο σε κάποιον άλλο. Ευχαρίστως, όμως, να μιλήσετε και εσείς επί του Κανονισμού.
      Ορίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το ζήτημα που θέτει το ΠΑΣΟΚ είναι ουσιαστικά ένα πολύ σοβαρό ζήτημα δημοκρατικής και διαφανούς λειτουργίας της Βουλής, δηλαδή ζήτημα Κανονισμού.
      Ο Κανονισμός οργανώνει το δημόσιο διάλογο μέσα στην Αίθουσα αυτή. Ακόμη και αν η τροπολογία έχει κατατεθεί εμπρόθεσμα, ακόμα και αν μπορεί να ισχυριστεί ο Υπουργός ότι έχει κάποια έμμεση συνάφεια με την αρχή του νομοσχεδίου, δεν μπορεί ένα τόσο κρίσιμο ζήτημα να τίθεται για πρώτη φορά στην Ολομέλεια με τη μορφή τροπολογίας και να μην έχει γίνει αντικείμενο ωρίμανσης στη Διαρκή Επιτροπή, όπου μπορούσε να γίνει και έγινε ακρόαση των φορέων, άρα και της ΕΝΑΕ και της ΚΕΔΚΕ.
      Η αντίρρησή μας, λοιπόν, τείνει στο να διαφυλάξει τη σοβαρή και αξιόπιστη λειτουργία της Βουλής και τον οργανωμένο διάλογο ανάμεσα στη Βουλή και τα όργανα της Τοπικής Αυτοδιοίκησης και της κοινωνίας. 
      Επί της ουσίας μπορεί να διαμορφωθεί ομόφωνη θέση της Βουλής. Και πρέπει να αφεθεί η δυνατότητα στα κόμματα να συζητήσουν και μεταξύ τους και με τους εκπροσώπους της Τοπικής Αυτοδιοίκησης, προκειμένου η Βουλή να έλθει και να νομοθετήσει κάτι με σοβαρότητα, με επίγνωση και με συστηματικό και ολοκληρωμένο τρόπο.
      Εάν επιμείνει η Κυβέρνηση στην ψήφιση της τροπολογίας αυτής, τότε ουσιαστικά θα έχει προκαλέσει ένα πολύ μεγάλο θεσμικό πρόβλημα, διότι ενώ μπορούμε να έχουμε μία ομόφωνη και σοβαρή θέση, θα έχουμε ψηφίσει εδώ κατά τρόπο τυχαίο ή ασύντακτο και ανοργάνωτο και θα έχουμε στείλει πολύ κακό μήνυμα και στην Τοπική Αυτοδιοίκηση.
      Είναι δυνατόν να θεσμοθετήσουμε ένα τέτοιο ζήτημα χωρίς να έχουμε μιλήσει γενικότερα για τη φύση της δευτεροβάθμιας διοίκησης, για τη σχέση της νομαρχίας με τον Α΄ βαθμό, για το ρόλο της περιφέρειας; Είναι θέματα που οφείλει η Κυβέρνηση να τα φέρει στη Βουλή για οργανωμένη συζήτηση, αλλά με έναν τρόπο που να έχει αρχή, μέση και τέλος.
      Παρακαλώ, λοιπόν, και η ένστασή μου επί του Κανονισμού να γίνει δεκτή και η Κυβέρνηση να αποσύρει την τροπολογία και επιδιώκοντας συναίνεση, ομοφωνία, διαφάνεια και σοβαρότητα να το επαναφέρει όταν πρέπει. 
      Επί της ουσίας σπεύδω να πω ότι εγώ προσωπικά, κύριε Πρόεδρε, δεν βλέπω πλέον καμία λογική στη διατήρηση του ορίου των δύο θητειών, γιατί αυτό που ήθελε ο αρχικός νόμος να πετύχει με τον περιορισμό, το έχουμε πετύχει με τον περιορισμό που έχει περιληφθεί στο τελευταίο εδάφιο της παραγράφου 1 του άρθρου 56 του Συντάγματος. Μετά την αναθεώρηση του άρθρου 56 επί της ουσίας, περιττεύει το όριο των δύο θητειών. 
      ΠΡΟΕΔΡΕΥΩΝ (Σωτήρης Χατζηγάκης): Η σημασία είναι επί της ουσίας, κύριε συνάδελφε, δεν είναι επί του Κανονισμού. 
      ΕΥΑΓΓΕΛΟΣ ΒΕΝΙΖΕΛΟΣ: Αλλά αυτό πρέπει να ψηφιστεί από τη Βουλή οργανωμένα και σοβαρά. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, δεν υπάρχει παραβίαση του Κανονισμού. Ο Κανονισμός δεν κάνει διάκριση μεταξύ σοβαρών και μη σοβαρών τροπολογιών. Η διάταξη της τροπολογίας εισήχθη βάσει του άρθρου 88 του Κανονισμού, είναι καθ’ όλα νομότυπος και συνεπώς προχωρούμε όπως προβλέπεται στη συζήτησή της. 
      ΕΥΑΓΓΕΛΟΣ ΒΕΝΙΖΕΛΟΣ: Μήπως θέλει να την αποσύρει ο κύριος Υπουργός; 
      ΠΡΟΕΔΡΕΥΩΝ (Σωτήρης Χατζηγάκης): Δεν θα του πω εγώ του Υπουργού ούτε εσείς, κύριε Βενιζέλο. Σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: Ερωτώ, μήπως θέλει να την αποσύρει και να την επαναφέρει μετά.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κολοζώφ έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό, κύριε Υπουργέ, να μιλήσει πρώτα ο κ. Κολοζώφ και να πάρετε το λόγο μετά επί των δύο υποτιθεμένων παραβιάσεων.
      Ορίστε, κύριε Κολοζώφ, σε τι συνίσταται η παραβίαση;
      ΟΡΕΣΤΗΣ ΚΟΛΟΖΩΦ: Κύριε Πρόεδρε, συζητάμε τώρα μισή ώρα ανακυκλώνοντας τα ίδια και τα ίδια επιχειρήματα. Νομίζω ότι επί της ουσίας η συζήτηση έχει εξαντληθεί πια. Δεν έχει να προσθέσει τίποτα παραπάνω. Ας τοποθετηθεί ο κύριος Υπουργός στα όσα άκουσε και να προχωρήσουμε στην ψήφιση της τροπολογίας. 
      ΠΡΟΕΔΡΕΥΩΝ (Σωτήρης Χατζηγάκης): Επί της ουσίας, λοιπόν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε …
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, με συγχωρείτε για μισό λεπτό. Επί του Κανονισμού έχει τελειώσει το θέμα, έχει κλείσει. Δεν υπάρχει παραβίαση του Κανονισμού. Ορθώς εισαγάγατε την τροπολογία. Θέλετε να μιλήσετε επί της ουσίας; Ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μία λέξη θα πω, κύριοι συνάδελφοι.
      ΠΡΟΕΔΡΕΥΩΝ (Σωτήρης Χατζηγάκης): Πείτε και παραπάνω, αλλά επί της ουσίας. Επί του Κανονισμού δεν υπάρχει θέμα. Μην αρχίσουμε να μιλάμε επί του Κανονισμού.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η συζήτηση για το θέμα αυτό έγινε δύο φορές από την Κυβέρνηση με την ΕΝΑΕ και είναι το αίτημα της ΕΝΑΕ όπως μας έχει διαβιβασθεί επισήμως. Και κατά το τελευταίο έκτακτο Συνέδριο που έγινε στα Χανιά, εγώ ο ίδιος με επιστολή μου δεσμεύτηκα, όπως ακριβώς είχαμε συζητήσει, σ’ ένα θέμα που αποτελεί πάγιο αίτημα όλων των κομμάτων, να το φέρω στο πρώτο νομοσχέδιο που θα είχαμε. Έγινε η συζήτηση στα Χανιά. Όσοι συνάδελφοι ήσασταν εκεί, το ακούσαμε. 
    Είναι δυνατόν να συζητάμε τόση ώρα για ένα θέμα που συμφωνούμε σχεδόν όλοι; Και η ΕΝΑΕ το ζητάει με επίσημο έγγραφό της να μπει στο πρώτο νομοσχέδιο που έχουμε. Γι’ αυτό το περιέλαβα, σεβόμενος τους θεσμούς και συζητώντας μαζί τους. 
    Αν ο στόχος είναι θεσμικά να υπηρετήσουμε...
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γιατί δεν το είχατε μέσα στο νόμο;
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Τσοχατζόπουλε, όχι διακοπές. Ακούστηκαν όλοι χωρίς διακοπές.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εάν η όλη συζήτηση –και δεν το υπονοώ, αλλά μου γεννά απορία...
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και εμάς.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ μετά από συζήτηση με την ΕΝΑΕ και δέσμευση δική μου στο τελευταίο συνέδριο, επειδή μου ζητήθηκε και εγγράφως, είπα ότι στο νομοσχέδιο θα περιλάβουμε τη σχετική ρύθμιση.
    Παρακαλώ λοιπόν πολύ, επειδή έχω δεσμευθεί και απέναντι στην ΕΝΑΕ και επισήμως στο τελευταίο έκτακτο Συνέδριο ως Υπουργός και επειδή την καταθέσαμε και δεν υπήρξε όταν συζητούσαμε εδώ καμία αντίρρηση –τώρα προέκυψε, παραλίγο μάλιστα να τη συζητούσαμε και στα άρθρα και να μη δημιουργηθεί θέμα- γι’ αυτό εμμένω στη συζήτηση της τροπολογίας αυτής. Σεβόμενος και το θεσμό της Νομαρχιακής Αυτοδιοίκησης και την ίδια την ΕΝΑΕ. Εάν κάποιοι δεν θέλουν να την ψηφίσουν για άλλους λόγους, είναι δικό τους θέμα. 
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
    Ο κ.Ρήγας έχει το λόγο.
    ΠΑΝΑΓΙΩΤΗΣ ΡΗΓΑΣ: Κύριε Υπουργέ, μόλις προ ολίγου είπατε ότι αποτελεί πάγιο αίτημα της ΕΝΑΕ η κατάργηση αυτής της διάταξης που προβλέπει τον περιορισμό των θητειών. Εσείς όμως συμπληρώσατε ότι δεσμευθήκατε να το φέρετε στο πρώτο νομοσχέδιο. Το ερώτημα που γεννάται σε μας είναι γιατί, πράγματι, δεν το φέρατε ως διάταξη στο νομοσχέδιο αυτό, για να υπάρξει και συζήτηση ...
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί είχε κατατεθεί.
    ΠΑΝΑΓΙΩΤΗΣ ΡΗΓΑΣ: Εάν λοιπόν ήταν θέμα διαδικαστικό, επειδή και σεις θεωρώ ότι κατανοείτε τη σοβαρότητα του ζητήματος, θα μπορούσατε –έχουμε μπροστά μας τους κώδικες και της πρωτοβάθμιας και της δευτεροβάθμιας αυτοδιοίκησης- μέσα εκεί ...
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Συμφωνούμε όλοι...
    ΠΑΝΑΓΙΩΤΗΣ ΡΗΓΑΣ: Εάν θεωρείτε ότι αυτή η διάταξη δεν έπρεπε να συζητηθεί στη Διαρκή Επιτροπή, εάν θεωρείτε ότι επειδή δεσμευθήκατε έπρεπε να έλθει μ’ αυτόν τον επείγοντα τρόπο, θεωρώ ότι υποβαθμίζετε εσείς το συγκεκριμένο θέμα και είναι αμαρτία. Δεν πιστεύω ότι σας αντιστοιχεί να το περάσετε μ’ αυτόν τον τρόπο. Εσείς ο ίδιος θα έπρεπε μετά απ’ αυτή τη συζήτηση που έγινε και αφού διαπιστώνετε μια συγκατάθεση δική μας –το βλέπετε ότι και εμείς είμαστε σύμφωνοι υπέρ της κατάργησης- να αποσύρετε την τροπολογία και να μην υποβαθμίζετε το θέμα.
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Ρήγα.
    Ο κ. Κουτσούκος έχει το λόγο.
    ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, θέλω να δηλώσω -διότι εάν δεν τοποθετηθεί κάποιος που παρευρίσκεται σ’ αυτήν τη συζήτηση, σημαίνει ότι δεν έχει άποψη, φοβάται και κρύβεται- ότι αρνούμαι να ψηφίσω κάτω από τον εκβιασμό της Κυβέρνησης και του κυρίου Υπουργού.
    Πρέπει να σας θυμίσω ότι όταν είχε πρωτοεισαχθεί αυτή η διάταξη, έγινε ευρεία συζήτηση και σε κοινωνικό και σε πολιτικό επίπεδο και θεωρήθηκε ότι ήταν μια διάταξη η οποία θα συνέβαλε στην ανανέωση του πολιτικού προσωπικού και στην ανανέωση των θεσμών. Και πρέπει να σας θυμίσω ότι είχε συζητηθεί στο συνέδριο της ΕΝΑΕ και είχε γίνει αποδεκτή. Αλλά ξέρετε ότι και το πολιτικό προσωπικό αλλάζει τις απόψεις του με την πάροδο του χρόνου και όταν ασκεί πολλά χρόνια την εξουσία. Και το αίτημα φαντάζει λογικό αυτήν τη στιγμή, όταν αντί ο πολιτικός κόσμος να προχωρήσει και σε άλλες τομές που θα καθιέρωναν διαδικασίες ανανέωσης του πολιτικού συστήματος, δεν προχώρησε σε τέτοιες τομές. Έτσι, είναι αντιφατικό αυτήν τη στιγμή μόνο για έναν θεσμό να έχουμε περιορισμούς. Άρα, είναι λογικό το αίτημα και θα συμφωνούσε κανείς.
     Όμως κύριε Υπουργέ, αυτό είναι το καθήκον της κυβέρνησης να καταργήσει αυτό τον περιορισμό και να μην ανοίξει καμία συζήτηση; Δέχεται η κυβέρνηση ότι πρέπει πράγματι να συζητήσουμε διαδικασίες που θα βάζουν όρια ή επιτέλους σε αυτό τον τόπο δεν υπάρχει κανένα όριο ούτε ηλικιών, ούτε θητειών σε κανένα θεσμό; 
     Εγώ νομίζω, ότι αυτή τη συζήτηση πρέπει να την ανοίξουμε, αυτή την άποψη έχω και γι’ αυτό αρνούμαι να ψηφίσω κάτω απ’ αυτό τον εκβιασμό. 
     ΠΡΟΕΔΡΕΥΩΝ ( Σωτήρης Χατζηγάκης): Ο κ. Οικονόμου έχει το λόγο. 
     ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, η πολύ ώρα που συζητάμε το θέμα δείχνει ότι έχει μεγάλο ενδιαφέρον. Πέραν του αν συμφωνούμε ή όχι στην κατάργηση των δυο θητειών, είναι ζήτημα που έχει ουσία και «σηκώνει» συζήτηση. 
     Έτσι λοιπόν, αυτό που ζητάμε εμείς και το ζητάω και εγώ, είναι να δοθεί η ευκαιρία να γίνει μια οργανωμένη συζήτηση στο θέμα των θητειών. Εγώ σας λέω ότι διαφωνούσα πλήρως στη λογική ότι ένας θεσμός θα έχει θητεία ενώ οι άλλοι δεν θα έχουν θητεία. Είμαι της απόψεως ότι δεν μπορεί ο δήμαρχος και ο Βουλευτής να έχει απεριόριστες θητείες και ο νομάρχης να δεσμεύεται. Κατά την άποψή μου τότε όταν το ψήφισε το ΠΑΣΟΚ ήταν λάθος. Επαναλαμβάνω πρέπει να γίνει μια συζήτηση συνολική και δεν μπορούμε να μιλάμε αποσπασματικά και όπως βολεύει τον καθένα η συγκυρία, γιατί πρέπει να πούμε κάτι στους δικούς μας νομάρχες και να φέρουμε τροπολογίες. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η ΕΝΑΕ το ζήτησε. Δικοί μας νομάρχες είναι αυτοί;
     (Θόρυβος στην Αίθουσα)
      ΒΑΣΙΛΕΙΟΣ ΟΙΚΟΝΟΜΟΥ: Επαναλαμβάνω, είναι ζήτημα ουσίας και όχι αν ο νομάρχης μπορεί να εκλέγεται δυο, τρεις ή τέσσερις φορές. Είναι καθαρά ζήτημα θεσμικό και νομίζω, κύριε Υπουργέ, συμφωνείτε σε αυτό. Το ενδιαφέρον δεν έγκειται στο αριθμητικό των θητειών. Από εκεί και πέρα μπαίνει ζήτημα συνολικά πώς δομείται το πολιτικό μας σύστημα και πώς λειτουργούν τα πρόσωπα και οι θεσμοί. Οι νομάρχες είναι μια υποπερίπτωση αυτού του θέματος. 
     Εμείς ζητάμε να το συζητήσουμε συνολικά. Από εκεί και πέρα η Κυβέρνηση πρέπει να το φέρει σε ένα νομοσχέδιο και εκεί να είστε σίγουροι ότι εγώ τουλάχιστον προσωπικά θα ψηφίσω και την κατάργηση των δυο θητειών. 
     Ευχαριστώ. 
     ΠΡΟΕΔΡΕΥΩΝ ( Σωτήρης Χατζηγάκης): Δεν υπάρχει άλλος εγγεγραμμένος ομιλητής.
     Κηρύσσεται περαιωμένη η συζήτηση της τροπολογίας με γενικό αριθμό 336 και ειδικό 49 και ερωτάται το Σώμα αν γίνεται δεκτή. 
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΦΩΤΗΣ ΚΟΥΒΕΛΗΣ: Κατά πλειοψηφία. 
     ΠΡΟΕΔΡΕΥΩΝ ( Σωτήρης Χατζηγάκης): Γίνεται δεκτή ομοφώνως; 
     ΦΩΤΗΣ ΚΟΥΒΕΛΗΣ: Σας είπαμε όχι. 
     ΠΡΟΕΔΡΕΥΩΝ ( Σωτήρης Χατζηγάκης): Συνεπώς η τροπολογία με γενικό αριθμό 336 και ειδικό 49 γίνεται δεκτή κατά πλειοψηφία και εντάσσεται στο νομοσχέδιο ως ίδιο άρθρο. 
     ΒΥΡΩΝ ΠΟΛΥΔΩΡΑΣ: Το ΠΑΣΟΚ τι λέει; Το ΠΑΣΟΚ ψηφίζει υπέρ ή κατά; 
     (Θόρυβος στην Αίθουσα)
     ΑΝΤΩΝΙΟΣ ΦΟΥΣΑΣ: Δεν ακούσαμε, τι ψηφίζει το ΠΑΣΟΚ;
     ΒΥΡΩΝ ΠΟΛΥΔΩΡΑΣ: Δεν έχουμε δικαίωμα να μάθουμε τι ψηφίζει το ΠΑΣΟΚ; 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κάντε ησυχία να τελειώσουμε αυτό το θέμα. 
     Το ΠΑΣΟΚ κατάλαβα ότι είπε «ναι». 
     (Θόρυβος από την πλευρά της Νέας Δημοκρατίας)
      Παρακαλώ, κάντε ησυχία να ακούσετε. 
     ΒΥΡΩΝ ΠΟΛΥΔΩΡΑΣ: Τελικά είπαν «ναι»; 
     ΠΡΟΕΔΡΕΥΩΝ ( Σωτήρης Χατζηγάκης): Κύριοι συνάδελφοι της Πλειοψηφίας, σας παρακαλώ. Το Προεδρείο μπορεί να βάλει τη συζήτηση σε ένα λογαριασμό. Μόνο αν φωνάζετε δεν μπορεί να το κάνει.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κακλαμάνη, έχετε το λόγο. 
      ΚΙΜΩΝ ΚΟΥΛΟΥΡΗΣ: Ο εισηγητής ζήτησε να ξεκαθαρίσει το θέμα! 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω δώσει το λόγο στον κ. Κακλαμάνη. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν τιμά την Αίθουσα αυτός ο θόρυβος και αυτός ο μανιχαϊστικός τρόπος του «ναι» ή του «όχι». 
      Σε ένα ζήτημα, κύριε Πρόεδρε, για το οποίο είναι προφανές –εγώ αυτό θα έκανα στη θέση σας- ότι ενώ μία μερίδα του Κοινοβουλίου συμφωνεί επί της αρχής, αλλά δεν ψηφίζει για το λόγο που προαναφέρθηκε, δεν είναι το θέμα το «ναι» ή το «όχι». 
      ΑΘΑΝΑΣΙΟΣ ΜΠΟΥΡΑΣ: Πώς δεν είναι; 
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε με, επιτέλους, να τελειώσω! 
      Κύριε Πρόεδρε, μεταξύ του «ναι» και του «όχι», υπάρχει και το «παρών», το οποίο εγώ τουλάχιστον ψηφίζω. Αυτό σημαίνει ότι δεν είναι ομόφωνη η απόφαση του Σώματος, διότι κάποιοι εδώ και για τους λόγους που οι ίδιοι εξέθεσαν δεν ψηφίζουν ούτε «ναι» αλλά ούτε και «όχι». Αυτό είναι καθαρό. 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θα ήθελα το λόγο! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πολύδωρα, θα σας δώσω αμέσως το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Αν επιμείνουμε σ’ αυτήν τη λογική, σημαίνει ότι τα κόμματα και οι ομάδες θα πρέπει να συνωθούνται στο ένα ή το άλλο άκρο. Υπάρχουν απόψεις μέσα στα κόμματα και τις ομάδες που λειτουργούν δημοκρατικά και οι οποίες εκφράζονται και με τον άλλον τρόπο, τον οποίο σας είπα. 
      Εγώ ψηφίζω «παρών». 
      ΠΡΟΕΔΡΕΥΩΝ (Σωτήρης Χατζηγάκης): Είναι γνωστό ότι στις ψηφοφορίες ψηφίζει κανείς «ναι», «όχι» ή «παρών. Πολλές φορές, είναι δυνατόν άλλοι από το ένα κόμμα να ψηφίζουν «ναι», άλλοι «όχι» και άλλοι «παρών». 
      Το Προεδρείο δεν κατάλαβε ακριβώς. Κατάλαβε μόνο ότι ο Συνασπισμός ψηφίζει εναντίον.
      ΑΠΟΣΤΟΛΟΣ ΚΑΚΛΑΜΑΝΗΣ: Σας δόθηκε απάντηση, κύριε Πρόεδρε! 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Πρόεδρε. Αφήστε με να ολοκληρώσω. 
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς ρωτήσατε αν είναι ομόφωνη ή όχι η απόφαση και σας απάντησαν όχι. Δεν είναι ομόφωνη, διότι άλλοι λένε «παρών» και άλλοι «ναι».
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θα ήθελα το λόγο!
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, θα ήθελα το λόγο! 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πολύδωρα, έχετε το λόγο. 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, έχω να πω μία λέξη.
      ΦΙΛΙΠΠΟΣ ΠΕΤΣΑΛΝΙΚΟΣ: Κύριε Πρόεδρε, προηγείται ο εισηγητής, αφού έχει ζητήσει το λόγο! 
      ΠΡΟΕΔΡΕΥΩΝ (Σωτήρης Χατζηγάκης): Προηγείται ο Κοινοβουλευτικός Εκπρόσωπος! 
      ΦΙΛΙΠΠΟΣ ΠΕΤΣΑΛΝΙΚΟΣ: Δώστε το λόγο στον εισηγητή! 
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Πετσάλνικε! Προηγείται ο Κοινοβουλευτικός Εκπρόσωπος! 
      ΦΙΛΙΠΠΟΣ ΠΕΤΣΑΛΝΙΚΟΣ: Όχι, δεν κάθομαι κάτω! 
      ΠΡΟΕΔΡΕΥΩΝ (Σωτήρης Χατζηγάκης): Έδωσα το λόγο στον κ. Κακλαμάνη και επομένως θα πρέπει να ακούσετε και την άλλη πλευρά! 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, έχω ζητήσει το λόγο τόση ώρα!
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πολύδωρα, έχετε το λόγο. 
      ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε, έχω να σημειώσω μία λέξη. Την κρίσιμη ώρα της ψηφοφορίας, η Κοινοβουλευτική Ομάδα της Νέας Δημοκρατίας –ίσως και ο ελληνικός λαός- έχει ένα εύλογο ερώτημα, το οποίο διατυπώσατε εσείς. Αυτό το ερώτημα έχει την πολιτική του αξία. Είναι απλό. Υπερβαίνει τις ενστάσεις για τους κανονισμούς του κ. Βενιζέλου και των άλλων. Είναι απλό πολιτικό ερώτημα που αφορά το τι ψηφίζει το ΠΑΣΟΚ. 
      (Χειροκροτήματα από την πτέρυγα της Νέας Δημοκρατίας)
      Και το συνεπές των ενστάσεων θα ήταν να πει ότι το ΠΑΣΟΚ ψηφίζει «όχι»! 
      ΒΑΣΙΛΕΙΟΣ ΟΙΚΟΝΟΜΟΥ: Όχι, κύριε Πολύδωρα! 
      ΑΝΔΡΕΑΣ ΛΟΒΕΡΔΟΣ: Φοβερό! Αυτό θα θέλατε να πούμε!
      ΙΩΑΝΝΗΣ ΙΩΑΝΝΙΔΗΣ: Κάντε σύσκεψη! 
      ΒΥΡΩΝ ΠΟΛΥΔΩΡΑΣ: Τώρα εκτίθεστε, διότι έμεινε το βάρος των ενστάσεων στο επίπεδο πτερού, δηλαδή οι ενστάσεις σας δεν είχαν καμία αξία. Ήταν κούφια λόγια, όπως πάντα συνηθίζετε! 
      (Χειροκροτήματα από την πτέρυγα της Νέας Δημοκρατίας)
      Έτσι, λοιπόν, οφείλω να σεβαστώ την παρατήρηση του κ. Κακλαμάνη, ο οποίος δήλωσε για τον εαυτό του «παρών». 
      Συνεπώς νόμιζα ότι είχα να κάνω με συντεταγμένο κόμμα που παράγει ενιαία βούληση. Τώρα έχω ένα «μπουλούκ ασκέρ»! Αυτό κατεδείχθη θεαματικά σήμερα. 
      (Χειροκροτήματα από την πτέρυγα της Νέας Δημοκρατίας)
      Μην έχετε την πολιτική απαίτηση να μην το διαπιστώσω. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πολύδωρα. 
      ΒΥΡΩΝ ΠΟΛΥΔΩΡΑΣ: Όχι, κύριοι. Διαπιστώνουμε, βλέπουμε και κρίνουμε μαζί με τον ελληνικό λαό. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε  Ντόλιο. 
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, νομίζω ότι ήσασταν εδώ όταν μίλησα επί του θέματος πρώτος-πρώτος. Είπα ξεκάθαρα ότι δεν είναι δυνατόν αυτή η αδικία, αυτή η ρύθμιση να αφορά μόνον ένα θεσμό. Είναι ένα πολύ σοβαρό θέμα. Γι’ αυτό θα πρέπει να το συζητήσουμε…
      (Θόρυβος στην Αίθουσα από την πτέρυγα της Νέας Δημοκρατίας)
      ΒΥΡΩΝ ΠΟΛΥΔΩΡΑΣ: Οφείλετε να πείτε «ναι», «όχι» ή «παρών». 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πολύδωρα, σας παρακαλώ! 
      Με συγχωρείτε λίγο. 
      ΒΥΡΩΝ ΠΟΛΥΔΩΡΑΣ: …
      ΠΡΟΕΔΡΕΥΩΝ (Σωτήρης Χατζηγάκης): Κύριε Κοινοβουλευτικέ Εκπρόσωπε της Νέας Δημοκρατίας, κύριε Πολύδωρα, καθώς και όλοι, σας παρακαλώ! 
      ΒΥΡΩΝ ΠΟΛΥΔΩΡΑΣ: Είναι ή δεν είναι στην ψηφοφορία η φράση «ναι», «όχι» ή «παρών»; 
      ΠΡΟΕΔΡΕΥΩΝ (Σωτήρης Χατζηγάκης): Μα, σας παρακαλώ! Ακουστήκατε πέντε λεπτά. Έτσι, δεν διευκολύνετε τη συζήτηση. Σας παρακαλώ!
      ΓΕΩΡΓΙΟΣ ΝΤΟΛΙΟΣ: Λέμε, λοιπόν, ότι, ενώ επί της ουσίας συμφωνούμε, απαιτείται μια σοβαρή συζήτηση επί του θέματος. Δεν κατανοούμε γιατί ο Υπουργός, όταν αναφέρεται σε ένα πάγιο αίτημα της ΕΝΑΕ σε αυτό το νομοσχέδιο, δεν το αναφέρει με διάταξη. Γιατί το φέρνει με τροπολογία; 
      ΙΩΑΝΝΗΣ ΙΩΑΝΝΙΔΗΣ: Ανάλυση ολοκληρωμένη μας κάνει!
      ΒΥΡΩΝ ΠΟΛΥΔΩΡΑΣ: Να μας πουν τι ψηφίζουν. Δεν θέλουμε ανάλυση!
      ΓΕΩΡΓΙΟΣ ΝΤΟΛΙΟΣ: Συμφωνούμε, λοιπόν, επί της ουσίας. Δεν κατανοούμε, όμως, με τίποτα το λόγο για τον οποίο κατατέθηκε ως τροπολογία. Γι’ αυτό και δεν μπορούμε να ψηφίζουμε την τροπολογία, πέραν –επαναλαμβάνω- της συμφωνίας μας επί της ουσίας. Αυτή τη θέση έχουμε, παρ’ όλη τη μεγάλη προσπάθεια που κάνατε, παρ’ όλη τη μεγάλη προσπάθεια που έκανε ο κ. Πολύδωρας. Ο κύριος Υπουργός δεν ξέρω γιατί σπεύδει, γιατί έχει αυτό το άγχος, σε ποιους θα απολογηθεί. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): (Επιδεικνύοντας ένα έγγραφο) Στην ΕΝΑΕ, στην κ. Γεννηματά!
      ΓΕΩΡΓΙΟΣ ΝΤΟΛΙΟΣ: Γιατί το κάνει έτσι; Δεν πρόκειται αυτήν τη θέση μας να την αλλάξουμε. 
      Να πούμε και κάτι άλλο, για να κλείσω. Ο κόσμος της Τοπικής Αυτοδιοίκησης, εάν ελπίζει σε κάποιο κόμμα, σε εμάς ελπίζει. Ποτέ δεν θα σας κοιτάξει. Ποτέ δεν θα σας δει!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη. Έχετε το λόγο. 
      (Θόρυβος στην Αίθουσα)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακολούθησα με πολύ ενδιαφέρον τη συζήτηση. Κατά τη διάρκεια της συζήτησης κατέστη απολύτως σαφές ότι το ΠΑΣΟΚ δεν διαφωνεί επί της ουσίας της ρυθμίσεως. 
      ΒΥΡΩΝ ΠΟΛΥΔΩΡΑΣ: Από την πρώτη στιγμή. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Να τελειώσω, κύριε συνάδελφε. 
      Ήταν σαφές και από τον εισηγητή μας, αλλά και από τους υπολοίπους συναδέλφους που τοποθετήθηκαν, ότι επί της ουσίας είπαμε πως δεν διαφωνούμε. Θέσαμε, όμως, σειρά διαδικαστικών θεμάτων, που μας δημιουργούν ερωτηματικά. 
      ΑΘΑΝΑΣΙΟΣ ΜΠΟΥΡΑΣ: Μείνετε με τα ερωτηματικά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τα ερωτηματικά τα οποία αφορούν τη διαδικασία, η οποία πολλές φορές, κύριε Πρόεδρε, η διαδικασία μεταβάλλεται σε ουσία, μένουν αναπάντητα όπως παραδείγματος χάρη το ότι ο Υπουργός, ενώ δεσμεύτηκε πριν από εβδομάδες στο συνέδριο της ΕΝΑΕ, δεν επιλέγει την οδό της εξαρχής κοινοβουλευτικής ρυθμίσεως και συζητήσεως στην επιτροπή, αλλά εισάγει τροπολογία. 
      ΒΥΡΩΝ ΠΟΛΥΔΩΡΑΣ: Αυτό το εξηγήσαμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, είχε κατατεθεί το νομοσχέδιο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεύτερον, …
      ΒΥΡΩΝ ΠΟΛΥΔΩΡΑΣ: … (δεν ακούστηκε)
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακολουθήσαμε με πολλή προσοχή, κύριε Πολύδωρα. Να τελειώσω. 
      Το δεύτερο, το οποίο ετέθη ως διαδικαστική παρατήρηση από την πλευρά μας, ήταν ότι θα έπρεπε να παρασχεθεί χρόνος, ώστε να ενταχθούν και άλλα θέματα στη συζήτηση. Τι είναι, λοιπόν, προφανές ότι συνέβη κατά τη διάρκεια της ψηφοφορίας; Αυτό που αντανακλά απολύτως τη συζήτησή μας και τις θέσεις μας. 
      Είναι προφανές ότι επί της ουσίας λέμε «ναι». Έχουμε σοβαρή διαφωνία επί διαδικαστικών ζητημάτων και τη διαχείριση του θέματος από την Κυβέρνηση. Γι’ αυτό ακριβώς, όπως είπε και ο Πρόεδρος της Βουλής, η στάση μας είναι «παρών» κατά την ψηφοφορία. 
      ΜΕΡΙΚΟΙ ΒΟΥΛΕΥΤΕΣ (Από την πτέρυγα της Νέας Δημοκρατίας): Όλων; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι τόσο απλό. 
      Και εν πάση περιπτώσει…
      ΑΘΑΝΑΣΙΟΣ ΜΠΟΥΡΑΣ: Είναι θέση αυτή;
      ΧΑΡΑΛΑΜΠΟΣ ΚΑΣΤΑΝΙΔΗΣ: Και εν πάση περιπτώσει…
      ΑΠΟΣΤΟΛΟΣ ΚΑΚΛΑΜΑΝΗΣ: Μα, μπορεί να μιλήσει κανείς εδώ; Το λόγο έχει!
      ΧΑΡΑΛΑΜΠΟΣ ΚΑΣΤΑΝΙΔΗΣ: Η θέση αυτή, κύριε Πρόεδρε, ήταν σαφής κατά τη διάρκεια των τοποθετήσεων των συναδέλφων. Εάν χάριν της μικροπολιτικής ορισμένοι εκ των αγορητών της Νέας Δημοκρατίας και ο Κοινοβουλευτικός Εκπρόσωπος έθεσαν δήθεν θέμα ασάφειας, αυτό αφορά την τακτική της Νέας Δημοκρατίας, στην οποία χαρίζουμε τη μικροπολιτική αλλά όχι την ουσία.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, η τροπολογία με γενικό αριθμό 336 και ειδικό 44, όπως είπαμε…
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θέλω το λόγο επί του Κανονισμού για την τροπολογία.
      ΠΡΟΕΔΡΕΥΩΝ (Σωτήρης Χατζηγάκης): Περιμένετε, κύριε Βενιζέλο. Περιμένετε. Στην ψηφοφορία πάνω δεν μπορεί να διακόψουμε και να γίνει συζήτηση επί του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Πρέπει να προηγηθώ επί του Κανονισμού για την ψηφοφορία.
      ΠΡΟΕΔΡΕΥΩΝ (Σωτήρης Χατζηγάκης): Εάν με ακούσετε, θα καταλάβετε.
      ΕΥΑΓΓΕΛΟΣ ΒΕΝΙΖΕΛΟΣ: Όχι, όχι, δεν ακούω.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η συζήτηση αυτή έγινε για να δικαιολογηθεί η ψήφος του ΠΑΣΟΚ και επ’ αυτού έγιναν οι διευκρινίσεις…
      ΕΥΑΓΓΕΛΟΣ ΒΕΝΙΖΕΛΟΣ: Επ’ αυτού, κύριε Πρόεδρε…
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θέλω το λόγο μετά.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      Συνεπώς η τροπολογία γίνεται δεκτή με τον «αστερίσκο» που έβαλε το…
      ΑΠΟΣΤΟΛΟΣ ΚΑΚΛΑΜΑΝΗΣ: Όχι ομοφώνως, κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Όχι ομοφώνως, κατά πλειοψηφία, με τη διευκρίνιση που έγινε.
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τους «αστερίσκους».
      ΠΡΟΕΔΡΕΥΩΝ (Σωτήρης Χατζηγάκης): Βεβαίως, κατά πλειοψηφία και εντάσσεται στο νομοσχέδιο ως ίδιον άρθρο.
      Πριν εισέλθουμε στη συζήτηση της τροπολογίας με γενικό αριθμό 328 και ειδικό 41, ο κ. Βενιζέλος με έγγραφο αίτημά του…
      ΒΥΡΩΝ ΠΟΛΥΔΩΡΑΣ: Κύριε Πρόεδρε, εγώ έχω ζητήσει το λόγο, για να απαντήσω στον Κοινοβουλευτικό Εκπρόσωπο και υπάρχει μια σειρά.
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε συνάδελφε. Προηγείται, κύριε Πολύδωρα, αυτό, προηγείται. Έχει υποβάλει αίτημα για παραβίαση του Κανονισμού.
      Ορίστε, κύριε Βενιζέλο, σε τι συνίσταται;
      ΕΥΑΓΓΕΛΟΣ ΒΕΝΙΖΕΛΟΣ: Υπάρχει κραυγαλέα παραβίαση του Κανονισμού, του άρθρου 70, διότι όλες αυτές οι συντονισμένες κινήσεις της Κυβέρνησης, του Προεδρεύοντος του Σώματος και του Κοινοβουλευτικού Εκπροσώπου της Νέας Δημοκρατίας έχουν ως μόνο στόχο να πλήξουν πολιτικά την Αξιωματική Αντιπολίτευση και το κύρος της Βουλής.
      ΒΥΡΩΝ ΠΟΛΥΔΩΡΑΣ: Μόνοι σας πλήττεστε.
      ΑΘΑΝΑΣΙΟΣ ΜΠΟΥΡΑΣ: Αυτό λέει ο Κανονισμός;
      ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε.
      Κατά το άρθρο 70, η ψηφοφορία είναι ή φανερή ή μυστική. Η φανερή ψηφοφορία, κατά το άρθρο 70, κύριε Πρόεδρε, μπορεί να είναι είτε με ανάταση του χεριού είτε με έγερση. Με την ανάταση του χεριού ή με την έγερση –γιατί αυτό λέει ο Κανονισμός- φαίνεται ποιος ψηφίζει «ναι», ποιος ψηφίζει «όχι» και ποιος απέχει, δηλαδή δηλώνει «παρών».
      ΑΘΑΝΑΣΙΟΣ ΜΠΟΥΡΑΣ: Το έλυσε ο κ. Κακλαμάνης με τον καλύτερο τρόπο.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν τον αφήνετε να μιλήσει. Αυτό είναι το λάθος σας.
      ΕΥΑΓΓΕΛΟΣ ΒΕΝΙΖΕΛΟΣ: Εσείς, αντί να εφαρμόσετε το άρθρο 70, παράγραφοι 2 και 3, με μια διαδικασία εκ των ενόντων και εξ υφαρπαγής θέλατε να δημιουργήσετε την εντύπωση ότι το ΠΑΣΟΚ έχει μια ασαφή, μια αντιφατική θέση, ενώ στην προηγούμενη ένστασή μου επί του Κανονισμού σας είπα κι εγώ ότι είμαι υπέρ της κατάργησης του περιορισμού των θητειών, αλλά υπέρ του σεβασμού της δημοκρατικής και ελεύθερης και σοβαρής λειτουργίας της Βουλής.
      Σας εγκαλώ, λοιπόν, κύριε Πρόεδρε, για παράβαση του άρθρου 70, παράγραφοι 2 και 3 του Κανονισμού. Κακώς διαπιστώσατε ότι έχει συντελεστεί η ψηφοφορία και κάνατε συναγωγή του αποτελέσματος και σας καλώ να επαναλάβετε την ψηφοφορία κατά το άρθρο 70, παράγραφος 3, με ανάταση ή με έγερση, όπως λέει ο Κανονισμός.
      ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Παπακώστα, παρακαλώ.
      Κύριε Βενιζέλο, δεν υπάρχει καμία παραβίαση του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Αν υπάρχει λέει;
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει καμία παραβίαση. Το άρθρο, όπως το διαβάσατε, λέει ότι γίνεται ή φανερή ή μυστική ψηφοφορία. Αλλά επειδή υπήρξε…
      ΕΥΑΓΓΕΛΟΣ ΒΕΝΙΖΕΛΟΣ: Διαβάστε τι σημαίνει φανερή.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Σας άκουσα. Σας παρακαλώ πολύ!
      ΑΘΑΝΑΣΙΟΣ ΜΠΟΥΡΑΣ: Δεν έχουν μάθει να ακούν.
      ΠΡΟΕΔΡΕΥΩΝ (Σωτήρης Χατζηγάκης): Όπως είδατε, στην Αίθουσα αυτή, δημιουργήθηκε ένα πολιτικό ζήτημα. Και εγώ ήθελα να διευκολύνω ετούτη την παράταξη, τη δική σας την παράταξη, για να μπορέσει…
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε. Σας παρακαλώ πολύ!
      (Θόρυβος και διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): … για να μπορέσει…
      ΓΕΩΡΓΙΟΣ ΝΤΟΛΙΟΣ: Γιατί δεν μου δώσατε το λόγο;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! Ένα λεπτό, κύριε Ντόλιο! Σας παρακαλώ, κύριοι συνάδελφοι!
      ΑΝΔΡΕΑΣ ΛΟΒΕΡΔΟΣ: Γιατί δεν δίνετε τόση ώρα το λόγο στον εισηγητή μας;
      ΠΡΟΕΔΡΕΥΩΝ (Σωτήρης Χατζηγάκης): Μα, έδωσα στον κ. Κακλαμάνη, κύριε Λοβέρδο, το λόγο.
      (Θόρυβος στην Αίθουσα)
      Κύριε Ντόλιο, σας παρακαλώ, θέλετε να ακούσετε; Η πρόθεσή μου ήταν να βοηθήσω την παράταξη αυτή να ξεκαθαρίσει τη θέση της, ώστε να μην υπάρχει…
      ΜΙΛΕΝΑ ΑΠΟΣΤΟΛΑΚΗ: Ξεκάθαρη ήταν…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Αποστολάκη! Σας παρακαλώ!
      ΜΙΛΕΝΑ ΑΠΟΣΤΟΛΑΚΗ: Είναι ξεκάθαρη η θέση της παράταξης. Δεν χρειαζόμαστε διευκόλυνση.
      ΠΡΟΕΔΡΕΥΩΝ (Σωτήρης Χατζηγάκης): Κι όμως, ζήτησαν τρεις ομιλητές από την παράταξή σας να μιλήσουν. Αν ήταν ξεκάθαρη, δεν θα ζητούσαν το λόγο.
      (θόρυβος  - διαμαρτυρίες από την πτέρυγα του ΠΑΣΟΚ)
      Έδωσα το λόγο για να ξεκαθαρίσει η στάση στο πολιτικό ζήτημα, η οποία και ξεκαθάρισε. Αυτός ήταν ο λόγος. Επομένως καμία διάταξη, σύμφωνα με τον Κανονισμό, δεν παραβιάστηκε. 
      ΕΥΑΓΓΕΛΟΣ ΒΕΝΙΖΕΛΟΣ: Τι θα γραφεί στα Πρακτικά; Η ψηφοφορία έγινε δι’ ανατάσεως της χειρός ή με έγερση;
      (Θόρυβος – διαμαρτυρίες από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έληξε η συζήτηση επί της τροπολογίας αυτής. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, δεν έληξε η συζήτηση. Την κηρύξατε τώρα περαιωμένη. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κοινοβουλευτικέ Εκπρόσωπε, σας έδωσα το λόγο, έδωσα το λόγο και στον Κοινοβουλευτικό Εκπρόσωπο της Νέας Δημοκρατίας, η συζήτηση είναι περαιωμένη, έγινε η ψηφοφορία και προχωρούμε στην παρακάτω τροπολογία. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας έχω ζητήσει το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το δικαίωμα κατά τη διάρκεια της ψηφοφορίας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ δεν έχω το δικαίωμα; 
      ΠΡΟΕΔΡΕΥΩΝ (Σωτήρης Χατζηγάκης):  Αν θέλετε, ως Κοινοβουλευτικός Εκπρόσωπος να σας δώσω το λόγο, να σας τον δώσω παρακάτω, όχι εδώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Όχι, επί της τροπολογίας. 
      ΠΡΟΕΔΡΕΥΩΝ (Σωτήρης Χατζηγάκης): Ποιας τροπολογίας; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχει ένα θέμα που αφορά παρέμβαση και νουθεσία.
      ΠΡΟΕΔΡΕΥΩΝ (Σωτήρης Χατζηγάκης): Ψηφίστηκε η τροπολογία. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Και ποιος σας είπε ότι εσάς σας επιτρέπεται να νουθετείτε την Αντιπολίτευση; 
      ΠΡΟΕΔΡΕΥΩΝ (Σωτήριος Χατζηγάκης): Δεν νουθέτησα κανέναν. Ζητήσατε το λόγο, να διευκρινιστεί η ψήφος σας και σας τον έδωσα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας παρακαλώ…
      ΠΡΟΕΔΡΕΥΩΝ (Σωτήρης Χατζηγάκης): Κι εγώ σας παρακαλώ. 
      Κυρίες και κύριοι συνάδελφοι, εισερχόμαστε στη συζήτηση της τροπολογίας με γενικό αριθμό 328 και ειδικό 41, κατατεθείσα στις 21.5.2005, που αφορά την παράταση προθεσμίας έναρξης λειτουργίας των τριών υποδιευθύνσεων του περιφερειακού υποκαταστήματος ΙΚΑ–ΕΤΑΜ Αθηνών. 
      Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Δεν θέλω να πάρω το λόγο, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Συμφωνούμε –δεν μπορεί να γίνει διαφορετικά- κατ’ ανάγκη γιατί λήγει η προθεσμία και πρέπει να λειτουργήσει το υποκατάστημα του ΙΚΑ. Όμως, με αφορμή αυτό θέλουμε να θέσουμε το εξής ζήτημα: Τι θα γίνει με τις τρεις υποδιευθύνσεις –δεν ρωτάω γιατί δεν έγινε απολογισμός- από εδώ και πέρα; Υπάρχει εδώ ένα αντικειμενικό πρόβλημα. Αυτό το υποκατάστημα εξυπηρετεί μία τεράστια περιοχή, Κόρινθο, Κιάτο, Εύβοια και είναι ανάγκη να παρθούν κάποια μέτρα για συνολικότερη αποκέντρωση που να είναι κοντά στον πολίτη, ο οποίος να εξυπηρετείται. Γι’ αυτό χρειάζεται υποδομή και προσωπικό. 
      Συμφωνούμε, γιατί λήγει η προθεσμία, αλλά πρέπει η Κυβέρνηση να πάρει απόφαση ότι πρέπει να αντιμετωπίσει το ζήτημα της διευκόλυνσης των συνταξιούχων.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα ψηφίσω την τροπολογία.
      Όμως, κύριε Υπουργέ, το μεγάλο πρόβλημα είναι, γιατί αυτή η καθυστέρηση. Γιατί έρχεστε σήμερα να ζητήσετε παράταση της προθεσμίας επικαλούμενος όλα εκείνα τα οποία δεν έγιναν, σύμφωνα με το ν. 3144/2003; Επομένως το πρόβλημα είναι, γιατί αυτή η ολιγωρία, γιατί αυτές οι παραλείψεις. 
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει άλλος ομιλητής.
      Κύριε Υφυπουργέ, θέλετε το λόγο;
       ΝΙΚΟΛΑΟΣ ΑΓΓΕΛΟΠΟΥΛΟΣ  (Υφυπουργός Απασχόλησης και Κοινωνικής Προστασίας): Ναι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο. 
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Για την ενημέρωση των συναδέλφων, έχει ξεκινήσει η διαδικασία έκδοσης των προεδρικών διαταγμάτων για την τροποποίηση του κανονισμού του ΙΚΑ με βάση την καινούργια δομή και το καινούργιο οργανόγραμμα. Χρειάζεται η παράταση. Είναι μία προσπάθεια που έπρεπε να έχει ολοκληρωθεί εδώ και πολλά χρόνια. Έχουν δίκιο οι συνάδελφοι που θέτουν τις ενστάσεις. Έχουμε επιταχύνει, είμαστε στη διαδικασία έκδοσης των προεδρικών διαταγμάτων. 
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει άλλος εγγεγραμμένος ομιλητής. Επομένως κηρύσσεται περαιωμένη η συζήτηση επί της τροπολογίας με γενικό αριθμό 328 και ειδικό 41.
      Ερωτάται το Σώμα: Γίνεται δεκτή η τροπολογία; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 328 και ειδικό 41 έγινε δεκτή ομοφώνως και εντάσσεται στο νομοσχέδιο ως ίδιο άρθρο. 
      Εισερχόμαστε στη συζήτηση της τροπολογίας με γενικό αριθμό 327 και ειδικό 40: «Αναστολή ισχύος του ν. 3310/2005». Είναι ο νόμος για το «Βασικό Μέτοχο».
     Παρακαλώ όλους τους κυρίους συναδέλφους να κάνουν εγγραφή με το ηλεκτρονικό σύστημα, επειδή υποθέτω ότι θα είναι αρκετοί αυτοί που θα θέλουν να μιλήσουν.
     Ορίστε, κύριε Υπουργέ, έχετε το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, η συζήτηση η προηγούμενη δεν θα επικαλύψει τη μεγάλη συζήτηση που θα γίνει τώρα. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, τις εντυπώσεις τις δημιούργησαν εκείνοι που προκάλεσαν τη συζήτηση. Εγώ έφερα μια αυτονόητη διάταξη σύμφωνος με την ΕΝΑΕ,όπως σας είπα. Τώρα από εκεί και πέρα...
     ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τα αυτά! Καλά το χειριστήκατε το προηγούμενο, αλλά αυτή η τροπολογία…
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρόεδρε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): ...στο κείμενο της τροπολογίας που θα συζητήσουμε υπάρχει η εξής αναδιατύπωση, την οποία σας προτείνω: «Η ισχύς του ν. 3310/2005 αναστέλλεται από την ψήφιση της παρούσας διάταξης από τη Βουλή έως την 30/10/2005, με εξαίρεση τις διατάξεις του άρθρου 11 και της παραγράφου 29 του άρθρου 12 του ως άνω νόμου». Δηλαδή η ρύθμιση αυτή σημαίνει ότι θα υπάρχει αναδρομή σε ό,τι αφορά την εφαρμογή της διάταξης αυτής από την ημερομηνία ψήφισής της, δηλαδή από σήμερα Πέμπτη 2/6/2005, εφόσον ψηφισθεί σήμερα. 
     ΑΠΟΣΤΟΛΟΣ ΚΑΚΛΑΜΑΝΗΣ: Όταν εσείς πηγαίνατε, εμείς ερχόμασταν.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Το λόγο έχει ο εισηγητής της Πλειοψηφίας κ. Τζαμτζής.
     ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, με τη ρύθμιση αυτή αναστέλλεται η ισχύς του ν. 3310/2005...
     (Χειροκροτήματα)
      ...έως 31.10.2005, σύμφωνα με όσα έχει ήδη διευκρινίσει η Κυβέρνηση, με σκοπό τη διευκόλυνση του διαλόγου για την εύρεση κοινού τόπου με την Ευρωπαϊκή Επιτροπή. 
      Σε σχέση με την εκτελεστική νομοθεσία, που ενεργοποιεί το άρθρο 14 παράγραφος 9 του Συντάγματος, εξαιρούνται από την αναστολή ισχύος οι διατάξεις για την αναδιοργάνωση του Εθνικού Συμβουλίου Ραδιοτηλεόρασης, καθώς και για την παράταση ισχύος των αδειών λειτουργίας ραδιοφωνικών σταθμών Νομού Αττικής, δεδομένου ότι οι σχετικές ρυθμίσεις δεν αφορούν τον ως άνω διάλογο με τις αρμόδιες υπηρεσίες της Ευρωπαϊκής Ένωσης. Ζητούμε την υπερψήφιση της συγκεκριμένης τροπολογίας. 
     ΠΡΟΕΔΡΕΥΩΝ (Σωτήρης Χατζηγάκης): Ο εισηγητής του ΠΑΣΟΚ κ. Ντόλιος έχει το λόγο.
     ΓΕΩΡΓΙΟΣ ΝΤΟΛΙΟΣ: Δεν ξέρω πώς νιώθει ένας Υπουργός και μια Κυβέρνηση και ένα κόμμα, όταν βλέπουν ένα νόμο, ο οποίος απετέλεσε τον ακρογωνιαίο λίθο  της πολιτικής της επικοινωνίας επί ολόκληρους μήνες, να καταπέφτει με αυτόν πραγματικά τον εξευτελιστικό τρόπο. 
     Εκείνο το οποίο θέλω να πω είναι το εξής, αυτό που τότε είχα και είχαμε τονίσει, ότι είναι σύνηθες για τη Νέα Δημοκρατία να νομοθετεί πρώτα απ’ όλα για λόγους επικοινωνιακούς. Το μήνυμα που ήθελε να εκπέμψει στον ελληνικό λαό με το νόμο για το «Βασικό Μέτοχο» ήταν, κάνοντας το 5% σε 1%, ότι «Εμείς είμαστε κατά 4% πιο έντιμοι, κατά 4% πιο έντιμοι από εσάς». 
     Ήθελε να στείλει μήνυμα στον ελληνικό λαό ότι «Εμείς είμαστε αποφασισμένοι να χτυπήσουμε τη διαφθορά και να επιβάλλουμε τη διαφάνεια». Ήθελε να στείλει μήνυμα όχι μόνο στον ελληνικό λαό, αλλά και σε όλο τον επιχειρηματικό κόσμο «Κοιτάξτε να δείτε, πέραν αυτών που λέμε, υπάρχει και η δυνατότητα να ελέγξουμε το παιχνίδι, όπως εμείς το εννοούμε». 
     Ήλπιζε και πίστευε ότι σε αυτήν την ιστορία –ήξερε ότι θα καταπέσει στα ευρωπαϊκά δικαστήρια- θα έχει το χρόνο να πετύχει τους στόχους της, ότι μέχρι να βγει η απόφαση από την Ευρωπαϊκή Ένωση θα περνούσε αρκετά μεγάλο χρονικό διάστημα.
     Αυτά έγιναν παρά τις επισημάνσεις μας, παρά τη διάθεση που δείξαμε ξεκάθαρα να συζητήσουμε, παρά το ότι είπαμε ότι υπάρχει ένας νόμος ο οποίος έχει προβλήματα. Είπαμε «Ελάτε να συζητήσουμε πώς μπορούμε να τον βελτιώσουμε, ελάτε να δούμε πώς μπορούμε να τον κάνουμε να είναι συμβατός και με το Σύνταγμά μας και με το ευρωπαϊκό δίκαιο». Υπό ένα καθεστώς, υπό ένα πνεύμα αλαζονείας και επηρεασμένοι ακόμα από την εκλογική σας νίκη, όχι απλώς δεν θέλατε να συζητήσετε, όχι απλώς δεν θέλατε να ακούσετε, κυριολεκτικά δεν ακούγατε. Γι’ αυτό φτάσαμε στο σημερινό αδιέξοδο.
      Μετά την τροπολογία, κύριοι της Κυβέρνησης και κύριοι Υπουργοί, τι; Τι ισχύει; Πώς λειτουργούμε επί του συγκεκριμένου θέματος; 
      Εμείς λοιπόν εκείνο που έχουμε να σας πούμε είναι να επαναλάβουμε ξεκάθαρα αυτό που σας είχαμε πει και τότε: Ελάτε να συζητήσουμε, ελάτε να βοηθήσουμε για να απαντήσουμε σε ένα ζήτημα που έτσι κι αλλιώς απασχολεί τον ελληνικό λαό.
     (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ντόλιο.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Η θέση του κόμματός μας είναι γνωστή και όταν ψηφιζόταν αυτό, για ποιους λόγους το καταψηφίσαμε και τώρα πάλι θα είναι αρνητική η ψήφος μας. Ποιο είναι όμως το πρόβλημα αυτήν τη στιγμή; Και υπάρχει σοβαρό πρόβλημα. 
      Δεν ευελπιστώ ότι ανάμεσα στους Βουλευτές του ΠΑΣΟΚ και της Νέας Δημοκρατίας θα γίνει κατανοητό αυτό που θα πω, αλλά τουλάχιστον νομίζω ότι είναι ανάγκη να βγουν συμπεράσματα από τον κόσμο ότι υπάρχει μια πολιτική υποκρισία που επιτέλους ας ξεκαθαρίσει κανείς τη θέση του και ας μιλά με επιχειρήματα. 
      Όλη η αντιπαράθεση που υπήρξε το προηγούμενο διάστημα και κύρια από την Αντιπολίτευση ήταν ότι δεν είναι συμβατός ο νόμος με το κοινοτικό δίκαιο. Η αντιπαράθεση δεν ήταν για το ποιος ελέγχει την ενημέρωση, δεν ήταν για το ποιος γενικότερα λεηλατεί το δημόσιο πλούτο, ποιοι νέμονται τα δημόσια έργα και τις προμήθειες, γιατί βασικά συμφωνείτε –και η Κυβέρνηση και η Αντιπολίτευση- στο πιο μεγάλο σκάνδαλο και στη διαπλοκή που υπάρχει στη χώρα μας, στο ότι δηλαδή πρέπει να υπάρξει μια πολιτική η οποία να εξυπηρετεί την πλουτοκρατία, σε βάρος των λαϊκών στρωμάτων. Αυτό είναι το μεγαλύτερο σκάνδαλο και η μεγαλύτερη διαπλοκή. Αφού λοιπόν συμφωνείτε σε αυτό, γίνεται συζήτηση αν είναι συμβατό στο δίκαιο ή όχι. 
      Όμως, θέλω την προσοχή σας στο εξής ζήτημα. Ελπίζω να έχετε διαβάσει την αιτιολογημένη γνώμη. Και να μη χαριεντίζεται το ΠΑΣΟΚ που λέει αυτήν τη στιγμή, όπως είπε και ο εισηγητής του, «ελάτε να συζητήσουμε». Ε, μην κρυβόσαστε πίσω από το δάκτυλό σας! Πάρτε θέση να πείτε αν πρέπει να ψηφίσετε τώρα ναι ή όχι! Το πρώτο είναι αυτό. 
      Δεύτερον, αυτό με το κοινοτικό δίκαιο αφορά και τον προηγούμενο νόμο. Το διαβάσατε στην αιτιολογημένη γνώμη; Πάρτε θέση γι’ αυτό! Λέει λοιπόν η αιτιολογημένη γνώμη και μας ζητούν από τις Βρυξέλλες –και κάνω ανάγνωση του κειμένου, κυρίες και κύριοι Βουλευτές- «να γίνει αναστολή της εφαρμογής του νόμου για το «Βασικό Μέτοχο», του ν. 3310/2005 και μη επαναφορά σε ισχύ –κυρίες και κύριοι Βουλευτές του ΠΑΣΟΚ- του ν. 3021/2002» και λέει ότι αυτό θα είναι ένα πρώτο βήμα σε σχέση με τη συμμόρφωση στην οδηγία. Αυτό είναι προϋπόθεση.
      Συνεχίζω την ανάγνωση της αιτιολογημένης γνώμης που έχει σταλεί στην Κυβέρνηση, στο σημείο που η αιτιολογημένη γνώμη εξηγεί αν το εθνικό δίκαιο υπερισχύει του ευρωενωσιακού ή όχι. «Κατά πάγια νομολογία του Δικαστηρίου των Ευρωπαϊκών Κοινοτήτων οι διατάξεις του πρωτογενούς και του δευτερογενούς κοινοτικοί δικαίου υπερισχύουν πάσης αντιθέτου εθνικής διατάξεως, ανεξαρτήτως της θέσεως την οποία κατέχει η εν λόγω διάταξη, την ιεραρχία των εθνικών κανόνων, δηλαδή ακόμα και στην περίπτωση που η εν λόγω διάταξη έχει συνταγματικό χαρακτήρα.».
      Αυτό λέει και η Ευρωσυνθήκη –άρθρο 6- που ψηφίσατε και οι δύο στη Βουλή, στην Ολομέλεια του Σώματος και σηκωθήκατε και οι δύο πτέρυγες της Βουλής και χειροκροτούσατε μαζί. Λέει, λοιπόν, το εξής: «Το Σύνταγμα και οι κανόνες δικαίου που θεσπίζονται από τα θεσμικά όργανα της Ένωσης στο πλαίσιο της άσκησης των αρμοδιοτήτων που της απονέμονται υπερισχύουν του δικαίου των κρατών - μελών.». 
      Συμφωνείτε λοιπόν σε αυτήν την ουσία και έρχεστε να την υλοποιήσετε –ας  μην κρύβεται κανείς πίσω από το δάκτυλό του. Η Κυβέρνηση έρχεται και συμμορφώνεται ταπεινωτικά, έστω και σε αυτήν την ελάχιστη, τη μικρή χαραμάδα που πήγε να ανοίξει που δεν λύνει τα βασικά πολιτικά ζητήματα που είπα, αλλά κάνει πίσω και σε αυτό. 
      Όμως, εν πάση περιπτώσει, δεν δικαιούται το ΠΑΣΟΚ να λέει κάτι διαφορετικό και να κάνει κριτική. Όταν κάνουμε κριτική σε εσάς, στο ΠΑΣΟΚ, να ξέρετε ότι η έννοια μας είναι στον κόσμο, στους εργάτες που σας ακολουθούν, σε όλους αυτούς, να βγάλουν συμπεράσματα και να σας γυρίσουν την πλάτη. Γι’ αυτό το κάνουμε. Αυτή η αντιπαράθεση στοχεύει στο να αποκαλύψουμε όσο μπορούμε την πολιτική υποκρισία που υπάρχει και από την Αντιπολίτευση, για να επιδράσει αυτό στον κόσμο να πάει όχι με το ΚΚΕ αλλά με τον εαυτό του και να γυρίσει την πλάτη και στους δύο μαζί! Αυτό το συμπέρασμα πρέπει να βγει από εδώ.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, σκεφτόμουν όλον αυτόν τον καιρό γιατί αυτό το ενδιαφέρον της Ευρωπαϊκής Ένωσης για μια ρύθμιση που μία μικρή χώρα, αναμφισβήτητα ισότιμο μέλος της Ευρωπαϊκής Ένωσης, επέλεξε κατά πλειοψηφία, με συμφωνίες ή διαφωνίες, μέχρι που άκουσα –θα το επαναλάβω, είναι χρήσιμο- τον εκπρόσωπο της μεγάλης εταιρείας «Μπουίκ» αμέσως μετά το γαλλικό δημοψήφισμα και το αποτέλεσμα να αποκαλεί τους Γάλλους πολίτες που ψήφισαν «όχι» περίπου πολιτικά ημιπαράφρονες.
Και το λέω αυτό διότι η «Μπουίκ» ελέγχει το μέγιστο μέρος της οικονομικής δραστηριότητας της Γαλλίας και το μέγιστο επίσης μέρος των ραδιοτηλεοπτικών μέσων.
    Επομένως, κυρίες και κύριοι συνάδελφοι, ανεξάρτητα από την αντίθεση και την διελκυστίνδα των δύο μεγάλων κομμάτων ένα είναι το ζήτημα: Ανεδείχθη το θέμα της Ελλάδας και της συγκεκριμένης νομοθετικής ρύθμισης που υπήρχε, διότι άρχισαν να θίγονται συμφέροντα και στη Γαλλία και στην Ιταλία και σε άλλες ευρωπαϊκές χώρες και αν εγενικεύετο αυτή η υπόθεση αντιλαμβάνεστε πόσο θα ήταν επιζήμιο για όλους εκείνους που την υπόθεση της διαφάνειας την έχουν υποτάξει, την έχουν παρωθήσει στο πολιτικό περιθώριο, προκειμένου να εξυπηρετούν τις οικονομικοπολιτικές τους δραστηριότητες. 
    Περαιτέρω –και επαναλαμβάνω, ανεξάρτητα από συμφωνίες και διαφωνίες με το νόμο περί «Βασικού Μετόχου» - δεν αντιλαμβάνεστε, κύριοι συνάδελφοι, ότι έρχεται η Ευρωπαϊκή Ένωση και δεν ζητάει την τροποποίηση ενός απλού νόμου, αλλά ζητάει ουσιαστικά την τροποποίηση και τη μη εφαρμογή συνταγματικής διάταξης και εν προκειμένω του άρθρου 14 παράγραφος 9 του Συντάγματος; Διότι τι άλλο έλεγε αυτός ο νόμος παρά τα όσα το άρθρο 14 παράγραφος 9 ανέφερε και τα οποία εξειδίκευσε; 
    Και δεν θα επαναφέρω την επιχειρηματολογία του κόμματός μου, του Συνασπισμού, που εξέθεσα εδώ μέσα και παρέθεσα για άλλους πειστικά, ενδεχομένως για άλλους όχι, γιατί έπρεπε να υπάρχουν αυτές οι ρυθμίσεις όταν είχαμε το άρθρο 14 παράγραφος 9, βεβαίως με τις διαφωνίες μας σε μια σειρά από διατάξεις. 
    Κυρίες και κύριοι συνάδελφοι, όλοι μαζί το 2001 διαπιστώνοντας την ύπαρξη ζητήματος χειραγώγησης της πολιτικής από τα ποικιλώνυμα οικονομικά συμφέροντα δεν θεσπίσαμε τη διάταξη του άρθρου 14 παράγραφος 9 εν επιγνώσει ότι επρόκειτο για μια αυστηρή συνταγματική διάταξη; Το πράξαμε όμως διότι κρίναμε ότι το μείζον αγαθό είναι η προστασία της πολιτικής ζωής και με ό,τι αυτή η προστασία συνεπάγεται, προκειμένου η πολιτική ζωή του τόπου να μην ελέγχεται, να μην καθοδηγείται, να μην κηδεμονεύεται, από τα ποικιλώνυμα οικονομικά κέντρα. Σκληρή διάταξη, αλλά διάταξη την οποία αποφάσισε ο πολιτικός κόσμος. 
    Εγώ δεν μπόρεσα μέχρι σήμερα να αντιληφθώ, κύριε Υπουργέ, σε ποια οδηγία προσκρούει η συγκεκριμένη διάταξη του Συντάγματος αλλά και ο εκτελεστικός νόμος με τον οποίο –επαναλαμβάνω- εμείς είχαμε επί μέρους διαφωνίες και επί μέρους συμφωνίες. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Δεν έχουν πάρει το μήνυμα, αυτοί που επιμένουν, από το γαλλικό «όχι» στο δημοψήφισμα για τη λεγόμενη ευρωπαϊκή Συνταγματική Συνθήκη; Δεν έχουν πάρει το μήνυμα από το «όχι» των Ολλανδών που προσήλθαν για πρώτη φορά στην πολιτική τους ιστορία σε ποσοστό 62% για να πάρουν μέρος στη διαδικασία του δημοψηφίσματος; Ε, εμείς λοιπόν δεν παίρνουμε το μήνυμα από αυτές τις αρνήσεις των πολιτών της Ευρώπης; Δεν παίρνουμε το μήνυμα ότι πρέπει να υπερασπιστούμε και να προστατεύσουμε εκείνα ιδιαίτερα τα σημεία του ελληνικού Συντάγματος τα οποία υπηρετούν την επί της ουσίας δημοκρατία και την υπόθεση της διαφάνειας; 
    Εγώ, κύριε Υπουργέ, σήμερα ντρέπομαι ως ‘Ελληνας πολίτης και ως ‘Ελληνας πολιτικός που με καλεί η Κυβέρνηση να αποφασίσω εάν θα ψηφίσω ή όχι αυτήν την τροπολογία. Είναι προφανές ότι θα την καταψηφίσω και σας ελέγχω –ελέγχω την Κυβέρνηση- διότι δεν επιλέξατε το δρόμο του Ευρωπαϊκού Δικαστηρίου για να αναλάβει και αυτό τις ευθύνες του. Να αναλάβει και η Ευρώπη τις ευθύνες της πέρα από τα όσα εδώ είτε υφέρπουν είτε αναδεικνύονται αναφορικά με ένα ζήτημα εξαιρετικά σοβαρό. 
    Γνωρίζω και τις απειλές για τα κονδύλια, γνωρίζω και τις απειλές….
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κύριε Κουβέλη.
    ΦΩΤΗΣ ΚΟΥΒΕΛΗΣ: Ολοκληρώνω, κύριε Πρόεδρε. Δεν θα έπρεπε να συζητείται στα τέσσερα λεπτά αυτή η υπόθεση για τον κάθε ομιλητή. 
Γνωρίζω και τις απειλές για το ύψος των προστίμων, αναφορικά με παραβιάσεις που έχουν γίνει σε σχέση με εκτελεσθέντα δημόσια έργα. 
    Όμως, εν πάση περιπτώσει, κύριε Υπουργέ, μία κυβέρνηση όταν υπερασπίζεται το Σύνταγμά της, είναι υποχρεωμένη να αναλάβει το σύνολο των ευθυνών, διότι μείζον αγαθό είναι η προστασία του δημοκρατικού ελληνικού Συντάγματος.
    Καταψηφίζω, κύριε Πρόεδρε, τη συγκεκριμένη τροπολογία και καλώ την Κυβέρνηση να μη δείξει αυτήν την υποταγή που δείχνει στα απαράδεκτα κελεύσματα των συμφερόντων της Ευρώπης. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Κύριοι συνάδελφοι, έχουν ζητήσει το λόγο ο Κοινοβουλευτικός Εκπρόσωπος του ΠΑΣΟΚ και ο Κοινοβουλευτικός Εκπρόσωπος του ΚΚΕ, οι οποίοι θα κάνουν κανονικά χρήση του λόγου τους. 
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, έχω αίτηση στο Προεδρείο εδώ και πολλή ώρα για πολύ σοβαρά παρεμπίπτοντα ζητήματα. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, θα δώσουμε το λόγο στους συναδέλφους που προανέφερα και αμέσως μετά θα δώσω το λόγο και σε σας.
      Ορίστε, κύριε Καστανίδη, έχετε το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κυρίες και κύριοι συνάδελφοι, η τροπολογία, την οποία μόλις τώρα αρχίζουμε να συζητάμε, αποτελεί την επισφράγιση της πολιτικής ήττας της Κυβέρνησης που προαναγγέλθηκε, αλλά την οποία δεν μπορούσε να προβλέψει. Μιλώ για την πολιτική ήττα της Κυβέρνησης –και λυπούμαι που θα το πω- τη σμίκρυνση και την ταπείνωση της χώρας στα όμματα διεθνών κύκλων. 
    Η Κυβέρνηση νομοθέτησε έμπλεος αλαζονείας, παρά τις υποδείξεις της Αντιπολίτευσης ότι θα συμβούν όσα ακολούθησαν ως υποδείξεις επιτρόπων ή αρμοδίων κοινοτικών παραγόντων. Η Κυβέρνηση δεν άκουσε κανέναν. Αυτά ελέχθησαν και κατά τη συζήτηση του ν. 3310, ελέχθησαν κατά τη μακρά περίοδο που η Κυβέρνηση υπερηφάνως ανήγγελλε την πολιτική της για την καταπολέμηση της διαφθοράς και της διαπλοκής.
    Προβλέφθηκαν από το κόμμα της Αξιωματικής Αντιπολίτευσης οι δυσμενείς αντιδράσεις, διακινδυνεύθηκε η χορήγηση σημαντικών κονδυλίων από την πλευρά της Ευρωπαϊκής Ένωσης, αλλά η Κυβέρνηση, με υπέρμετρη επιθετικότητα που δεν υποδήλωνε γνώση των πραγματικών δεδομένων στην Ευρώπη και των πραγματικών αναγκών της χώρας, επέμενε.
    Σήμερα, εισπράττει το αποτέλεσμα της άφρονος επιμονής της. Διότι τι άλλο σημαίνει; Εσείς που δηλώνατε ότι δεν πρόκειται να κάνετε ούτε ένα βήμα πίσω, εσείς που δηλώνατε ότι είσαστε οι άτεγκτοι της υποθέσεως, εσείς που δηλώνατε ότι είσαστε το «απόλυτον πατριωτικόν» στη διάθεση και υπεράσπιση του Συντάγματος, της διάταξης του οποίου –ειρήσθω εν παρόδω- ουδέποτε, κύριε Υπουργέ των Εσωτερικών, ζήτησε την κατάργηση η Ευρωπαϊκή Επιτροπή...
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, τι λέτε; 
    ΧΑΡΑΛΑΜΠΟΣ ΚΑΣΤΑΝΙΔΗΣ: Όπως ακριβώς το ακούτε.
    Εσείς, λοιπόν, παρά τις προειδοποιήσεις, παρά το γεγονός ότι η Αντιπολίτευση –τουλάχιστον η Αξιωματική Αντιπολίτευση- εγκαίρως υπέδειξε τις πιθανές επιπτώσεις από την αλαζονεία και την υπέρμετρη επιμονή σας σε λανθασμένες επιλογές, επιμείνατε. Και σήμερα οπισθοχωρείτε. Υπολογίζω ότι, όπως γενναίως επιδείξατε το φρόνημά σας πριν από λίγο καιρό, κατά τον ίδιο τρόπο και κατά τον ίδιο λόγο θα είσαστε και πάλι περήφανοι γι’ αυτό που κάνατε σήμερα. 
    Όμως, ρεζιλεύετε τη χώρα διεθνώς. Δεν καταλαβαίνω γιατί αναστέλλετε κατά το πρώτο εδάφιο της τροπολογίας σας την ισχύ του νόμου σας μέχρι 31.10.2005. Γιατί αναστολή; Σας έχει υποδείξει εδώ και καιρό η Αξιωματική Αντιπολίτευση ότι σε πνεύμα εθνικής συνεννόησης και διακομματικής προσέγγισης μπορείτε να συστήσετε διακομματική επιτροπή και να βρούμε υπό το φως του άρθρου 14, παράγραφος 9 του Συντάγματος, μια κοινά αποδεκτή λύση. 
    Παρά το γεγονός ότι σας το υποδείξαμε και θα μπορούσαμε μέχρι αυτήν τη στιγμή να έχουμε διαμορφώσει ένα πλήρες θεσμικό πλαίσιο, το αρνηθήκατε. Το επαναφέρουμε και σήμερα. Αυτό που έχει ανάγκη η χώρα δεν είναι μία αναστολή που κρατά την εκκρεμότητα στο περιβάλλον, στην περιρρέουσα ατμόσφαιρα, που επιτρέπει συζητήσεις και συμβιβασμούς αχρείαστους με την Ευρωπαϊκή Ένωση. 
    Χρειάζεται μία νέα νομοθετική ρύθμιση και σας καλούμε να προχωρήσετε με τη δική μας σύμπραξη στα πλαίσια, επαναλαμβάνω, μιας συνεννόησης τις επόμενες ημέρες.
      Αλλά, κύριε Υπουργέ, σας καταγγέλλουμε γι’ αυτό που επιχειρείτε με την παράγραφο 2. Καταγγέλλουμε τη ρύθμισή σας, γιατί με αυτή, αφήνοντας ενεργές τις διατάξεις του ν. 3310 που αφορούν το Εθνικό Ραδιοτηλεοπτικό Συμβούλιο, ζητάτε μια παντελώς απροϋπόθετη εξουσιοδότηση, ώστε κάτω από το τραπέζι να κανονίζετε με το Εθνικό Ραδιοτηλεοπτικό Συμβούλιο, ποια πιστοποιητικά διαφάνειας θα χορηγείτε στους μεν και ποια θα αρνείστε στους δε. 
      Η ευρεία αυτή εξουσιοδότηση προς τον Υπουργό Επικρατείας και τον κατά περίπτωση αρμόδιο Υπουργό να κρίνεται κάθε λεπτομερειακό –αδόκιμη νομικά έκφραση- κάθε ειδικό ή τεχνικό ζήτημα που αφορά τις ρυθμίσεις της προηγουμένης παραγράφου, είναι βέβαιο ότι μας εισάγει σε ένα δόλιο παίγνιο διαρρυθμίσεων για τα πιστοποιητικά διαφάνειας μέχρι τις 31 Οκτωβρίου. Εσείς οι υπερασπιστές της διαφάνειας και του πολέμου κατά της διαπλοκής. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κύριε Πρόεδρε. 
      Δεν είναι δυνατόν η Αξιωματική Αντιπολίτευση να υπερψηφίσει τη συγκεκριμένη τροπολογία ως έχει, εάν δεν αποσύρετε τη δεύτερη παράγραφο της τροπολογίας που καταθέσατε. Είναι αδιανόητο να σας εξουσιοδοτήσει η Βουλή ουσιαστικά να παίζετε παίγνια με τα συμφέροντα. 
      Άρα, λοιπόν, αν, κύριε Πρόεδρε, δεν αποσυρθεί η δεύτερη παράγραφος της κατατεθείσας τροπολογίας, η Αξιωματική Αντιπολίτευση θα καταψηφίσει την τροπολογία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μια διευκρίνιση θα ήθελα να κάνω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ένα λεπτό για να βάλουμε μια σειρά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μόνο μια διευκρίνιση. 
      ΠΡΟΕΔΡΕΥΩΝ (Σωτήρης Χατζηγάκης): Αμέσως, κύριε Υπουργέ.
      Έχουν υποβάλει ο κ. Βενιζέλος με τον κ. Παπαϊωάννου αίτημα για παραβίαση του Κανονισμού. 
      ΒΥΡΩΝ ΠΟΛΥΔΩΡΑΣ: Διασπάται η ενότητα του πολιτικού λόγου, κύριε Πρόεδρε. Γίνεται κατάχρηση δικαιώματος. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πολύδωρα. Τι να κάνω; Υπάρχει και η ενότητα του Κανονισμού, για να το πούμε έτσι. 
      ΒΥΡΩΝ ΠΟΛΥΔΩΡΑΣ: Ναι, αλλά με κατάχρηση δικαιώματος. 
      ΠΡΟΕΔΡΕΥΩΝ (Σωτήρης Χατζηγάκης): Όλα δικαιώματα είναι. Από τη στιγμή που απορρέουν από πηγή δικαίου, είναι δικαιώματα, κύριε Πολύδωρα. Αφήστε τώρα. Μην ανοίξουμε συζήτηση περί πηγής δικαιωμάτων. 
      ΒΥΡΩΝ ΠΟΛΥΔΩΡΑΣ: Η ρήτρα της καταχρηστικής ασκήσεως ισχύει και κατά τη συζήτηση εδώ. 
      ΠΡΟΕΔΡΕΥΩΝ (Σωτήρης Χατζηγάκης): Σύμφωνοι. Εντάξει. 
      Κύριε Κολοζώφ, θα σας δώσω το λόγο μετά τον κ. Βενιζέλο. 
      Για την ενότητα του λόγου, κύριε Βενιζέλο, μια μικρή απάντηση από τον κύριο Υπουργό και αμέσως μετά, σας δίνω το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, απλώς ήθελα να ρωτήσω, συναρτάτε την ψήφιση της σχετικής τροπολογίας με το αν θα υπάρχει ή όχι η δεύτερη παράγραφος; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι σαφές αυτό, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, σας διαβεβαιώ –και οι περισσότεροι που είμαστε νομικοί από εδώ, μπορούν εύκολα να καταλάβουν την ειλικρίνεια των λεγομένων- για το εξής: Πάντοτε υπάρχει μια σχετική εξουσιοδότηση. Γιατί όταν αναστέλλεις ένα νόμο, μπορεί να προκύψουν επιμέρους ζητήματα τα οποία να χρειάζονται κάποια ρύθμιση. Για να μην εισάγεται νέα νομοθετική ρύθμιση και καθυστερούμε σε πράγματα στα οποία, ενδεχομένως, πρέπει να πάμε γρήγορα, γι’ αυτό μπήκε. Αλλά αν ο κ. Καστανίδης το συναρτά με αυτό, σας διαβεβαιώ ότι δεν έχω τούτη τη στιγμή την παραμικρή αμφιβολία και τον παραμικρό δισταγμό να πω «ναι, προτείνω τη διαγραφή της δεύτερης παραγράφου της σχετικής τροπολογίας». 
      (Χειροκροτήματα από την πτέρυγα της Νέας Δημοκρατίας)
      ΒΥΡΩΝ ΠΟΛΥΔΩΡΑΣ: Μπράβο, κύριε Υπουργέ. 
      ΠΡΟΕΔΡΕΥΩΝ (Σωτήρης Χατζηγάκης): Επομένως διαγράφεται η δεύτερη παράγραφος. 
                             (Θόρυβος από την πτέρυγα του ΠΑΣΟΚ)
      ΒΥΡΩΝ ΠΟΛΥΔΩΡΑΣ: Μη φωνάζετε, κύριοι συνάδελφοι. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πολύδωρα, τι πάθατε σήμερα; Σας παρακαλώ! 
      ΧΑΡΑΛΑΜΠΟΣ ΚΑΣΤΑΝΙΔΗΣ: Άρα αντιλαμβάνομαι απ’ όσα είπε ο κ. Υπουργός -δεν θέλω να παρερμηνευτείτε γι’ αυτό το λέω- ότι με τη δήλωσή του αποσύρει τη δεύτερη παράγραφο της κατατεθείσας τροπολογίας. Πολύ ωραία! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, θα ήθελα να σας διαβεβαιώσω -επειδή όση ένταση και να έχουν οι συζητήσεις, είστε νομικός- για το εξής: Ξέρετε ποιος ήταν ο αποκλειστικός λόγος για τον οποίο μπήκε αυτή η παράγραφος;
      ΠΡΟΕΔΡΕΥΩΝ (Σωτήρης Χατζηγάκης): Μα, δεν χρειάζεται, κύριε Υπουργέ...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μπήκε μόνο και μόνο -αν και δεν έχει νόημα αφού την απέσυρα- διότι όταν αναστέλλεις την εφαρμογή ενός νόμου είναι δυνατόν να δημιουργηθούν θέματα εφαρμογής που χρειάζονται μια ταχύτατη παρέμβαση της Πολιτείας. Και, ενδεχομένως, αυτό να χρειασθεί να γίνει αμέσως. Γι’ αυτόν το λόγο, την έβαλα. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Υπουργέ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τότε γιατί δεν νομοθετείτε, κύριε Υπουργέ; Για την ενότητα του λόγου. 
      ΠΡΟΕΔΡΕΥΩΝ (Σωτήρης Χατζηγάκης): Καθίστε τώρα, κύριε Καστανίδη. Στην ενότητα υπάρχει και κατάχρηση. Έτσι δεν είναι;  
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, θα σας παρακαλέσω να μας εξηγήσετε, αν θέλατε την διακριτική ευχέρεια στην περίπτωση αναστολής, γιατί ακριβώς δημιουργούνται νομικά κενά, γιατί δεν φέρατε, όπως σας πρότεινε η  Αντιπολίτευση, ολοκληρωμένη πρόταση που να αλλάζει το θεσμικό πλαίσιο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για τον απλό λόγο, ότι συνεχίζεται η συζήτηση στην Ευρωπαϊκή Ένωση ως προς την εξεύρεση κοινού τόπου. Και από τη στιγμή που συνεχίζεται δεν είναι δυνατόν να γίνει συγκεκριμένη πρόταση τώρα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, δεν είναι ούτε η πρώτη ούτε η τελευταία φορά όταν υποβάλλεται ένα αίτημα στη Βουλή, να το κάνει δεκτό ο Υπουργός.
      Επομένως για ποιο λόγο γίνεται τώρα η συζήτηση; Είπατε κάτι, απέσυρε τη διάταξη ο Υπουργός και τελείωσε το θέμα.
      Κύριε Βενιζέλο, σε τι συνίσταται το διαδικαστικό;
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μετά την τόσο εύκολη και πανικόβλητη απόσυρση της παραγράφου 2 της τροπολογίας, δεν απομένει  παρά και η απόσυρση της Κυβέρνησης. Πρέπει να αποσυρθεί και η Κυβέρνηση.
      (Χειροκροτήματα από την πτέρυγα του ΠΑΣΟΚ)
      ΒΥΡΩΝ ΠΟΛΥΔΩΡΑΣ: Αυτό αποτελεί ένσταση επί του Κανονισμού;
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, καλά είναι τα ευφυολογήματα, αλλά εδώ νομοθετούμε σοβαρά. Ζητήσατε το λόγο επί του Κανονισμού, επομένως αυτά που λέτε δεν έχουν  θέση.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θέλω να επισημάνω τρεις σημαντικές παραβιάσεις του Κανονισμού, διότι ο πολιτικός διασυρμός της Κυβέρνησης πρέπει να καταγραφεί κοινοβουλευτικά με το σωστό τρόπο. 
      ΠΡΟΕΔΡΕΥΩΝ (Σωτήρης Χατζηγάκης): Πέστε μας το άρθρο που παραβιάζεται.
      ΕΥΑΓΓΕΛΟΣ ΒΕΝΙΖΕΛΟΣ: Παραβιάζεται το άρθρο 88 παράγραφος 3, γιατί η τροπολογία είναι άσχετη προς το συζητούμενο νομοσχέδιο. Και περιμένω να μου εξηγήσει για ποιους πολιτικούς λόγους η Κυβέρνηση επιχειρεί αυτήν την ψήφιση σε άσχετο νομοσχέδιο και να ζητήσει τη συμφωνία του Προεδρείου και της Βουλής να εισαχθεί σε αυτό το άσχετο νομοσχέδιο η τροπολογία. 
      Δεύτερη παραβίαση είναι η εξής: Παραβιάζεται το άρθρο 87 παράγραφος 1, γιατί η τροπολογία φέρει την υπογραφή μόνο του Υπουργού Εσωτερικών, του και αίροντος τας αμαρτίας της Κυβερνήσεως, ενώ το νόμο αυτόν που τώρα καταργείται ουσιαστικά, τον εισηγήθηκε σύσσωμο το Υπουργικό Συμβούλιο με την υπογραφή του κ. Καραμανλή και άλλοι δύο Υπουργοί, ο Υπουργός Δικαιοσύνης και ο Υπουργός Επικρατείας είχαν αναλάβει την εκπροσώπηση της Κυβέρνησης. Τώρα υπάρχει μόνο η υπογραφή του κ. Παυλόπουλου, που δεν είναι καν ο κατ’ εξοχήν και κατά πρώτο λόγο αρμόδιος Υπουργός για θέματα Τύπου ή για θέματα δημοσίων συμβάσεων, που ανήκουν στο ΥΠΕΧΩΔΕ και στο Υπουργείο Ανάπτυξης.
      Τρίτη παραβίαση του Κανονισμού: το άρθρο 28 παράγραφος 2  του Συντάγματος, από το οποίο και απορρέει η αρμοδιότητα της Ευρωπαϊκής Ένωσης και η ισχύς του κοινοτικού δικαίου στο πεδίο αρμοδιότητας της Ένωσης, μας οδηγεί στην υποχρέωση αποδοχής της αιτιολογημένης γνώμης της Ευρωπαϊκής Επιτροπής. Η αιτιολογημένη γνώμη ζητά κατάργηση του νόμου αυτού της Νέας Δημοκρατίας. Όχι περιορισμένη αναστολή. 
      Επιβάλλεται η άνευ προθεσμίας αναστολή, δηλαδή  η κατάργηση όπως επίσης η πλήρης συμμόρφωση, διότι ο νόμος του ΠΑΣΟΚ του 2002 αλλιώς ψηφίστηκε και αλλιώς εφαρμοζόταν σωστά μέχρι τις εκλογές του 2004. Αλλά μετά διεστράφη το περιεχόμενο του νόμου του 2002 και δεν εφαρμόζεται ο νόμος του ΠΑΣΟΚ, αλλά ένα ιδιοκατασκεύασμα της Νέας Δημοκρατίας. Άρα έχουμε και παραβίαση του άρθρου 28 παράγραφος 2 του Συντάγματος. 
      Κύριε Πρόεδρε, ζητώ επειδή διασύρεται η χώρα, επειδή συνεχίζουμε να είμαστε εκτεθειμένοι σε κίνδυνο διακοπής σημαντικών κοινοτικών χρηματοδοτήσεων, διότι χθες το κολέγιο των Επιτρόπων επέμενε και απειλεί με επίσπευση της όλης διαδικασίας, για να μην κάνουν μία μεγάλη τρύπα στο νερό ως  Βουλή και ως χώρα. Να μου πείτε εσείς ως Πρόεδρος του Σώματος αν τηρούνται οι προϋποθέσεις των άρθρων 87 και 88, αν τηρείται το Σύνταγμα και πιο συγκεκριμένα το άρθρο 28 και γιατί η Κυβέρνηση δεν έχει το πολιτικό θάρρος να έλθει και να τα πάρει όλα πίσω, αλλά απλώς στρώνει το δρόμο αυτής της τραγικής οπισθοχώρησης, για την οποία την είχαμε προειδοποιήσει.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βενιζέλο, τελειώσατε.
      ΕΥΑΓΓΕΛΟΣ ΒΕΝΙΖΕΛΟΣ: Πού είναι τα ηρωικά επιχειρήματα του εθνικού Συντάγματος και της υπεροχής του; Πού είναι το Συμβούλιο της Επικρατείας …
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, ολοκληρώθηκε ο χρόνος της ομιλίας σας. Μη με αναγκάσετε να σας κλείσω το μικρόφωνο …
      ΕΥΑΓΓΕΛΟΣ ΒΕΝΙΖΕΛΟΣ: Όλα αυτά έχουν κατεδαφιστεί μέσα σε λίγες εβδομάδες. Πρόκειται για διασυρμό της Κυβέρνησης.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δεν υπάρχει παρεμπίπτον θέμα. 
      Όσον αφορά το πρώτο αίτημα του κ. Βενιζέλου, που αναφέρει ότι η τροπολογία δεν έχει σχέση με το νομοσχέδιο, σας λέω ότι η τροπολογία έχει σχέση με το νομοσχέδιο, αφορά το γενικότερο οικονομικό ζήτημα, έχει αυτό το αντικείμενο βασικά και επομένως σωστά εισάγεται. 
      Όσον αφορά την υπογραφή μόνο από έναν Υπουργό, είναι γνωστό και δεδομένο ότι η Κυβέρνηση εκπροσωπείται και από έναν Υπουργό και επομένως η υπογραφή του Υπουργού περιλαμβάνει και δημιουργεί συνυπευθυνότητα ολόκληρης της Κυβερνήσεως. Οπότε σωστά εισάγεται και επομένως δεν έχει βάση το αίτημα.
      Όσον αφορά το άρθρο 28 του Συντάγματος, είναι τελείως διαφορετικό το περιεχόμενο και επομένως δεν βρίσκει εδώ εφαρμογή. 
      Κυρίες και κύριοι συνάδελφοι, μπαίνουμε τώρα στη συζήτηση της τροπολογίας. Έχουν εγγραφεί τριάντα τρεις συνάδελφοι. Πριν δώσω το λόγο στην κ. Αποστολάκη, θα προηγηθεί ο Κοινοβουλευτικός Εκπρόσωπος του ΚΚΕ κ. Κολοζώφ. 
      ΟΡΕΣΤΗΣ ΚΟΛΟΖΩΦ: Κύριε Πρόεδρε, όταν ολοκληρώθηκε η συζήτηση επί της αρχής αυτού του νομοσχεδίου …
      (Θόρυβος στην Αίθουσα)
      Κύριε Πρόεδρε, αν είναι δυνατόν να υπάρξει ησυχία. Δεν λέω οι συνάδελφοι να με ακούσουν οπωσδήποτε, αλλά εάν δεν θέλουν, θα παρακαλέσω να βγουν από την Αίθουσα και να συζητήσουν έξω. Δεν είναι δυνατόν να μιλάμε έτσι. Διαμαρτύρομαι για το θόρυβο που υπάρχει, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, θα παρακαλέσω να γίνει ησυχία. Ο Κοινοβουλευτικός Εκπρόσωπος του ΚΚΕ έχει το δικαίωμα και το δίκαιο να ακουστεί ελεύθερα και από όλους. Όσοι δεν θέλουν να ακούσουν, μπορούν να εξέλθουν. 
      Συνεχίστε, κύριε Κολοζώφ.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, όταν ολοκληρώθηκε η συζήτηση επί της αρχής του νομοσχεδίου, μου έκανε φοβερή εντύπωση από πολιτική άποψη το γεγονός ότι κανένας από την Αξιωματική Αντιπολίτευση δεν αναφέρθηκε καθόλου στο ζήτημα αυτής της τροπολογίας είτε για να βάλει ζητήματα έστω και διαδικασίας τότε είτε να μιλήσει επί της ουσίας δεδομένου ότι τους τελευταίους μήνες η επίθεση που γίνεται από την Αξιωματική Αντιπολίτευση στην Κυβέρνηση πάνω σ’ αυτό το ζήτημα ήταν μία από τις αιχμές της πολιτικής τους. Και αναρωτήθηκα πραγματικά…
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Κολοζώφ, παρακαλώ διαβάστε την ομιλία μου επί της αρχής. Γιατί λέτε ότι δεν αναφέρθηκε κανείς;
      ΟΡΕΣΤΗΣ ΚΟΛΟΖΩΦ: Κύριε Γείτονα, δεν είσθε ούτε ο εισηγητής ούτε ο Κοινοβουλευτικός Εκπρόσωπος που να εκφράζετε την ομάδα. Ξέρουμε τι γίνεται. Αν θέλετε και η προηγούμενη επέκταση της συζήτησης, εμείς θεωρούμε ότι ήταν σικέ για να περιοριστεί όλη αυτή η συζήτηση στα τέσσερα μόνο λεπτά κάτω από το βάρος της κούρασης των Βουλευτών. Τα ξέρουμε αυτά τα κόλπα, εν πάση περιπτώσει. Δεν είμαστε πρωτάρηδες εδώ μέσα. Μου έκανε εντύπωση η απουσία αυτού του λόγου. Και όποιος έκανε αναφορές, όπως ο κ. Γείτονας, το έκανε σε μια στιγμή φευγαλέα.
      Το ζήτημα που υπάρχει είναι η κατάληξη. Χαράς ευαγγέλιο, συνεννοηθήκαμε, ζήτω η συναίνεση! Αυτή είναι η υπόθεση και γι’ αυτό ήταν χαμηλοί οι τόνοι. Ήταν προσυνεννοημένα όλα αυτά -αυτή είναι η εκτίμηση του κόμματός μας- γιατί είσθε υποτελείς στην Ευρωπαϊκή Ένωση. Δεν έχετε το ανάστημα να υπερασπιστείτε τα δίκαια και τα συμφέροντα της χώρας μας.
      Αν θέλετε -το είπα και στην ομιλία μου- και από άποψη τακτικής, κύριοι της Κυβέρνησης, δεν έπρεπε να κάνετε αυτήν την κίνηση.
      Έρχομαι τώρα στη δική σας νοοτροπία. Διαπραγματεύεστε κάτι με την Ευρωπαϊκή Ένωση και σας ζητάνε να αναστείλετε. Δεν θα αναστείλετε μέχρι να ολοκληρώσετε τη διαπραγμάτευση.
      Εν πάση περιπτώσει, αν αυτά που λέω σήμερα θεωρούνταν πολύ δύσκολα πριν από μερικές ημέρες, τώρα, μετά από τα δημοψηφίσματα της Ισπανίας, της Γαλλίας, της Ολλανδίας, δίδεται η δυνατότητα να επιμένετε ακόμα περισσότερο, γιατί ακριβώς αυτός είναι ο πυρήνας της αντίστασης των λαών στο Ευρωσύνταγμα. Δεν θέλουν να υπάρχει αυτή η επιβολή από τα πάνω στις όποιες επιλογές θέλουμε να κάνουμε.
      ΒΑΣΙΛΕΙΟΣ ΟΙΚΟΝΟΜΟΥ: Η Νέα Δημοκρατία θα το κάνει αυτό;
      ΟΡΕΣΤΗΣ ΚΟΛΟΖΩΦ: Γιατί θα το κάνει το ΠΑΣΟΚ; Ακούσαμε τον εισηγητή σας. Η υπόθεση είναι ότι και οι δύο συντεταγμένα έχετε βάλει την ουρά κάτω από τα σκέλια και προχωρείτε σε ό,τι σας λέει η Ευρωπαϊκή Ένωση, ανεξάρτητα αν αυτό συμφέρει ή δεν συμφέρει τη χώρα μας.
      (Θόρυβος από την πτέρυγα του ΠΑΣΟΚ)
      Κύριοι συνάδελφοι, αδιαφορώ για τα σχόλιά σας.
      Κύριε Πρόεδρε, πιστεύουμε ότι η Κυβέρνηση πρέπει να αποσύρει αυτόν το νόμο και να μην τον αναστείλει, πρώτα-πρώτα για την αξιοπρέπεια της χώρας μας και του λαού μας. Έχουμε μάθει να παλεύουμε, να αντιστεκόμαστε στις πιέσεις και, εν πάση περιπτώσει, ο δρόμος είναι ακόμα ανοιχτός. Με αυτά που περνάει τώρα η Ευρωπαϊκή Ένωση, μετά από τα δημοψηφίσματα, πιστεύω ότι υπάρχει χώρος για να επιβάλουμε το γεγονός ότι το Σύνταγμά μας είναι αυτό που είναι, ότι καλώς το ψήφισε ο ελληνικός λαός, ότι καλώς έβαλε αυτούς, έστω, τους μικροπεριορισμούς στο κεφάλαιο για το εθνικό συμφέρον της χώρας μας.
      (Θόρυβος από την πτέρυγα του ΠΑΣΟΚ)
      Κύριοι συνάδελφοι, δεν άκουσα αυτό που είπατε, διαφορετικά θα σας απαντούσα. Οι δικοί σας εισηγητές ουσιαστικά αυτό λένε και επέμειναν στη συζήτηση για το Σύνταγμα σε αυτήν την αρχή, ότι υπερισχύει του Συντάγματός μας το ευρωπαϊκό δίκαιο. 
      Επομένως, πάρτε υπ’ όψιν σας αυτά που σας λέμε. Υπάρχει η δυνατότητα ακόμα και τώρα να αντισταθούμε. Ας μη μας φοβερίζουν ότι θα κόψουν τα κονδύλια. Δεν πρόκειται να κόψουν τίποτα. Σ’ αυτήν την κατάσταση που έχει βρεθεί σήμερα η Ευρωπαϊκή Ένωση, όσο πιο δυνατές είναι οι φωνές αντίστασης στις παρανομίες που κάνει τόσο περισσότερο θα κερδίζουν έδαφος αυτές οι απόψεις και θα ανοίγεται ο δρόμος για μία καλύτερη διέξοδο στο θέμα της ενοποίησης της Ευρώπης, όχι με τον τρόπο που θέλουν οι βιομήχανοι και τα μονοπώλια αλλά με τον τρόπο που θέλουν οι λαοί σε μία ισότιμη βάση μεταξύ και των χωρών και των λαών.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας. 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, εκτιμώ ότι η συζήτηση επί της τροπολογίας έχει οικονομηθεί κατά έναν πολύ ουσιαστικό τρόπο και λόγο. Δηλαδή, χαιρετίζω την παρέμβαση του κ. Καστανίδη στην κατάληξή της, ότι δηλαδή ψηφίζει το ΠΑΣΟΚ την τροπολογία, με τη διευκρίνιση ή απαίτηση, την οποία ικανοποίησε ο Υπουργός, ότι αυτή η εξουσιοδότηση παρέλκει, δηλαδή την εχρειάζετο ίσως ο Υπουργός για ενδεχόμενες εμπλοκές και όχι ζαβολιές. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα το είπε. Για ζαβολιές ήταν.
      ΒΥΡΩΝ ΠΟΛΥΔΩΡΑΣ: Κατεδείχθη, όμως, από την ετοιμότητα αντιδράσεως του κ. Παυλόπουλου ότι υπάρχει καθαρότητα προθέσεων και επιδίωξη ενός καλού σκοπού. Χαιρετίζω, λοιπόν, τη στάση του ΠΑΣΟΚ, όπως εξεφράσθη από τον Κοινοβουλευτικό Εκπρόσωπο, και φυσικά οφείλω απάντηση καθ’ ο μέρος μάς αφορά στον κ. Κολοζώφ. Η απάντηση συνίσταται στο εξής: Δεν υπάρχει τίποτα το σικέ, το προσυνεννοημένο. Υπάρχει η τίμια εκτίμηση της καταστάσεως.
    Ο τίμιος λόγος λέει, ουδείς αντιλέγει κατά τούτο, ότι είχαμε εμπλοκή με την Ευρωπαϊκή Ένωση. Κάποιοι το προείδαν. Δεν ξέρω εάν το προείδαν ενδόλως ή αγαθώς. Εγώ κρίνω ότι είναι επιδίωξη. Πρέπει να είναι εθνικό επιδιωκόμενο η αρμονική συνεργασία Βουλής και εθνικής οντότητας κυβέρνησης με την Ευρωπαϊκή Ένωση. Αντιλέγει κανείς; 
    Λέμε, λοιπόν, ότι αναζητούμε με την Ευρωπαϊκή Ένωση έναν κοινό τόπο για να μπορέσουμε να λύσουμε το πρόβλημα που έχει αναφυεί, αλλά ουσιαστικά να υπηρετήσουμε επίμονα και συστηματικά το στόχο. Ο στόχος είναι αυτός που περιγράφεται στο άρθρο 14 παράγραφος 9, αλλά έξω από τα κείμενα ο στόχος είναι η διαφάνεια και η κατοχύρωση κάποιων ηθικών αξιών εδώ, που έχουν να κάνουν με την απόκρουση της διαπλοκής και των ενδεχομένων της διαπλοκής. Δεν ακυρώνεται με τις εμπλοκές η αξία του σκοπού. 
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Αφού μας είπατε διαπλεκόμενους, διεφθαρμένους…
    ΒΥΡΩΝ ΠΟΛΥΔΩΡΑΣ: Μη φωνασκείτε, κύριε συνάδελφε. 
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Καΐσερλη. Θα υπαγορεύσετε εσείς τι θα πει ο Κοινοβουλευτικός Εκπρόσωπος; 
    Συνεχίστε, κύριε Πολύδωρα. 
    ΒΥΡΩΝ ΠΟΛΥΔΩΡΑΣ: Επιμένουμε ότι είναι πολιτική αξία η συνεννόηση όλων μας στην καταπολέμηση της διαπλοκής. Έχω καλή μνήμη και παρατηρητικότητα, εκτός εάν οι μεταμορφώσεις οι οβιδιακές, που συνηθίζει το ΠΑΣΟΚ να κάνει, με διαψεύσουν. Έχω καλή μνήμη ότι υπάρχει η βάση της συναίνεσης και από τον Αρχηγό του ΠΑΣΟΚ, τον κ. Παπανδρέου, στο να ανεβρεθεί ο κοινός τόπος εξουδετέρωσης της διαπλοκής, κατοχύρωσης της διαφάνειας, προασπίσεως του Συντάγματος μέσα στο ευρωπαϊκό πλαίσιο των συνεννοήσεων και των πολιτικών. Αυτή την αρχή σε όλη τη διαδικασία για το «Βασικό Μέτοχο», για το Σύνταγμα, για το νόμο ή τους νόμους και τελικά την τροπολογία για μια καινούργια αφετηρία εκκινήσεως για λύση ουσιαστική του προβλήματος, θέλω να εννοήσουμε ότι θα ενώσουμε τις πολιτικές μας δυνάμεις και τις ηθικές μας δυνάμεις στο να παραχθεί το βέλτιστο αποτέλεσμα. Για το κόμμα μας, κυρίες και κύριοι συνάδελφοι και κύριε Πρόεδρε, νομίζω ότι τελούμε τώρα υπό την πρόκληση να απαντήσουμε θετικά, εποικοδομητικά και όχι με το να βυζαντινολογούμε για το τι έγινε, γιατί τότε νομίζω ότι προσπαθούμε να στρεψοδικήσουμε, να αντλήσουμε μικροπολιτικά οφέλη πάνω σε εθνικά κεφάλαια. Εμείς δεν επιδιώκουμε μικροκομματικά οφέλη σε εθνικά κεφάλαια. Αντίθετα, πάμε για την κεφαλαιοποίηση της πείρας μας αυτών των πολιτικών γεγονότων στο χρόνο, στο εξάμηνο, αλλά με προοπτική να δούμε καθαρά ένα καινούργιο τοπίο στη σχέση, μέσω επικοινωνίας κρατικών συμβάσεων, δημοσίων συμβάσεων και πώς εμείς θέλουμε να επιχειρήσουμε τη ρύθμιση την καθαρή, την τίμια, τη δημοκρατική. Αυτό είναι η πρόκληση. Νομίζω ότι το Κοινοβούλιο με την πρωτοβουλία για την τροπολογία και με τη συνέχεια για το νόμο θα αρθεί στο ύψος των περιστάσεων. 
    Ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Και εμείς σας ευχαριστούμε, κύριε Πολύδωρα. 
    Έχει ζητήσει το λόγο ο τέως Πρόεδρος, ο κ. Κακλαμάνης. 
    Ορίστε, κύριε Κακλαμάνη έχετε το λόγο. 
    ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, ιδιαίτερα αγαπητέ Κοινοβουλευτικέ Εκπρόσωπε του Κομμουνιστικού Κόμματος κύριε Κολοζώφ, συμβαίνει να είμαι ένας Βουλευτής, που κατά τη συζήτηση του νομοσχεδίου αυτού της Νέας Δημοκρατίας, δεν αναφέρθηκε καθόλου στο κοινοτικό δίκαιο και σε όλα τα συμπαρομαρτούντα. Αναφέρθηκε στην ουσία και θα περίμενα από το Κομμουνιστικό Κόμμα, αντί να με υβρίζει ως υποτελή και στερούμενο αναστήματος, γιατί αυτό είπατε απευθυνόμενος σε αυτήν την παράταξη, να ήταν συνεπέστερο -αλλά και η Κυβέρνηση που από κοινού ψηφίσατε αυτό το νόμο- με το Σύνταγμα της χώρας το οποίο επικαλείστε. 
     Ο κύριος Υπουργός και η Κυβέρνηση γνωρίζει ….
     ΟΡΕΣΤΗΣ ΚΟΛΟΖΩΦ: Πότε τον ψηφίσαμε, κύριε Πρόεδρε; 
     ΑΠΟΣΤΟΛΟΣ ΚΑΚΛΑΜΑΝΗΣ: Το νομοσχέδιο λέω, το νόμο. Δεν τον ψηφίσατε;
     ΟΡΕΣΤΗΣ ΚΟΛΟΖΩΦ: Όχι. 
     ΑΠΟΣΤΟΛΟΣ ΚΑΚΛΑΜΑΝΗΣ: Καλώς. Πάντως συμπαραταχθήκατε μετά στο λαϊκό κίνημα που εσάλπισε η Νέα Δημοκρατία, να ταχθούμε όλοι κάτω από την ελληνική σημαία προς υπεράσπιση του Συντάγματος. 
     ΕΛΠΙΔΑ ΠΑΝΤΕΛΑΚΗ: Αναφέρεστε …
     ΑΠΟΣΤΟΛΟΣ ΚΑΚΛΑΜΑΝΗΣ: Δεν αναφέρομαι μόνο σε σας. Είπα αυτό, διότι ένιωσα βαθύτατα προσβεβλημένος από αυτήν την έκφραση του κ. Κολοζώφ. 
     Προχωρώ τώρα και απευθύνομαι σε ολόκληρο το Σώμα και σε σας βεβαίως. 
     Το Σύνταγμα, κυρίες και κύριοι, εκτός από την παράγραφο 9 του άρθρου 14, που όλοι ξέρουμε πώς τελικώς διαμορφώθηκε, έχει και το άρθρο 15, στο οποίο δεν χωρεί και στις ρυθμίσεις του οποίου καμία παρέμβαση της Ευρωπαϊκής Ενώσεως, καμιά απειλή για κονδύλια, για αύξηση ή για περικοπή και το οποίο απαντά στο πρόβλημα που αντιμετωπίζει σήμερα η χώρα. Διότι το πρόβλημά μας, δεν είναι αν κάποιος επιχειρηματίας, προφανώς συναλλασσόμενος κάτω από το τραπέζι με κάποιους κυβερνητικούς ή υπηρεσιακούς παράγοντες, παίρνει προμήθειες ή έργα. Αυτό είναι καθήκον του πολιτικού κόσμου, της κάθε κυβέρνησης να κατοχυρώσει τέτοιες διαδικασίες και τέτοια εποπτεία, ώστε να μην είναι δυνατή αυτή η συναλλαγή. Και σωστά γράφουν και λένε όλοι, ότι σε μια συναλλαγή χρειάζονται δύο, ο επιχειρηματίας και εκείνος που ενδίδει. Και σας είπα πριν, συζητώντας για την άλλη  διάταξη, πώς κινδυνεύουμε σε κάθε νέα περίοδο της Βουλής, να εμφανίζονται όλο και περισσότεροι εδώ που προσβλέπουν στο πόσο θα ενδώσουν και πόσο θα ανταποκριθεί οποιοσδήποτε επιχειρηματίας, είτε συμβάλλων οικονομικώς είτε διά των μέσων ενημέρωσης τα οποία διαθέτει, στην προβολή τους και την ανάδειξή τους ως εκπροσώπων του ελληνικού λαού. 
     Το πρόβλημά μας δεν είναι μόνο τα έργα και οι προμήθειες. Διότι ένας επιχειρηματίας –αναφέρομαι στον κύριο Υπουργό Επικρατείας- που έχει ένα μέσο ενημέρωσης, μπορεί και με άλλον τρόπο να υποβάλει την άποψή του στην Κυβέρνηση. Απόδειξη ο «ρεαλισμός» που επικαλεστήκατε, όταν ανακρούσατε πρύμναν σε σχέση με τον ΟΠΑΠ. Διότι σας επεσημάνθη από φιλικά μέσα ενημέρωσης, δικά σας, ότι εδώ επωφελείται ο επιχειρηματίας της άλλης πλευράς. 
     Επειδή δεν έχω ανταλλάξει ούτε χειραψία με όλους αυτούς τους κυρίους, δεν τους γνωρίζω ούτε θέλω να τους γνωρίζω, επιμένω σε αυτό που είπα τότε: Ο νόμος έγινε διότι η μια πλευρά των επιχειρηματικών συμφερόντων που επιδιώκουν και προσπαθούν να κυβερνούν τον τόπο ουσιαστικά και ο λαός να έχει την αφέλεια ότι αναδεικνύει κυβερνήσεις, στηρίζοντας τη Νέα Δημοκρατία επέβαλαν την άποψή τους εναντίον των άλλων επιχειρηματιών που ελυμαίνοντο και το ΠΑΣΟΚ και τον τόπο. Αυτή είναι η πραγματικότητα. Και λυπάμαι, γιατί όπως είπα πριν, δεν έχουμε την τόλμη να αναγνωρίσουμε μια πραγματικότητα και να τιμήσουμε την εμπιστοσύνη του ελληνικού λαού. Είναι το άρθρο 15, κυρίες και κύριοι, που λύνει το πρόβλημα του τόπου, που μιλάει και εξασφαλίζει την αναβάθμιση του δημόσιου βίου, εξασφαλίζει την αντικειμενική και με ίσους όρους ενημέρωση, όχι μόνο των κομμάτων αλλά και επί των απόψεων μερίδων εντός των κομμάτων. Εκεί θα μπορούσε ο οποιοσδήποτε επιχειρηματίας, δίνοντας όμως χρόνο και στις άλλες απόψεις, να στηρίξει το όποιο κόμμα θέλει, τα όποια πρόσωπα θέλει. 
      Η αντικειμενική και με ίσους όρους ενημέρωση του ελληνικού λαού είναι ο λόγος για τον οποίο παρέχεται ο εθνικός πλούτος των συχνοτήτων σ’ αυτούς τους κυρίους επιχειρηματίες, τους οποίους δεν τολμάτε να αγγίξετε. Γιατί, αν το τολμούσατε, θα φέρνατε ένα νόμο εδώ, που τουλάχιστον θα υλοποιούσε τη διάταξη του Συντάγματος, που επιβάλλει όλοι αυτοί οι κύριοι να μεταδίδουν το έργο του Κοινοβουλίου. Έχετε δει εσείς πουθενά στα κανάλια, στα ενημερωτικά προγράμματα, να δίδεται εικόνα τού τι συζητείται εδώ; Υποθέτω ότι συμφωνούμε σ’ αυτό. Μόνο όταν είναι να δείξουν κανέναν καβγά, ό,τι δηλαδή υποβαθμίζει το κύρος αυτού του θεσμού, μόνο τότε ενθυμούνται το Κοινοβούλιο και τη λειτουργία του.
      Το ίδιο το άρθρο 15 αναθέτει σ’ αυτά τα ηλεκτρονικά μέσα για τα οποία, κυρίες και κύριοι συνάδελφοι, δεν ισχύει το άρθρο 14. Διότι στο γραπτό Τύπο είναι στο χέρι σου, μπροστά σου ό,τι γράφει και μπορείς να το αντικρούσεις. Εδώ ό,τι πετάει, πέταξε. Και η πρόκληση είναι: «Ελάτε αύριο στην εκπομπή μας, να πείτε την άποψή σας», αφού πρώτα θα σας έχουν γελοιοποιήσει ενδεχομένως.
      Κυρίες και κύριοι συνάδελφοι, πού είναι ο εκτελεστικός νόμος του Συντάγματος για τα έργα, τα προγράμματα, κύριε Υπουργέ Επικρατείας, τέχνης και πολιτισμού, στα οποία υποχρεούνται τα ηλεκτρονικά μέσα ενημέρωσης; Πού είναι αυτός ο εκτελεστικός νόμος; Ή θεωρείτε ότι προάγουν τον πολιτισμό και το κοινωνικό επίπεδο, όπως λέει το Σύνταγμά μας, το σεβασμό της αξίας του ανθρώπου, την προστασία της παιδικής ηλικίας και νεότητας; Αυτά όλα προασπίζονται μ’ αυτόν τον οχετό χυδαιότητας, τον οποίο δέχεται ο ελληνικός λαός και έχει ως αποτέλεσμα, κυρίες και κύριοι συνάδελφοι, τη δυνατότητα αυτών των επιχειρηματιών να τον ποδηγετούν στη συνέχεια; Διότι ένας σκεπτόμενος πολίτης, ένας πολίτης που δεν έχει παραιτηθεί των αξιών του, δεν δέχεται, αλλά αντιθέτως αντιδρά, γιατί είναι εν εγρηγόρσει και βλέπει πού μπορεί ο οποιοσδήποτε να θέλει να τον οδηγήσει.
      Αυτό είναι, λοιπόν, το πρόβλημά μας. Δεν είναι ποιος θα πάρει έργα και προμήθειες, αν θα τις πάρει ο κ. Μπόμπολας ή ο κ. Εφιετζόγλου ή κάποιοι άλλοι -διότι περί αυτού δυστυχώς νομοθετεί η Βουλή- αλλά πώς όλοι όσοι έχουν την ευθύνη της ενημέρωσης, της επιμόρφωσης, της ψυχαγωγίας του ελληνικού λαού, της ελληνικής κοινωνίας δεν θα συνεχίσουν αυτόν τον εκχυδαϊσμό, που διαλύει τον κοινωνικό ιστό, τις οικογένειες, τους κοινωνικούς θεσμούς. Τα κόμματα τα κόμματα είναι ουσιαστικά σήμερα υπό τον έμμεσο έλεγχο είτε διά ειδικών συνδέσεων προσώπων και ομάδων είτε διά εκβιασμών που ασκούνται είτε στις ηγεσίες τους είτε σ’ εκείνους που ανθίστανται πιστοί, θεωρώντας ότι έχουν το ανάστημα να στέκονται απέναντί τους. Και το πληρώνουν πολλοί αυτό. Ιδιαίτερα, όμως,  από την πλευρά σας, που το έχετε πληρώσει πολύ περισσότερο, δεν θα περίμενα αυτήν τη γενίκευση.
      Κυρίες και κύριοι συνάδελφοι, έχουμε τη  δυνατότητα. Είχα ζητήσει και είχαμε συμφωνήσει –και επικαλούμαι τη μαρτυρία των παρόντων εδώ, του κ. Καραμάριου, του κ. Κεφαλογιάννη, του κ. Πολύδωρα, του κ. Βενιζέλου, του κ. Κουβέλη, όλων των μελών της Επιτροπής Θεσμών και Διαφάνειας, γιατί σας παρακαλούσαμε να έρθετε να συζητήσουμε το πρόβλημα- να βάλουμε κανόνες, να προστατεύσουμε το δημόσιο βίο της χώρας, την ελληνική κοινωνία. Δυστυχώς, προτιμήσατε να πάτε στο Ζάππειο να παρουσιάσετε το πόνημά σας. Επί τρεις μήνες σας καλούσαμε και είχαν οριστεί και ειδικές συνεδριάσεις. 
      Περιφρονήσατε τη Βουλή.
Περιφρονήσατε τα στελέχη σας και την κοινωνική σας ομάδα. Διότι όταν μια κοινωνική ομάδα, που στηρίζει την Κυβέρνηση, βρίσκεται μπροστά σε τέτοια διλήμματα, τι να κάνει; Θα ρίξει την Κυβέρνηση; Ε, λοιπόν, αυτά πληρώνουμε σήμερα. Όπως είπα και προχθές, πήγατε στο Ζάππειο για να πείτε με τον ίδιο τρόπο το εξής: «Ξέρετε, γίναμε ρεζίλι. Ξέρετε, για να μη φανούμε ολόγυμνοι, θα βάλουμε ότι αναστέλλεται ο νόμος, όχι ότι καταργείται. Γιατί έτσι θα δικαιώσουμε το ΠΑΣΟΚ, που αμέσως μετά την ψήφισή του είπε ότι το ΠΑΣΟΚ ως Κυβέρνηση θα τον καταργήσει αυτόν το νόμο». Αλλά πιστεύω ότι πρέπει να γίνει, όχι για να συνεχίσουν τον ίδιο χορό τα ίδια συμφέροντα με άλλον τρόπο, αλλά για να εφαρμόσουμε το άρθρο 15, που σημαίνει ποσοστώσεις για τα κόμματα, ποσοστώσεις για τα πρόσωπα εντός των κομμάτων, για τις απόψεις, τις λεγόμενες τάσεις, ρεύματα. Αυτό σημαίνει αντικειμενική και με ίσους όρους ενημέρωση. 
    Ιδιαίτερα εσείς, οι συνάδελφοι των επαρχιών, έχετε τον εκβιασμό των μικρών λυμεώνων, που είναι πιο επιθετικοί και πιο επικίνδυνοι, γιατί δεν στοχεύουν στα δισεκατομμύρια. Στοχεύουν στα λίγα, τα οποία σας υποχρεώνουν να τα καταβάλλετε για μια εκπομπή, για ένα αρθράκι για το αν θα πάτε στο χωριό της περιφέρειάς σας. 
    Μπορεί η δημοκρατία να σταθεί έτσι; Μπορεί έτσι να προχωρήσει; Δεν βοηθούν οι εν χορώ αντιπαραθέσεις της Νέας Δημοκρατίας για το ΠΑΣΟΚ και του ΠΑΣΟΚ για τη Νέα Δημοκρατία, τη δημοκρατία και αυτόν το θεσμό. Ξέρετε τι δίνουν  αυτές τις αντιπαραθέσεις; Εικόνες που υποβαθμίζουν το Κοινοβούλιό μας. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Ολοκληρώνω, κύριε Πρόεδρε.
     Κύριε Υπουργέ, εμείς επειδή αισθανόμαστε ότι δικαιωθήκαμε πραγματικά, διευκολυνόμαστε από την απόσυρση της παραγράφου 2 να ψηφίσουμε -αυτό που θα κάναμε και εμείς- αυτήν τη διάταξη. Όμως το ότι αποτολμήσατε την παράγραφο 2, εσείς, ένας εγκρατής νομικός, σημαίνει ότι δεν έχετε παραιτηθεί του σκοπού που διεφάνη -και από τη διάταξη που είχατε βάλει στον καταργούμενο ουσιαστικά νόμο- δηλαδή ότι εσείς ως Υπουργός θα καθορίζετε σε ποιας κατηγορίας χωρών off shore εταιρειών θα είναι δεκτές σε όλες αυτές τις διαδικασίες. Σημαίνει ότι δεν έχετε παραιτηθεί του σκοπού, ό,τι και αν λέει η νομοθεσία, αν δεν διευκολύνετε μέσω αυτής τα συμφέροντα, τα οποία δυστυχώς θα τα πληρώσετε. Γιατί για την ώρα είστε ενάμιση χρόνο στην εξουσία. Προς το τέλος θα τα δείτε! 
     Δυστυχώς αυτή, είναι κυρίες και κύριοι, η πραγματικότητα. Και να μην γελιόμαστε κάποιοι εξ ημών αν νομίζουμε ότι, επειδή είναι η κοινωνία μας σ’ αυτήν την κατωφέρεια, θα συνεχίσει τον κατήφορο, ακόμα και αν δυνάμεις που έχουν χρέος -και το χρέος τους αυτό το άσκησαν κάποτε και το πλήρωσαν- δεν κάνουν και εδώ το καθήκον τους, για να τη βοηθήσουν να αναβλέψει, να σηκώσει το κεφάλι της η ελληνική κοινωνία. Αλλά, γενικεύοντας, απλά τους λέμε «Δεν έχετε καμία ελπίδα». 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε. Κύριε Υπουργέ, έχετε το λόγο. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, θα αρχίσω από το τελευταίο που ο σεβαστός Πρόεδρος, ο κ. Κακλαμάνης, είπε. 
     Σε ό,τι αφορά τη στάση και το ήθος αυτής της Κυβέρνησης καθώς και την αταλάντευτη πορεία της για την υπεράσπιση των θεσμών, ένα έχω να πω μονάχα: Εκείνοι οι οποίοι ήθελαν και εξακολουθούν να θέλουν να διαφεντεύουν τον Τόπο πέρα και έξω από θεσμούς, χρησιμοποιώντας τα Μέσα Μαζικής Ενημέρωσης, έδειξαν απέναντί μας τις προθέσεις τους από την πρώτη μέρα. Και δεν χρειάζεται να φτάσουμε στο τέλος για να καταλάβετε, κύριε Πρόεδρε -και δεν εννοώ εσάς, που είσαστε εκεί, την κυβέρνησή σας εννοώ- ότι στηρίζεσαι μόνο στον Ελληνικό Λαό και από εκείνον αντλείς την εξουσία σου και έναντι αυτού απολογείσαι για ό,τι κάνεις. Αν νομίζεις ότι με την απόκρυψη της πραγματικότητας για κάποιο χρονικό διάστημα κερδίζεις κάτι, είσαι οικτρά γελασμένος. 
    Και μόνο το γεγονός ότι από την πρώτη μέρα αυτή η Κυβέρνηση…
    ΑΠΟΣΤΟΛΟΣ ΚΑΚΛΑΜΑΝΗΣ: Έτσι είναι. Εμπαίζετε τον ελληνικό λαό λοιπόν και κάνετε άλλα από αυτά που είχατε πει. Λέγατε ότι θα αντιμετωπίσετε τη διαφθορά. Και βουλιάζετε μέσα στη διαφθορά.
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …αντιμετωπίζει αυτό, που όλοι οι Έλληνες γνωρίζουν -αυτήν τη στιγμή ιδίως το καταλαβαίνουν- αυτό δείχνει ότι η θέση αυτής της Κυβέρνησης είναι η υπεράσπιση θεσμών και αρχών. Νομοθετεί εν όψει θεσμών και αρχών. Και βεβαίως, αυτή η Κυβέρνηση νομοθετεί με βάση τη βούληση του Ελληνικού Λαού και το πρόγραμμά της.
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Διότι σας θυμίζω, κυρίες και κύριοι συνάδελφοι, πως ό,τι είχαμε πει πως θα κάνουμε προς αυτήν την κατεύθυνση, αυτό περιλαμβάνεται μέσα στο κυβερνητικό πρόγραμμα της Νέας Δημοκρατίας και μέσα στο προεκλογικό πρόγραμμα της Νέας Δημοκρατίας. Και ό,τι είπαμε, το πράξαμε.
    Τώρα, από εκεί και πέρα, κυρίες και κύριοι συνάδελφοι, για να δούμε την αλήθεια κατά πρόσωπο: 
    Ψηφίσαμε όλοι μαζί ένα άρθρο στο Σύνταγμα. Το άρθρο 14, παράγραφος 9 του Συντάγματος. Το ψηφίσαμε όλοι μαζί. Αυτό το άρθρο, κυρίες και κύριοι συνάδελφοι, έχει έναν εκτελεστικό νόμο. Το ν. 3021/2002. Γιατί άκουσα προηγουμένως να λέγεται από τον κ. Κακλαμάνη, το «για ποιο λόγο πήγαμε προς την κατεύθυνση αυτή». 
    Το ερώτημα είναι: Η κατεύθυνση του να εφαρμόσεις το άρθρο 14, παράγραφος 9, με βάση τις κυρώσεις που πρέπει να επιβληθούν στις δημόσιες συμβάσεις, δεν ήταν η βασική αρχή της εκτέλεσης του Συντάγματος, που ακολούθησε ο ν. 3021; Ναι ή όχι; 
    Η κριτική, που κάναμε στη Βουλή, όταν ψηφιζόταν ο ν. 3021, ήταν ότι άφηνε αρκετά παράθυρα, τα οποία είχαμε πει ότι εμείς θα κλείσουμε.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Θα χρειασθώ το σύνολο του χρόνου μου, κύριε Πρόεδρε.
    Βεβαίως, ξέχασαν κάποιοι να μας πουν κάτι σημαντικό. Ότι πριν κατατεθεί ο ν. 3310/2004 στη Βουλή, πριν πάρει την τελική του μορφή, εκτός από τις προεκλογικές δεσμεύσεις, που είχαμε αναλάβει, είχε εν τω μεταξύ εκδοθεί μια σημαντική απόφαση του Συμβουλίου της Επικρατείας παραπεμπτική μεν, πλην όμως άκρως ενδεικτική της θέσης της νομολογίας του Ανωτάτου Διοικητικού Δικαστηρίου -η 3242/2004 του Δ΄ Τμήματος- η οποία ερμήνευε τι σήμαινε το άρθρο 14, παράγραφος 9.
    Αυτό που έκανε η Κυβέρνηση, ήταν το εξής: Ψήφισε το ν. 3310 κλείνοντας τις τρύπες που ο προηγούμενος νόμος, ο ν. 3021, είχε αφήσει,  προσαρμοζόμενη απολύτως στη νομολογία –απολύτως, το τονίζω, ιδίως σε ό,τι αφορά τη δυνατότητα απόδειξης της οικονομικής αυτοτέλειας- του Συμβουλίου της Επικρατείας.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Διότι όταν έχεις έστω και παραπεμπτική απόφαση ενός Ανωτάτου Διοικητικού Δικαστηρίου, όπως είναι το Συμβούλιο της Επικρατείας και δεν προσαρμοσθείς στην αυστηρή του νομολογία, τότε είσαι ανοικτός να σου πουν οτιδήποτε.
    Εφαρμόσαμε το Σύνταγμα, πήγαμε προς την ίδια κατεύθυνση από πλευράς κυρώσεων, που είχε ο ν. 3021, ερμηνεύοντας το Σύνταγμα και κλείσαμε τις τρύπες με βάση τη νομολογία του Συμβουλίου της Επικρατείας.
    Είπε ο κ. Κακλαμάνης και άλλοι συνάδελφοι πριν: Υπήρχε το κοινοτικό πρόβλημα. Πρώτα απ’ όλα, κύριοι συνάδελφοι…
    ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα εγώ τέτοιο πράγμα.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι εσείς, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Στο άρθρο 15 δεν θα σας έλεγε τίποτα η Κοινότητα. Γιατί είναι ο πολιτισμός, ο δημόσιος βίος, που δεν θα είχε τίποτα να πει η Κοινότητα. Να ενημερώνεται, όμως, αντικειμενικά ο λαός.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα διαχωρίσω, κύριε Πρόεδρε, αυτό που είπατε. Είπα ότι αναφερθήκατε.
    Λέω, λοιπόν, το εξής: Κύριοι συνάδελφοι, όταν νομοθετούσαμε, την εποχή εκείνη –και εξακολουθεί να είναι βαθιά μου πεποίθηση- το άρθρο 14, παράγραφος 9 του Συντάγματος επέτασσε αυτά τα οποία λέει ο νόμος και η νομολογία του Συμβουλίου της Επικρατείας.
    Όσον αφορά τις αντιρρήσεις της Ευρωπαϊκής Ένωσης, ρωτώ όλους τους συναδέλφους: Πότε, κύριοι συνάδελφοι της Αξιωματικής Αντιπολίτευσης, ήρθαν οι αντιρρήσεις της Ευρωπαϊκής Ένωσης; Ήρθαν ή δεν ήρθαν για πρώτη φορά το Φεβρουάριο του 2003 και το Φεβρουάριο του 2004 για δεύτερη φορά; Μήπως θέλετε εδώ να φρεσκάρουμε ξανά τη μνήμη των ανθρώπων μέσα στη Βουλή;
    (Θόρυβος από την πτέρυγα του ΠΑΣΟΚ)
    ΑΝΔΡΕΑΣ ΛΟΒΕΡΔΟΣ: Δεν θέλουμε.
    ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ.
    (Θόρυβος από την πτέρυγα του ΠΑΣΟΚ)
    Παρακαλώ, κύριοι συνάδελφοι.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η Ευρωπαϊκή Ένωση, όπως η ίδια προσδιορίζει, λέει…
    (Θόρυβος από την πτέρυγα του ΠΑΣΟΚ)
    ΑΠΟΣΤΟΛΟΣ ΚΑΚΛΑΜΑΝΗΣ: Οι Ευρωβουλευτές σας προκάλεσαν την παρέμβαση της Ευρωπαϊκής Ένωσης. Αυτή είναι η αλήθεια.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Διαβάζω: «Μια πρώτη επιστολή σχετικά με το εν λόγω ζήτημα...
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Να πάμε ομαλά.
      ΑΠΟΣΤΟΛΟΣ ΚΑΚΛΑΜΑΝΗΣ: Ο επικεφαλής της Κοινοβουλευτικής Ομάδας σας επί τρεις μήνες κατέθετε ερώτηση για το κατά πόσο είναι συμβατός με το Κοινοτικό Δίκαιο ο νόμος του ΠΑΣΟΚ. 
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Πρόεδρε.
      Ορίστε, κύριε Υπουργέ, συνεχίστε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ πάρα πολύ. Όταν προεδρεύατε, μαθαίνατε σε μας, τους νεότερους, τον κανόνα ότι μπορούμε να ολοκληρώνουμε. 
      (Χειροκροτήματα από την πτέρυγα της Νέας Δημοκρατίας)
      Σας παρακαλώ πάρα πολύ να με αφήσετε να ολοκληρώσω.
      ΑΠΟΣΤΟΛΟΣ ΚΑΚΛΑΜΑΝΗΣ: Κάποτε πρέπει να μιλάω κι εγώ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξεκινάει η επιστολή η προειδοποιητική, όχι η αιτιολογημένη γνώμη -και θα τη διαβάσω verbatim μετά για να μην υπάρχει κανένα πρόβλημα- λέγοντας ότι έχει πρόβλημα και το άρθρο 14, παράγραφος 9 του Συντάγματος και ο 3021. Λέει: «Μια πρώτη επιστολή σχετικά με το εν λόγω ζήτημα απεστάλη στις ελληνικές αρχές στις 2/4/2003 και μια δεύτερη ήλθε στις 13/2/2004». Από τότε ρητά έθετε η οικεία γενική διεύθυνση, με την υπογραφή του κ. Σάουμπ θέμα άρθρου 14, παράγραφος 9 του Συντάγματος και του ν. 3021 ως μη συμβατών με το Κοινοτικό Δίκαιο. Το ερώτημα είναι πολύ απλό προς όλους εκείνους, που μας κατηγορούν ότι νομοθετούσαμε αντιθέτως προς το Κοινοτικό Δίκαιο.
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί επιμείνατε εκεί;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς, οι οποίοι ως κυβέρνηση επί ένα χρόνο πήρατε τις δύο αυτές επιστολές που έθεταν το ζήτημα, γιατί δεν δώσατε τη δημοσιότητα που έπρεπε; Γιατί δεν απαντήσατε; Γιατί δεν πήγατε στην Ευρωπαϊκή Ένωση να υπερασπισθείτε και το άρθρο 14, παράγραφος 9 του Συντάγματος και τη νομοθεσία σας; Και το κυριότερο –που είναι ένα μεγάλο ερώτημα- γιατί αυτή η στάση των ΜΜΕ απέναντι σ’ αυτήν την Κυβέρνηση; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τώρα φταίμε κιόλας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, γιατί τότε, ενώ υπήρχε το θέμα αυτό, κανένας δεν καταλάβαινε τίποτα; Είδατε πουθενά να γίνει καμία εκπομπή, να γίνει κάποιο θέμα την εποχή εκείνη; Κανένα απολύτως ζήτημα.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πότε άρχισε να γίνεται θέμα; Όταν εστάλη και σ’ εμάς η σχετική προειδοποίηση. Αλλά βεβαίως τα Μέσα Μαζικής Ενημέρωσης γνώριζαν πολύ καλά ότι εμείς εννοούμε την εφαρμογή του συνταγματικού πλαισίου και όχι απλώς και μόνο ότι πηγαίναμε να το προσπεράσουμε και ...
      (Χειροκροτήματα από την πτέρυγα της Νέας Δημοκρατίας)
      γι’ αυτό ξεκίνησε όλη αυτή η ιστορία. Και κάναμε το αυτονόητο. Αφού είχαμε ψηφίσει το νόμο και από τη στιγμή κατά την οποία είχαμε και τη σχετική συνταγματική διάταξη, πήγαμε και υπερασπισθήκαμε τις βασικές αρχές της ελληνικής νομοθεσίας και το Σύνταγμα. 
      Κύριοι συνάδελφοι, επειδή ελέχθη από τον κ. Βενιζέλο ότι ουδέποτε αμφισβητήθηκε από την Επιτροπή το Σύνταγμα, εγώ θα του διαβάσω του κ. Βενιζέλου ...
      ΠΡΟΕΔΡΕΥΩΝ (Σωτήρης Χατζηγάκης): Κύριε Παυλόπουλε, τελειώστε, παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με συγχωρείτε πολύ. Είναι ένα σοβαρό θέμα, στο οποίο οφείλουμε ...
      ΠΡΟΕΔΡΕΥΩΝ (Σωτήρης Χατζηγάκης): Έχετε δικαίωμα να ξαναμιλήσετε. Κλείστε, σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μισό λεπτό και τελειώνω, κύριε Πρόεδρε.
      Ακούστε, λοιπόν, την προειδοποιητική επιστολή, παρακαλώ, γιατί η αιτιολογημένη γνώμη άλλαξε μετά την προσπάθεια που έγινε από πλευράς Κυβέρνησης: «Η Επιτροπή θεωρεί ότι οι εθνικές σχετικές διατάξεις, ήτοι το άρθρο 14, παράγραφος 9 του ελληνικού Συντάγματος, καθώς και ο εκτελεστικός νόμος 3310/2004 παραβιάζουν το Κοινοτικό Δίκαιο. Τα ανωτέρω αναπτυσσόμενα επιχειρήματα εφαρμόζονται επίσης και στον προϊσχύοντα νόμο -τον 3021- ο οποίος καταργήθηκε από το ν. 3310/2005». 
      Απλά λόγια, κύριοι συνάδελφοι. Μέχρι και την προειδοποιητική επιστολή, αμφισβητείτο ευθέως το άρθρο 14, παράγραφος 9 του Συντάγματος και η δυνατότητά του να καθιερώσει το ασυμβίβαστο, με ανυπολόγιστες δυνατότητες στη συνέχεια. Τι κάναμε και τι κάνουμε με την τροπολογία; Για την τροπολογία αυτή κάνουμε τη συζήτηση, με την οποία και το άρθρο 14, παράγραφος 9, το οποίο καθιερώνει το ασυμβίβαστο, σέβεται και τις τροποποιήσεις που θα κάνουμε και τις καθιστά συμβατές με το Κοινοτικό Δίκαιο. Αλλά προφανώς σε καμία περίπτωση δεν πρόκειται να κάνουμε πίσω σε θέματα διαφάνειας. 
      ΑΠΟΣΤΟΛΟΣ ΚΑΚΛΑΜΑΝΗΣ: Το 15 το σέβεστε;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η αλήθεια είναι ότι κάνουμε την αναστολή και κρατάμε τον 3021, ως μη έδει, αλλά δεν υπάρχει άλλο νομοθετικό πλαίσιο. Το είπε και ο κ. Κακλαμάνης προηγουμένως, ότι δεν μπορούμε να αφήσουμε τη Χώρα χωρίς νομοθετικό πλαίσιο εφαρμογής. Πρέπει να βρούμε τον κοινό τόπο και από κει και πέρα, θα ψηφίσουμε ένα νόμο, που θα σέβεται πρωτίστως το Σύνταγμα και την κοινοτική νομοθεσία...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): ...πράγμα το οποίο δεν έκαναν οι προηγούμενες κυβερνήσεις, αφού και το θέμα απέκρυψαν, όταν υπήρχε και ουδεμία προσπάθεια έκαναν για να υπερασπισθούν τις βασικές αρχές και της συνταγματικής μας τάξης, αλλά και της εκτελεστικής της νομοθεσίας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      Κύριοι συνάδελφοι, μπαίνουμε ...
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γιατί δεν αναστέλλετε τον προηγούμενο νόμο σας;
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Τσοχατζόπουλε. Από πού πήρατε το λόγο; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε ...
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Τσοχατζόπουλε, δεν γίνεται για έναν απλό λόγο: Θα αφήσουμε τη χώρα χωρίς εκτελεστική νομοθεσία; Εκεί θα φτάσουμε;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ,...
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Τσοχατζόπουλε! Από πού πήρατε το λόγο; Δεν έχετε το δικαίωμα! Καθίστε κάτω! 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε ...
      ΠΡΟΕΔΡΕΥΩΝ (Σωτήρης Χατζηγάκης): Καθίστε, σας παρακαλώ! 
      Κυρία Αποστολάκη, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε...
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ.
      Τώρα οι πιο πεπειραμένοι δημιουργούμε τα προβλήματα.
      Ορίστε, κυρία Αποστολάκη.
    ΜΙΛΕΝΑ ΑΠΟΣΤΟΛΑΚΗ: Κύριε Πρόεδρε, η κατάθεση της τροπολογίας από την Κυβέρνηση, που θέλω να θυμίσω ότι έγινε σε ημέρα κατά την οποία η Βουλή ήταν κλειστή, είναι το επιμύθιο ενός έργου, που παρακολουθούμε εδώ και λίγους μήνες και στο οποίο πρωταγωνιστής είναι η αβάσταχτη ελαφρότητα, η επιπολαιότητα και ο τυχοδιωκτικός μικροκομματισμός μιας κυβέρνησης, που η αλήθεια είναι ότι ξέρει να βάζει αυτογκόλ, μιας κυβέρνησης που αυτοαναιρείται. Θα σας πω ότι αυτά εμάς δεν μας αφορούν και δεν μας απασχολούν. Μας αφορά, όμως, το  ότι είναι μία κυβέρνηση, που μεθόδευσε το διασυρμό της χώρας, είναι μία κυβέρνηση της οποίας κορυφαία στελέχη, κορυφαίοι Υπουργοί περίμεναν έξω από το γραφείο ενός κοινοτικού υπαλλήλου, για να διαπραγματευθούν και να δώσουν εξηγήσεις, ξεχνώντας ότι δεν εκπροσωπούν μια αποικία, αλλά ότι εκπροσωπούν την Ελληνική Δημοκρατία. Είναι αυτή η Κυβέρνηση, κύριε Πρόεδρε, στην οποία λέγαμε τι είναι αυτό, το οποίο θα έλθει ως αποτέλεσμα αυτής της πολιτικής της ελαφρότητας. Είναι αυτή η Κυβέρνηση και συγκεκριμένα ο Πρωθυπουργός, τον οποίο ο Πρόεδρος της Ευρωπαϊκής Επιτροπής προειδοποιούσε γι’ αυτά τα οποία θα ακολουθήσουν. 
    Αντί, λοιπόν, να υπάρχει μία αντίστοιχη πολιτική πρωτοβουλία από την πλευρά της, τι είχαμε; Είχαμε τους λεονταρισμούς του κ. Παυλόπουλου και των συναρμοδίων Υπουργών του και -θα έλεγα- σύσσωμης της Κοινοβουλευτικής Ομάδας της Νέας Δημοκρατίας, που μιλούσε για το ιδεολόγημα της μάχης κατά της διαπλοκής. Δεκαπέντε μέρες μας ζητούσε ο κ. Παυλόπουλος να περιμένουμε για να δούμε. Περιμέναμε λίγο περισσότερο, για να δούμε σήμερα την κατάργηση της Κυβέρνησης. Με τη συζήτηση και την ψήφιση της σημερινής τροπολογίας καταργείται η Κυβέρνηση, καταργούνται οι Υπουργοί, καταργείται ουσιαστικά το κύρος της χώρας, η οποία έχει περιέλθει στην πλήρη ανυποληψία στην Ευρωπαϊκή Ένωση. 
    Άκουσα τα επιχειρήματα του κ. Παυλόπουλου και έμεινα πραγματικά ενεός. Αναφέρεται στο ότι είχαμε προειδοποιητικές επιστολές από την Ευρωπαϊκή Ένωση το 2003 και το 2004; Κατά μείζονα λόγο, λοιπόν, κυρίες και κύριοι συνάδελφοι, έπρεπε να αποτραπεί αυτή η συγκεκριμένη νομοθετική πρωτοβουλία. Πότε θα μάθει αυτή η Κυβέρνηση να κυβερνά και να μην αντιπολιτεύεται; Γιατί, εν πάση περιπτώσει, σήμερα η αντιπολίτευσή της δεν αφορά στο ΠΑΣΟΚ, αφορά στον ίδιο της τον εαυτό. Έχουμε το εξής πραγματικά πρωτόγνωρο και οξύμωρο, μία κυβέρνηση να αντιπολιτεύεται τον ίδιο της τον εαυτό. 
    Ανέφερε ο κ. Παυλόπουλος, στον οποίο πρέπει να συστήσουμε να μην έχει επιλεκτική μνήμη, την παραπεμπτική απόφαση του Συμβουλίου της Επικρατείας. Μα, παραπεμπτική απόφαση έχει αυτή η Κυβέρνηση και για μια σειρά άλλων συναφών θεμάτων, όπως τα ζητήματα της αδειοδότησης. Εκεί δεν θέλει να τη λάβει υπόψη της και εκεί παραπέμπει και περιμένει την απόφαση της ολομελείας. Δύο μέτρα και δύο σταθμά, κυρίες και κύριοι συνάδελφοι; Δύο μέτρα και δύο σταθμά, κύριε Ρουσόπουλε, όταν πρόκειται για την αδειοδότηση των ηλεκτρονικών μέσων ενημέρωσης, για τα οποία επιχειρήσατε να επιφυλάξετε στον εαυτό σας μια τόσο ευρεία εξουσιοδότηση, που κατ’ αρχήν έρχεται ευθέως σε σύγκρουση με το Σύνταγμα και την οποία βεβαίως αποσύρατε;
    Κυρίες και κύριοι συνάδελφοι, ο κ. Πολύδωρας μάς κάλεσε να ενώσουμε τις δυνάμεις μας. Το θυμηθήκατε λίγο αργά. Θα έπρεπε με αυτήν την υπευθυνότητα να πολιτευθείτε και να νομοθετήσετε, όταν ξεκίνησε η συζήτηση γι’ αυτό το θέμα. Θα έπρεπε τότε να αποφύγετε τους λαϊκισμούς και τους λεονταρισμούς. Θα έπρεπε τότε να αποφασίσετε να κυβερνήσετε και όχι να αυτοκαταργηθείτε, καταργώντας το κύρος και  την υπόληψη της χώρας, καθιστώντας την Ελλάδα μικρή και ανυπόληπτη. 
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Αποστολάκη.
      Κυρίες και κύριοι συνάδελφοι, υπάρχουν άλλοι τριάντα δύο εγγεγραμμένοι ομιλητές. Θέλω να κάνω μία έκκληση, μία παράκληση σε όλους, να είμαστε μέσα στα χρονικά πλαίσια, τα οποία δικαιούται κανείς.
    Δεν είναι ευχάριστο στο Προεδρείο να κάνει…
    ΑΝΔΡΕΑΣ ΛΟΒΕΡΔΟΣ: Να δώσετε το λόγο και σε μας.
    ΠΡΟΕΔΡΕΥΩΝ (Σωτήρης Χατζηγάκης): Θα σας δώσω το χρόνο να μιλήσετε. Θέλετε να το κάνουμε τρία λεπτά; 
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όχι, όχι. 
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Να πάμε τότε στα τέσσερα λεπτά. 
      Ορίστε, κύριε Υπουργέ, έχετε το λόγο.
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Εάν μου επιτρέπετε, μία παρέμβαση δέκα δευτερολέπτων γι’ αυτό που είπε η κ. Αποστολάκη.
      Δεν υπάρχει παραπεμπτική απόφαση για το θέμα των αδειοδοτήσεων. Υπάρχει συζήτηση στην ολομέλεια, έχει εκδικαστεί η υπόθεση και αναμένεται η απόφαση. Είναι τελείως λάθος η πληροφορία, που εδόθη στο Σώμα.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ και για το λακωνίζειν, που είναι σπάνιο σήμερα.
      Ο κ. Φλωρίδης έχει το λόγο.
    ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, αγαπητοί συνάδελφοι, αναρωτιέμαι πράγματι πού βρίσκονται τα κραταιά στρατεύματα της Νέας Δημοκρατίας, τα οποία με τον αρχιστράτηγο, τον κ. Καραμανλή, από την ταβέρνα του «Μπαϊρακτάρη» εξαπέλυσαν μία φοβερή επίθεση εναντίον των διαπλεκομένων, τα οποία διαπλεκόμενα ονομάστηκαν «νταβατζήδες» και «συντεχνίες». 
    Τι αξιοθρήνητη εικόνα είναι αυτή σήμερα, Κυβέρνησης και στρατευμάτων, τα οποία υψώνουν λευκή σημαία στους χαμηλόβαθμους υπαλλήλους των Βρυξελλών; Στην πρώτη απειλητική επιστολή ότι θα κοπούν κονδύλια, οι υπέρμαχοι του Συντάγματος το έβαλαν στα πόδια, ενώ προηγουμένως μας διαβεβαίωναν ότι θα αγωνιστούν σθεναρά υπέρ του Συντάγματος και απέναντι στα αργύρια των Βρυξελλών. 
    Σας είχαμε προειδοποιήσει, αγαπητοί συνάδελφοι της Κυβέρνησης, ότι το Βατερλό απέχει μόλις λίγα χιλιόμετρα από τις Βρυξέλλες. Τότε παριστάνατε τα λιοντάρια. Σήμερα, γονυπετείς, παρακαλάτε για μία συναίνεση σ’ ένα ζήτημα για το οποίο η συναίνεση σάς προσφέρθηκε σε ανύποπτο χρόνο με την ομιλία του κ. Παπανδρέου επί των προγραμματικών δηλώσεων της Κυβέρνησης, το Μάρτη ακόμα, που βέβαια την αποκρούσατε και την απορρίψατε στην πράξη. Γιατί; Γιατί αυτή η αλαζονεία που σας διακατείχε, σας διακατείχε μέχρι πρόσφατα, μέχρι που να συντριβείτε στο πεδίο των Βρυξελλών και του λαϊκισμού. Και, τελικά, πού κατέληξε αυτός ο πόλεμος εναντίον της διαπλοκής και των «νταβατζήδων»; Στην επαίσχυντη απόφασή σας για τον ΟΠΑΠ. Αφού προηγουμένως τακτοποιήσατε τα υπόλοιπα, αποφασίσατε να βάλετε και τις ελληνικές ομάδες, δηλαδή τους αγώνες του Ελληνικού Πρωταθλήματος, στο κουπόνι του στοιχήματος, που η δική μας Κυβέρνηση για δύο λόγους, με Υφυπουργό τότε εμένα αλλά και με τους άλλους συναδέλφους που ακολούθησαν και με εντολή του κ. Σημίτη, δηλαδή για λόγους που αφορούσαν στην αξιοπιστία του Πρωταθλήματος και για λόγους που αφορούσαν στην ταύτιση της ιδιότητας ενός ιδιοκτήτη μιας ομάδας, μιας ποδοσφαιρικής ανώνυμης εταιρείας, με την εταιρεία που διενεργεί το «ΣΤΟΙΧΗΜΑ», απαγόρευσε ρητά να ενταχθούν οι ελληνικές ομάδες στο «ΣΤΟΙΧΗΜΑ». Και τι είδαμε τότε; Τον κ. Καραμανλή να χτυπάει ανοικτές πόρτες σε μία κυβέρνηση που ξεκάθαρα αποφάσισε πάνω στο ζήτημα αυτό, να λέει ότι αυτό δεν πρόκειται να γίνει ποτέ, για να έρθει πολύ γρήγορα ο κ. Καραμανλής να λύσει το ζήτημα αυτό ως Πρωθυπουργός, υποκύπτοντας σ’ αυτούς που πολεμούσε, ανάμεσα σε κοκορέτσια και σουβλάκια στο «Μπαϊρακτάρη». 
    Εάν, αγαπητοί συνάδελφοι, επρόκειτο απλώς για μία καταστροφή του Δράμαλη-Καραμανλή, αυτό ελάχιστα θα ενδιέφερε τη Βουλή και τον ελληνικό λαό. Αλλά εδώ πρόκειται για μία μείωση του κύρους της χώρας στην Ευρώπη, για μία συντριπτική ήττα της χώρας, όπου διασύρεται η Ελλάδα. Και αυτήν τη στιγμή πήραν φόρα οι χαμηλόβαθμοι υπάλληλοι των Βρυξελλών και κόβουν οτιδήποτε έχει σχέση με την Ελλάδα, γιατί έχουν απέναντί τους μία κυβέρνηση φοβισμένη, μία κυβέρνηση, που μόλις ο κ. Καστανίδης πήρε το λόγο και είπε: «Πάρτε τη μισή τροπολογία πίσω», την πήρε. Αυτό κατάλαβαν οι Ευρωπαίοι από εσάς.
    Δεν είστε σε θέση να προβάλετε καμία αντίσταση πλέον με τις «απογραφές» σας και τους «βασικούς μετόχους». Και τα κονδύλια του Γ΄ Κοινοτικού Πλαισίου Στήριξης κόβονται σωρηδόν. Και δεν έχετε καμία διαπραγματευτική δυνατότητα πλέον για το Δ΄  Κοινοτικό Πλαίσιο Στήριξης, που περιμένετε, αναμένοντας τι θα αποφασίσουν οι μεγάλοι, ενώ η Ελλάδα διαμόρφωσε τη συμμετοχή της στο Γ΄  Κοινοτικό Πλαίσιο Στήριξης η ίδια, μιλώντας η ίδια με τους  μεγάλους, διαμορφώνοντας συμμαχίες και απαιτώντας μέχρι την τελευταία στιγμή αύξηση των κονδυλίων.
    Αφού, λοιπόν, τελειώσατε με τους νταβατζήδες, τώρα πήρατε σβάρνα και τις συντεχνίες. Ήταν ο δεύτερος στόχος σας το βαθύ κράτος, που λέει τώρα ο κ. Καραμανλής. Αναφέρομαι στην συμφωνία του ΟΤΕ, όπου υποτίθεται ότι επιτίθεσθε εναντίον του βαθέως κράτους και των συντεχνιών. Τέτοια επίθεση πραγματικά θα ήθελε όλος ο ελληνικός λαός να του συμβεί. Επίθεση με μπουνιά χρυσάφι για την εξαγορά, για την ενίσχυση των ιδιωτών μετόχων του ΟΤΕ, για λογαριασμό των οποίων ο ελληνικός λαός και το δημόσιο ταμείο θα πληρώσει το τεράστιο κόστος αυτής της χρυσοφόρας συμφωνίας -το λογαριασμό της οποίας στέλνετε στον ελληνικό λαό και κυρίως σ’ αυτούς που εργάζονται στον ιδιωτικό τομέα με 600 και 700 ευρώ. 
     Τι ωραία επίθεση στις συντεχνίες και στο βαθύ κράτος, κύριε Υπουργέ, με χρυσάφι στα χέρια! Τι φοβερός πόλεμος είναι αυτός που ανοίξατε και σ’ αυτούς! Θυμίζει ακριβώς τον πόλεμο εναντίον της διαπλοκής. Την ίδια κατάληξη θα έχετε και εδώ, αλλά δυστυχώς τα αποτελέσματα αυτής της επιλογής σας είναι να πληρώνει διαρκώς ο ελληνικός λαός.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε τον κ. Φλωρίδη.
     Ο κ. Μάνος έχει το λόγο.
     ΣΤΕΦΑΝΟΣ ΜΑΝΟΣ: Κύριε Πρόεδρε, είμαι από τους ελάχιστους Βουλευτές της προηγούμενης Βουλής που καταψήφισε την παράγραφο 9 του άρθρου 14 του Συντάγματος. Κατά καιρούς έχω χαρακτηρίσει αυτήν την παράγραφο αφελή, ανόητη, απαράδεκτη και διάφορα άλλα. Με τα ίδια επίθετα θα μπορούσε να στολίσει κανείς και τις δύο προσπάθειες, που έγιναν, για τη διαμόρφωση εκτελεστικών νόμων.
     Η κυβερνητική τροπολογία η σημερινή, που αναστέλλει την εφαρμογή του τελευταίου νόμου -είναι κατά τη γνώμη μου- σε απολύτως λάθος κατεύθυνση. Την φέρνει, λέει, η Κυβέρνηση, προκειμένου να βρεθεί κοινός τόπος με την Ευρωπαϊκή Επιτροπή σε σχέση με τη νομοθεσία, που ενεργοποιεί το άρθρο 14 παράγραφος 9 του Συντάγματος. Αποδεικνύεται ότι η Κυβέρνηση δεν έχει ακόμη καταλάβει ότι το πρόβλημα είναι η παράγραφος 9 του άρθρου 14 και επιμένει να αναζητεί αυτόν τον κοινό τόπο.
     Τι πρέπει να γίνει, κύριε Πρόεδρε; Θα σας πω τη δική μου γνώμη. Πρώτον, να καταργηθούν ρητά και όχι να ανασταλεί η εφαρμογή και των δύο νόμων. Τόσο ο ν. 3021 που έφτιαξε η Κυβέρνηση του ΠΑΣΟΚ όσο και ο ν. 3310 που έφτιαξε η Νέα Δημοκρατία, πρέπει να καταργηθούν αμέσως. Το επόμενο ερώτημα είναι: Τι θα ισχύει από την επόμενη της κατάργησης; Το Κοινοτικό Δίκαιο χωρίς «έξυπνες» ελληνοποιήσεις και βέβαια το ελληνικό δίκαιο, όπως για παράδειγμα, η διάταξη του ν. 2328/95, που τιμωρεί με αυστηρότητα την αθέμιτη χρήση των Μέσων Ενημέρωσης για τον επηρεασμό διαγωνιστικών διαδικασιών. 
     Λέμε συχνά, αυτοσαρκαζόμενοι, ότι έχουμε νόμους, αλλά δεν τηρούνται, δεν εφαρμόζονται. Ε, να τηρηθούν, κύριε Πρόεδρε, από εδώ και πέρα. Και προκειμένου να θεσμοθετηθούν ενδεχομένως νέες διατάξεις, πρόσθετες διατάξεις, αφού θα καταργηθούν οι δύο νόμοι, για την ακόμη μεγαλύτερη διασφάλιση των διαδικασιών και την κατοχύρωσή τους, η Κυβέρνηση οφείλει να αναζητήσει σε πρώτη φάση τον κοινό τόπο με την Αντιπολίτευση. Και αφού γίνει αυτή η δουλειά, σε δεύτερη φάση να αναζητήσει τον κοινό τόπο με την Ευρωπαϊκή Επιτροπή. Ποιος θα κάνει αυτήν την αναζήτηση;
     Με λύπη μου πρέπει να πω ότι θεωρώ πως εκείνοι που διαμόρφωσαν το κυβερνητικό νομοσχέδιο και αυτοί που διαμόρφωσαν την τροπολογία, δεν είναι κατάλληλοι να αναζητήσουν κοινό τόπο. Δεν χαίρουν εμπιστοσύνης ούτε στην Ελλάδα ούτε στην Ευρωπαϊκή Επιτροπή. Θα συνιστούσα, λοιπόν, να ανατεθεί αυτή η δουλειά της αναζήτησης κοινού τόπου για τη διαμόρφωση ενδεχομένως νέων κανόνων και κανονισμών, σε κάποιο άλλο πρόσωπο. Θα πρότεινα για παράδειγμα, τον πρώην Πρωθυπουργό κ. Τζαννετάκη, από τον οποίο θα πρέπει να ζητηθεί να ολοκληρώσει τη δουλειά αυτή το πολύ σ’ ένα μήνα. Γιατί ένα μήνα; Γιατί βάζω αυτήν την παράμετρο και όχι τους πέντε μήνες που έχει στο μυαλό της η Κυβέρνηση; Διότι για όσο διάστημα υπάρχει αβεβαιότητα για το νομικό καθεστώς που περιβάλλει τις προμήθειες και τις αναθέσεις, οι σοβαρές επιχειρήσεις, ιδίως οι ξένες, θα αποφεύγουν την Ελλάδα. Δεν θα έλθει κανείς εδώ, όσο υπάρχει αβεβαιότητα για το τι ακριβώς θα συμβεί.
      Αντίθετα, οι αποκαλούμενες «διαπλεκόμενες» επιχειρήσεις, που έχουν μάθει να ζουν με την αβεβαιότητα, αυτές θα συνεχίσουν να μονοπωλούν τα έργα και τις προμήθειες. 
      Αυτή είναι η πρόταση, κύριε Πρόεδρε. Να καταργηθούν και οι δύο νόμοι και να ανατεθεί σε άλλο πρόσωπο -και όχι σ’ αυτούς που διαμόρφωσαν αυτές τις νομοθετικές ρυθμίσεις- να αναζητήσει κοινό τόπο με την Αντιπολίτευση και την Ευρωπαϊκή Επιτροπή.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, στα χρόνια της φοιτητικής μου ζωής, προσφιλής ταινία της φοιτητικής μας παρέας ήταν μία ιταλική ταινία: «Οι γενναίοι του Μπρανκαλεόνε». Τη βλέπαμε και την ξαναβλέπαμε. Διασκεδάζαμε που βλέπαμε αυτούς τους αξιολύπητους ανθρώπους να πανηγυρίζουν και να θριαμβολογούν, αλλά δεν είχαν πετύχει καμία νίκη. Να καταλαμβάνουν κάστρα από κανέναν, δεν τα φύλαγε κανείς, αλλά μόλις διαισθάνονταν κάπου τον εχθρό, διελύοντο. Θεωρώ ότι η καλύτερη δυνατή παρομοίωση του σκηνικού αυτής της Κυβέρνησης αυτήν τη στιγμή, μ’ αυτήν την τροπολογία, δίνεται μέσα από την ταινία «Οι γενναίοι του Μπρανκαλεόνε». 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αυτό ισχύει και για σας. 
      ΑΝΔΡΕΑΣ ΛΟΒΕΡΔΟΣ: Ένα συνταγματικό και ένα πολιτικό θέμα βάζω και ειλικρινά σας χαρίζω το υπόλοιπο του χρόνου της ομιλίας μου. 
      Κύριε Πρόεδρε, είχαμε προειδοποιήσει εγκαίρως την Κυβέρνηση, αρθρώνοντας όλα τα επιχειρήματά μας και στη Διαρκή Επιτροπή, αλλά και στην Ολομέλεια. Τότε είχαν πει ότι ενισχύουν την εφαρμογή του Συντάγματος, ότι δίνουν αγώνα κατά της διαπλοκής, τα γνωστά. Πού φτάσαμε σήμερα: Να είμαστε πίσω, στο 2001, με αυτήν την απαράδεκτη Κυβέρνηση των ανεπίγνωστων ενεργειών να γυρίζουμε στο 2001. 
      Λέει ο κύριος Υπουργός Εσωτερικών: «Να, διατηρούμε το νόμο του 2002». Παρατηρεί κανείς τη λειτουργία σήμερα του Ραδιοτηλεοπτικού Συμβουλίου; Είναι σε θέση αυτό το όργανο, που έτσι το κατήντησαν, να αρνηθεί πιστοποιητικό διαφάνειας και να το εννοεί; Είναι δυνατόν να δουλεύουμε μ’ ένα Σύνταγμα, που δεν έχει εκτελεστικό νόμο, είτε τον καταργήσει –όπως είπε ο Υπουργός Επικρατείας, κάπου διάβασα μία τέτοια δήλωσή του- είτε όχι, όπως κάνει σήμερα, σαν τελική επιλογή; Αφήνει το Σύνταγμα, για το οποίο τάχα κόπτονταν, ανυπεράσπιστο, χωρίς εκτελεστικό νόμο. Κρατάει τύποις ένα νόμο, ο οποίος κάθε μέρα εξευτελίζει ένα συμβούλιο, που δεν μπορεί να τον εφαρμόσει. Γιατί, αν κάποιον δυσαρεστήσει, κύριε Πρόεδρε, δεν υπάρχει άλλη οδός παρά μία, την οποία έζησε η Κυβέρνηση.
      Τώρα το πολιτικό θέμα: Απ’ όλο το διάλογο που κάναμε στη Διαρκή Επιτροπή και στην Ολομέλεια, μία φράση άκουγα και μου χτυπάει ακόμα στα αυτιά και με έκανε σήμερα να ΄ρθω και να αγορεύσω. Θα παρακολουθούσα απλώς, και αυτό θα ήταν μία άλλη επιλογή. Δεν θα ξεχάσω ποτέ μου -και ελπίζω να μην ξανασυμβεί σε κανέναν- τους τρεις Υπουργούς από του Βήματος της Βουλής να λένε: «Ή είστε με το σχέδιο νόμου ή είστε με τη διαπλοκή». Ντροπή τους!
      (Χειροκροτήματα από την πτέρυγα του ΠΑΣΟΚ)
      Και σήμερα, τα έφερε η ζωή έτσι, ώστε με την ντροπή τους να ξεπλύνουν αυτήν την προσβολή που μας είχαν κάνει. Τους λέγαμε επιχειρήματα και έλεγαν: «Όλα τα συζητάμε. Ένα δεν συζητάμε: Ή είστε με το σχέδιο νόμου ή είστε με τη διαπλοκή». Ελπίζω να το έχουν ξεχάσει ή ελπίζω ποτέ τους να μην το επαναλάβουν. Δεν έχω αντίρρηση, να το δεχθώ ότι έπρεπε να ντύσουν νομικά τον «Μπαϊρακτάρη» και τα εκεί λεχθέντα. Δεν έχει σημασία. Άλλο να έφερναν μία πρωτοβουλία στη Βουλή και ας πήγαινε, όπως πήγαινε και άλλο αυτό να αποτελεί την κορυφαία πολιτική τους επιλογή και να συνδυάζεται με αντισυναδελφικούς και αντιδεοντολογικούς εκβιασμούς. Η ζωή τούς απάντησε. Απορώ πώς κάθεται η Κυβέρνηση στη θέση της. 
      (Χειροκροτήματα από την Κυβέρνηση του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λοβέρδο.
      Ο Υπουργός κ. Ρουσόπουλος έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, σας διαβάζω και ελπίζω να το έχουμε και από τα Πρακτικά σε λίγη ώρα.
      Ο κ. Κακλαμάνης είπε: «Επιχειρηματίες που ελυμαίνοντο και το ΠΑΣΟΚ και τον τόπο». Τίποτε άλλο.
      ΑΝΔΡΕΑΣ ΛΟΒΕΡΔΟΣ: Φθάσαμε στον Ιούνιο…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Λοβέρδο, καθίστε. 
      Ο Πρόεδρος κ. Απόστολος Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ο κ. Ρουσόπουλος διολισθαίνει σε μεθοδεύσεις, οι οποίες δεν τον τιμούν, ιδιαίτερα από τη θέση την οποία έχει, του αρμόδιου για τον Τύπο, τα Μέσα Ενημέρωσης και την κυβερνητική προπαγάνδα. 
      Εμένα μου προκαλεί ιδιαίτερη ανησυχία αυτό που έκανε αυτήν τη στιγμή, το οποίο είναι απαράδεκτο και προσβλητικό. Διαστρέφει όσα είπα από του Βήματος και λυπάμαι γιατί αυτό το έχει επαναλάβει και μέσω της ΕΡΤ, για της οποίας τη λειτουργία έχει την ευθύνη. 
      Συνέβη και πάλι. Για να δικαιολογήσετε τα όσα είπατε εδώ, εσείς και ο κ. Παυλόπουλος, να διαστρέψετε αυτά που είπα κόβοντας και ράβοντας; Αυτά είναι επικίνδυνα πράγματα και πιστεύω ότι θα τα σκεφτείτε ξανά, γιατί έχω την αίσθηση ότι δεν ταιριάζουν στο ήθος, που νόμιζα ότι είχατε στο παρελθόν! 
      Τον τόπο τον λυμαίνονταν κάποιοι επί ΠΑΣΟΚ και συνεχίζουν και επί Νέας Δημοκρατίας. Και εσείς δεν έχετε την τόλμη την οποία είχα εγώ! Θέλετε να τα έχετε καλά με τους μισούς, για να αντιμετωπίζουν τους άλλους μισούς σε βάρος του συμφέροντος του τόπου. Σας τα είπε και ο «ECONOMIST». Σας είπε ότι κατηγορώντας τους αντιπάλους σας, βλάπτετε τη χώρα σας! Κατηγορείτε εμένα! Δεν θα πω «ντροπή» -ελέχθη από άλλους συναδέλφους προηγουμένως- θα πω μόνο ότι λυπάμαι! Λυπάμαι, ίσως δικαιολογείστε από την έλλειψη εμπειρίας σ’ αυτήν την Αίθουσα. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Διάβασα τη δήλωσή σας! Τίποτα άλλο! 
      ΑΠΟΣΤΟΛΟΣ ΚΑΚΛΑΜΑΝΗΣ: Αν νομίζετε…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Διάβασα μία φράση του κ. Απόστολου Κακλαμάνη πριν από μισή ώρα στην Αίθουσα. 
      ΑΠΟΣΤΟΛΟΣ ΚΑΚΛΑΜΑΝΗΣ: Για ποιο λόγο, κύριε Ρουλόπουλε; 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Παρακαλώ πολύ να δείτε και στα Πρακτικά, εάν την παραποίησα κατ’ ελάχιστον! 
      ΑΠΟΣΤΟΛΟΣ ΚΑΚΛΑΜΑΝΗΣ: Για ποιο σκοπό τη διαβάσατε; Και στην Αγία Γραφή υπάρχει κάτι! Στην Αγία Γραφή υπάρχει η φράση «Ουκ έστι Θεός». Αλλά το είπε άφρων. Δυστυχώς, ο άφρων εδώ είστε εσείς! 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Την είπατε αυτήν τη φράση; 
      ΑΠΟΣΤΟΛΟΣ ΚΑΚΛΑΜΑΝΗΣ: Είχατε πει και για τον ΟΠΑΠ ότι θα προχωρήσετε και σήμερα αναδιπλωθήκατε! 
      ΠΡΟΕΔΡΕΥΩΝ (Σωτήρης Χατζηγάκης): Έληξε, κύριε Πρόεδρε! 
      Κύριε Κουλούρη, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Μία υπέρ του Κόκκαλη και σήμερα εναντίον του Κόκκαλη. Τι μεσολάβησε; 
      ΠΡΟΕΔΡΕΥΩΝ (Σωτήρης Χατζηγάκης): Έληξε, κύριε Πρόεδρε! Σας παρακαλώ! 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, θα ήθελα το λόγο! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, ζήτησε το λόγο ο κύριος Υπουργός για μισό λεπτό. 
      Ορίστε, κύριε Υπουργέ, έχετε το λόγο. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν θα μιλήσω ούτε δέκα δευτερόλεπτα. 
      Όσον αφορά τον ΟΠΑΠ, παρακαλώ και τον κ. Κακλαμάνη και τον κ. Φλωρίδη να διαβάσουν την εισήγηση του κ. Ορφανού. Ουδεμία διαφορά υπάρχει μεταξύ της εισηγήσεως του κ. Ορφανού στη γενική συνέλευση του ΟΠΑΠ και της θέσεως που δήλωσε δημοσίως ο κ. Αλογοσκούφης και εγώ προσωπικώς. Ουδεμία διαφορά! Παρακαλώ, διαβάστε την εισήγηση. 
      ΠΡΟΕΔΡΕΥΩΝ (Σωτήρης Χατζηγάκης): Ας μην ανοίξουμε το θέμα του ΟΠΑΠ τώρα! 
      Ορίστε, κύριε Κουλούρη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ μιλήσατε για ρεαλισμό. Η φράση για το ρεαλισμό είναι δική σας. Μία υπέρ και μία εναντίον του Κόκκαλη! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρόεδρε! Κύριε Κακλαμάνη, σας παρακαλώ! 
      ΚΙΜΩΝ ΚΟΥΛΟΥΡΗΣ: Κύριε Πρόεδρε, κύριε πρώην Πρόεδρε της Βουλής, δεν είστε μόνο εσείς μέσα στην Αίθουσα! 
      ΑΠΟΣΤΟΛΟΣ ΚΑΚΛΑΜΑΝΗΣ: Σε μένα μιλάτε; Τι είπατε; 
      ΚΙΜΩΝ ΚΟΥΛΟΥΡΗΣ: Σε σας μιλάω και είπα αυτό που ακούσατε. Είπα ότι δεν είστε μόνο εσείς μέσα στην Αίθουσα. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας ευχαριστώ! 
      ΚΙΜΩΝ ΚΟΥΛΟΥΡΗΣ: Κάποτε πρέπει να σεβόμαστε και τους άλλους συναδέλφους. Ο κύριος Πρόεδρος μου έχει δώσει πέντε φορές το λόγο. Υπάρχει αντιδικία ανάμεσα στον Υπουργό Επικρατείας και σ’ εσάς και ξέρω ότι θα υπάρξουν παραπολιτικά σχόλια γύρω από αυτά, αλλά είναι ευθύνη του Προεδρείου! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, μηδενίζω το χρόνο. Ξεκινήστε. 
      ΚΙΜΩΝ ΚΟΥΛΟΥΡΗΣ: Ήθελα να ξεκινήσω ακριβώς από αυτό το θέαμα, δηλαδή οι μεν να κατηγορούν τους δε και οι δε τους μεν ότι περίπου είναι μέσα σ’ αυτό το σύστημα της διαφθοράς και της διαπλοκής. 
      Με αυτήν την τροπολογία είναι ευκαιρία να βάλουμε το δάκτυλο «εις τον τύπον των ήλων». Να αγγίξουμε αυτό το μεγάλο πρόβλημα. 
Δυστυχώς, στον τόπο μας υπάρχει ένα σύστημα, στην κορυφή του οποίου είναι αυτοί, τους οποίους ο κ. Καραμανλής ονομάτισε «νταβατζήδες». Ας βάλει ο καθένας όποιον θέλει εκεί. Κάτω απ’ αυτούς είναι εκείνα τα Μέσα Ενημέρωσης, εκείνοι οι δημοσιογράφοι, που οι ίδιοι ισχυρίζονται ότι είναι «έγκυροι», «αξιόπιστοι» και «σοβαροί». 
      Αυτό πάλι το σύστημα δημιούργησε και τους καλλιτέχνες, τους πνευματικούς μας ηγήτορες. Δημοσιογράφοι, καλλιτέχνες και πνευματικοί ηγήτορες διαμόρφωσαν και διαμορφώνουν πολιτική συνείδηση στην κοινωνία. 
      Και οι πολιτικοί; Πού είμαστε σε όλο αυτό το σύστημα; Οι μεν κατηγορούν τους δε ως διαπλεκόμενους και υπαλλήλους. Όσοι θεωρούν τους εαυτούς τους ότι βρίσκονται υπό την προστασία αυτού του συστήματος, αυτοί οι πολιτικοί είναι «αξιόπιστοι», «ανανεωτές» και «εκσυγχρονιστές». Όλοι οι άλλοι, λοιπόν, όσοι βρίσκονται έξω, αυτοί είναι που ενοχλούν. Είναι οι «φωνακλάδες», οι «λαϊκιστές». Και οι αφελείς δεν ξέρουν ότι λαϊκιστής είναι αυτός που κολακεύει το λαό, που δεν ανοίγει μέτωπα, που δεν συγκρούεται. 
      (Θόρυβος στην Αίθουσα από την πτέρυγα της Νέας Δημοκρατίας)
      Εσείς λοιπόν, κύριοι της Κυβέρνησης, τι κάνατε μέχρι τώρα; Ανεμίζατε προεκλογικά και επί δεκατέσσερις μήνες, που είστε στην Κυβέρνηση, σαν σημαία ευκαιρίας το ζήτημα της διαφάνειας και αυτογελοιοποιηθήκατε. Αυτή είναι η πραγματικότητα. Ουσιαστικά κάνατε και μια μεγάλη ζημία στον τόπο. Έχετε νομιμοποιήσει τη διαπλοκή και την αδιαφάνεια. Την έχετε νομιμοποιήσει. Και αν θέλετε, να πληροφορήσετε και τους Βουλευτές σας -που δεν είναι αφελείς, διότι όλοι μιλάμε μεταξύ μας- ότι όσους καταγγέλλατε μέχρι χθες πως εβολεύοντο από το ΠΑΣΟΚ σήμερα τους έχετε γεμίσει τα ταμεία. Μέσα σ’ ένα χρόνο τους έχετε γεμίσει με όσα εμείς –υποτίθεται- στα είκοσι χρόνια. Αυτή είναι η ανεξαρτησία σας. 
      ΑΝΤΩΝΙΟΣ ΦΟΥΣΑΣ: Πότε προλάβαμε; 
      ΚΙΜΩΝ ΚΟΥΛΟΥΡΗΣ: Εγώ θα τολμήσω, κύριε Πρόεδρε –και μ’ αυτό θα κλείσω- να πω μια κουβέντα: Πως αν θέλουμε να μιλήσουμε για το τι γέννησε –γιατί μίλησε ο Ανδρέας ο Λοβέρδος για τον εκτελεστικό νόμο- αυτό το πρόβλημα και –τιμώ απεριόριστα το Βαγγέλη Βενιζέλο και το ξέρει, όπως και το Γιάννη Βαρβιτσιώτη- είναι ακριβώς ή μήπως είναι –ας το θέσω έτσι- αυτή η διάταξη στο Σύνταγμα. Διότι νομίζω ότι υπάρχει πρωτοπορία της χώρας μας να θέτει αυτά τα περί «βασικού μετόχου». Αυτό είναι το θέμα. 
      Όλα τα άλλα, οι λεονταρισμοί ότι εσείς προστατεύετε το Σύνταγμα κα ότι εμείς θα υπερασπιζόμασταν τη διαπλοκή, είναι για τους αφελείς. Σήμερα, κύριοι, δεν έχετε ούτε τη δύναμη ούτε την αξιοπιστία, με όσα έχετε κάνει μέχρι σήμερα, για να εμφανίζεστε με τη ρομφαία της κάθαρσης, όπως παλαιότερα, το 1989. 
       (Χειροκροτήματα από την πτέρυγα του ΠΑΣΟΚ )
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουλούρη. 
      Το λόγο έχει ο κ. Χυτήρης. 
      ΤΗΛΕΜΑΧΟΣ ΧΥΤΗΡΗΣ: Κύριε Παυλόπουλε, σας ακούσαμε, όταν φέρατε το νόμο σας εδώ στη Βουλή. Σας ακούσαμε. Σας ξανακούσαμε. Μιλούσατε πάρα πολύ τότε, όπως πάντα. Ηθικολογείτε. Λόγια, λόγια. Στην πράξη, όμως, χάνετε. Αυτό είναι το πρόβλημα και απεδείχθη με το νόμο και με την τροπολογία που φέρατε σήμερα εδώ. Είναι μια κατάληξη, την οποία είχαμε προβλέψει και για την οποία είχαμε προειδοποιήσει. Δεν μπορείτε να το αρνηθείτε αυτό. 
      Φέρατε τώρα, κύριε Παυλόπουλε, μια τροπολογία, που ουσιαστικά ακυρώνει το νόμο σας. Κρύβεστε πίσω από το δάκτυλό σας και κάνετε και τώρα λεονταρισμούς. 
      Η τροπολογία που φέρατε, όμως, ουσιαστικά ακυρώνει το νόμο σας. Τελεία και παύλα. Το ξέρετε καλά αυτό. Τα παχιά λόγια που είπατε όλο αυτό το διάστημα, για να εντυπωσιάσετε και για να κοροϊδέψετε τον ελληνικό λαό, τελικώς κατέληξαν σ’ αυτό το Βατερλό. Δεν είχατε στοιχειώδες μέτρο, κατά την άποψή μου, ούτε εσείς ούτε ο Πρωθυπουργός με τις αγοραίες εκφράσεις του. Πέσατε τελικά στο λάκκο, τον οποίο οι ίδιοι σκάψατε. Γίνατε θύματα της αλαζονείας σας.
      Σας προειδοποιήσαμε σε όλους τους τόνους. Μας αγνοήσατε και όχι μόνο, μας λοιδορήσατε για το ότι δεν πήγαμε στην Ευρώπη εμείς να υπερασπιστούμε το νόμο, ενώ πήγατε εσείς, τρεις Υπουργοί, ως τρεις σωματοφύλακες. Ο τέταρτος πήγε μόνος του. Και παρακαλέσατε, υποσχεθήκατε, προσπαθήσατε να παραπλανήσετε. Και πήρατε ένα βροντερό «όχι». Και ασφαλώς γίνατε και περίγελος.
      Με απαράδεκτη, φοβάμαι, μικροπρέπεια μετά, επιστρέφοντας στην Ελλάδα, επιμένετε περίπου ότι καταγάγατε μεγάλη νίκη. Και περιμένετε αυτήν την υποκρισία να την πιστέψει ο ελληνικός λαός. Νομίζω ότι απωλέσατε την αξιοπιστία σας, πολιτική και επιστημονική, διότι φάσκετε και αντιφάσκετε.
      Δεν χαιρόμαστε γι’ αυτό. Λυπόμαστε, διότι δεν είστε άξιοι για διάλογο. Διότι ο Γιώργος Παπανδρέου από την πρώτη στιγμή είχε προτείνει –και ήταν απολύτως ειλικρινής και το ξέρετε αυτό- ότι έπρεπε να συνεργαστούμε, για να βρούμε το νομοσχέδιο εκείνο, το οποίο θα κάλυπτε και το Σύνταγμά μας και τα ευρωπαϊκά νομικά πλαίσια. Και δεν δεχθήκατε. Είχατε την υπεροψία σας. Και ξέρετε, όποιος έχει υπεροψία, αν συνοδεύεται αυτή κι από εμπάθεια, τι αποτέλεσμα έχει. Ήταν ένα αποτέλεσμα τελείως προδιαγεγραμμένο.
      Δυστυχώς, αποδείξατε -και το αποδεικνύετε κάθε μέρα- ότι έτσι δεν είστε άξιοι να κυβερνάτε τον τόπο. Και αναρωτιέται κανείς για πόσο και πόσους ακόμα θα κοροϊδεύετε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χυτήρη.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, κύριε Παυλόπουλε, πριν από ενάμιση μήνα, αν θυμάστε, σ’ αυτήν την Αίθουσα, συζητούσαμε μια επίκαιρη ερώτηση και είχαμε αναδείξει τις αδυναμίες του νόμου σας, αποδεικνύοντας ότι, με βάση τις ρυθμίσεις σας, κρατικές τράπεζες θεωρούνται διαπλεκόμενες.
      Σας είχα ρωτήσει τότε εάν σκοπεύετε να αποσύρετε ή να τροποποιήσετε αυτές τις διατάξεις, βάσει των οποίων κρατικές τράπεζες εθεωρούντο διαπλεκόμενες. Και μου είπατε, κύριε Υπουργέ, ότι «Δεν θα αλλάξουμε τίποτα απ’ αυτόν το νόμο». Αυτό, πριν από ενάμιση μήνα. Αισιοδοξία που την είχατε, κύριε Υπουργέ!
      Δέκα χρόνια η Νέα Δημοκρατία είχε για σημαία τη διαφάνεια, το δήθεν πόλεμο κατά της διαπλοκής και όλα τα συναφή, με τα οποία κορόιδευε τον ελληνικό λαό. Προσέξτε τώρα: Έχετε δεκατέσσερις μήνες άνετης κοινοβουλευτικής πλειοψηφίας. Και σ’ αυτούς τους δεκατέσσερις μήνες δεν καταφέρατε να νομοθετήσετε για το θέμα που εσείς είχατε ονοματίσει ως μείζον.
    Σήμερα έρχεστε και ομολογείτε ότι νομοθετήσατε εσφαλμένα, ότι κάνατε λάθος και αναστέλλετε το δικό σας νόμο. Αντί για έπαρση σημαίας, κύριοι Υπουργοί, σήμερα κάνετε υποστολή της σημαίας που είχατε λάβαρο για δέκα χρόνια. Σήμερα καταγράφεται η ήττα της πολιτικής σας. 
    Η σημερινή τροπολογία οδηγεί σε πολιτικό και νομικό κενό και αυτό το ξέρετε πάρα πολύ καλά, κύριε Παυλόπουλε, αλλά το κάνετε επίτηδες για λόγους επικοινωνιακούς. Αφήνετε σε ισχύ τον προηγούμενο νόμο της κυβερνήσεως του ΠΑΣΟΚ και εύχεστε την ευρωπαϊκή καταδίκη της χώρας μας γι’ αυτόν το νόμο. Αυτό είναι πολιτική ανευθυνότητα. Ο ελληνικός λαός έχει αντιληφθεί και την ανικανότητά σας να νομοθετήσετε τουλάχιστον στο συγκεκριμένο θέμα, αλλά και τα επικοινωνιακά παιχνίδια στα οποία επιδίδεστε, στα οποία ειδικεύεστε.
    Μια λύση έχει η Κυβέρνηση, την οποία από την αρχή σας λέγαμε και την οποία επαναλαμβάνουμε: Στη βάση των οκτώ σημείων της πρότασης Παπανδρέου καθίστε να συζητήσουμε και δεν χρειάζονται πολλές εβδομάδες για να καταλήξουμε σε ένα σωστό νομοθετικό πλαίσιο. Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Βενιζέλος έχει το λόγο.
    ΕΥΑΓΓΕΛΟΣ ΒΕΝΙΖΕΛΟΣ: Το μεγάλο πολιτικό θέμα που τίθεται σήμερα, είναι το γεγονός ότι η Κυβέρνηση της χώρας έκανε μια τόσο εσφαλμένη και επικίνδυνη εκτίμηση για ένα κρίσιμο ζήτημα που αφορά τις σχέσεις της χώρας με την Ευρωπαϊκή Ένωση, την ανάπτυξή της, το κύρος της, το Σύνταγμά της, τους θεσμούς της.
    Όταν η χώρα έχει μια κυβέρνηση που κάνει τέτοια λάθη και τα χειρίζεται με τόσο αναποτελεσματικό και αποτυχημένο τρόπο, η χώρα αυτή δεν μπορεί να νοιώθει ήσυχη. Υπάρχει πρόβλημα ανασφάλειας, πρόβλημα διακυβέρνησης. Δεν μπορεί να εμπιστευθούμε μια τέτοια Κυβέρνηση στο να διαχειριστεί ζητήματα, όπως τα ελληνοτουρκικά, το Κυπριακό, το Δ΄ Κοινοτικό Πλαίσιο Στήριξης, γιατί όλα αυτά αποτελούν τις σχέσεις Ελλάδος-Ευρωπαϊκής Ένωσης. Πολύ δε περισσότερο η Κυβέρνηση αυτή δεν έχει άποψη και πρόταση για το μέλλον της Ευρωπαϊκής Ένωσης, μετά τις εξελίξεις ως προς την κύρωση του Ευρωπαϊκού Συντάγματος.
    Υπάρχει όμως και ένα τεράστιο ηθικό ζήτημα: Η Κυβέρνηση -και προσωπικά ο κύριος Πρωθυπουργός- οφείλει να ζητήσει συγγνώμη ρητά, κατηγορηματικά και απλά από το ΠΑΣΟΚ και από το σύνολο του πολιτικού κόσμου της χώρας, γιατί επί χρόνια το ΠΑΣΟΚ και η κυβέρνησή του, αλλά κατ’ ουσίαν και όλος ο πολιτικός κόσμος, συκοφαντούνται, λοιδορούνται, διασύρονται ως σχετιζόμενοι με οικονομικά συμφέροντα. Και ο νόμος του ΠΑΣΟΚ, στον οποίο καταφεύγει τώρα η Νέα Δημοκρατία, κατηγορήθηκε ως νόμος φαύλος, ως νόμος ανεπαρκής και αναποτελεσματικός, γεμάτος από οδούς διαφυγής υπέρ των συμφερόντων. 
    Και τώρα έρχεται ταπεινωμένη η Κυβέρνηση, καταργεί ουσιαστικά το δικό της νόμο και κρύβεται πίσω από το νόμο του ΠΑΣΟΚ. Μόνο που ο νόμος του ΠΑΣΟΚ, όπως ψηφίστηκε το 2002, ήταν κατ’ ουσίαν άλλος από αυτόν, που σε συνεννόηση με την Κυβέρνηση και πολλά μέλη του Εθνικού Συμβουλίου Ραδιοτηλεόρασης βλέπουμε να εφαρμόζεται από τις εκλογές του Μαρτίου του 2004 και μετά σε σχέση με τα πιστοποιητικά διαφάνειας. Αυτός ο νόμος που εφαρμόζεται τώρα, δεν μπορεί να εφαρμοστεί, γιατί δεν είναι ο νόμος του ΠΑΣΟΚ, είναι ένας άλλος νόμος που προκύπτει ερμηνευτικά και οδηγεί σε αδιέξοδο. 
    Η Κυβέρνηση ταπείνωσε τη χώρα, ταπείνωσε τον εαυτό της, ταπεινώνει διαρκώς το Εθνικό Συμβούλιο Ραδιοτηλεόρασης και από αύριο θα το ταπεινώνει ακόμα περισσότερο, γιατί ενώ, δήθεν, ισχύει ο νόμος του ΠΑΣΟΚ, δεν θα μπορούν να χορηγηθούν πιστοποιητικά διαφάνειας, γιατί θα υπάρχει πρόσκρουση στην αιτιολογημένη γνώμη και στις επιταγές της Ευρωπαϊκής Ένωσης.
    Η Κυβέρνηση επικαλέστηκε την υπεροχή του εθνικού Συντάγματος και τώρα ταπεινώνει το Σύνταγμα, ενώ το άρθρο 28 του Συντάγματος οδηγεί στην αποδοχή της εφαρμογής και της ισχύος του Κοινοτικού Δικαίου και σε υποχρεωτική εναρμόνιση Συντάγματος και Κοινοτικού Δικαίου.
      Η Κυβέρνηση επικαλέστηκε κατά κόρον τη νομολογία του Συμβουλίου της Επικρατείας και την εκκρεμοδικία στην ολομέλεια. Η ολομέλεια θα κάνει μήνες να εκδώσει απόφαση, διότι ουσιαστικά κινδυνεύει με ταπείνωση και με διασυρμό και το ανώτατο διοικητικό δικαστήριο της χώρας, επειδή η Κυβέρνηση αποπειράθηκε να το εμπλέξει στους δικούς της πολιτικούς χειρισμούς, που αποδεικνύονται τυφλοί, αναποτελεσματικοί και οδηγούν σ’ αυτήν την καταρράκωση του κύρους των θεσμών.
      Τι θα πει τώρα η ολομέλεια του Συμβουλίου της Επικρατείας; Πότε και τι; Για ποιο νόμο; Για το νόμο του ΠΑΣΟΚ ή για το νόμο που ερμηνεύει το Εθνικό Συμβούλιο Ραδιοτηλεόρασης;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, αντί για την ψευδεπίγραφη αναστολή μέχρι τον Οκτώβριο, πρέπει η Κυβέρνηση τώρα, με προφορική τροπολογία, να προχωρήσει ευθέως και ευθαρσώς στην κατάργηση του νόμου χωρίς προθεσμία και να προκαλέσει τη διαδικασία της επεξεργασίας ενός νέου ολοκληρωμένου θεσμικού πλαισίου, που θα σέβεται και το Σύνταγμα της χώρας και το Κοινοτικό Δίκαιο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μισό δευτερόλεπτο. 
      Κύριε Πρόεδρε, το Σύνταγμα της χώρας λέει ότι πρέπει να είναι γνωστά τα οικονομικά μέσα που διαθέτουν οι σταθμοί. Δεν επιβάλλει ονομαστικοποίηση με γραφειοκρατικό τρόπο, ακόμα και όταν έχουμε μεγάλες επιχειρήσεις, διεθνείς, με τεράστια διασπορά σε εκατομμύρια μετόχων. Το Σύνταγμα λέει ότι πρέπει να ελέγχεται ο βασικός μέτοχος, δεν λέει ότι βασικός μέτοχος είναι αυτός που έχει μόλις το 1%, χωρίς να ασκεί έλεγχο στην επιχείρησή του. Το Σύνταγμα λέει ότι απαγορεύεται να χρησιμοποιούνται παρένθετα πρόσωπα, δεν λέει ότι κάθε συγγενής, ακόμα και χωρίς οικονομική σχέση…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε. 
      ΕΥΑΓΓΕΛΟΣ ΒΕΝΙΖΕΛΟΣ: …ακόμα και προς έχθρα με το συγγενή του είναι παρένθετο πρόσωπο. Το Σύνταγμα λέει ότι μπορεί οι κυρώσεις να φτάνουν μέχρι την ακύρωση μιας σύμβασης, δεν λέει ότι κάθε σύμβαση ακυρώνεται, ακόμα και αν δεν έχει ασκηθεί αθέμιτη επιρροή από μέσο ενημέρωσης. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Το Σύνταγμα δεν δημιουργεί το πρόβλημα. Εν πάση περιπτώσει, Σύνταγμα δεν είναι μόνο το άρθρο 14, είναι και το άρθρο 28. Η Κυβέρνηση, όμως, οφείλει να αντιληφθεί ότι η ψευδεπίγραφη σεμνότητα και ταπεινότητα οδήγησε σε ταπείνωση, σε αδιέξοδο, σε διασυρμό και θα αναγκαστεί σε λίγο καιρό, υπό την πίεση της Ευρωπαϊκής Ένωσης και υπό την απειλή της παραπομπής στο Δικαστήριο των Ευρωπαϊκών Κοινοτήτων, να έρθει με νεότερο νόμο, για να καταργήσει το ισχύον νομοθετικό πλαίσιο και να ταπεινωθεί ακόμα μια φορά. Δεν χρειάζεται να παρακολουθήσουμε και τον επίλογο αυτού του δράματος.
      ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Ας συντελεστεί τώρα το όλο δράμα, σήμερα. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κασσίμης έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να κάνω μια μικρή παρέμβαση. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κασσίμη, ζητάει να κάνει μια μικρή παρέμβαση ο κύριος Υπουργός.
      Ορίστε, κύριε Υπουργέ, αρκεί να είναι σύντομη η παρέμβασή σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ζητώ συγγνώμη από τον κ. Κασσίμη.
      Θα ήθελα μόνο να πω γι’ αυτήν την έκρηξη αλαζονείας του κ. Βενιζέλου ένα πράγμα: Είναι η πρώτη φορά πραγματικά, που πολιτικός ισχυρίζεται -και μάλιστα μέσα στο Κοινοβούλιο- ότι η προσπάθεια μιας κυβέρνησης να εφαρμόσει το Σύνταγμά της και τη διαφάνεια και να υπερασπιστεί τα θέματα αυτά στην Ευρωπαϊκή Ένωση, αποτελεί πρόβλημα, το οποίο δημιουργεί ζήτημα σχετικά με την πολιτική της πορεία. Λες και δεν ξέρει ότι οι χώρες που σέβονται τον εαυτό τους στην Ευρωπαϊκή Ένωση δίνουν μάχες. Αλλά από μια κυβέρνηση, η οποία δύο φορές προειδοποιήθηκε και έριξε μέσα στα συρτάρια των Υπουργών τις προειδοποιήσεις, χωρίς να υπερασπισθεί τη χώρα, τι περιμένει κανείς; 
      Δηλαδή το ότι πάμε να εφαρμόσουμε το Σύνταγμά μας και να υπερασπισθούμε τη διαφάνεια, βεβαίως έχοντας αντιρρήσεις, αλλά κάνοντας τους αναγκαίους συμβιβασμούς, προκειμένου όμως να μείνουμε αταλάντευτοι στους κανόνες του Συντάγματος, για τον κ. Βενιζέλο είναι πρόβλημα;
      Κύριοι, ξέρετε πού είναι το πρόβλημα του κύρους της χώρας; Όχι στην προσπάθεια της Κυβέρνησης Καραμανλή να υπερασπισθεί τις αρχές της, αλλά ως προς εκείνους οι οποίοι οδήγησαν τη χώρα να εγκαλείται αυτήν τη στιγμή για 1.200.000.000 ευρώ, που καλούμαστε να πληρώσουμε για παράνομες αναθέσεις και κακές εκτελέσεις έργων και προμηθειών μεταξύ 2000 και 2003, για το γεγονός ότι καταδικαστήκαμε για την Ολυμπιακή Αεροπορία, για το γεγονός ότι χάσαμε …
      ΠΡΟΕΔΡΕΥΩΝ (Σωτήρης Χατζηγάκης): Μην ανοίξουμε τα θέματα αυτά, κύριε Υπουργέ. Σας παρακαλώ.  
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …δισεκατομμύρια δραχμές. Τότε χάσαμε και κύρος και πόρους και αυτό πλήρωσε ο ελληνικός λαός. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν πληρώνει ο ελληνικός λαός την προσπάθεια μιας κυβέρνησης να υπερασπιστεί το Σύνταγμά της και τις αρχές της. Αυτοί που καταρράκωσαν το κύρος της χώρας, την έφεραν τελευταία και ουραγό οικονομικά. Και εγκαλούμενοι αυτήν τη στιγμή στην Ευρωπαϊκή Ένωση, είναι εκείνοι που κυβέρνησαν την περίοδο που μας ζητάει η Ευρωπαϊκή Ένωση τα ρέστα. 
      Το ότι εμείς καταλήγουμε μετά από συνεννόηση σ’ ένα κείμενο που θα είναι συμβατό με το Κοινοτικό Δίκαιο, αλλά θα τηρεί στο ακέραιο το Σύνταγμα, αυτό είναι προς τιμή μας! Και οι χώρες που σέβονται τον εαυτό τους, δίνουν μάχες, δεν παραδίδονται αμαχητί εκ των προτέρων. 
      Αυτή είναι η απάντηση και νομίζω ότι αυτή αρκεί έως το τέλος της συζήτησης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Κασσίμη, έχετε το λόγο.
      ΘΕΟΔΩΡΟΣ ΚΑΣΣΙΜΗΣ: Ευχαριστώ, κύριε Πρόεδρε.
      Ειλικρινά με θλίψη παρακολούθησα και τη σημερινή συνεδρίαση στο Κοινοβούλιο. Και λέω με θλίψη, γιατί -οι παλιοί συνάδελφοι το γνωρίζουν και υπάρχει στα Πρακτικά- είμαι εκείνος ο οποίος δεν ψήφισα τη συνταγματική διάταξη, η οποία προκάλεσε αυτόν τον εκτελεστικό νόμο. Και είχα εξηγήσει τότε γιατί δεν την ψήφισα, όχι επειδή δεν ήθελα να παρέμβουμε στη διαπλοκή, αλλά γιατί πίστευα ότι και οι δύο προτάσεις που υπήρχαν, στην ουσία δεν προστατεύουν ούτε το πολιτικό σύστημα ούτε τη διαφάνεια ούτε τη δημοκρατία.
      Λυπούμαι, γιατί σήμερα θα έπρεπε να ζητήσω να ανασταλεί και η ισχύς του προηγούμενου νόμου, του νόμου του κ. Βενιζέλου. Διότι η αναστολή αυτού του νόμου φέρνει εν ισχύ το νόμο του κ. Βενιζέλου, ένα νόμο ο οποίος είχε αμφισβητηθεί από την Ευρωπαϊκή Ένωση πολύ πριν αλλάξει ο τρόπος εφαρμογής του κατά τον κ. Βενιζέλο, ένα νόμο ο οποίος είχε και αυτός προβλήματα. 
      Ο κ. Βενιζέλος θέλησε να μας πει προηγουμένως -και αναφέρομαι ονομαστικά, διότι το είπε- ότι το Σύνταγμα επέβαλε να κάνουμε το δικό του νόμο και όχι το νόμο τον οποίο η Νέα Δημοκρατία έφερε, ερμηνεύοντας έτσι το Σύνταγμα. Το Σύνταγμα μίλαγε για πραγματική προστασία, αν θέλετε, της διαφάνειας και της διαχείρισης των δημοσίων πραγμάτων. Φοβούμαι ότι ο προηγούμενος νόμος είχε μόνο τις επιστολές από την Ευρωπαϊκή Ένωση. Δεν υπήρχε πίεση συμφερόντων, διότι δεν τα πείραζε.
      Πιστεύω ότι θα έπρεπε να σταματήσουμε τη λογική του ποιος προστατεύει ποιους, γιατί εγώ θα ήθελα να νιώσω ότι και οι τριακόσιοι εδώ μέσα προστατεύουμε τα χρήματα του ελληνικού λαού και τη χρηστή διαχείριση. Η Κυβέρνηση δεν είχε τίποτα άλλο να κάνει, παρά να ζητήσει μία αναστολή. Έπρεπε να το κάνει έναντι της Ευρωπαϊκής Ένωσης. Αυτή είναι η πραγματικότητα! Τα υπόλοιπα περί προστασίας του Συντάγματος, ωραία είναι να τα λέμε στα μπαλκόνια. Στην ουσία τι γίνεται; Έχει αναλάβει η χώρα δεσμεύσεις. Πρέπει να είμαστε συμβατοί μ’ αυτές τις δεσμεύσεις!
      Συμφωνώ με το Στέφανο Μάνο, ο οποίος είπε σ’ ένα μήνα να έχουμε νόμο. Και πρέπει να έχουμε νόμο σ’ ένα μήνα, διότι αυτού του είδους η ασάφεια υπάρχει –και δεν υπάρχει ασάφεια λόγω του νόμου της Νέας Δημοκρατίας, ο οποίος αναστέλλεται- λόγω της διπροσωπίας του πολιτικού μας συστήματος, λόγω της διπροσωπίας των πολιτικών κομμάτων! Θέλουμε πράγματι να βρούμε μία διέξοδο με βάση τις εντολές αυτού του κακού Συντάγματος. Και λέω «κακού», γιατί -επιτρέψτε μου, κύριε Πρόεδρε- ήταν η χειρότερη Αναθεώρηση που έγινε ποτέ σε Σύνταγμα!
      Το Σύνταγμα της Ελλάδος -και λυπούμαι, διότι συνταγματολόγοι είχαν την πρωτοβουλία γι’ αυτό το πράγμα- επέχει θέση κοινού νόμου! Πού ακούστηκε Σύνταγμα να έχει ρυθμίσεις απλού νόμου; Και όμως, η τελευταία Αναθεώρηση έχει ρυθμίσεις απλού νόμου! Θα βρούμε και άλλα προβλήματα μπροστά μας με το Σύνταγμα αυτό, αλλά ούτως ή άλλως όλοι πιστεύουμε ότι πρέπει πράγματι να καθαρίσει αυτό που υπάρχει στο δημόσιο βίο. 
      Πράγματι, κύριοι συνάδελφοι, δύο χρειάζεται η διαπλοκή! Κάποιοι το θυμήθηκαν σήμερα, όμως. Κάποιοι το θυμήθηκαν πάρα πολύ αργά. Αφού, λοιπόν, το θυμηθήκαμε όλοι προς τα έξω, γιατί δεν καθόμαστε να δούμε προτάσεις; Όχι μόνο αυτά τα επτά-οκτώ σημεία για διάλογο. Και αυτά να τα δούμε και όλα να τα δούμε, αλλά εγώ πολύ πιο εποικοδομητικό θα έβλεπα να έχουμε προτάσεις από όλες τις πλευρές. 
      Αυτός ο νόμος πρέπει να αλλάξει. Συμφωνούμε όλοι ότι πρέπει να υπάρχει μία ρύθμιση; Συμφωνούμε. Και αν αυτή η Κυβέρνηση αργεί, ας τη φέρει η Αντιπολίτευση. Αντί να φέρνουμε προτάσεις νόμου για πολύ πιο απλοϊκά πράγματα, που είναι και πολιτικά ανέξοδα, ας φέρει η Αντιπολίτευση –που είναι πιο έτοιμη και το έχει μελετήσει πάρα πολύ τόσα χρόνια ως κυβέρνηση- τη δική της πρόταση!
Και θα καλέσω την Κυβέρνηση να τη συζητήσει. Και εάν πράγματι αποφασίσουμε όλοι ότι αυτή η πρόταση πηγαίνει προς το στόχο που θέλουμε, να κάνει την παρέμβασή της και να γίνει δεκτή, αφού όλοι βιαζόμαστε να καθαρίσει το τοπίο. 
      Ας σταματήσουμε πια το ποιος είναι με τους διαπλεκόμενους και ποιος δεν είναι. Να αποδείξουμε ότι πράγματι όλοι θέλουμε τη διαφάνεια, τη χρηστή διαχείριση και να καθαρίσει πια η αχλύς από τα πολιτικά πρόσωπα.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κασσίμη.
      Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, οι πολεμικοί τόνοι στη Βουλή οφείλονται στο ότι η Κυβέρνηση έδωσε τον τόνο εκστρατείας κατά της διαφθοράς εδώ και δύο χρόνια και ουσιαστικά κατέληξε όχι απλά σε μία μεγάλη ήττα, αλλά σε έναν μεγάλο ευτελισμό. Δεν έχει κανένα νόημα να επαναλαμβάνουμε το τι έγινε, γιατί έγινε και με ποιον τρόπο έγινε. Σημασία έχει να δούμε σήμερα πού βρισκόμαστε, πού έχουμε καταλήξει μ’ αυτές τις κινήσεις και τις επιλογές. 
      Πρώτον, η μάχη εναντίον της διαπλοκής, της διαφθοράς –και την οποία όλοι είμαστε έτοιμοι να δώσουμε- κατέληξε σε μία ήττα και σ’ ένα θολό τοπίο, όπου κανείς δεν ξέρει σήμερα τι θα κάνει. Δεν ξέρει το Ραδιοτηλεοπτικό Συμβούλιο πώς θα λειτουργήσει, δεν ξέρουν οι επιχειρήσεις τι καθεστώς υπάρχει. 
      Επλήγη η αξιοπιστία της χώρας και η διαπραγματευτική της δυνατότητα, ιδιαίτερα εν όψει του Δ΄ Κοινοτικού Πλαισίου Στήριξης. Επλήγη η αξιοπιστία της Κυβέρνησης –και λυπάμαι να πω του Κοινοβουλίου- στον ελληνικό λαό, γιατί βλέπει μέσα σε τέσσερις μήνες να ψηφίζεται ένας νόμος και μετά το ίδιο Κοινοβούλιο να παίρνει πίσω το νόμο. Δημιουργείται σοβαρός κίνδυνος απώλειας κονδυλίων σε μία χώρα που έχει μείζονα ανάγκη αυτήν τη στιγμή μετά τα οικονομικά «κατορθώματα» της Κυβέρνησης. Δημιουργείται εξαιρετική ανασφάλεια στο οικονομικό περιβάλλον.
      Και θα ήθελα να ρωτήσω: Οι μεγάλες επενδύσεις, τις οποίες θέλει να φέρει η Κυβέρνηση στη χώρα, σε τι οικονομικό περιβάλλον θα έλθουν και με τι είδους ρίσκα θα έλθουν να επενδύσουν οι επιχειρηματίες αυτοί; 
      Τέλος, δημιουργεί ένα σοβαρό πρόβλημα στις ελληνικές επιχειρήσεις -όχι μόνο των Μέσων Μαζικής Ενημέρωσης, όχι μόνο των κατασκευών, αλλά σε κάθε επιχείρηση, η οποία έχει σχέση με το δημόσιο, δηλαδή περισσότερο από το 70% των ελληνικών επιχειρήσεων- για την πορεία τους και για το μέλλον τους.
      (Στο σημείο αυτό την Προεδρική Έδρα καταλαμβάνει ο  Β΄  Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αυτή είναι η κατάσταση και αυτές είναι οι συνέπειες. Οι πολιτικοί δεν κρίνονται ούτε από τα μεγάλα λόγια ούτε από τις προθέσεις. Κρίνονται εκ του αποτελέσματος.
      Τι κάνει, λοιπόν, η Κυβέρνηση σήμερα στην κατάσταση που βρισκόμαστε; Φοράει ένα ζευγάρι τεράστια διαστρεβλωτικά γυαλιά και έρχεται να λύσει το πρόβλημα δια της τροπολογίας αυτής. 
      Το ΠΑΣΟΚ ζήτησε την απόσυρση του άρθρου 2 και είπε ότι τότε θα συμφωνήσει να ψηφισθεί η τροπολογία. Θα έλεγα ότι είναι  μία απολύτως λογική –και πολιτικά- προσέγγιση, τη στιγμή που η συμφωνία για την αναστολή ενός νόμου που δεν ψηφίσαμε, είναι το πολιτικά λογικό. Ο κ. Πολύδωρας, με την κοινοβουλευτική του ευφυΐα και την άριστη γνώση των τακτικών κινήσεων, αμέσως μετέφρασε αυτήν την απόφαση σε συναίνεση.
      Κύριε Πολύδωρα, δεν υπάρχει καμία συναίνεση σε επιλογές, οι οποίες δεν οδήγησαν πουθενά και οι οποίες είχαν αυτού του είδους τα αποτελέσματα. Συναίνεση θα είμαστε έτοιμοι να προσφέρουμε και θα βοηθήσουμε όλοι μαζί να αντιμετωπίσουμε τα υπαρκτά προβλήματα της χώρας, εάν συζητήσουμε στη Βουλή από μηδενική βάση ένα πλαίσιο, που θα έχει κάτι πολύ περισσότερο από αυτόν το νόμο. Είναι ένα σαφές πλαίσιο που έχουμε καταθέσει δια της προτάσεως του Γιώργου Παπανδρέου και λαμβανομένων υπόψη και όλων των άλλων προτάσεων των άλλων κομμάτων.
      Αλλά, κύριε Υπουργέ, μη θεωρείτε –είναι η λογική του Όργουελ- πιστεύοντας και δημιουργώντας μία εικονική πραγματικότητα, ότι μ’ αυτήν την τροπολογία θα λύσετε το πρόβλημα. Είσθε νομικός, ξέρετε πολύ καλά τα εσωτερικά δεδομένα και ξέρετε ότι θα φέρετε και άλλη τροπολογία. Υποβάλλετε μόνοι σας τον εαυτό σας στο μαρτύριο της σταγόνας. Θα επανέλθετε σ’ αυτήν τη Βουλή, για να λυθεί ένα πρόβλημα που δεν λύνεται μ’ αυτήν την τροπολογία. Γι’ αυτό και δεν κατανοώ το λόγο της ψήφισής της. 
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δηλαδή, προτείνετε να πάρουμε πίσω το ν. 3021; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ!
      ΑΝΝΑ ΔΙΑΜΑΝΤΟΠΟΥΛΟΥ: Μόνοι σας δημιουργήσατε το πρόβλημα ...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βγείτε να πείτε ότι ζητάτε την κατάργηση του ν. 3021 …
      ΑΝΝΑ ΔΙΑΜΑΝΤΟΠΟΥΛΟΥ: Μόνοι σας να το λύσετε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ. Ακούστε λίγο και οι δύο. Κυρία Διαμαντοπούλου και κύριε Υπουργέ, παρακαλώ ακούστε …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από εσάς ξεκίνησε το πρόβλημα. Εσείς με τις επιστολές …
      ΑΝΝΑ ΔΙΑΜΑΝΤΟΠΟΥΛΟΥ: Εμείς δεν θα συναινέσουμε να σας το λύσουμε.
      ΠΡΟΕΔΡΕΥΩΝ (Γεώργιος Σούρλας): Παρακαλώ. Να μη γράφεται απολύτως τίποτα στα Πρακτικά, ούτε από τον κύριο Υπουργό ούτε από την κ. κ. Διαμαντοπούλου.
      Κύριε Υπουργέ, δεν προτίθεται το Προεδρείο να είναι θεατής στη συζήτηση. Θα ζητάτε το λόγο και θα τον έχετε, όπως τον δικαιούσθε. Σας παρακαλώ πάρα πολύ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Τώρα έχετε το δικαίωμα να μιλήσετε.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πάρα πολύ.
    Θα πω στην κ. Διαμαντοπούλου τούτο: Τις αμαρτίες που ξεκίνησαν από την εποχή του ΠΑΣΟΚ, όταν δεν υπερασπίστηκε τη χώρα την εποχή εκείνη όπως έπρεπε, πληρώνουμε. Και της ξαναλέω. Αν υπάρχει πίεση αυτήν την ώρα και τρέχουμε μ’ αυτές τις ταχύτητες γι’ αυτά τα θέματα, είναι γιατί, όπως τονίσθηκε και από άλλους, θα πρέπει να ξέρει η κ. Διαμαντοπούλου ότι η Ευρωπαϊκή Ένωση ζητάει «τα σπασμένα» του 2001-2003, «τα σπασμένα» της Ολυμπιακής, «τα σπασμένα» του Κτηματολογίου...
    ΑΝΝΑ ΔΙΑΜΑΝΤΟΠΟΥΛΟΥ: Κάνετε λάθος, γιατί η κ. Διαμαντοπούλου ξέρει ότι ήταν πολύ διαφορετικό το πνεύμα των επιστολών. 
    ΠΡΟΕΔΡΕΥΩΝ (Γεώργιος Σούρλας): Να μη γράφεται καμία διακοπή της κ. Διαμαντοπούλου.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  …και όλα αυτά που καταρράκωσαν το κύρος της Χώρας.
    ΑΝΝΑ ΔΙΑΜΑΝΤΟΠΟΥΛΟΥ: …
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μέσα σ’ αυτό το κλίμα, η Κυβέρνηση Καραμανλή επιχειρεί και προσπαθεί και το Σύνταγμα να θωρακίσει και τη διαφάνεια. Κάποτε κάποιοι πρέπει να αναλαμβάνουν τις ευθύνες τους μέσα σ’ αυτήν την Αίθουσα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Τι είναι αυτά τα πράγματα, κύριε Πρόεδρε;
    ΠΡΟΕΔΡΕΥΩΝ (Γεώργιος Σούρλας): Παρακαλώ να σεβαστείτε τη θέση του Προεδρείου.
    Το λόγο έχει ο κ. Τσοχατζόπουλος.
    ΚΩΝΣΤΑΝΤΙΝΟΣ ΓΕΙΤΟΝΑΣ: Συγγνώμη, κύριε Πρόεδρε. Αλλά δεν είναι δυνατόν να συμβαίνουν αυτά. Δεν μπορούμε να ακούμε από το πρωί τα πολιτικά παραληρήματα του κυρίου Υπουργού. Αντί να συναισθάνεται τις ευθύνες του, μας ζητάει και τα ρέστα από πάνω.
    ΠΡΟΕΔΡΕΥΩΝ (Γεώργιος Σούρλας): Σας παρακαλούμε, κύριε Γείτονα. Δεν είναι εκφράσεις τώρα αυτές. Ποια παραληρήματα;
    ΚΩΝΣΤΑΝΤΙΝΟΣ ΓΕΙΤΟΝΑΣ: Και εσείς, κύριε Πρόεδρε, δεν μπορείτε να υποχωρείτε στα κελεύσματα της Κυβέρνησης.
    ΠΡΟΕΔΡΕΥΩΝ (Γεώργιος Σούρλας): Κύριε Γείτονα, εσείς τώρα, Προεδρεύων επί χρόνια, αυθαιρετείτε στη Βουλή; Αφήστε το συνάδελφό σας, τον κ. Τσοχατζόπουλο, να μιλήσει. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε Πρόεδρε, έλεος! Δεν είναι δυνατόν να περιμένουμε τριάντα Βουλευτές να μιλήσουμε και να μονοπωλούν τη συζήτηση, ο κύριος Υπουργός και δυο-τρεις άλλοι. Και η υπομονή έχει όρια.
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
    Ορίστε, κύριε Τσοχατζόπουλε.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, περιμέναμε ότι θα παρέμβετε πιο αποφασιστικά.
    ΠΡΟΕΔΡΕΥΩΝ (Γεώργιος Σούρλας): Τι να έκανα δηλαδή; Να καλούσα την Πυροσβεστική; Τι να έκανα παραπάνω;
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θα μου επιτρέψετε να ξεκινήσω, απευθυνόμενος στον κύριο Υπουργό, λέγοντας ότι στο σύντομο χρόνο της κυβερνητικής του θητείας έχει κάνει ήδη τόσα πολλά αμαρτήματα, ώστε να μην μπορεί να ανατρέξει σ’ αυτά του ΠΑΣΟΚ, όπως ισχυρίστηκε προηγουμένως. 
    Δεν ξέρω αν με ακούει ο κύριος Υπουργός.
    Κύριε Υπουργέ, απευθυνόμαστε σ’ εσάς.
    ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, σας ακούει, ήρθε κοντά σας.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, ο κύριος Υπουργός να καθίσει και ν’ ακούσει αυτά που έχουμε να του πούμε. Δεν είναι ώρα για διαλόγους. Τα πράγματα είναι πολύ σοβαρά. Σας παρακαλώ πάρα πολύ.
    ΠΡΟΕΔΡΕΥΩΝ (Γεώργιος Σούρλας): Παρακαλώ τους κυρίους συναδέλφους να μην απασχολούν τον Υπουργό.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ, έχετε συνειδητοποιήσει τι έγινε χθες το βράδυ στην Επιτροπή, στην Κομισιόν της Ευρωπαϊκής Ένωσης; Παίρνει απόφαση ότι αν δεν υπάρξει άμεση αναστολή του συγκεκριμένου νόμου, θα προχωρήσει στα ευρωπαϊκά δικαστήρια πριν τις 14.06.2005, που είναι η ημερομηνία έναρξης εφαρμογής του νόμου σας, κύριε Παυλόπουλε.
    Αντί, λοιπόν, να συνειδητοποιήσετε ότι οδηγείστε πλέον σ’ ένα τρομακτικό αδιέξοδο με την πολιτική που εφαρμόσατε, έρχεστε τώρα να μας ζητήσετε και τα ρέστα.
    Το ΠΑΣΟΚ σας είπε ότι εφόσον η Κομισιόν, παρά την αποφασιστικότητά της να επιβάλει την ανατροπή, την αλλαγή του ισχύοντος νόμου, δέχεται μία αναστολή δήθεν της υφιστάμενης νομοθεσίας, να προχωρήσετε και να κάνετε έναν καινούργιο νόμο.
    Όμως, κύριε Παυλόπουλε, μη γελιόμαστε και μην επιχειρείτε να μας εξαπατήσετε. Ουσιαστικά, είστε υποχρεωμένοι να κάνετε ένα νέο νόμο. Η αναστολή δεν είναι τίποτα άλλο παρά μία πρόφαση αμαρτίας, για να κερδίσετε χρόνο. Και θα τον κάνετε το νέο νόμο με την Ευρωπαϊκή Ένωση αυτήν τη φορά.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): (Δεν ακούστηκε)
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ένα λεπτό, κύριε Παυλόπουλε. Αφήστε τα αυτά. Εσείς εδώ πέρα επί τόσους μήνες μας λέγατε ότι δεν έχετε ανάγκη από κανέναν, ούτε από την Ευρωπαϊκή Ένωση ούτε από εμάς, όταν σας προτείναμε συνεργασία, για να νομοθετήσουμε…
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): (Δεν ακούστηκε)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ πάρα πολύ.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είστε υπεύθυνοι. Αυτή η παράταξη είναι υπεύθυνη, διότι οδηγήσατε σε γελοιοποίηση τη χώρα, διότι φανήκατε και συλληφθήκατε «κλέβοντας οπώρας», προσπαθώντας να εξαπατήσετε την Ευρωπαϊκή Ένωση, για να περάσετε δήθεν μία ρύθμιση ενάντια στην αδιαφάνεια και τη διαπλοκή.
    Ποια αδιαφάνεια και ποια διαπλοκή; Εκτέλεση και εξαφάνιση από την αγορά συγκεκριμένων συμφερόντων επιχειρήσατε, κύριοι, για να πούμε τα πράγματα με τ’ όνομά τους. Και χρησιμοποιήσατε δήθεν τον αγώνα ενάντια στην αδιαφάνεια και στη διαπλοκή για να νομοθετήσετε, όχι ενάντια της διαπλοκής, αλλά για το πώς θα παρεμβαίνετε στον ανταγωνισμό, πώς θα παρεμβαίνετε στην αγορά, πράγματα τα οποία είναι αδύνατον να γίνουν, κύριε Υπουργέ, όπως ξέρετε πολύ καλά, μέσα στο πλαίσιο της συνταγματικής συνθήκης και της Ευρωπαϊκής Ένωσης.
    Αν πραγματικά θέλατε να παρέμβετε για να πετύχετε μια ειδική ρύθμιση, θα κάνατε, όπως ο Πρόεδρος Μιτεράν. Ο Πρόεδρος Μιτεράν, εκ μέρους της Γαλλίας, πριν από αρκετά χρόνια, με εισήγηση του Υπουργού Πολιτισμού κ. Λανγκ έκανε παρέμβαση σε επίπεδο Αρχηγών, για να μπορέσει να πετύχει εξαίρεση από την αγορά της προστασίας του βιβλίου, για να μπορέσει να προστατεύσει το εθνικό συμφέρον και τον εθνικό πολιτισμό. Αυτή τη ρύθμιση χρησιμοποιούμε σήμερα και στην Ελλάδα. 
    Αλλά βέβαια, έπρεπε να γίνει πολιτική παρέμβαση, έπρεπε να γίνει σε επίπεδο Αρχηγών, κύριοι Υπουργοί, οι οποίοι τρέχατε να συνομιλήσετε με τους υπαλλήλους της Ευρωπαϊκής Ένωσης, για να πετύχετε δήθεν μια ευνοϊκή ρύθμιση της δικής σας απέλπιδας προσπάθειας, η οποία ήταν σε πλήρη αντίφαση, διότι κανείς δεν μπορούσε να δεχθεί ότι χάριν της εξόντωσης και του αποκλεισμού κάποιων επιχειρήσεων είτε των media είτε των κατασκευών θα ήταν δυνατόν να δεχθεί η Ευρωπαϊκή Ένωση απόκλιση από τη βασική αρχή της ελευθερίας της αγοράς και του ανεμπόδιστου ανταγωνισμού, που είναι βασικό συστατικό στοιχείο της συνταγματικής συνθήκης της Ευρωπαϊκής Ένωσης, την οποία και ψηφίσατε και εσείς και εμείς και όλοι στην Ευρωπαϊκή Ένωση, ανεξάρτητα από τα προβλήματα που υπάρχουν σήμερα.
    Να λοιπόν γιατί, κύριε Υπουργέ, σήμερα δεν οδηγείστε σε λύση. Δεν ήλθατε εδώ με ειλικρίνεια να μας πείτε τι θα κάνετε. Ζητάτε μόνο μια αναστολή. Λοιπόν, την πήρατε. Από κει και πέρα, πώς θα προχωρήσετε; 
    Εδώ, λοιπόν, χρειάζεται νέος νόμος. Η Ευρωπαϊκή Ένωση θα σας υποδείξει νόμο καινούργιο, με τον οποίο θα μπορέσετε να έλθετε τότε πραγματικά για να προστατέψετε τη διαφάνεια. Διότι η διαπλοκή, κύριε Υπουργέ, δεν αντιμετωπίζεται με το νόμο, τον οποίο επιχειρήσατε εσείς να πραγματοποιήσετε. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, παρακαλώ ολοκληρώστε.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αμέσως, κύριε Πρόεδρε, σ’ ένα λεπτό.
     ΠΡΟΕΔΡΕΥΩΝ (Γεώργιος Σούρλας): Όχι σ’ ένα λεπτό, κύριε συνάδελφε.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σε εκείνο, όμως, που μένει ανοικτή η Κυβέρνηση απέναντί μας, είναι το εξής: Πολύ ωραία, θα συνεργαστείτε με την Ευρωπαϊκή Ένωση και θα φέρετε ένα νέο νόμο. Τη συνεργασία, όμως, με τα κόμματα της Ελληνικής Βουλής, την αρνηθήκατε. Και όχι μόνο την αρνηθήκατε, αλλά προσπαθήσατε να υποκαταστήσετε τη δυνατότητα συνεργασίας με ελλιπή πληροφόρηση και με παραπλάνηση. Και αυτή είναι η δεύτερη ευθύνη, η οποία έρχεται να απαντήσει στη μεγάλη ευθύνη, την οποία είχατε, όταν μας λέγατε ότι κόβεται ο λώρος της διαπλοκής με τη ρύθμιση του συγκεκριμένου νομοσχεδίου.
    Τώρα τι γίνεται, κύριοι; Παραμένει ο λώρος της διαπλοκής, μόνο που είναι με σας συνδεδεμένος και με νέους εκφραστές της διαπλοκής, τους οποίους επιχειρείτε να προωθήσετε. Αυτή είναι η πραγματικότητα, στην οποία οδηγήσατε τα πράγματα. Γι’ αυτό σας είπαμε ότι δεν έχετε την επάρκεια πολιτικά να αντιμετωπίσετε αυτήν την κατάσταση και γι’ αυτό είμαστε υποχρεωμένοι να διαμαρτυρηθούμε.
    ( Χειροκροτήματα από την πτέρυγα του ΠΑΣΟΚ )
    ΠΡΟΕΔΡΕΥΩΝ (Γεώργιος Σούρλας): Θα παρακαλέσω να ολοκληρώνετε στα τέσσερα λεπτά. Διαφορετικά, επειδή είναι πάρα πολλοί εγγεγραμμένοι, το Προεδρείο θα σταματάει την καταγραφή στα Πρακτικά και θα μιλάτε μόνοι σας. Σας παρακαλώ πάρα πολύ.
    Ο κ. Φούσας έχει το λόγο και πιστεύω να τηρήσει το τετράλεπτο, για να ξεκινήσουμε σωστά.
    ΑΝΤΩΝΙΟΣ ΦΟΥΣΑΣ: Ένα από τα βασικά επιχειρήματα των αγορητών του ΠΑΣΟΚ, για το «Βασικό Μέτοχο» είναι ότι δεν θέλουμε συναίνεση στο να κάνουμε ένα νόμο, που να είναι συμβατός με το δίκαιο της Ευρωπαϊκής Ένωσης, αλλά και με το Σύνταγμά μας.
    Διερωτώμαι αν αυτό που λέτε είναι αλήθεια. Γιατί δεν το κάνατε τόσο καιρό που εσείς ήσασταν κυβέρνηση; Και όχι μόνο δεν το κάνατε, αλλά σπεύσατε να φέρετε συνταγματική διάταξη για το ασιμβίβαστο –εσείς είχατε την πλειοψηφία- με τα γνωστά περαιτέρω αποτελέσματα. Αλλά τώρα, δεν έχετε και το θάρρος να στηρίξετε αυτήν την ίδια τη διάταξη, πράγμα που το κάνουμε εμείς με όλες μας τις δυνάμεις. 
    Ακόμα, μου έκανε εντύπωση ιδίως η κ. Διαμαντοπούλου. Είπε: «Ξέρετε, μ’ αυτόν το νόμο και μ’ αυτήν την τακτική την οποία εφαρμόζετε, δημιουργείτε πρόβλημα στο επιχειρείν στην πατρίδα μας, δηλαδή δημιουργείτε πρόβλημα στους επιχειρηματίες εκ του εξωτερικού και εκ του εσωτερικού».
      Εγώ διερωτώμαι: Πράγματι το πρόβλημα στην πατρίδα μας είναι οι τέσσερις-πέντε επιχειρηματίες, που συμβαίνει να έχουν και Μέσα Μαζικής Ενημέρωσης; Αυτό είναι το πρόβλημα της πατρίδας μας; Γι’ αυτούς κόπτεστε τόσο πολύ; Εμείς δεν αποκλείουμε και αυτούς από το να είναι σπουδαίοι και μεγάλοι επιχειρηματίες, αλλά βάζουμε έναν κανόνα. Και τον κανόνα τον έβαλε το Σύνταγμά μας και πρέπει να τον βάλει και ο δικός μας εκτελεστικός νόμος, που νομίζουμε ότι είναι αποτελεσματικότερος και καλύτερος. Θα τους πούμε ότι «Πράγματι, μπορείτε να είστε καλοί και μεγάλοι επιχειρηματίες, αλλά δεν μπορείτε συγχρόνως να έχετε και Μέσα Μαζικής Ενημέρωσης, γιατί με τον τρόπο αυτό νοθεύεται η δημοκρατία και εμείς δεν το θέλουμε αυτό».
      Έτσι, λοιπόν, με όλες αυτές τις δήθεν απορίες, τις αγωνίες και τις μεγάλες κορώνες σας, εγώ διερωτώμαι το εξής: Γιατί τώρα, τόσο οψίμως, ισχυρίζεστε όλα αυτά και μάλιστα τόσο φανατικά; 
      Μου έκανε ακόμη εντύπωση -και θέλω να το τονίσω- ότι στη σημερινή μας συζήτηση μέχρι τώρα υπάρχουν δεκατρείς αγορητές, εκ των οποίων οι δύο είναι της Νέας Δημοκρατίας και οι έντεκα του ΠΑΣΟΚ, που μιλούν μάλιστα με υπερβολικές και ασυνήθιστες κορώνες. Γιατί το κάνετε αυτό; Μήπως ξεχάσατε, ότι ο Κοινοβουλευτικός σας Εκπρόσωπος είπε ότι θα ψηφίσετε πλέον αυτήν τη διάταξη; Γιατί αγωνίζεστε; Γιατί μάχεστε; Αφού οι ίδιοι είπατε, πως μετά την αποδοχή της αφαίρεσης της δεύτερης παραγράφου αυτής της τροπολογίας, θα το ψηφίσετε. 
      (Θόρυβος από την πτέρυγα του ΠΑΣΟΚ)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Όχι, εγώ δεν το ψηφίζω.
      ΙΩΑΝΝΗΣ ΜΑΓΚΡΙΩΤΗΣ: Εσείς δεν πρέπει να το ψηφίσετε.
      ΑΝΤΩΝΙΟΣ ΦΟΥΣΑΣ: Ωραία, ποιος άλλος δεν θα το ψηφίσει; Ας δούμε ποιος άλλος, για να δούμε επιτέλους πόσο μωσαϊκό είστε.
      Άρα, λοιπόν, διερωτώμαι: Γιατί αυτός ο μεγάλος φανατισμός, την ώρα που ο Κοινοβουλευτικός σας Εκπρόσωπος είπε ότι «Αφού αποδέχεστε την αφαίρεση της παραγράφου 2, θα το ψηφίσουμε»; Γιατί όλο αυτό;
      Εμείς πρέπει να σας πούμε, με ειλικρίνεια, ότι είμαστε κατά της διαφθοράς, της διαπλοκής και της αδιαφάνειας και θα συνεχίσουμε αυτόν τον αγώνα με κάθε τρόπο. Βεβαίως, σ’ αυτή μας την προσπάθεια και σ’ αυτόν το νόμο, που ορθώς συνέταξαν τα τρία Υπουργεία και ψήφισε η Βουλή, βρήκαμε μία αδιάλλακτη στάση της Ευρωπαϊκής Ένωσης. Τι θα έπρεπε να κάνουμε, λοιπόν; Ακριβώς επειδή είμαστε άνθρωποι που αγωνιζόμαστε κατά της διαπλοκής, άνθρωποι που δεν συμβιβαζόμαστε, δεν είπαμε ότι θα πάρουμε το νόμο πίσω, αλλά ότι θα κάνουμε μια μικρή αναστολή. Γιατί να κάνουμε αναστολή; 
      (Θόρυβος από την πτέρυγα του ΠΑΣΟΚ)
	Επιτέλους, σταματήστε και σεβαστείτε τον ομιλητή. 
      Κύριοι συνάδελφοι, εμείς το κάνουμε αυτό μόνο και μόνο για να αγωνιστούμε και να κάνουμε έναν καλύτερο νόμο, ο οποίος ασφαλώς θα είναι κατά της διαπλοκής και της διαφθοράς. 
      Θέλω να ολοκληρώσω την ομιλία μου με την εξής παρατήρηση: Επιτέλους, ξεκαθαρίστε μας με ποιους είστε. Ο κ. Κακλαμάνης είπε πως και επί ΠΑΣΟΚ υπήρχε μεγάλη διαπλοκή και διαφθορά. Εμείς λέμε πως κάνουμε μεγάλο αγώνα να μην είμαστε το ίδιο πράγμα με εσάς και θα συνεχίσουμε αυτόν τον αγώνα, γιατί αυτό αξίζει στον ελληνικό λαό και την πατρίδα μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θα παρακαλέσω και πάλι να μη διακόπτετε τους ομιλητές. Εάν κάποιοι έχετε κουραστεί –και είναι φυσικό και επόμενο να υπάρχει κόπωση- μπορείτε να πάτε μία βόλτα εκτός της Αίθουσας για να ξεκουραστείτε και ελάτε για να συνεχίσουμε ήρεμα. 
      ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, μπορούμε να μειώσουμε το χρόνο των ομιλητών στα τρία λεπτά; 
      ΠΡΟΕΔΡΕΥΩΝ (Γεώργιος Σούρλας): Δεν συμφώνησε η Βουλή, κύριε Σταύρου. Αυτό επροτάθη από τον κ. Χατζηγάκη και δεν συμφωνήθηκε. Θα παρακαλέσω, όμως να τηρηθεί το τετράλεπτο. 
      Κύριε Μαγκριώτη, έχετε το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα ήθελα την προσοχή του κυρίου Υπουργού, γιατί θα θέσω δύο ερωτήματα, ξεκινώντας την αγόρευσή μου. Κύριε Υπουργέ, και εσείς και ο κ. Παυλόπουλος, παρ’ ότι πήρατε πολλές φορές το λόγο για να απαντήσετε σε διάφορες κατηγορίες των αγορητών του ΠΑΣΟΚ, δεν απαντήσατε σε δύο συγκεκριμένες προτάσεις οι οποίες δεν είναι σημερινές, αλλά είναι από τη συζήτηση των προγραμματικών δηλώσεων της Κυβέρνησης σε τούτη την Αίθουσα, έχουν κατατεθεί από τον Πρόεδρο του ΠΑΣΟΚ, τον Γιώργο Παπανδρέου, και έχουν επαναληφθεί σήμερα από όλους σχεδόν τους αγορητές του ΠΑΣΟΚ. Υπεκφεύγετε συνεχώς και θέλω τη ρητή και καθαρή απάντησή σας για το εάν αποδέχεστε την πρόταση για μία ανοιχτή δημόσια διακομματική διαβούλευση για να χτίσουμε ένα αποτελεσματικό και αποφασιστικό θεσμικό πλαίσιο υπέρ της διαφάνειας και κατά της διαπλοκής.
    Θέλω μια καθαρή και ευθεία απάντηση σ’ αυτήν την πρόταση που υπάρχει σ’ αυτήν την Αίθουσα εδώ και δεκατέσσερις μήνες ή θα συνεχίσετε το δικό σας προσχηματικό και αδιέξοδο δρόμο που ζημιώνει και τη χώρα και την οικονομία και την πολιτική ζωή. 
    Είναι βέβαιο, κύριε Υπουργέ, πως πολύ γρήγορα είστε υποχρεωμένοι -είναι σαφέστατη και καθαρή η απόφαση του κολεγίου των επιτρόπων η χθεσινοβραδυνή- να ψηφίσετε νέο νόμο, ριζικά διάφορο απ’ αυτόν που έχετε ψηφίσει και που σήμερα αποδέχεστε πως δεν είναι συμβατός με το Κοινοτικό Δίκαιο και τον αναστέλλετε.
    Γι’ αυτό, λοιπόν, είναι καιρός να αποδεχθείτε την πρόταση του ΠΑΣΟΚ για την ανοικτή δημόσια διακομματική διαβούλευση. Διαφορετικά και πάλι βαδίζετε στα τυφλά, βαδίζετε αδιέξοδα, πολιτεύεστε προσχηματικά. Νομίζετε πως θα κερδίσετε χρόνο. Το φθινόπωρο είναι κοντά και είναι βέβαιο πως πάλι θα βρεθείτε μπροστά σε μεγάλα αδιέξοδα. 
    Σας ρωτώ ακόμα, αν εγγυάστε με την παρούσα τροπολογία, όπως την καταθέσατε και την ψηφίζετε, και την υποστηρίζουμε και εμείς, γιατί ουσιαστικά είναι η επιβεβαίωση των μέχρι τώρα θέσεων και προτάσεών μας και η επιβεβαίωση του δικού σας αδιεξόδου, αν εγγυάστε με την παρούσα τροπολογία στο προσεχές μέλλον, όπως η Κομισιόν έχει ορίσει τις ημερομηνίες και έχει καθορίσει το χρονικό πλαίσιο μέσα στα οποίο πρέπει να συνδιαμορφωθεί ο νέος νόμος συμβατός με το Κοινοτικό Δίκαιο, τις ομαλές διεργασίες και την ομαλή συνεργασία με την Ευρωπαϊκή Ένωση για να φύγει πλέον από το φαύλο κύκλο, το αδιέξοδο στο οποίο έχετε οδηγήσει τη χώρα σε μια κρίσιμη και λεπτή στιγμή και για τα εθνικά μας θέματα, αλλά και γενικότερα για την ανάπτυξη της χώρας. 
    Είναι δύο σαφέστατα καθαρά ερωτήματα που πρέπει η Κυβέρνηση να τα απαντήσει. 
    Κύριε Πρόεδρε, ο νόμος για το «Βασικό Μέτοχο» ήταν η κεντρική στρατηγική της Κυβέρνησης. Ήταν ο βασικός στόχος και του προεκλογικού και του μετεκλογικού της προγράμματος. Σήμερα τον αναστέλλει. Σήμερα η Κυβέρνηση με τον τρόπο αυτό αναστέλλει το βασικό πυλώνα της πολιτικής της. Αναστέλλει, δηλαδή, τον ίδιο τον εαυτό της. Δυστυχώς όμως δεν αναστέλλει την προπαγάνδα και την προσχηματική της πολιτική.
    Ζητάτε, κύριε Υπουργέ, και το γράφετε και στην εισηγητική έκθεση της τροπολογίας, κοινό τόπο με την Ευρωπαϊκή Ένωση, εκεί βεβαίως που υψώνατε τους τόνους και τις απειλές ενάντια στην Ευρωπαϊκή Ένωση. 
    Κύριε Υπουργέ, δεν χρειάζεται κοινός τόπος, αλλά κοινή λογική. Και δυστυχώς αυτήν την κοινή λογική φαίνεται και από τις σημερινές σας παρεμβάσεις, δεν τη διαθέτετε, γιατί πολιτεύεστε δημαγωγικά και προσχηματικά σε ένα πολύ κρίσιμο ζήτημα για την ποιότητα της δημοκρατίας, για την ποιότητα του πολιτικού μας συστήματος, για την ποιότητα της χώρας. 
    Σήμερα, λοιπόν, αποκαλύπτεται η ανεπάρκεια της πολιτικής σας. Ταλαιπωρήσατε βάναυσα την πολιτική και οικονομική ζωή της χώρας για πολλά χρόνια και ιδιαίτερα στην περίοδο της διακυβέρνησής σας. Διασύρατε τη χώρα στην Ευρώπη. Χύθηκαν τόνοι δακρύων για την εθνική υπερηφάνεια. Χρησιμοποιήθηκαν τόνοι χαρτιού για να γράψετε και να μιλήσετε για την πολιτική σας, ατέλειωτες ώρες ραδιοφωνικού και τηλεοπτικού χρόνου. Σπαταλήσατε απεριόριστο κυβερνητικό χρόνο, χρήσιμο για να υλοποιήσετε τις προεκλογικές σας δεσμεύσεις, για να οργανώσετε όλη αυτήν την προσχηματική προπαγάνδα. Και όλα αυτά γκρεμίστηκαν μέσα σε πενήντα λέξεις της τροπολογίας, σε μια κόλλα χαρτιού. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ο κ. Λωτίδης έχει το λόγο. 
    ΛΑΖΑΡΟΣ ΛΩΤΙΔΗΣ: Κύριε Πρόεδρε, αυτό που κάνει σήμερα η Κυβέρνηση, ανεξάρτητα αν δεν το λέει ευθέως ρηματικά, είναι να ομολογεί την αποτυχία της προσπάθειάς της. Αυτό που φέρνει σήμερα στη Βουλή είναι το αποτέλεσμα της νικηφόρου πορείας που ξεκίνησε με την ψήφιση του νόμου για το «Βασικό Μέτοχο». Είναι, δηλαδή, η κατάληξη και ο δραματικός επίλογος με την αρχαιοελληνική του όρου έννοια μιας δήθεν επικής μάχης εναντίον της διαπλοκής.
    Αξίζει, όμως, να θυμηθούμε, για να συνδεθεί με την κατάληξη αυτό που θα πω το πώς ξεκίνησε όλη αυτή η ιστορία με τα κομβικά σημεία αυτής της μάχης εναντίον της «διαπλοκής». Η αρχή ξεκίνησε, όπως ειπώθηκε, από το Ζάππειο, όπου οι προβολείς ήταν στραμμένοι και στο σκηνοθέτη και στους πρωταγωνιστές αυτής της μάχης. 
     Παρουσιάζεται το νομοσχέδιο ως το δόρυ το οποίο θα κτυπήσει και θα κατατροπώσει τη διαπλοκή. Δεν ακούτε τίποτα. Στις ερωτήσεις των δημοσιογράφων εάν και κατά πόσο είναι συμβατό με το Κοινοτικό Δίκαιο η απάντηση είναι «και βεβαίως είναι συμβατό με το Κοινοτικό Δίκαιο».
     Τη συνέχεια, αγαπητοί συνάδελφοι, τη γνωρίζουμε. Τι για απλούς υπαλλήλους δεν ακούσαμε, όλο το προηγούμενο διάστημα από κυβερνητικά στελέχη που εν πάση περιπτώσει  λένε τη γνώμη τους  και δεν επηρεάζουν τις αποφάσεις της ΚΟΜΙΣΙΟΝ, τι για μέσα ενημέρωσης, πολίτες και πολιτικούς που προσπαθούν να εμποδίσουν τη μάχη που ξεκίνησε εναντίον της διαπλοκής από την Κυβέρνηση και κάθε διαφορετική άποψη η οποία λεγόταν ενοχοποιείτο.
     Η συνέχεια, λοιπόν, και η κατάληξη είναι γνωστή. Επισκέψεις στον απλό υπάλληλο. Ζητήθηκε από τον ίδιο τον Πρωθυπουργό μιας εβδομάδας αναβολή. Και με όλους αυτούς τους χειρισμούς εν πάση περιπτώσει και τις εξελίξεις, αγαπητοί συνάδελφοι, εκθέτετε τη χώρα. 
     Εάν αυτά αποτελούσαν μόνο εσωτερικό πρόβλημα της Κυβέρνησης δεν θα μας ενδιέφεραν. Όμως μ’ αυτόν τον τρόπο, όπως είπαν και πολλοί συνάδελφοι, εκθέσατε τη χώρα. Γιατί την εκθέσατε; Γιατί το μόνο που σας ενδιέφερε ήταν να ενοχοποιήσετε το ΠΑΣΟΚ. Είχατε ένα στρατηγικό και μόνο στόχο. Το πώς, δηλαδή, θα ταυτίσετε τα στελέχη του ΠΑΣΟΚ με τη διαπλοκή. Την ίδια βέβαια στιγμή προχωρούσατε στο ξεκαθάρισμα των επιχειρηματικών λογαριασμών. 
     Τολμήσατε ακόμη μέσα σ’ αυτό το παραλήρημα, όπως θα μπορούσε να το πει κάποιος, να ισχυριστείτε ότι τα στελέχη του ΠΑΣΟΚ δεν υπερασπίζονται το  Σύνταγμα, ενώ αντίθετα εσείς το υπερασπίζεστε και δίνετε μια μάχη για τα εθνικά δίκαια. 
     Απόδειξη, αγαπητοί συνάδελφοι, ότι δεν σας ενδιέφερε να κτυπήσετε την διαπλοκή όπως διατυμπανίζατε κατά το διάστημα της ψήφισης του σχετικού νόμου στη Βουλή, αλλά και όλο το προηγούμενο και το επόμενο, ήταν ότι δεν δεχθήκατε να κάνετε κουβέντα, δεν απαντήσατε καν,  υπήρξε εκ μέρους σας απαξίωση στο να απαντήσετε και στα οκτώ σημεία του Προέδρου του ΠΑΣΟΚ, του Γιώργου του Παπανδρέου. Ακόμη δεν δέχεστε και  σήμερα  την πρόκληση να γίνει διακομματική επιτροπή προκειμένου να συμφωνήσουμε πραγματικά πώς θα αντιμετωπίσουμε το μεγάλο θέμα της διαπλοκής, τις σχέσεις, δηλαδή, της οικονομικής με την πολιτική εξουσία. 
     Υπάρχει τρανότερη απόδειξη, αγαπητοί συνάδελφοι, ότι σας ενδιαφέρουν μόνο οι εντυπώσεις, η επικοινωνιακή διαχείριση της υπόθεσης της διαπλοκής και όχι αυτό καθ’ αυτό το κτύπημα της διαπλοκής. Και σήμερα ήρθε η στιγμή της τελευταίας πράξης, με τη μεταμεσονύκτια κατάθεση αυτής της τροπολογίας προκειμένου να ανασταλεί το «έπος» της Κυβέρνησης.
     Αγαπητοί συνάδελφοι, δεν έχετε δικαίωμα να ξαναπροσπαθήσετε με τον τρόπο που προσπαθήσατε. Πρέπει να αποδεχθείτε την πρόταση που επανειλημμένα έγινε σ’ αυτήν την Αίθουσα για διακομματική συνεννόηση, γιατί φοβάμαι ότι και οποιαδήποτε άλλη νομοθετική σας πρωτοβουλία θα έχει την ίδια κατάληξη και θα εκθέσει τη χώρα, γιατί στο «DNA» σας η λογική της συνεννόησης, της διαβούλευσης, φαίνεται ότι είναι ξένη με τη λογική σας.   Γιατί αγαπητοί συνάδελφοι, είναι καιρός πια,αφού αποδεσμευθήκατε για ένα χρονικό διάστημα από τη λογική να συναντηθείτε ξανά με τη λογική και να απαντήσει συνολικά ο πολιτικός κόσμος για την αντιμετώπιση του μεγάλου θέματος των σχέσεων πολιτικής και οικονομικής εξουσίας.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Δένδιας. 
     Απών. Διαγράφεται. 
     Το λόγο έχει η κ. Βούλτεψη. 
     ΣΟΦΙΑ ΒΟΥΛΤΕΨΗ: Κύριε Πρόεδρε, στην αρχή αυτής της συζήτησης και όταν ανεγνώσθη η τροπολογία για την αναστολή του νόμου, άκουσα με τα αυτιά μου και είδα με τα μάτια μου τους συναδέλφους του ΠΑΣΟΚ να χειροκροτούν.
    Κανείς μας δεν κατάλαβε τι ακριβώς χειροκροτούσαν. Το γεγονός για παράδειγμα ότι η πατρίδα μας χρειάστηκε να θέσει σε αναστολή ένα νόμο της; Μήπως μ’ αυτόν τον τρόπο αποδεικνύεται έμπρακτα κάτι που είχε πει στις αρχές του προηγούμενου αιώνα πλέον ο John Dewy, ότι η πολιτική είναι η σκιά των μεγάλων επιχειρήσεων πάνω στην κοινωνία; Και μήπως πρέπει να είμαστε πιο προσεκτικοί, όταν προβαίνουμε σε τέτοιου είδους εκδηλώσεις; 
    Όσους ασχολούνται με το άρθρο 14, εγώ εφεξής θα τους ονομάζω χάριν συντομίας businessmen, γιατί το άρθρο 14 ορίζει ποιος έχει μέσα ενημέρωσης, ενώ το άρθρο 15 ορίζει τι πρέπει να μεταδίδουν τα μέσα ενημέρωσης, για να ανταποκρίνονται στην κοινωνική αποστολή τους. Ούτως ή άλλως, νομίζω ότι το ρολόι του ΠΑΣΟΚ έχει σταματήσει στην προηγούμενη εβδομάδα, δηλαδή, πριν από τα δημοψηφίσματα στη Γαλλία και την Ολλανδία. Τελικά φαίνεται ότι δεν διδασκόμεθα από τίποτα, γιατί είναι σαφές και έχει αναλυθεί όλες αυτές τις ημέρες ότι ο γαλλικός και ο ολλανδικός λαός δεν καταδίκασαν τη Συνταγματική Συνθήκη ούτε την Ενωμένη Ευρώπη, γιατί είναι λαοί ευρωπαϊστές. Αυτό το οποίο κατέδειξαν με το «όχι» ήταν η ανάγκη να σταματήσει η Ευρωπαϊκή Ένωση να κάνει μακροοικονομική αντιμετώπιση της κοινωνίας και των κοινωνικών της προβλημάτων. 
    Άκουσα εδώ για παράδειγμα τον κ. Βενιζέλο να λέει ότι εκτός από το άρθρο 14 υπάρχει και το άρθρο 28. Θεωρεί τον εαυτό του και είναι εκ των συγγραφέων του Συντάγματος και, όποτε θέλει να μας το αναλύσει –το έχω ξαναπεί- μοιάζει λίγο με το Μωυσή που κατεβαίνει με τις δέκα εντολές τις οποίες μας παρέδωσε και φαντάζομαι –το ξαναλέω- ότι θα νιώθει το ίδιο απογοητευμένος όσο και ο Θεός που οι άνθρωποι παραβαίνουν συνεχώς τις δέκα εντολές του. Δεν μας λέει ποτέ τίποτα ο κ. Βενιζέλος για το άρθρο 15. Δεν ασχολήθηκε με τη συγγραφή αυτού του άρθρου ο κ. Βενιζέλος; Γιατί δεν αισθάνθηκε ποτέ κανείς την υποχρέωση να υπερασπιστεί αυτό το άρθρο που μιλάει για κοινωνική αποστολή των μέσων ενημέρωσης, για αντικειμενική ενημέρωση, για την ανάγκη να συμβάλουν στην πολιτιστική ανάπτυξη της χώρας; Αυτά τα έχουμε δει καθόλου; Γιατί, λοιπόν, δεν κάνετε καθόλου φασαρία για το γεγονός ότι παραβιάζεται συστηματικά το άρθρο 15; 
    Και εν πάση περιπτώσει, γιατί κάνετε τόση φασαρία για το τι γινόταν στο παρελθόν: Όσοι έχουμε χρηματίσει μέλη του Εθνικού Συμβουλίου Ραδιοτηλεόρασης ξέρουμε ακριβώς τι συνέβαινε. Και θέλω να σας θυμίσω ότι το Εθνικό Συμβούλιο Ραδιοτηλεόρασης τον καιρό που ήμουν και εγώ μέλος δεν έδωσε άδειες, αρνήθηκε να βάλει την υπογραφή του, γιατί κοιτάξαμε τα πόθεν έσχες και είδαμε ότι εμείς, τα μέλη του συμβουλίου δηλώναμε περισσότερα από τους επιχειρηματίες οι οποίοι συμβάλλουν στον ανταγωνισμό. Γιατί ακούσαμε και αυτό. Ακούσαμε τον κ. Τσοχατζόπουλο, ως πρώην Υπουργό Ανάπτυξης προφανώς, να μιλάει για ανταγωνισμό. Και τι σχέση έχουν τα μέσα ενημέρωσης με τον ανταγωνισμό και τις business; Τι σχέση έχει η ενημέρωση, το ιερό αυτό δικαίωμα; Δεν είναι εκπαίδευση αυτό; Δεν ανήκει στο χώρο της εκπαίδευσης του λαού; Πώς διανοείστε να βάζετε τη λέξη «ανταγωνισμό» δίπλα στο δικαίωμα του λαού να ενημερώνεται ενεργητικά, αντικειμενικά και με σκοπό την ανάπτυξή του; 
    Αυτό είναι η μάχη που πρέπει να δώσουμε, να πείσουμε όσο το δυνατόν περισσότερους ότι δεν είναι business η ενημέρωση. Αντί, λοιπόν, εμείς να προσπαθούμε αυτό, προσπαθούμε να εξηγήσουμε με όρους εμπορικούς κάτι το οποίο έχει να κάνει με την ίδια τη ζωή των ανθρώπων. Και όταν ήταν εδώ ο κ. Μπαρόζο του ετέθη αυτό το ερώτημα –το είχα θέσει εγώ προσωπικώς- και είπε ότι δεν έχει αντίρρηση να είναι στην εκπαίδευση και ότι αυτό πρέπει να το αποφασίσουν οι λαοί της Ευρώπης και οι ευρωπαϊκές κυβερνήσεις. Έτσι δεν είναι; Μα, εμείς δεν είμαστε οι ευρωπαϊκές κυβερνήσεις και οι λαοί της;
    Μη μου λέτε ότι χρειάζονται δύο για τη διαπλοκή. Εγώ δεν το δέχομαι αυτό. Το πάνω χέρι το έχουν αυτοί που έχουν τα λεφτά. Δεν χρειάζονται δύο. Οι πολιτικοί κάνουν τη δουλειά τους. Το πάνω χέρι πάντα –και δεν είναι επί ίσοις όροις αυτό- το έχουν αυτοί οι οποίοι είναι σε θέση να εξαγοράζουν και να κάνουν οτιδήποτε προκειμένου να επιβάλουν τις απόψεις τους και τα συμφέροντά τους. Εγώ δεν δέχομαι να εξισωθώ ως πολιτικός και να λέω ότι εγώ είμαι το άλλο κομμάτι. Ποτέ δεν θα το δεχθώ αυτό.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Βούλτεψη.
      Το λόγο έχει ο κ. Καλλιώρας.
     ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
     Αγαπητοί συνάδελφοι, ακούγοντας σήμερα τους περισσοτέρους από τους συναδέλφους της Αξιωματικής Αντιπολίτευσης, ειλικρινά ένιωσα πολιτική δυσφορία. Ομιλούν, παρά τους δεκατέσσερις μήνες ως κόμμα διαμαρτυρίας και όχι ως κόμμα εξουσίας. Φαίνεται ότι χρειάζονται ακόμη προπόνηση και θα δοθεί αυτή η τετραετία και η άλλη για να μάθουν να αντιπολιτεύονται σωστά. Διότι, κύριε Πρόεδρε, αν υπήρχε ο πολιτικός αυτοσεβασμός, νομίζω ότι κανένας από τους Βουλευτές της Αξιωματικής Αντιπολίτευσης δεν θα μπορούσε να χρησιμοποιήσει σύνθετους ή απλούς όρους, όπως «Βασικός Μέτοχος», «Ολυμπιακή», «Συμβασιούχοι», «Χρηματιστήριο», «επιλαχόντες 1998» και πάει λέγοντας. Όλοι καταλαβαίνουμε τι εννοούμε για να εξηγούμαι.
     ΕΛΠΙΔΑ ΤΣΟΥΡΗ: Μα δεν ντρέπεστε, σε μας τα λέτε αυτά; 
     ΗΛΙΑΣ ΚΑΛΛΙΩΡΑΣ: Σε σας τα λέμε.
     ΠΡΟΕΔΡΕΥΩΝ (Γεώργιος Σούρλας): Κυρία Τσουρή, είστε εγγεγραμμένη και έχετε τη δυνατότητα να απαντήσετε. Σας παρακαλώ μη διακόπτετε! 
     ΗΛΙΑΣ ΚΑΛΛΙΩΡΑΣ: Ξέρω πολύ καλά τι λέω. 
     Κύριε Πρόεδρε, η έννοια, ο σύνθετος όρος «Βασικός Μέτοχος» είναι του κ. Βενιζέλου κατ’ ουσία. 
     Επίσης, κύριε Πρόεδρε, υπήρχαν δύο νόμοι, ο 3021 και ο 3310, οι οποίοι ήταν νόμοι υποχρεωτικοί με βάση το άρθρο 14 παράγραφος 9 του Συντάγματος, που ψήφισαν οι κύριοι του ΠΑΣΟΚ.
     Επίσης, η έννοια του ασυμβίβαστου, πλήρως ασυμβίβαστου, ήταν τότε να θυμίσω σε όλους και αν θέλετε σας προκαλώ να δείτε τα Πρακτικά της Βουλής στην Αναθεώρηση του Συντάγματος, τι έλεγε ο κ. Βενιζέλος, να επανέλθω στο ίδιο όνομα. Επειδή είχαν, παρενθετικά να πω, τις πολιτικές ενοχές της εποχής (Πόρτο Καρράς κλπ.), προσπαθούσαν να ενισχύσουν την έννοια του ασυμβίβαστου και το πέτυχαν και καλά έκαναν. 
     Όμως, -και εδώ είναι το κλειδί, κύριε Πρόεδρε- άφησαν μία κερκόπορτα που την ονόμασαν οικονομική αυτοτέλεια. Πέρασαν και παρεισέφρησαν οι έννοιες «παρέθνετα πρόσωπα» και επίσης τα ιδιωτικά συμφωνητικά στα οποία εμείς είπαμε όχι συγκεκριμένα, σε όλα, γιατί αυτό σημαίνει ασυμβίβαστο, ακολουθώντας την ψήφο του ΠΑΣΟΚ.
     Βεβαίως σήμερα, κύριε Πρόεδρε, για να υποβάλλουν τα πολιτικά τους σέβη εκεί που ξέρουν, στα συγκροτήματα, φτάσαμε να πολεμούμε εμείς τους εαυτούς μας. Η πολιτική, δηλαδή, αυτή του ΠΑΣΟΚ, η πολιτική άποψη, το Σύνταγμα, η ψήφος τους, να μη γίνεται αποδεκτή από τους ίδιους. Τα έβαλαν, δηλαδή, με τον πολιτικό τους καθρέφτη. Βέβαια κατάλαβα, κύριε Πρόεδρε, γιατί όλο αυτόν τον καιρό, τον πρώτο χρόνο περισσότερο από κάθε άλλη φορά, η πολιτική γραμμή παίρνονταν από τα συγκροτήματα και από τα πρωτοσέλιδα. Τώρα τη δίνει ο κ. Βενιζέλος γιατί δεν είναι εδώ ο κ. Παπανδρέου.
     Τα συγκροτήματα και αυτό που με ενοχλεί εμένα προσωπικά και πολιτικά, τα  οποία τον Ιανουάριο του ’96 ξεχνούν οι αγαπητοί συνάδελφοι, έφεραν κάποιον στην εξουσία και τον Ιανουάριο πάλι του 2004 τον απέσυραν. 
     Ακούω, λοιπόν, τον κ. Παπανδρέου προχθές να λέει και το ανέκδοτο του πρώτου εξαμήνου, ότι λέει, «με πολεμούν τα ΜΜΕ».  Αυτό το αφήνω ασχολίαστο.
     Ακούω και πάλι τώρα τον κ. Τσοχατζόπουλο να λέει ότι η Νέα Δημοκρατία αυτόν το νόμο, το δεύτερο, τον κάνει ειδικά για να εξαφανίσει κάποιους και να βοηθήσει τους δικούς της. Δηλαδή αυτό και αν είναι πολιτική απρέπεια. Μα είναι δυνατόν, ένας νόμος του κράτους, κύριε Πρόεδρε, να έχει εφαρμογή σε δικούς μας και δικούς τους. 
     Είναι δυνατόν οι ίδιες διατάξεις να εφαρμόζονται διαφορετικά σε διαφορετικά πρόσωπα;
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα.
     Το λόγο έχει ο κ. Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, πολλά ακούστηκαν σήμερα εδώ, όπως και άλλες φορές. Όμως νομίζω ότι όλοι έχουμε μια συνείδηση, ότι η ιστορία γράφεται από τα γεγονότα και όχι απ’ ό,τι ισχυρίζεται ο καθένας από εμάς. Και το αναντίρρητο γεγονός σήμερα είναι ότι η τροπολογία που έχει φέρει η Νέα Δημοκρατία και έχει την υπογραφή του κ. Παυλόπουλου, ταυτόχρονα όμως έχει και τη σφραγίδα μιας μεγάλης αποτυχημένης πολιτικής, η οποία αναμφίβολα φέρνει τη χώρα σε υποχώρηση, που είχε και έχει μεγάλες επιπτώσεις στο μεγάλο στόχο της χώρας για ανάπτυξη και επενδύσεις αλλά και που όμως αναδεικνύει μια πολιτική λειτουργία που, όχι εμείς, κύριοι Υπουργοί, αλλά συνεργάτες σας, τη χαρακτήρισαν ως τσαρλατανισμό. Ή δεν είναι έτσι; Και αν δεν είναι έτσι πώς μπορείτε εσείς σήμερα εδώ, κύριοι Υπουργοί, που είστε εκεί, να δικαιολογήσετε αυτά που εσείς είπατε. «Φεύγουμε αρκετά ήσυχοι από την Ευρωπαϊκή Ένωση», όταν επισκεφθήκατε τις υπηρεσίες της Ευρωπαϊκής Ένωσης, «κάποιοι άλλοι ενδεχομένως πρέπει να ανησυχούν». Όταν εσείς είπατε, κύριοι Υπουργοί, ότι χωρίς τραύματα πέρασε από τις Βρυξέλλες ο νόμος περί «Βασικού Μετόχου». Όταν εσείς είπατε μέσω του κ. Αντώναρου ότι οι πληροφορίες πως κινδυνεύει η χώρα για την απώλεια κοινοτικών κονδυλίων αποτελούν φαινόμενα και σενάρια νοσηρής φαντασίας. Όταν ο κ. Παυλόπουλος, που δεν μας παρακολουθεί, έλεγε… 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας παρακολουθώ με θρησκευτική ευλάβεια αλλά μπορώ να διαβάζω κιόλας.
     ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε, κύριε Παυλόπουλε, τι λέγατε. Οι κοινοτικοί όχι μόνο επείσθησαν αλλά και πολύ γρήγορα θα το αποδείξουν. Και το απέδειξαν σήμερα όταν, κύριε Υπουργέ, λέγατε ότι με τις συγκεκριμένες διατάξεις κόβουμε τον ομφάλιο λώρο της διαπλοκής. Όταν, κύριε Υπουργέ, μας λέγατε να κάνουμε υπομονή δεκαπέντε ημέρες και τόσα άλλα. Ξέρετε γιατί φτάσαμε εδώ, κύριε Υπουργέ; Γιατί υπακούσατε στα κελεύσματα περί νταβατζήδων. 
     ΒΥΡΩΝ ΠΟΛΥΔΩΡΑΣ: Τι λέξεις είναι αυτές;
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί είχατε την αίσθηση ότι μπορείτε να νομοθετείτε με προσωπικά κριτήρια για να εξοντώσετε ανθρώπους που είχατε την αίσθηση ότι στο παρελθόν σας πολεμούσαν. 
     Κύριε Υπουργέ, επικαλεστήκατε την προηγούμενη αλληλογραφία με την Ευρωπαϊκή Ένωση. Ξεχάσατε όμως να μας πείτε ότι τον Ιούνιο ή Ιούλιο του 2004 -αν θυμάμαι καλά- η Ευρωπαϊκή Ένωση έστειλε και σε εσάς επιστολή να συνεχίσετε το διάλογο για να βελτιώσουμε τον προηγούμενο νόμο που είχε ψηφιστεί επί ΠΑΣΟΚ. Και εσείς τους απαντήσατε: «Μείνετε ήσυχοι. Το έχουμε υπό αμφισβήτηση και θα συνεννοηθούμε». Συνεννοηθήκατε; Ή τους κοροϊδέψατε; Ή τους θεωρήσατε κουτόφραγκους; Γι’ αυτά δεν μας είπατε τίποτα. 
     Σήμερα εκείνο που μένει είναι να δούμε μπροστά. Εγώ δεν θα μπω στη λογική των συμψηφισμών, κύριε Πρόεδρε. Πιστεύω ότι μετά τις χθεσινές εξελίξεις στα πλαίσια της Ευρωπαϊκής Ένωσης, ο κύριος Υπουργός –δεν ξέρω αν θα είναι ο κ. Παυλόπουλος ή ο κ. Ρουσόπουλος- θα υποχρεωθεί να έρθει με νέα τροπολογία. Και θα είναι νέα υποχώρηση της χώρας. Θα είναι νέος κόλαφος. Γιατί ακούστε. Σήμερα βάζουν σε αμφισβήτηση την προηγούμενη νομοθεσία. Και τι θα γίνει μέχρι τον Οκτώβριο που ο κύριος Υπουργός έχει πάρει προθεσμία; Δεν είναι πιο καλό αυτό που εμείς προτείνουμε; Και γι’ αυτό είμαστε σήμερα εδώ. Με ξεχωριστό αίσθημα ευθύνης πήραμε τη θέση να ψηφίσουμε τη συγκεκριμένη τροπολογία. Και σας λέμε «ξεκινήστε αύριο, κύριε Υπουργέ». 
     Δεν σας λέμε να συναινέσουμε. Ξεχάστε τη λέξη συναίνεση από το ΠΑΣΟΚ. Ελάτε να συνεννοηθούμε. Είναι ένα μείζον ζήτημα. Κανένας δεν μπορεί να ισχυρίζεται ούτε ότι εκείνος υπεραμύνεται του Συντάγματος ούτε ότι εκείνος μόνο υπεραμύνεται των φαινομένων ή της καταπολέμησης της διαφθοράς. Και σας προτείναμε διακομματική επιτροπή. Καταθέσαμε και τους άξονες της συζήτησης. Γιατί δεν απαντάτε σ’ αυτό το καίριο ζήτημα, που αυτό περιμένει ο ελληνικός λαός από μια Κυβέρνηση ευθύνης και από μια Κυβέρνηση που τα έχει κάνει θάλασσα. 
     ΠΡΟΕΔΡΕΥΩΝ (Γεώργιος Σούρλας):  Ολοκληρώστε, παρακαλώ.
     ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω, κύριε Πρόεδρε. 
     Εκείνο που διαπιστώνω είναι ότι σ’ αυτήν την Κυβέρνηση, κύριε Πρόεδρε και κύριοι συνάδελφοι, εξακολουθεί να κυριαρχεί η λογική της μικροπολιτικής, η λογική της ανευθυνότητας και –ας μου επιτραπεί η λέξη- πολλές φορές η λογική της κουτοπονηριάς. Γιατί αυτό τουλάχιστον αναδεικνύεται από το γεγονός ότι χθες είχαμε νέα γεγονότα που σήμερα η σχετική νομοθετική σας πρωτοβουλία δεν τα λαμβάνει καθόλου υπόψη. 
     ΠΡΟΕΔΡΕΥΩΝ (Γεώργιος Σούρλας): Ο κ. Μπούρας έχει το λόγο. 
    ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
    Ειλικρινά κοιτώντας το ρολόι μου –διότι είμαι από το πρωί εδώ- δεν καταλαβαίνω γιατί τόση επιμονή από τους αξιόλογους και εν πολλοίς επώνυμους, συναδέλφους του ΠΑΣΟΚ. Από τη στιγμή, μάλιστα, που η δεύτερη παράγραφος έφυγε, δεν καταλαβαίνω γιατί αυτή η επιμονή. Πολλοί ομιλητές. Ο κατάλογος ανεξάντλητος. Μάλιστα, δεν έχω καταλάβει τι προσπαθείτε να αιτιολογήσετε.
    Εγώ είμαι απλός άνθρωπος. Προσπαθώ να δω με ποια λογική πρέπει να πάω. 
    Τι ζητάει αυτή η τροπολογία; Ζητάει να αναστείλουμε ένα νόμο. Όλα όσα έχετε να πείτε ή θα θέλατε να πείτε, έπρεπε να τα πείτε.
    ΜΙΛΤΙΑΔΗΣ ΠΑΠΑΪΩΑΝΝΟΥ: Έχει γίνει ξανά στο παρελθόν.
    ΑΘΑΝΑΣΙΟΣ ΜΠΟΥΡΑΣ: Μη με διακόπτετε, κύριε Παπαϊωάννου.
    Και έχετε τη δυνατότητα να το κάνετε. Θα τα λέμε από αύριο, συνέχεια. Θα μιλάμε. Θα τα ξαναπούμε εδώ. Θα τα πούμε στις επιτροπές. Ειλικρινά, γιατί τόσο πάθος; 
    Επίσης, με εξέπληξε και η κ. Διαμαντοπούλου. Βέβαια, έφυγε, όπως έφυγε και ο κ. Τσοχατζόπουλος και όλοι. Πετάνε κάποια ρουκέτα, αλλά δεν σέβονται. Εγώ έχω μάθει να μένω στο Κοινοβούλιο όταν θέλω να πω κάτι.
    Δεν ήξερε, λοιπόν, η κ. Διαμαντοπούλου, δεν επληροφορείτο ως Επίτροπος, ότι η χώρα μας εγκαλείτο τον τελευταίο καιρό της διακυβέρνησης από το ΠΑΣΟΚ με πολλαπλά έγγραφα; Δεν ήξερε και δεν ξέρει η κ. Διαμαντοπούλου ότι η σημερινή Κυβέρνηση εγκαλείται από την Ευρωπαϊκή Ένωση για 1,2 δισεκατομμύρια ευρώ για έργα και προμήθειες της περιόδου 2001 – 2003; 
    Ειλικρινά περίμενα, μετά την απόσυρση από τον κύριο Υπουργό, τη διαγραφή, δηλαδή, της δεύτερης παραγράφου, να τελειώσει το θέμα και να πάμε στα σπίτια μας. Αλλιώς, δεν έχει κανένα νόημα. 
    Αγαπητοί συνάδελφοι, να σας πω και κάτι: Άκουσα με πολλή ευλάβεια τις εισηγήσεις των δύο εισηγητών της Αριστεράς, του Κομμουνιστικού Κόμματος και του Συνασπισμού. Και πράγματι, μετά την ψήφιση αυτού του νόμου, του οποίου σήμερα ζητάμε την αναστολή, τι προσπάθησε να κάνει η νέα Κυβέρνηση; Δύο πράγματα.
    Πρώτον, να κάνει ένα νομοθέτημα το οποίο να είναι συμβατό με το Σύνταγμα.
    Δεύτερον, να ικανοποιήσει το συναίσθημα του απλού Έλληνα πολίτη.
    Όλοι μιλάμε, όλοι μιλάτε -και ο Αρχηγός σας και εσείς- για διαφθορά και για διαπλοκή. Μάλιστα, διαφθορά και διαπλοκή που δεν έγινε στους δεκατέσσερις μήνες αλλά στα είκοσι χρόνια που κυβερνήσατε αυτόν τον τόπο με νοοτροπίες οι οποίες φαίνονται κάθε μέρα.
    Δεν είναι τυχαίο το γεγονός ότι σήμερα οι ιδιοκτήτες super market ζητούν την πληρωμή της σακούλας. Δεν είναι τυχαίο το γεγονός -βρήκαν έδαφος και έστησαν τους μηχανισμούς- ότι βαφτίζουν το ρύζι από τη Μαδαγασκάρη, «agrino». Αυτές τις νοοτροπίες καλλιεργήσατε.
    (Θόρυβος από την πτέρυγα του ΠΑΣΟΚ)
    Σας πειράζουν, βέβαια, αυτά που ακούτε, γιατί είστε οι ένοχοι που έπρεπε το λιγότερο να έρχεστε μαζί με εμάς, που προσπαθούμε να κάνουμε ό,τι είναι δυνατόν προκειμένου να ικανοποιήσουμε το απλό συναίσθημα του πιο απλού Έλληνα πολίτη, που θέλει ένα κράτος δίκαιο, ένα κράτος ηθικό, ένα κράτος έντιμο, παραγωγικό και ένα κράτος που να υπηρετεί τον πολίτη.
    Αυτή ήταν η δική μας προσπάθεια. Σε αυτήν την προσπάθεια εμείς στοχεύουμε. Δώσαμε τη μάχη στην Ευρωπαϊκή Ένωση. Και η Ευρωπαϊκή Ένωση δεν είναι κανένας παράδεισος. Είναι μία συνεχής διαπραγμάτευση. Και τη συνεχή διαπραγμάτευση η Κυβέρνησή μας θα την κάνει μέχρι την τελευταία στιγμή και μέχρι να πετύχει το καλύτερο για τον Έλληνα πολίτη.
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούρα.
    Ο κ. Κεγκέρογλου έχει το λόγο έχει. Απών. Διαγράφεται.
    Ο κ. Ρήγας έχει το λόγο. Απών. Διαγράφεται.
    Ο κ. Καραμάριος έχει το λόγο.
    ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το πρόβλημα που δημιουργήθηκε μεταξύ Ελλάδος και Ευρωπαϊκής Ένωσης είναι υπαρκτό. Άλλωστε, δικαιολογείται πλήρως και ορθά στην αιτιολογική έκθεση της τροπολογίας.
      Η Κυβέρνηση είχε δύο επιλογές: Ή να αναστείλει το νόμο, όπως έπραξε και ορθά κατά την άποψή μου, ή να τον καταργήσει. Εάν προέβαινε στην κατάργηση του νόμου ολόκληρου, θα είχαμε πρόβλημα της αναδιάρθρωσης του Εθνικού Συμβουλίου Ραδιοτηλεόρασης, του οποίου όλες τις προτάσεις απεδέχθη η Κυβέρνηση, όπως και τις υπέβαλε στην Επιτροπή Θεσμών και Διαφάνειας. 
      Προτίμησε, λοιπόν, η Κυβέρνηση την αναστολή και, όπως είπα, σωστά έπραξε, διότι οι οποιεσδήποτε αιτιολογίες που ακούγονται εδώ σήμερα είναι όλες από την άποψη ότι υπάρχει πρόβλημα όχι μόνο με το νόμο που ψήφισε η Νέα Δημοκρατία αλλά και του νόμου που ψήφισε η προηγούμενη κυβέρνηση. Η οποιαδήποτε εμπλοκή στα κονδύλια που η κ. Διαμαντοπούλου είπε με μεγάλη περίσσια λόγου δεν οφείλεται στις δικές μας διατάξεις, οι οποίες ακόμα δεν άρχισαν να εφαρμόζονται, αλλά ισχύουν οι διατάξεις του προηγούμενου νόμου. Αν λοιπόν υπάρχει πρόβλημα, υπάρχει πρόβλημα από την ισχύουσα νομοθεσία. 
      Εγώ προσωπικά εμμένω στην άποψη ότι η βασική διάταξη του άρθρου 14 παράγραφος 9 του Συντάγματος πρέπει να υπάρχει στην οποιαδήποτε τροποποίηση την οποία η Κυβέρνηση θελήσει να κάνει και δεν μπορούμε να αποστούμε από τις διατάξεις του Συντάγματος, γιατί πιστεύω –επαναλαμβάνω- ότι δεν υπάρχει κόντρα μεταξύ του Ευρωπαϊκού Κοινοβουλίου.
      Τι πρέπει όμως να προσέξουμε ιδιαίτερα; Ελπίζω η οποιαδήποτε τροποποίηση γίνει αυτήν τη φορά να είναι -και αυτό είναι η μεγάλη διαφορά μας με την Ευρωπαϊκή Ένωση απ’ ό,τι αντιλαμβάνεται ο οποιοσδήποτε άνθρωπος- η ονομαστικοποίηση των μετοχών των ημεδαπών και αλλοδαπών επιχειρήσεων. Αυτός είναι ένας μεγάλος λόγος, διότι για πρώτη φορά με το νόμο αυτό που αναστέλλονται οι διατάξεις του ισχύει η απαγόρευση ή η μετατροπή της ονομαστικοποίησης των εγχώριων και των αλλοδαπών εταιρειών. 
      Ο έλεγχος της διαφάνειας πρέπει να γίνεται και κατά τη διάρκεια εκτέλεσης της σύμβασης, ενώ προηγουμένως δεν υπήρχε και υπάρχει σήμερα μόνο κατά την έναρξη της συμβάσεως. Τα πρόσωπα τα παρένθετα και οι συγγενείς πρέπει να εξειδικευτούν κατά τον καλύτερο τρόπο και επιτέλους πρέπει να οριστεί ο βασικός μέτοχος, ποιος είναι ο ορισμός του. Για εμένα προσωπικά είναι αστείο να θεωρείται ότι ο βασικός μέτοχος είναι εκείνος που έχει το 1%, διότι σε μια εταιρεία ξέρουμε πολύ καλά ότι εκείνος που ελέγχει είναι το 51%.
      Όμως σε κάθε περίπτωση -και αυτό θέλω να το τονίσω και να ληφθεί υπ’ όψιν σοβαρά από τους παριστάμενους συναρμόδιους Υπουργούς, οι οποίοι πιστεύω ότι έχουν κάθε λόγο να προσέξουν ιδιαίτερα- είναι ότι εκείνο που πρέπει πρωταγωνιστήσει είναι η πρώτη διάταξη του Συντάγματος ότι ιδιοκτήτης, μέτοχος ή διευθυντικό στέλεχος δεν μπορεί να μετέχει με τις ίδιες ιδιότητες σε μια άλλη εταιρεία ξένη ή οποιαδήποτε άλλη θέλει να εκτελέσει έργα, να μη συνδέσουμε δηλαδή τη δεύτερη παράγραφο με την πρώτη αλλά να κυριαρχήσει η πρώτη. Αυτό έχει μεγάλη σημασία και εμείς δεν απαγορεύουμε να έρθει κανείς να κάνει έργα από το εξωτερικό, αλλά του απαγορεύουμε να έχει σε κάθε περίπτωση Μέσα Μαζικής Ενημέρωσης τα οποία διαμορφώνουν την κοινή γνώμη πολύ περισσότερο με το άρθρο 15 παράγραφος 2 του Συντάγματος. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Επόμενος είναι ο κ. Σαλαγιάννης, ο οποίος είναι απών και διαγράφεται.
      Το λόγο έχει ο συνάδελφος κ. Καΐσερλης.
       ΚΩΝΣΤΑΝΤΙΝΟΣ ΚΑΪΣΕΡΛΗΣ:  Σας ευχαριστώ, κύριε Πρόεδρε.
      Κύριε Πρόεδρε, παρέμεινα σ’ αυτήν την Αίθουσα για ένα και μόνο λόγο.
      ΠΡΟΕΔΡΕΥΩΝ (Γεώργιος Σούρλας): Πότε φύγατε από την Αίθουσα; Μόνιμα στην Αίθουσα είστε και είναι προς τιμή σας αυτό.
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Όχι, ήρθα για την τροπολογία και έμεινα αφ’ ενός για να ακούσω και αφ’ ετέρου για να τοποθετηθώ τόσο απλά: Κύριε Πρόεδρε, θα ήθελα να γραφτεί στα Πρακτικά ότι εγώ δεν θα ψηφίσω αυτήν την τροπολογία. Ψηφίζω «όχι». Και ψηφίζω «όχι», γιατί οι μόνοι που είναι υπεύθυνοι να αποσύρουν αυτήν τη διάταξη είναι αυτοί που την ψήφισαν και κανένας άλλος.
      Λυπάμαι, και ας καταγραφεί και αυτό, εξαιτίας αυτής της διάταξης που αποσύρεται τώρα από τους ιδίους, σπιλώθηκε μία ολόκληρη παράταξη. Ειπώθηκε ότι στελέχη αυτής της παράταξης είναι διαπλεκόμενα με «νταβατζήδες» και ότι με αυτόν το νόμο που οι ίδιοι τώρα αποσύρουν και οι «νταβατζήδες» θα εξαφανιστούν αλλά και μία ολόκληρη παράταξη θα έχει αμαυρωθεί ως προς το παρελθόν της.
      Κύριε Πρόεδρε, λυπάμαι ως πολίτης, ντρέπομαι γιατί συνέβη αυτό που συνέβη και εύχομαι να μην ξανασυμβεί. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καΐσερλη.
      Το λόγο έχει ο κ. Γκιουλέκας.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κύριε Πρόεδρε, θεωρώ ότι ειπώθηκαν αρκετά για το θέμα της τροπολογίας, αλλά θα ήθελα να κάνω μερικές γενικές παρατηρήσεις, επειδή άκουσα αρκετούς από τους αγορητές του ΠΑΣΟΚ, άκουσα και τις βαριές εκφράσεις τις οποίες χρησιμοποίησαν κατά της παράταξής μας. 
      Αυτό που θέλω να πω είναι πως είναι γνωστή η ιστορία των δύο παρατάξεων και είναι γνωστό ποιοι επέλεξαν να κυβερνήσουν ή καλύτερα, κύριε Πρόεδρε, ποιοι επέλεξαν να συγκυβερνήσουν παρέα με τους διαπλεκόμενους όλα τα προηγούμενα χρόνια και τι επιλέξαμε εμείς ως παράταξη, να κηρύξουμε αυτόν τον πόλεμο κατά της διαφθοράς και της διαπλοκής.
      Και επειδή ακούστηκαν και ορισμένες εκφράσεις -που δεν νομίζω ότι κοσμούν το Κοινοβούλιο να τις επαναλαμβάνουμε- για τους διαπλεκόμενους, θα ήθελα να πω για τον τρόπο με τον οποίο μεταχειρίζονται κάποιοι απ’ αυτούς τη σημερινή Κυβέρνηση: Δεν αναρωτιούνται πώς είναι δυνατόν σήμερα να εγκαλείται η σημερινή Κυβέρνηση, γιατί κατήργησε το ΛΑΦΚΑ, να εγκαλείται η σημερινή Κυβέρνηση διότι τακτοποιεί τους συμβασιούχους, που επί τόσα χρόνια το ΠΑΣΟΚ τους κρατούσε ως ομήρους και να μη λέγεται κουβέντα στα μέσα ενημέρωσης, γιατί τελικώς μετά από έναν υπερδεκαετή αγώνα επετεύχθη η συμφωνία για τον αγωγό Πύργου – Αλεξανδρουπόλεως. 
      Να, κύριοι συνάδελφοι του ΠΑΣΟΚ, πώς οι διαπλεκόμενοι επεφύλασσαν μία διαφορετική μοίρα σε σας και να πώς μεταχειρίζονται τη σημερινή Κυβέρνηση. Επειδή μιλάτε για τους διαπλεκόμενους, αυτή είναι η απάντηση, η σημερινή εικόνα, η σημερινή αντιμετώπιση.
      Και βέβαια, είναι πρωτοφανές να ακούμε τους αγορητές του ΠΑΣΟΚ να μιλούν, μετά από μία εικοσαετή διακυβέρνηση της χώρας από το κόμμα τους, με αυτόν τον τρόπο και με αυτόν τον τόνο. Και άκουσα προηγουμένως να μιλούν και να λένε ότι «πληρώνει ο τόπος, πληρώνει ο ελληνικός λαός τις δικές σας παλινωδίες» και αναφέρονταν στη Νέα Δημοκρατία.
      Για να σας θυμίσουμε, κύριοι συνάδελφοι του ΠΑΣΟΚ, τι πληρώνει ο ελληνικός λαός: Πληρώνει 1.200.000.000 ευρώ για τις ατασθαλίες του 2001-2003. Πλήρωσε 20.00.000.000 για το Κτηματολόγιο, που τα λεφτά ήρθαν, δεν γνωρίζουμε πού πήγαν, πάντως Κτηματολόγιο δεν έγινε και πληρώνουμε το πρόστιμο στην Ευρωπαϊκή Ένωση. Πληρώνει πάνω από 1 τρισεκατομμύριο δραχμές για τη δήθεν εξυγίανση που κάνατε στην Ολυμπιακή Αεροπορία και την καταντήσατε ως εταιρεία όπως την καταντήσατε. Και, αν θέλετε, πληρώνει και άλλους χειρισμούς που κάνατε ως Κυβέρνηση, για να μη θυμηθώ το video-ΛΟΤΤΟ και κάποια άλλα, γιατί ακούστηκαν κάποια αντίστοιχα εδώ μέσα. 
      Αυτά τα πληρώνει, κύριοι συνάδελφοι του ΠΑΣΟΚ, όντως ο ελληνικός λαός. Και τα πληρώνει γιατί εσείς ήσασταν υπεύθυνοι γι’ αυτήν τη διακυβέρνηση τότε.
      Και επειδή είπατε ότι μειώνεται και το κύρος της χώρας μας, γιατί προσπαθούμε να βρούμε έναν κοινό τόπο με την Ευρωπαϊκή Ένωση: Δεν μειώθηκε, κύριοι συνάδελφοι του ΠΑΣΟΚ, το κύρος της χώρας μας, όταν κωφεύατε στις επιστολές που εστάλησαν από την Ευρωπαϊκή Ένωση και το 2003 και το 2004; Τότε δεν μειώθηκε το κύρος της χώρας; 
      Και βεβαίως τότε όταν ήλθαν εκείνες οι επιστολές προς τη δική σας κυβέρνηση –ερωτώ- γιατί αυτοί οι κύριοι διαπλεκόμενοι, με τους οποίους εσείς μας συντάσσετε σήμερα, εμάς, που κάνουμε αυτόν τον αγώνα κατά της διαφθοράς και της διαπλοκής, γιατί τότε δεν ανέφεραν ούτε ένα μονόστηλο στις εφημερίδες ούτε ένα λεπτό δεν αφιέρωσαν στα ραδιοφωνικά και τηλεοπτικά δελτία ειδήσεων για εκείνες τις επιστολές που είχε στείλει τότε η Ευρωπαϊκή Ένωση; Και σήμερα, ξεσηκώθηκε μία επανάσταση από την πρώτη στιγμή που ήρθε το συγκεκριμένο νομοσχέδιο πριν ψηφιστεί και γίνει νόμος του κράτους απ’ όλα τα μέσα ενημέρωσης, τα οποία εκόπτοντο, διότι η χώρα θα έχανε χρήματα –τα οποία φυσικά και δεν έχασε- διότι η χώρα προχωρούσε να νομοθετήσει εις βάρος των οδηγιών της Ευρωπαϊκής Ένωσης. Και είδαμε και το κατάντημα εδώ μέσα, κάποιοι συνάδελφοι του ΠΑΣΟΚ, να επιτίθενται ακόμη και στο ίδιο το Σύνταγμα και στη διάταξη 14 παράγραφος 9, που το δικό σας κόμμα εισήγαγε τότε και πρότεινε με την Αναθεώρηση του Συντάγματος την άνοιξη του 2001 στο Σώμα. Αυτά για να μην λησμονούμε τα έργα και επί των ημερών σας, κύριε συνάδελφε του ΠΑΣΟΚ. Το δικό σας κόμμα ήταν αυτό που ουσιαστικά εισηγήθηκε να περάσει αυτή η διάταξη. 
    Κλείνω, λέγοντας, ότι εμείς σε κάθε περίπτωση πέρα από το ό,τι ακούγεται από την άλλη πλευρά, θα συνεχίσουμε αυτήν την προσπάθεια. Θα βρούμε κοινό τόπο με την Ευρωπαϊκή Ένωση. 
    Πάντως, κύριοι συνάδελφοι του ΠΑΣΟΚ, αυτό το οποίο πρέπει να μείνει σ’ αυτήν την Αίθουσα είναι ότι δεν θα συμβιβαστούμε ούτε με τη διαφθορά ούτε με τη διαπλοκή και θα προχωρήσουμε σύμφωνα με τις εξαγγελίες μας στον ελληνικό λαό. Αυτό ενέκρινε ο ελληνικός λαός στις 7 Μαρτίου και γι’ αυτό μας ψήφισε.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκιουλέκα.
    Το λόγο έχει ο κ. Γαρουφαλιάς.
    ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ πολύ, κύριε Πρόεδρε.
    Κύριε Υπουργέ, κάνατε ένα νόμο που πιθανόν να μην το καταλάβατε αλλά άρχισε να έχει εφαρμογή πριν καλά-καλά ακόμη ξεκινήσει η πραγματική του εφαρμογή. Αυτή εδώ η Αίθουσα έδωσε το δικαίωμα αυτός ο νόμος να λειτουργήσει. 
    Με το που ακούστηκε και μόνο η άποψη ότι από εδώ και πέρα αλλάζει η ρότα των πέντε καλών σας φίλων, κύριοι συνάδελφοι, που λυμαίνονται και ρουφάνε με το καλαμάκι το αίμα του κοσμάκη, έσπευσαν όλοι μαζί να κάνουν και να βρουν μεθόδους, φίλους για να μεταβιβάσουν τα πολλά τους κανάλια και μέσα. Δεν κατάλαβαν ότι η διακυβέρνηση Καραμανλή είχε σημαία την αξιοπρέπεια της πολιτείας, την αξιοπρέπεια της λειτουργίας της δημοκρατίας.
    Δεν μπορεί, φίλοι μου, αυτή η χώρα που γέννησε τη δημοκρατία να καταπιέζει και να αφανίζει τη δημοκρατία με τρόπους, μεθόδους και έμμεσες παρεμβάσεις που είτε θέλουμε είτε όχι, έχουν καλή γνώση του τρόπου με τον οποίο καταστρατηγείται η ουσία της λειτουργίας των θεσμών, της διαφάνειας και της δημοκρατίας στον τόπο.
    Είναι ένας νόμος, λοιπόν, πετυχημένος. Και λυπάμαι που δεν είναι ο Κοινοβουλευτικός Εκπρόσωπος του ΠΑΣΟΚ ο κ. Καστανίδης εδώ ο οποίος ούτε λίγο ούτε πολύ ζήτησε από τον Υπουργό μας να αποσύρει το άρθρο 2, που ήταν καθαρά ένα νομοτελειακό, δομικό στοιχείο και ο Υπουργός μας το απέσυρε. Περίμενα όμως, γιατί το έλεγε με μεγάλη ζωντάνια ότι αφού απέσυρε αυτό το άρθρο που δεν έδενε στη λογική της δικής σας αντίληψης και της δικής σας σκέψης, η επόμενη δήλωσή του να είναι ότι ψηφίζουμε την τροπολογία. 
    Γιατί είπε τη μισή αλήθεια ο αγαπητός συνάδελφος και εκπρόσωπός σας; Δεν αναφέρθηκε καθόλου στο ν. 3021/2002, τον οποίο, ξέρετε αγαπημένοι μου φίλοι, τον ψηφίσατε τότε γιατί ξέρατε ότι δεν θα τον εφαρμόσετε. Γιατί οι καλοί σας φίλοι δεν σας επέτρεπαν να τον εφαρμόσετε. Έτσι, λοιπόν, κάνατε ένα νόμο για να υπάρχει. Και πολύ καλά γνωρίζουμε ότι και πολλοί άλλοι νόμοι σας υπήρχαν για να υπάρχουν.
    Έτσι  τα συμφέροντα και οι καλοί κύριοι που τα διαχειρίζονταν τόσα χρόνια και έγιναν δισεκατομμυριούχοι και αποτελούν στο διεθνές jet set τους πρωτοπόρους, έπαιρναν το μόχθο, τον ιδρώτα της καθημερινότητας του απλού Έλληνα πολίτη και τον έκαναν χρυσάφι στις τσέπες τους. Ε, λοιπόν, τέλος πια. Φτάνει πια! Η ελληνική κοινωνία κουράστηκε να σας ανέχεται είκοσι χρόνια. Ήρθε η ώρα αυτής της μεταρρύθμισης.
    Γι’ αυτό, λοιπόν, η Κυβέρνηση Καραμανλή, η νέα διακυβέρνηση της χώρας θα δώσει τη μάχη στην Ευρωπαϊκή Ένωση γιατί έτσι αντιμετωπίζονται τα προβλήματα του τόπου. Όχι να κρυβόμαστε, ούτε να κάνουμε νόμους που δεν τους εφαρμόζουμε. Κάναμε νόμο για να τον εφαρμόσουμε, αλλά αφού βρούμε κοινό τόπο συνεργασίας και αποδοχής των απόψεών μας με την Ευρωπαϊκή Ένωση και τους τεχνοκράτες της. 
    Αφού δηλώνω αναφανδόν ότι ψηφίζω αυτήν την τροπολογία, προσκαλώ και προκαλώ όλους τους φίλους του ΠΑΣΟΚ να κάνουν το ίδιο μια που ο Κοινοβουλευτικός Εκπρόσωπος είπε ότι αυτό που τον ενοχλούσε ο Υπουργός το απέσυρε. Ευτυχώς υπάρχουν κάποιοι συνάδελφοί σας που έχουν την τόλμη να λένε, μια που είναι συνάδελφοι της περιφέρειας, ότι δεν το ψηφίζουν. Οι υπόλοιποι είναι μεταξύ ΝΑΙ, ΟΧΙ και ΠΑΡΩΝ, στον αστυφύλακα και στο χωροφύλακα που λέμε.
    Τελικά αποφασίστε με ποιον είστε. Μην πατάτε σε δύο βάρκες. Σε δύο βάρκες όταν πατάτε και νηνεμία να υπάρχει κάποια στιγμή οι βάρκες θα απομακρυνθούν -αυτό λέει η φυσική και τα φαινόμενά της- και δυστυχώς θα βρεθείτε εκεί που σας κατέταξε η ελληνική κοινωνία.
    Εμείς θα στηρίξουμε αυτήν την προσπάθεια και θα συμπαρασταθούμε στην Κυβέρνηση Καραμανλή για να βρει λύση για το καλό της Ελλάδας και πιο πολύ για να μη δίνουμε το δικαίωμα στα συμφέροντα και στους διαπλεκόμενους να κάνουν το κουμάντο της δημοκρατίας μας. Σ’ αυτόν το ναό της δημοκρατίας τέτοια λόγια πρέπει να ακούγονται.
    Ευχαριστώ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Τσουρή έχει το λόγο.
      ΕΛΠΙΔΑ ΤΣΟΥΡΗ: Κύριε Πρόεδρε, η κοινή γνώμη παρακολουθεί εμβρόντητη τους τελευταίους μήνες να εξελίσσεται στην εσωτερική και ευρωπαϊκή σκηνή ένα θέατρο του παραλόγου με πρωταγωνιστή την ελληνική Κυβέρνηση και με τίτλο «ο Βασικός Μέτοχος». Για το σημερινό αποτέλεσμα δεν υπάρχουν άλλοθι, δεν υπάρχουν πειστικές εξηγήσεις, δεν υπάρχουν δικαιολογίες, δεν ισχύει καν το γνωστό «δεν ήξερες, δεν ρώταγες».
      Η Κυβέρνηση έχει ακέραια την ευθύνη από την αρχή μέχρι το τέλος, γιατί και ήξερε, αλλά και την είχαμε προειδοποιήσει. Τόσο η Ευρωπαϊκή Επιτροπή, όσο και το Επιστημονικό Συμβούλιο της Βουλής, οι φορείς, οι επιστήμονες, ο Τύπος, η Αξιωματική Αντιπολίτευση, επί μήνες έκρουαν τον κώδωνα του κινδύνου για το αδιέξοδο που οδηγούσε τη χώρα αλλά και για τις επιπτώσεις αυτής της τακτικής παραληρήματος τότε, τόσο στην απορροφητικότητα των κοινοτικών πόρων, όσο και στην υλοποίηση των δημοσίων έργων, στην ανάπτυξη της ανταγωνιστικότητας αλλά και για το ίδιο το κύρος της χώρας και τη διαπραγματευτική της ικανότητα.
      Το επίτευγμα της νέας διακυβέρνησης αυτούς τους δεκαπέντε μήνες είναι πραγματικά σπουδαίο. Προς τα έξω, στην Ευρωπαϊκή Ένωση η εικόνα μιας χώρας κακού μαθητή, που ο δάσκαλος την τραβάει από το αυτί και τη μαλώνει και μέσα το στήσιμο παραμάγαζων  για τις προσλήψεις στο δημόσιο τομέα. 
      Σας λέγαμε, κύριοι Υπουργοί, και διαβάζω από τα Πρακτικά την προσωπική μου τοποθέτηση: «Η κατάφωρη αντίθεση βασικών διατάξεων του νομοσχεδίου με το Κοινοτικό Δίκαιο όπως τις εξέφρασε η Ευρωπαϊκή Επιτροπή, οι τεκμηριωμένες αντιρρήσεις πλήθους φορέων κλπ. δημιουργούν μεγάλες αμφιβολίες για τη βιωσιμότητα του σχεδίου νόμου». Μας απαντούσατε «θα διαψευσθείτε». Οι προτάσεις σας είναι αοριστίες και αερολογίες. Το να κρίνεται μία κυβέρνηση από το ΠΑΣΟΚ πριν νομοθετήσει δείχνει την αναξιοπιστία. Τα επιχειρήματα του ΠΑΣΟΚ για το «Βασικό Μέτοχο» αγγίζουν την πολιτική φαιδρότητα και αυτές είναι μόνο κάποιες από τις δηλώσεις που έγιναν από τους Υπουργούς της Κυβέρνησης μέσα σ’ αυτήν την Αίθουσα. Παρουσιάστηκαν ως οι αδιάφθοροι, ως οι αρχάγγελοι της πάταξης της διαπλοκής, κραδαίνοντας τη ρομφαία του ασυμβίβαστου και τελικά συμβιβάστηκαν άνευ όρων μοιραίοι και άβουλοι, διασύροντας τη χώρα κατασπαταλώντας το κεφάλαιο αξιοπιστίας και κύρους αλλά και παγώνοντας τις αναπτυξιακές προοπτικές. 
      Θα σας πω τώρα τι δηλώνατε για όλα αυτά στις 20 Ιανουαρίου 2005 εδώ στη Βουλή. Θα κριθούμε στην πορεία για την αποτελεσματικότητά μας, για όλο το θέμα της διαπλοκής. Μετά λόγου γνώσεως και αίσθηση ευθύνης ψηφίζουμε αυτό το νομοσχέδιο. Τώρα δεν ξέρω σε ποιο επίπεδο, κύριοι Υπουργοί, τοποθετείτε αυτήν τη γνώση και αυτήν την ευθύνη, γιατί αποδείχθηκε πως ούτε το ένα σας διακρίνει ούτε και το άλλο.
      Στις 19-1-2005 ο Υπουργός Εσωτερικών ηρωϊκά διατεινόταν ότι εμείς θα κριθούμε για το τι θα κάνει αυτό το νομοσχέδιο και θα απολογηθούμε εάν χρειαστεί, που δεν θα χρειαστεί, για το πώς θα εφαρμοστεί αυτός ο  νόμος. Και όμως χρειάστηκε να απολογηθείτε ακόμα και σε χαμηλόβαθμους υπαλλήλους των Βρυξελλών, χρειάστηκε ακόμα να επιστρατεύσετε και τον Πρωθυπουργό, προκειμένου να απολογηθεί στον κ. Μπαρόζο. 
      Το ΠΑΣΟΚ διά του Προέδρου του έχει καταθέσει μία σειρά προτάσεων και έχει επανειλημμένα διακηρύξει την πρόθεσή του να συμβάλλει εποικοδομητικά και ουσιαστικά σ’ αυτό το υπαρκτό φαινόμενο. Δυστυχώς, μέχρι σήμερα η Κυβέρνηση ούτε σ’ αυτήν την πρόκληση ανταποκρίθηκε, γιατί ούτε θέλει ούτε μπορεί. Είναι καιρός για την Κυβέρνηση να αρθεί στο ύψος των περιστάσεων και να τιμήσει την εμπιστοσύνη που τις έχει δείξει ο ελληνικός λαός. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μήπως θέλετε να προηγηθεί η κ. Παντελάκη για δύο λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι. 
      ΕΛΠΙΔΑ ΠΑΝΤΕΛΑΚΗ: Οι εισηγητές δεν θα μιλήσουν;
      ΠΡΟΕΔΡΕΥΩΝ (Γεώργιος Σούρλας): Όχι, γιατί να μιλήσουν πάλι; Αλλά αν επιμένετε, βεβαίως έχετε το δικαίωμα να δευτερολογήσετε για δύο λεπτά. Πρώτα, όμως, θα ακούσουμε τον κύριο Υπουργό. Άλλωστε, δεν είναι πρόβλημα τώρα να παραταθεί η συνεδρίαση για λίγα λεπτά ακόμα. Για όνομα του Θεού!
      Το λόγο έχει τώρα ο κ. Ρουσόπουλος.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε. 
      Στη διεθνή διπλωματία υπάρχει ένας όρος που λέγεται «εποικοδομητική ασάφεια». Ακούσαμε θέσεις από την πλευρά του Συνασπισμού και του Κομουνιστικού Κόμματος Ελλάδας, όπως είχαμε ακούσει θέσεις και στην Επιτροπή και στην Ολομέλεια κατά τη διάρκεια της συζήτησης του ν. 3310. Παρακολουθήσαμε όμως ότι υπάρχει ασάφεια από την πλευρά του ΠΑΣΟΚ, η οποία δεν μπορεί να χαρακτηριστεί ούτε καν εποικοδομητική. 
      Επαναλήφθηκε για πολλοστή φορά εδώ ότι είχαν γίνει προτάσεις από το ΠΑΣΟΚ από τον κ. Παπανδρέου, προτάσεις οκτώ σημείων, οι οποίες σε κάποια μέρη έχουν σχέση με το συζητούμενο θέμα, αλλά στην πλειοψηφία τους δεν έχουν. 
      Εκείνο το οποίο εγώ προσωπικά είπα –και σήμερα άκουσα και τον κ. Κασίμη να το λέει, όπως και τον κ. Παυλόπουλο- από την προηγούμενη, κιόλας, συζήτησή μας εδώ είναι ότι το ΠΑΣΟΚ έχει όλο το χρόνο, έχει όλη την εμπειρία να φέρει μια πρόταση νόμου, μια πολύ συγκεκριμένη πρόταση νόμου και όχι γενικές προτάσεις οι οποίες λίγη σχέση έχουν με το νομοσχέδιο. 
      Ακούσαμε, όμως, και βαριές κουβέντες. Ακούσαμε, δηλαδή, ότι οδηγήσαμε τη χώρα στη γελοιοποίηση. Αναρωτιέμαι, λοιπόν, τα εξής: Ήταν τιμή για τη χώρα τα 100.000.000 ευρώ που πληρώσαμε για το Κτηματολόγιο; Ήταν τιμή το 1,1 δισεκατομμύρια ευρώ που χάθηκε από το Β΄ Κοινοτικό Πλαίσιο Στήριξης; Ήταν τιμή για τη χώρα τα 25.000 ευρώ ημερησίως για τον Κουρουπητό; Ήταν τιμή για τη χώρα η, πριν από λίγες ημέρες ληφθείσα, επιστολή από την Ευρωπαϊκή Ένωση για συμφωνίες και παραλείψεις δικές σας όσον αφορά την Ολυμπιακή Αεροπορία, όπου μας ζητούνται πίσω σχεδόν 200.000.000 ευρώ; Ήταν τιμή για τη χώρα το 1.250.000.000 ευρώ που ζητά η Κομισιόν τώρα για λάθη και παραλείψεις σε δημόσια έργα δικά σας επί σειρά ετών και που αυτή η Κυβέρνηση προσπαθεί να διαπραγματευτεί, έτσι ώστε να μειώσει κατά το δυνατόν το τεράστιο κόστος, το οποίο, όπως σας είπα, δεν είναι μόνο σ’ αυτόν τον τομέα των έργων, αλλά σε όλα τα υπόλοιπα;
      Εμείς, λοιπόν, γελοιοποιήσαμε τη χώρα και εσείς την τιμήσατε με όλα αυτά, με τις αποφάσεις των ευρωπαϊκών δικαστηρίων ή της Κομισιόν; Τι έχουμε εδώ, κυρίες και κύριοι συνάδελφοι; Έχουμε μήπως κάποια απόφαση, η οποία καταγγέλλει τη χώρα και την κάνει να πληρώσει; Έχουμε μια συζήτηση στην Κομισιόν, μια απόφαση της Κομισιόν, να βρεθεί ο κοινός τόπος, κάτι το οποίο έχουμε πει και εμείς. 
      Είπε προηγουμένως ο Πρόεδρος της Επιτροπής Θεσμών και Διαφάνειας της Βουλής κ. Καραμάριος προς την κ. Διαμαντοπούλου και προς όλους τους άλλους ομιλητές του ΠΑΣΟΚ -αναφερθήκατε και στο Εθνικό Συμβούλιο Ραδιοτηλεόρασης, στη διάλυση των πάντων στον τόπο από το ν. 3310, γκρεμίστηκαν γεφύρια, έφυγαν τα νερά από τις λίμνες, έγιναν ένα σωρό πράγματα, απ’ ό,τι λέει το ΠΑΣΟΚ- ότι ο νόμος αρχίζει να εφαρμόζεται από τις 14 Ιουνίου. Πώς, λοιπόν, το Εθνικό Συμβούλιο Ραδιοτηλεόρασης, όπως ειπώθηκε από ομιλητές του ΠΑΣΟΚ, χάνει την αξιοπιστία του; Πώς έχει πρόβλημα σήμερα το Εθνικό Συμβούλιο Ραδιοτηλεόρασης; Σεβόμαστε ή όχι την ανεξαρτησία του; Θεωρούμε, δηλαδή, ότι δεν λειτουργεί ανεξάρτητα; 
      Ακούστηκαν και πολλά άλλα, αλλά επειδή ο χρόνος πιέζει, θα  μου επιτρέψετε να κλείσω λέγοντας ότι στη λογική του ΠΑΣΟΚ με θρησκευτική ευλάβεια ακολουθείται αυτό που παλαιότερα λέγαμε «και με τον χωροφύλαξ και με τον αστυφύλαξ» και το οποίο λίγες ώρες νωρίτερα είχαμε την ευκαιρία να το διαπιστώσουμε στην ψηφοφορία για τους νομάρχες. Αν το βάζαμε με όρους Ευαγγελίου, θα λέγαμε «και τούτο ποιείν και εκείνο μη αφιέναι».
      Όμως, σε ό,τι αφορά το «Βασικό Μέτοχο», σε ό,τι αφορά τη διαπλοκή, θα πρέπει πρώτα, κύριοι συνάδελφοι του ΠΑΣΟΚ, να ξεκαθαρίσετε εάν πρώτον υπάρχει διαπλοκή, γιατί μέχρι τώρα μας λέγατε ότι δεν υπάρχει. 
      Σήμερα, ακούσαμε ότι υπάρχει διαπλοκή. Η κ. Μιλένα Αποστολάκη μίλησε για «ιδεολόγημα της διαπλοκής», ενώ ο κ. Κακλαμάνης –και λυπούμαι που δεν είναι εδώ, γιατί είχα ζητήσει τα Πρακτικά της Βουλής για να δω τι ακριβώς είπε- δεν είπε ότι και επί ΠΑΣΟΚ υπήρχε διαπλοκή. Είπε κάτι πολύ πιο βαρύ. 
      Κατήγγειλε εσάς του ίδιους, την κυβέρνηση του ΠΑΣΟΚ και είπε επί λέξει τα εξής: «ο νόμος...» -καταγγέλλοντας τη Νέα Δημοκρατία, τούτος ο νόμος- «...έγινε, διότι η μία πλευρά των επιχειρηματικών συμφερόντων που επιδιώκουν και προσπαθούν να κυβερνούν τον τόπο ουσιαστικά και ο λαός να έχει την αφέλεια ότι αναδεικνύει κυβερνήσεις στηρίζοντας τη Νέα Δημοκρατία, επέβαλαν την άποψή τους εναντίον των άλλων επιχειρηματιών που ελυμαίνοντο και το ΠΑΣΟΚ και τον τόπο».
      Ο κ. Κακλαμάνης είπε ότι υπήρχαν επιχειρηματίες που ελυμαίνοντο το κόμμα σας. Αυτό είναι μια πολύ σοβαρή καταγγελία από υψηλό στέλεχος του κόμματός σας! Δεν μίλησε για επιχειρηματίες που ελυμαίνοντο τον τόπο επί ΠΑΣΟΚ και για διαπλοκή γενικώς και αορίστως.
      Εν πάση περιπτώσει, εγώ καταλήγω, λέγοντας ότι θα πρέπει κανείς να έχει υπομονή, να μη βιάζεται και να μην προλέγει δίκην Κασσάνδρας όλα αυτά τα οποία άκουσα σήμερα ότι θα γίνουν με τις όποιες αλλαγές, για να βρεθεί ο κοινός τόπος. 
      Θα μείνω στη φράση που χρησιμοποίησε ο Κοινοβουλευτικός Εκπρόσωπος της Νέας Δημοκρατίας, ότι ο στόχος για τη διαφάνεια και κατά της διαπλοκής θα υπηρετηθεί, όπως το θέλει ο συνταγματικός νομοθέτης, και μετά τις διαβουλεύσεις που γίνονται με την κοινότητα. Θα υπηρετηθεί αυτός ο στόχος, γιατί έχει να κάνει με προσπάθειες και της Ευρωπαϊκής Ένωσης σε ένα πολύ μεγάλο βαθμό, αλλά κυρίως έχει να κάνει με μία ιδεολογία πολύ διαφορετική από την ιδεολογία που περιέγραψε νωρίτερα ο πρώην Πρόεδρος της Βουλής για το δικό σας κόμμα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης για δύο λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, πιστεύω ότι μία αρετή την οποία οφείλουμε να διαθέτουμε όλοι είναι η αυτοσυνειδησία. Αναρωτιέμαι τι είδους απόδειξη της αυτοσυνειδησίας ενός εκάστου εξ ημών παρέχεται, όταν οι Υπουργοί της Νέας Δημοκρατίας και οι συνάδελφοι Βουλευτές της Συμπολίτευσης πανηγύριζαν, τότε που ψήφιζαν το νόμο. Πανηγυρίζουν και τώρα που τον αναστέλλουν. Πανηγύριζαν, δηλώνοντας ότι θα τραβήξουν μπροστά στο δρόμο κατά της διαπλοκής, ότι δεν πρόκειται να καμφθούν. Πανηγυρίζουν και σήμερα που κάμπτονται.
      Είναι δυνατόν να ζητάτε πίσω οφειλόμενα, όταν μάλιστα, κύριε Υπουργέ - τουλάχιστον από την πλευρά του ΠΑΣΟΚ- υπήρξαν προειδοποιήσεις ότι θα συμβούν όσα σήμερα είσθε υποχρεωμένοι να πράξετε; Δεν έχετε παρά να ανατρέξετε στα Πρακτικά. 
      Έχετε καμιά αμφιβολία, κύριε Υπουργέ, ότι δικαιούνται σήμερα οι Βουλευτές του ΠΑΣΟΚ, όχι να λειτουργούν ως Κασσάνδρες, όπως είπατε, αλλά να επισείουν το φόβο ότι μπορούν να συμβούν ανάλογα με αυτά που προειδοποίησαν και στο παρελθόν; 
      Αναφερθήκατε σε τιμές, πράξεις και παραλείψεις. Δεν γνωρίζετε τη δήλωση του νυν Επιτρόπου, ο οποίος ορίσθηκε από την Κυβέρνηση της Νέας Δημοκρατίας, ότι τώρα επί των ημερών σας υπάρχουν συνεχείς παραπομπές της Ελλάδας για περιβαλλοντικά θέματα; Δηλαδή συνήθη θέματα που ανάγονται στη διαχείριση των σχέσεων μεταξύ Ευρωπαϊκής Κοινότητας και των χωρών-μελών τα εμφανίζετε ως πράξεις ή παραλείψεις βλαπτικός για το εθνικό συμφέρον; 
      Δεν γνωρίζετε, κύριε Υπουργέ, ότι ο αριθμός των επερωτήσεων ή ερωτήσεων που υπέβαλαν οι Ευρωβουλευτές της Νέας Δημοκρατίας σε βάρος των δημοσίων έργων και σε βάρος της χώρας ήταν τεράστιος; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ήταν 1.200.000.000 ευρώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχει, όμως, και κάτι ακόμα, κύριε Πρόεδρε.
      Νωρίς-νωρίς αποσύρατε από την τροπολογία σας την παράγραφο 2, όπως σας το ζητήσαμε. Υπάρχουν, όμως, ακόμα εκκρεμότητες. Μπορείτε να εξασφαλίσετε ή να εγγυηθείτε ότι ακόμα και με την αναστολή, δεν θα υπάρξουν προβλήματα στις σχέσεις μεταξύ Ευρωπαϊκής Ένωσης και της χώρας μας τις επόμενες μέρες; Προσέξτε τη διατύπωση: «Τις επόμενες μέρες». Μπορείτε να το εγγυηθείτε; Σας παρακαλώ να προσέξετε την απάντηση.
      Δεύτερον, τι είναι αυτό που σας ενοχλεί στη διαρκώς επαναλαμβανόμενη πρόταση από το ΠΑΣΟΚ Κυβέρνηση και Αντιπολίτευση στο σύνολό τους να διαμορφώσουν άμεσα θεσμικό πλαίσιο, που να είναι σύμφωνο με το άρθρο 14.9 του Συντάγματος, αλλά και με το Κοινοτικό Δίκαιο, ώστε με αυτόν τον τρόπο να εξασφαλίσουμε πρωτίστως τα συμφέροντα της χώρας; Τι είναι αυτό που σας ενοχλεί και το αρνείσθε συνέχεια;
      Διότι αυτά τα οποία λέτε, να πάρουμε εμείς την πρωτοβουλία για μία πρόταση νόμου …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι. Το είπε προηγουμένως ο κ. Ρουσόπουλος, κύριε Υπουργέ. Σας το λέω, για να το ξέρετε. Αυτό που λέτε είναι το μόνο εύκολο. Όμως, ποιο είναι το νόημα μιας τέτοιας πρωτοβουλίας, που θα αναλάβει έστω το ΠΑΣΟΚ, θα εισηγηθεί τη σχετική πρόταση νόμου όπως συνήθως πράττετε -διότι το κάνατε και για την πρόταση νόμου για την ενδοοικογενειακή βία δικών σας Βουλευτών- θα την απορρίψετε; Αυτό θέλετε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν απερρίφθη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχει, λοιπόν, ένα πελώριο ερωτηματικό: Γιατί δεν εξασφαλίζετε τα συμφέροντα της χώρας με διακομματική πρωτοβουλία, η οποία μπορεί να οδηγήσει σε άμεση λύση;
      Δεν χρειαζόσασταν υπ’ αυτό το πρίσμα ούτε καν την αναστολή. Θα υπήρχε άμεσα νομοθετικό πλαίσιο. Γι’ αυτό σας μεμφόμαστε για άλλη μια φορά.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή πήρε το λόγο ο κ. Πολύδωρας, θα σας τον δώσω αμέσως μετά.
      Ορίστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Εγώ ήθελα μια παρατήρηση μόνο να κάνω. Τη συναίνεση προς το ΠΑΣΟΚ και τα άλλα κόμματα –εμφατικά προς το ΠΑΣΟΚ- τη θέλουμε, δεν την εκλιπαρούμε. Όλοι δίνουμε εξετάσεις ενώπιον του ελληνικού λαού. Και όταν δεν συναινεί ο άλλος πάνω σε λογικές βάσεις, πάνω σε βάσεις πραγματισμού…
      ΧΑΡΑΛΑΜΠΟΣ ΚΑΣΤΑΝΙΔΗΣ: Προχωρήστε μόνοι σας.
      ΒΥΡΩΝ ΠΟΛΥΔΩΡΑΣ: Εάν δεν συναινούν στη λογική βάση που τα πράγματα εκτίθενται, σε βάση πραγματισμού, κριτής είναι ο λαός. Αυτά είναι απλά.
      Το δεύτερο που ήθελα να σημειώσω επί της παρατηρήσεως του κ. Καστανίδη είναι ότι «εσφύριξε αδιάφορα», κατά το δη λεγόμενον, στην περιγραφική –όχι καταγγελτική, περιγραφική- παρέμβαση που έκανε ο κ. Ρουσόπουλος. Δεν τη λέω ούτε καν καταγγελτική. Οι αριθμοί και τα γεγονότα έχουν τη δική τους αποδεικτική δύναμη. Και αυτή η αποδεικτική δύναμη είναι καταπέλτης για το ΠΑΣΟΚ. Επ’ αυτής της αποδεικτικής γραφής του κ. Ρουσόπουλου, ο κ. Καστανίδης δεν βρήκε τίποτα να πει.
      Μάλιστα, επεκαλέσθη –επειδή τον προσέχω- τον κ. Δήμα, ο οποίος λέει ότι υπάρχουν προβλήματα περιβάλλοντος στη σχέση της Ευρώπης με τη χώρα μας και τα παρόμοια. Οι τελεσιδικίες, όμως, και περί το περιβάλλον και περί τα δημόσια έργα και περί τα λοιπά είναι καταγεγραμμένες τελεσιδικίες και αφορούν ευθύνες, αδιάσειστες και αποδεδειγμένες ευθύνες του ΠΑΣΟΚ.
      Θα ήμουν πολύ ευτυχής…
      ΧΑΡΑΛΑΜΠΟΣ ΚΑΣΤΑΝΙΔΗΣ: Χάνετε το Δ΄ Κοινοτικό Πλαίσιο Στήριξης και μιλάτε;
      ΒΥΡΩΝ ΠΟΛΥΔΩΡΑΣ: … ή τώρα ή σε άλλη συζήτηση να δώσει στην Εθνική Αντιπροσωπεία ευκρινέστερα και σοβαρότερα την απολογία του το ΠΑΣΟΚ, διότι είναι κατηγορούμενο.
      Κατά τα λοιπά, για την πρόσκλησή μας να συνεννοηθούμε και μαζί και με την Ευρώπη, για να βρούμε τον κοινό τόπο, η πρόσκληση-πρόταση ισχύει και δεν θέλω πια να ακούσω το ρεσιτάλ της χαιρεκακίας και της μικροψυχίας για το ποιος εδικαιώθη και για το πώς εδικαιώθη και ποιοι έχασαν. Η Κυβέρνηση με υπευθυνότητα θα αντιμετωπίσει και την περίπτωση από δω και μέχρι τις 14 Ιουνίου ή μέχρι τον προσήκοντα χρόνο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΕΛΠΙΔΑ ΠΑΝΤΕΛΑΚΗ: Να μιλήσουμε κι εμείς, κύριε Πρόεδρε, και μετά να απαντήσει ο κύριος Υπουργός;
      ΠΡΟΕΔΡΕΥΩΝ (Γεώργιος Σούρλας): Θα πάρει το λόγο πρώτα ο κύριος Υπουργός, που το έχει ζητήσει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα μου επιτρέψετε να δώσω μια απάντηση σε αυτά που είπε ο κ. Καστανίδης, γιατί έχει ιδιαίτερη σημασία.
      Κύριε Κοινοβουλευτικέ Εκπρόσωπε της Αξιωματικής Αντιπολίτευσης, υπάρχει κάτι το οποίο φαίνεται ότι δεν αγνοείτε, όμως θέλετε να το αποσιωπάτε.
      Τι κάνουμε αυτήν τη στιγμή; Γνωρίζετε ότι βρισκόμαστε σε φάση διαπραγμάτευσης με τα αρμόδια όργανα της Ευρωπαϊκής Ένωσης και της συγκεκριμένης Γενικής Διεύθυνσης, καθώς και του αρμόδιου Κοινοτικού Επιτρόπου, για να βρεθεί ο κοινός τόπος, όπου το Ελληνικό Δίκαιο, κατά πλήρη σεβασμό του άρθρου 14, παράγραφος 9 του Συντάγματος, το οποίο διασφαλίσαμε, θα είναι συμβατό και με το Κοινοτικό Δίκαιο.
      Δηλαδή, μιλάμε για τις τροποποιήσεις που θα επέλθουν στο νόμο, ώστε και η διαφάνεια να εξασφαλίζεται και να είναι αυτό συμβατό με το Κοινοτικό Δίκαιο, όπως το αντιλαμβάνονται τα όργανα της Ευρωπαϊκής Ένωσης. Διότι σας είπα ότι καθ’ ημάς, με την άποψη την οποίαν είχαμε –και δεν ήταν μόνο δική μας, καθώς ξέρετε- τέτοια αντίθεση μεταξύ Κοινοτικού Δικαίου και Ελληνικού Δικαίου δεν υπήρχε. Άλλη ήταν η άποψη των κοινοτικών οργάνων. Εκεί ακριβώς κάνουμε τη συζήτηση και καταλήγουμε σε ένα κείμενο.
      Έως ότου φθάσουμε σ’ αυτό το κείμενο –και θα φθάσουμε πολύ σύντομα- αναστέλλεται η ισχύς αυτού του νόμου. Διότι αυτό το ζήτησε η Ευρωπαϊκή Ένωση πράγματι, για να μην υπάρξουν…
      ΧΑΡΑΛΑΜΠΟΣ ΚΑΣΤΑΝΙΔΗΣ: Πόσο σύντομα, κύριε Υπουργέ; Πόσο σύντομα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … για να μην υπάρξουν –και το ξέρετε πολύ καλά- προβλήματα σε ό,τι αφορά τις χρηματοδοτήσεις.
      Κανονικά –το λέω, γιατί και αυτό το αποσιωπάτε- έπρεπε να ανασταλεί –αυτό ζητούσε η Ευρωπαϊκή Ένωση- και ο 3021/2002. Γιατί είχε τα ίδια προβλήματα και το αποσιωπούσατε.
    Αν δεν τον αναστέλλουμε, δεν είναι γιατί συμφωνούμε με το περιεχόμενό του. Είναι γιατί η χώρα θα μείνει χωρίς εκτελεστικό πλαίσιο των διατάξεων του Συντάγματος, πράγμα το οποίο πολλά μπορεί να σημαίνει για τη διαχείριση των δημοσίων συμβάσεων στον τόπο αυτήν την ώρα. Σεβόμαστε τον τόπο και το δημόσιο χρήμα. Αυτή είναι η προσπάθεια που κάνουμε και εξασφαλίζουμε, όπως μπορούμε αυτή την ώρα, τα συμφέροντα του τόπου και δεν έχουμε χάσει απ’ αυτό το θέμα ούτε ένα ευρώ. 
    Εκείνο που δεν καταλαβαίνω είναι το εξής: Κινδυνολογείτε –γιατί κινδυνολογείτε- και λέτε: «Αυτά που κάνετε, εξασφαλίζουν τη χώρα»; Μα, από το θέμα του «Βασικού Μετόχου» δεν έχουμε χάσει ούτε ένα ευρώ. Ερωτούμε: Γιατί ούτε εσείς ούτε εκείνοι οι οποίοι φωνασκούν όλο αυτό το χρονικό διάστημα ότι θα χάσουμε χρήματα αποσιωπούν το γεγονός ότι χάθηκαν 30.000.000.000 δραχμές για το Κτηματολόγιο; Μας ζητάει τα ρέστα η Ευρωπαϊκή Ένωση για την περίοδο 2002-2003 από παράνομες αναθέσεις έργων και προμηθειών και κακοτεχνίες, μας ζητάει τα ρέστα για την Ολυμπιακή. Αυτά που είναι υπαρκτά θέματα και τα πληρώνουμε και θα τα πληρώνουμε γιατί αποσιωπώνται και γιατί κινδυνολογεί κανείς ότι θα χάσουμε χρήματα για το θέμα του «Βασικού Μετόχου», όταν δεν έχουμε χάσει ούτε ένα ευρώ και όταν κάνουμε τα πάντα για να μη χάσουμε ένα ευρώ; Αυτό είναι το μεγάλο ερώτημα. Δηλαδή για όσα πραγματικά χάνουμε, επειδή οφείλονται σε αμαρτίες του παρελθόντος, σιωπή. Κινδυνολογούμε για το μέλλον, την ώρα που η χώρα και η Κυβέρνηση αγωνίζονται να υπερασπισθούν το Σύνταγμα και τη διαφάνεια στην Ευρωπαϊκή Ένωση. Καθένας αντιλαμβάνεται και μόνο από αυτή τη στάση ποιος είναι υπεύθυνος απέναντι στο δημόσιο συμφέρον και ποιος απλώς δεν θέλει ν’ αναλάβει τις ευθύνες του.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Γεώργιος Ντόλιος έχει το λόγο για δύο λεπτά.  
    ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, άναυδος κάποιες φορές παρακολούθησα αγορεύσεις συναδέλφων της Νέας Δημοκρατίας, οι οποίοι περίπου μας εγκαλούν γιατί φθάσαμε σ’ αυτό το σημείο να καταργούμε ένα νόμο. Γιατί όπως όλοι γνωρίζουμε θα έχουμε, ελπίζω, σε σύντομο χρονικό διάστημα έναν άλλο νόμο επί του οποίου, πιστεύω και ελπίζω, θα συμφωνήσουμε. 
    Στις αναφορές του κ. Ρουσόπουλου και του κ. Παυλόπουλου για κάποια προβλήματα που υπήρξαν σε έργα του Β΄ ΚΠΣ θέλω να σας πω ότι είναι εντελώς φυσιολογικό, όταν διαχειριζόμαστε ένα ποσό κάποιων τρισεκατομμυρίων, να υπάρξουν προβλήματα σε κάποια απ’ αυτά και με ευθύνη δική μας σε κάποια από τα έργα και τις δράσεις μας. Αυτό θα συμβεί και με το Γ΄ ΚΠΣ, αυτό θα συμβεί και με το έργο που εσείς θα πράξετε από εδώ και πέρα, αυτό θα συμβεί με την κάθε κυβέρνηση και την κάθε διαχείριση που θα υπάρξει σε κοινοτικά πλαίσια στήριξης. Είναι έτσι ακριβώς. 
    Όσον αφορά την τροπολογία, θέλω να επαναλάβω ότι εμείς ψηφίζουμε μετά την αφαίρεση της παραγράφου 2 την τροπολογία, ακριβώς για να δώσουμε τη δυνατότητα και την ευκαιρία στην Κυβέρνηση να φέρει έναν άλλο νόμο, ο οποίος θα είναι συμβατός με το Σύνταγμά μας, ο οποίος θα είναι συμβατός με το Κοινοτικό Δίκαιο και ο οποίος θα τύχει της ψήφισης όλης, ελπίζω, της Βουλής, γιατί φαντάζομαι ότι αυτήν τη φορά θα προϋπάρξει μια συνεννόηση. 
    ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο. 
    ΕΛΠΙΔΑ ΠΑΝΤΕΛΑΚΗ: Επιτέλους, κύριε Βουλευτά, μετά από τέσσερις, τεσσεράμισι ώρες συζήτηση γι’ αυτό το ζήτημα αποφασίσατε να ψηφίσετε. Ας το λέγατε από την αρχή. 
    (Χειροκροτήματα από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν το καταλάβατε; Αρχίζω και αμφισβητώ την ευφυΐα σας! 
    ΒΥΡΩΝ ΠΟΛΥΔΩΡΑΣ: Το είχε πει. 
    ΕΛΠΙΔΑ ΠΑΝΤΕΛΑΚΗ: Το ξέρω ότι το είχε πει. Όπως ξέρετε, ευλαβικά παρακολουθώ όλη τη συνεδρίαση από το πρωί και ξέρω πολύ καλά. 
    Δεν με εντυπωσιάζει, κυρίες και κύριοι Βουλευτές, όλη αυτή η οξύτατη αντιπαράθεση που υπήρξε, η οποία έκλεισε έναν πρώτο κύκλο, φαντάζομαι, σήμερα μετά από αρκετούς μήνες για το «Βασικό Μέτοχο». Ήταν μία συνειδητή ενέργεια, πιστεύω, όλο αυτό το διάστημα, γιατί ακριβώς ήθελε να αποπροσανατολίσει τον κόσμο από βασικά ζητήματα που έχει, γιατί ακριβώς γι’ αυτά τα ζητήματα που επηρεάζουν τη ζωή του υπάρχει εκκωφαντική σιωπή  τόσο από την Κυβέρνηση, όσο και από την Αντιπολίτευση, γιατί βασικά συμφωνούν και γι’ αυτό η αντιπαράθεση γίνεται στα σημεία. 
    Το Κομμουνιστικό Κόμμα Ελλάδας είναι συγκεκριμένο και σαφές και τον πρώτο νόμο καταψηφίσαμε και τον δεύτερο καταψηφίζουμε. Βεβαίως είπαμε στην Κυβέρνηση και γι’ αυτήν τη χαραμάδα που έβαλε ως νόμο στα πλαίσια της δικής της πολιτικής να μην κάνει πίσω. 
    Τίποτα δεν θα μας έκαναν από την Ευρωπαϊκή Ένωση στα πλαίσια της δικής σας πολιτικής. Απλώς θα έπαιρναν πιο σοβαρά υπόψη τους ίσως τη χώρα μας. Και γιατί θα μας κόψουν τα λεφτά, δικά τους είναι; Δεν καταλαβαίνω. 
    Είναι πολλά τα ζητήματα. Από τη στιγμή όμως που πρέπει να βγει ένα συμπέρασμα από τον κόσμο, πρέπει και να πάρει αποφάσεις και να κάνει τα κουμάντα του. Κοιτάξτε τι πρόβλημα υπάρχει, το ότι δεν επιτρέπει η Ευρωπαϊκή Ένωση, η Κομισιόν, οι Βρυξέλλες ούτε μια χαραμάδα, τίποτα. Τα πάντα πρέπει να είναι ελεγχόμενα. Μια ελευθερία υπάρχει, η πλήρης ασυδοσία της αγοράς. Υπάρχει ένα ρητό πλέον «νυν υπέρ πάντων η ανταγωνιστικότητα των επιχειρηματιών». Ισχύει και σ’ αυτήν την περίπτωση.
    Όσον αφορά την ενημέρωση του κόσμου μέσα από τα ΜΜΕ, ακόμα και στο πιο ακραίο που θα έπρεπε να ήταν π.χ. η ονομαστικοποίηση των μετοχών, που σε πλαίσια δεν είναι συμβατό της ανταγωνιστικότητας, αυτή πώς γίνεται; Πάλι η διαπλοκή θα υπάρχει, πάλι η ενημέρωση θα είχε ταξικά χαρακτηριστικά και θα εξυπηρετούσε την εξουσία που είχε τις συχνότητες. Αυτό σημαίνει ανταγωνισμός και στα κανάλια.
    Υπάρχουν πολύ μεγάλοι τόνοι για τη διαπλοκή. Βέβαια, ο καθένας εκφράζει τα πράγματα με βάση τη δική του οπτική γωνία. Διαπλοκή δεν είναι αυτό που ζούμε σήμερα, δηλαδή ότι υπάρχει μια πολιτική την οποία υπηρετεί σήμερα η Κυβέρνηση με τη συναίνεση και της Αντιπολίτευσης; Ουσιαστικά με τη συναίνεση, γιατί αυτό έκανε τα προηγούμενα χρόνια. Εξυπηρετούν ουσιαστικά μια ομάδα επιχειρηματιών στην Ελλάδα. Να γίνει η Ελλάδα ανταγωνιστική μέσα στην Ευρωπαϊκή Ένωση. Αυτό δεν είναι διαπλοκή δηλαδή; Είναι η πιο μεγάλη διαπλοκή και σκάνδαλο.
    Νομίζω ότι είναι ανάγκη να βγουν συμπεράσματα. Εμείς, είναι καθαρό, ότι δεν πρόκειται να συναινέσουμε, να καθίσουμε σ’ ένα τραπέζι για να δούμε ένα νέο νόμο, αφού κάνουμε ό,τι μπορούμε όχι γι’ αυτόν το νόμο, αλλά και γενικότερα, ώστε να δημιουργηθούν άλλες συνθήκες στην πορεία για να ανατραπεί αυτή η πολιτική και η εξουσία. Άρα, δεν υπάρχει θέμα να μπορέσουμε να κάτσουμε μαζί για να βρούμε άκρη και σ’ αυτό.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ο κ. Παπαϊωάννου έχει το λόγο.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, είμαι σ’ αυτήν την Αίθουσα πάνω από είκοσι χρόνια και για πρώτη φορά μέσα στα είκοσι χρόνια βλέπω να έρχεται πρόταση νόμου που αναστέλλει άλλο νόμο και μάλιστα με δέσμευση «τον αναστέλλουμε για να τον αλλάξουμε». Δεν έχει ξαναγίνει.
    ΒΥΡΩΝ ΠΟΛΥΔΩΡΑΣ: Δεν είναι η πρώτη φορά. Έχει ξαναγίνει.
    ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό είναι πρωτιά. Και εσείς επαίρεστε ότι λειτουργήσατε πολιτικά σωστά και μάλιστα μ’ έναν αλαζονικό τρόπο. Να μη μιλήσω για σεμνότητα και ταπεινότητα, γιατί αυτή δεν υπάρχει, υπάρχει μόνο στα λόγια του κ. Καραμανλή. Αυτή ήταν η πρώτη παρατήρηση.
    Η δεύτερη, κύριε Υπουργέ, είναι επί της ουσίας. Λέτε ότι είστε σε διαπραγματεύσεις με την Ευρωπαϊκή Ένωση και έτσι είναι. Χθες όμως διαβάσαμε και ακούσαμε ότι η Ευρωπαϊκή Ένωση προσανατολίζεται να ζητήσει αναστολή και του ν. 3021/2002.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πού το διαβάσατε; Μας το λέτε, σας παρακαλώ;
    ΜΙΛΤΙΑΔΗΣ ΠΑΠΑΪΩΑΝΝΟΥ:  Και μάλιστα, με διαδικασία...
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πού το διαβάσατε;
    ΜΙΛΤΙΑΔΗΣ ΠΑΠΑΪΩΑΝΝΟΥ:  Μπορώ να ολοκληρώσω; Μη με διακόπτετε. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δύο λεπτά έχει στη διάθεσή του, ας μιλήσει ελεύθερα ο κ. Παπαϊωάννου. Δώστε απάντηση μετά αν θέλετε.
    Κύριε Παπαϊωάννου, συνεχίστε παρακαλώ.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είπατε ότι το διαβάσατε. Πού το διαβάσατε;
    ΜΙΛΤΙΑΔΗΣ ΠΑΠΑΪΩΑΝΝΟΥ:  Δεν μπορώ να συνεχίσω έτσι.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
    ΜΙΛΤΙΑΔΗΣ ΠΑΠΑΪΩΑΝΝΟΥ:  Αν ο κ. Παυλόπουλος συστηματικά διακόπτει, τότε δεν γίνεται να συνεχίσω. Μα, κύριε Παυλόπουλε, είστε Υπουργός της Κυβέρνησης. Επιτέλους, ακούστε!
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να μας πείτε...
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα υποχρεωθώ να πω να μη γράφονται στα Πρακτικά οι παρεμβάσεις σας. 
    ΜΙΛΤΙΑΔΗΣ ΠΑΠΑΪΩΑΝΝΟΥ:  Σας παρακαλώ πάρα πολύ. 
    ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Παπαϊωάννου.
    ΜΙΛΤΙΑΔΗΣ ΠΑΠΑΪΩΑΝΝΟΥ:  Δεν μπορώ να ολοκληρώσω μια φράση;
    ΠΡΟΕΔΡΕΥΩΝ (Γεώργιος Σούρλας): Έχετε το δικαίωμα και κακώς σας διακόπτει ο Υπουργός.
    Συνεχίστε και θα σας δοθεί επιπλέον χρόνος.
    ΜΙΛΤΙΑΔΗΣ ΠΑΠΑΪΩΑΝΝΟΥ: Σας ευχαριστώ, κύριε Πρόεδρε. Σας παρακαλώ αυτό που είπατε να γραφτεί στα Πρακτικά.
    Το μεγάλο, λοιπόν, ζήτημα είναι το εξής: Εάν –να το πω υποθετικά- το Δικαστήριο των Ευρωπαϊκών Κοινοτήτων αναστείλει το ν.3021, τι θα γίνει; Γι’ αυτό η δική μας πρόταση ήταν, κύριε Παυλόπουλε, να μην το πάτε το θέμα τον Οκτώβρη. Ήταν μια θέση ευθύνης. 
    Σας έχουμε καλέσει εδώ και πολύ καιρό να συνεννοηθούμε. Αφήστε τα αυτά περί συναινέσεως. Και να συστήσετε διακομματική επιτροπή. Θα έλθουμε με προτάσεις να καταλήξουμε σ’ ένα νόμο που να υπερασπίζεται το Σύνταγμά μας πάνω απ’ όλα –γιατί όλοι θέλουμε να το υπερασπιστούμε- που να απαντάει στα ζητήματα της διαφθοράς με τον καλύτερο δυνατό τρόπο -αυτό είναι και ένα στοιχείο αυτοκριτικής, αν θέλετε- να είναι συμβατό με το Ευρωπαϊκό Δίκαιο. Σας προτείνουμε να πάρετε πρωτοβουλίες αύριο, αφού δεν τις πήρατε χθες και προχθές που έπρεπε να τις πάρετε. 
    Κύριοι συνάδελφοι της Νέας Δημοκρατίας, καθόμαστε όλη την ημέρα εδώ και με ξεχωριστό αίσθημα ευθύνης ο Κοινοβουλευτικός μας Εκπρόσωπος παίρνει θέση ότι θα ψηφίσουμε την αναστολή, παρ’ όλο που θα μπορούσαμε να έχουμε άλλες επιλογές, ακριβώς για το συμφέρον της χώρας, ακριβώς γιατί θέλουμε να καταπολεμήσουμε τη διαφθορά. Ταυτόχρονα έχουμε και ένα θεσμικό χρέος, να ελέγξουμε την Κυβέρνηση, να αναδείξουμε τον άλλο λόγο, να αναδείξουμε την πολιτική σας ανεπάρκεια...
    ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, ολοκληρώστε. Σας δόθηκε ο χρόνος που έπρεπε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Με συγχωρείτε, διακόπηκα τρεις φορές. Τελειώνω την τελευταία μου φράση. 
     Επειδή ο κ. Πολύδωρας με το ξεχωριστό αίσθημα ευθύνης που τον διακρίνει και τη λεβεντιά πολλές φορές να λέει τα πράγματα με το όνομά τους είπε ότι είμαστε ανοικτοί σε συνεννόηση, ιδού, λοιπόν, η πρόκληση: Ο κ. Παυλόπουλος ή ο κ. Ρουσόπουλος να πει σήμερα ότι αύριο συνιστά διακομματική επιτροπή να απαντήσουμε όλοι μαζί στο ζήτημα και όχι να παρουσιάζουμε επιλεκτικά όποια στοιχεία θέλουμε. Γιατί αυτό έκανε ο κ. Παυλόπουλος, ανέφερε τις επιστολές πριν από το 2004. Όμως για τις επιστολές του 2004 και ότι κορόιδεψαν την Ευρωπαϊκή Ένωση, αυτά τα αφήνουμε απ’ έξω! 
     Επιτέλους, κύριε Πρόεδρε, έλεος! Στο βωμό της επικοινωνίας!
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαϊωάννου.
     Ο κ. Καραμάριος έχει το λόγο.
     ΑΠΟΣΤΟΛΟΣ ΣΤΑΥΡΟΥ: Δεν μας είπε όμως πού το διάβασε!
     ΜΙΛΤΙΑΔΗΣ ΠΑΠΑΪΩΑΝΝΟΥ: Στις εφημερίδες! 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μας είπατε πού ακριβώς!
     ΜΙΛΤΙΑΔΗΣ ΠΑΠΑΪΩΑΝΝΟΥ: Σε όλες τις εφημερίδες!
     ΠΡΟΕΔΡΕΥΩΝ (Γεώργιος Σούρλας): Παρακαλώ πολύ, κύριε Παπαϊωάννου. Γιατί προκαλείτε διάλογο; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Ο κύριος Υπουργός με διέκοπτε συνέχεια. 
     ΠΡΟΕΔΡΕΥΩΝ (Γεώργιος Σούρλας): Μην απαντάτε! Είστε υποχρεωμένος να απαντάτε;
     ΜΙΛΤΙΑΔΗΣ ΠΑΠΑΪΩΑΝΝΟΥ: Κάντε και  καμία επίπληξη στον κύριο Υπουργό επιτέλους!
     ΠΡΟΕΔΡΕΥΩΝ (Γεώργιος Σούρλας): Παρακαλώ πολύ. Έχω δώσει το λόγο στον κ. Καραμάριο. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, υπάρχει μια βασική διάταξη στον Αστικό Κώδικα που λέγεται μεταβολή των συνθηκών. Δεν υπάρχει, λοιπόν, αμφιβολία –και το είπα και στην πρωτολογία μου- ότι μετά την ψήφιση του νόμου υπήρξε αυτή η μεταβολή συνθηκών που αιτιολογείται στην έκθεση της τροπολογίας. 
     Η αναστολή του νόμου δεν συνεπάγεται σε καμία περίπτωση κατάργηση του νόμου. Λέει η Κυβέρνηση ότι θα διαπραγματευθούμε, θα συζητήσουμε. Ποιος σας είπε, κύριοι συνάδελφοι, ότι θα συμφωνήσουμε; Αν δεν συμφωνήσουμε, αυτόματα ισχύει ο νόμος ή περνάει η προθεσμία και θα ισχύει ο νόμος. 
     Να είστε βέβαιοι ότι η Νέα Δημοκρατία ήταν και είναι υπέρ της διαφάνειας, γι’ αυτό και ο νόμος τον οποίο ψηφίσαμε, κύριε Πρόεδρε, δεν υπάρχει καμιά αμφιβολία, κύριε Παπαϊωάννου, ότι είναι αυστηρότερος του δικού σας. Γιατί είναι αυστηρότερος; Διότι πιστεύουμε κατ’ αυτόν τον τρόπο ότι εξυπηρετούμε τις βασικές διατάξεις του άρθρου 14 παράγραφος 9 του Συντάγματος. 
     Μπορώ να σας πληροφορήσω, κύριοι συνάδελφοι, ότι μόλις την περασμένη εβδομάδα παρέστην εγώ προσωπικά σαν Πρόεδρος της Επιτροπής Θεσμών και Διαφάνειας στο Ευρωπαϊκό Κοινοβούλιο στην εναρκτήρια συνεδρίαση της διαφάνειας της Ευρωπαϊκής Ένωσης. 
     Αντιλαμβάνεστε, λοιπόν, ότι για μας είναι προέχον και πρωτίστως πάνω απ’ όλα η διαφάνεια, γι’ αυτό να είστε βέβαιοι ότι ο νόμος που θα έρθει με οποιαδήποτε μορφή είτε τροποποίηση διατάξεων του υπάρχοντος είτε σύνταξη νέου νόμου θα είναι οπωσδήποτε συμβατός με το Σύνταγμά μας και πολύ καλύτερος απ’ αυτόν τον οποίο έχετε εσείς. 
     Αν τώρα υπάρξει κάποια περίπτωση στην Ευρωπαϊκή Ένωση μετά την αναστολή λόγω της υφισταμένης νομοθεσίας, να είστε βέβαιοι ότι θα την αντιμετωπίσουμε με τον καλύτερο τρόπο με βάση πάλι τις διατάξεις τις οποίες εσείς ψηφίσατε γιατί πιστεύατε τότε ότι εξυπηρετείτε το Σύνταγμα. Δηλαδή τότε σας εξυπηρετούσε; Σήμερα δεν σας εξυπηρετεί ο νόμος ο δικός μας, όταν εμείς τον κάνουμε καλύτερο από τον δικό σας; Για όνομα του Θεού! 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ολοκληρώθηκε ο κατάλογος των ομιλητών.
     Θέλει κάποιος εκ των κυρίων Υπουργών να πάρει το λόγο; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Απλά, κύριε Πρόεδρε, επειδή θα έλθουμε στην ψήφιση και για να είναι οριστική η διατύπωση και αφού απαλείφθηκε η δεύτερη παράγραφος, σας διαβάζω πώς διαμορφώθηκε τελικά η διάταξη. Το άρθρο αυτό, το οποίο αφορά η τροπολογία, δεν έχει πλέον δυο παραγράφους. Συντίθεται από μια και μόνη παράγραφο, η οποία έχει ως ακολούθως:
     «Η ισχύς του ν.3310/2005 (Φ.Ε.Κ. 30Α΄) αναστέλλεται, από την ψήφιση της διάταξης αυτής από τη Βουλή, έως τις 30-10-2005, με εξαίρεση στις διατάξεις του άρθρου 11 και της παραγράφου 29 του άρθρου 12 του ως άνω νόμου.».
     Αυτό είναι το κείμενο το οποίο τίθεται προς ψήφιση.
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 327 και ειδικό 40.
     Ερωτάται το Σώμα: Γίνεται δεκτή η τροπολογία με γενικό αριθμό 327 και ειδικό 40 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 327 και ειδικό 40 έγινε δεκτή όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρον.
     ΕΛΠΙΔΑ ΠΑΝΤΕΛΑΚΗ: Ευτυχώς που είμαστε και εμείς παρόντες γιατί η τροπολογία θα ψηφιζόταν ομοφώνως. 
     ΠΡΟΕΔΡΕΥΩΝ (Γεώργιος Σούρλας): Έχουμε όμως ακόμη δυο βουλευτικές τροπολογίες, κύριε Υπουργέ. Θα κάνετε καμία εκ των τροπολογιών δεκτή; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είχα πει ότι δεν θα κάνω καμία τροπολογία δεκτή. 
    ΠΡΟΕΔΡΕΥΩΝ (Γεώργιος Σούρλας): Δεν κάνει καμία δεκτή και τις εμπροθέσμως υποβληθείσες …
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λόγω και της έκτασης της συζήτησης, παράκληση θερμή στους συναδέλφους να τις φέρουν σε άλλο σχετικό νομοσχέδιο. Ήταν η φύση της συζήτησης και η κρισιμότητα του θέματος τέτοια, που δεν επέτρεπε τη συζήτηση των σχετικών τροπολογιών. 
    ΑΘΑΝΑΣΙΟΣ ΜΠΟΥΡΑΣ: Θα λάβουμε υπ’ όψιν μας αυτήν τη δήλωσή σας, κύριε Υπουργέ.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχουν παραμείνει στην Αίθουσα δύο συνάδελφοι που έχουν καταθέσει τροπολογίες. Είναι εδώ ο κ. Μπούρας και ο κ. Χρύσης. 
    Αν θέλει να πάρει κάποιος το λόγο για ένα λεπτό παρακαλώ, κύριε Υπουργέ, να τους ακούσετε ... 
    ΒΑΣΙΛΕΙΟΣ ΧΡΥΣΗΣ: Κύριε Πρόεδρε, το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είπα ότι δεν θα κάνω καμία  τροπολογία δεκτή …
    ΠΡΟΕΔΡΕΥΩΝ (Γεώργιος Σούρλας): Ο κ. Χρύσης παραμένει στην Αίθουσα για οκτώμισι ώρες, όσο δηλαδή έχει διαρκέσει η συνεδρίαση και πιστεύω ότι επιβάλλεται να ακούσουμε για ένα λεπτό τις προτάσεις του. 
    Ορίστε, κύριε Χρύση, έχετε το λόγο.
    ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
    Η προτεινόμενη τροπολογία, γνωρίζω βέβαια ότι και άκαιρη είναι αυτή τη στιγμή λόγω του πεπερασμένου του χρόνου, δεν είναι έμπνευση κανενός Βουλευτού, ούτε αντίκειται στην ήδη θεσπισμένη νομοθεσία. Αντιθέτως συνάδει με το ν. 2916/2001, ο οποίος ψηφίστηκε επί κυβερνήσεων ΠΑΣΟΚ χωρίς κανένα διάλογο και μάλιστα ανωτατοποιούσε τους αποφοίτους Τεχνικών Επαγγελματικών Ιδρυμάτων.
    Όταν ο παραπάνω νόμος ψηφιζόταν, δεν ακούγονταν ούτε κραυγές ούτε ψίθυροι. Σήμερα με τις κατατεθείσες τροπολογίες, οι οποίες συνταυτίζονται στην τελική διατύπωσή τους, επιδιώκεται μετά από τετραετία από την ψήφιση του ν. 2916/2001 η εναρμόνιση της νομοθεσίας με τα ήδη ψηφισθέντα και ισχύοντα νομοθετήματα. Ζητείται η εξίσωση των υπαλλήλων αυτών που είναι απόφοιτοι ΤΕΙ και υπηρετούν στο δημόσιο, στους ΟΤΑ και στις νομαρχίες. Έχει ακριβώς στόχο να εναρμονιστούν με τον ψηφισθέντα νόμο προ εικοσαετίας και αναφέρομαι στο ν. 1566/85 σύμφωνα με τον οποίο οι πτυχιούχοι των ΤΕΙ κατατάσσονται κατά το διορισμό τους στην κατηγορία ΠΕ17. 
    Κατόπιν αυτών, δεν ξέρω τι θα κάνει ο κύριος Υπουργός. Εν πάση περιπτώσει, την όρεξη των ανθρώπων αυτών την άνοιξε ο ν. 2916/2001 που ψήφισε το ΠΑΣΟΚ και ο ν. 1566/1985 και αυτοί οι άνθρωποι ζητούν εξίσωση προς τα πάνω. Από εκεί και πέρα επαφίεμαι στην κρίση του κυρίου Υπουργού. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ο κ. Χρύσης αναφέρθηκε στην τροπολογία με γενικό αριθμό 322 και ειδικό 39 και παρακαλώ να δώσετε μία απάντηση για να γραφεί και στα Πρακτικά.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όπως είπα, δεν μπορώ να δώσω απάντηση γιατί θα συνιστούσε συζήτηση της τροπολογίας. 
    Εμμένω σε όσα είπα προηγουμένως. Μπορεί ο κ. Χρύσης να την επαναφέρει σε σχετικό σχέδιο νόμου και εκεί να συζητήσουμε. Αλλά παρακαλώ πάρα πολύ οποιαδήποτε άλλη δήλωση εκ μέρους μου, θα σήμαινε συζήτηση της τροπολογίας την οποία –επειδή το είπα και για όλους τους συναδέλφους- δεν μπορώ να κάνω. 
    ΠΡΟΕΔΡΕΥΩΝ (Γεώργιος Σούρλας): Ο κ. Μπούρας θέλει να πάρει το λόγο επί της τροπολογίας που έχει καταθέσει;
    ΑΘΑΝΑΣΙΟΣ ΜΠΟΥΡΑΣ: Όχι, κύριε Πρόεδρε, δεν θα πάρω το λόγο. Θα σεβαστώ απόλυτα αυτό που είπε ο κύριος Υπουργός, γιατί στόχος μας είναι να κάνουμε κάτι.
    Θα σεβαστώ, λοιπόν, αυτό που δήλωσε ο κύριος Υπουργός και θα την καταθέσω σ’ ένα προσεχές νομοσχέδιο, το οποίο πολύ σύντομα θα είναι στη διάθεσή μας για να μην κουράζω σήμερα το ήδη καταπονημένο Σώμα. Θα επιχειρηματολογήσω σε λίγες ημέρες φαντάζομαι.
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούρα.
    ΕΛΠΙΔΑ ΠΑΝΤΕΛΑΚΗ: Κύριε Πρόεδρε, το λόγο.
    ΠΡΟΕΔΡΕΥΩΝ (Γεώργιος Σούρλας): Ορίστε, κυρία Παντελάκη.
    ΕΛΠΙΔΑ ΠΑΝΤΕΛΑΚΗ: Θα μπορούσα απλώς να την καταψηφίσω και να τελειώνουμε, αλλά είναι εξαιρετικά σοβαρό αυτό το ζήτημα. Το έχω ξαναπεί. Είχα πει μάλιστα ότι ξεκινάει μία φάμπρικα …
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, δεν συζητούμε την τροπολογία ...
    ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, ο Υπουργός δεν δέχεται τη συζήτηση της τροπολογίας.
    ΕΛΠΙΔΑ ΠΑΝΤΕΛΑΚΗ: Δεν μπαίνει καν για συζήτηση; Καλύτερα να μην έρθει αυτή η τροπολογία, κύριε Υπουργέ ... 
     ΠΡΟΕΔΡΕΥΩΝ (Γεώργιος Σούρλας): Δεν τη δέχτηκε, είπε απλώς ότι μπορεί να επαναληφθεί, όπως έχει δικαίωμα κάθε Βουλευτής.
     Κυρίες και κύριοι συνάδελφοι, εισερχόμαστε στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων» έγινε δεκτό επί της αρχής και επί των άρθρων κατά πλειοψηφία.
     Η ψήφισή του στο σύνολο αναβάλλεται για άλλη συνεδρίαση.
     Κύριοι συνάδελφοι, μετά από εννέα ώρες αισίως, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.21΄ λύεται η συνεδρίαση για αύριο Παρασκευή 3 Ιουνίου 2005 και ώρα 10.30΄, με αντικείμενο εργασιών του Σώματος: α) νομοθετική εργασία: ψήφιση στο σύνολο του σχεδίου νόμου του Υπουργείου Δικαιοσύνης: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις» και β) κοινοβουλευτικό έλεγχο: 1) συζήτηση επικαίρων ερωτήσεων και 2) συζήτηση της υπ’ αριθμόν 60/32/3-3-2005 επίκαιρης επερώτησης Βουλευτών του ΠΑΣΟΚ, προς τους Υπουργούς Τουριστικής Ανάπτυξης, Εθνικής Παιδείας και Θρησκευμάτων και Οικονομίας και Οικονομικών, σχετικά με θέματα Τουρισμού, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



6
συνεδρίαση 2-6-05                          σελ.

