(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄ 
ΣΥΝΟΔΟΣ A΄ 
ΣΥΝΕΔΡΙΑΣΗ ΡΚΔ΄
Παρασκευή 11 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Μ. Χρυσοχοϊδη, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Λύκειο Καρδίτσας, το Γυμνάσιο Νέας Απολλωνίας Θεσσαλονίκης, το 65ο Δημοτικό Σχολείο Πατρών, το 16ο Δημοτικό Σχολείο Λαμίας και άτομα από τη Χορωδία του Δήμου Δίου Πιερίας, σελ.
4. Ανακοινώνεται επιστολή του Προέδρου του ΠΑ.ΣΟ.Κ. με την οποία ορίζει Κοινοβουλευτικούς Εκπροσώπους τους Βουλευτές: κ. Ε. Βενιζέλο, για θέματα αρμοδιότητας των Επιτροπών Μορφωτικών Υποθέσεων και Δημόσιας Διοίκησης, Δημόσιας Τάξης και Δικαιοσύνης, σελ.,
κ. Θ. Πάγκαλο, για θέματα αρμοδιότητας των Επιτροπών Εθνικής Άμυνας και Εξωτερικών και Οικονομικών Υποθέσεων, σελ.
και κ. Χ. Παπουτσή, για θέματα αρμοδιότητας των Επιτροπών Κοινωνικών Υποθέσεων και Παραγωγής και Εμπορίου, σελ.
5. Ανακοινώνεται η σύσταση της Ειδικής Επιτροπής για την επεξεργασία και εξέταση του σχεδίου νόμου του Υπουργείου Εξωτερικών: «Κύρωση της Συνθήκης της Λισσαβώνας που τροποποιεί τη Συνθήκη για την Ευρωπαϊκή Ένωση, τη Συνθήκη περί ιδρύσεως της Ευρωπαϊκής Κοινότητας και ορισμένες συναφείς πράξεις», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 14 Απριλίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Εσωτερικών, σχετικά με το διορισμό αθλητών που διακρίθηκαν στους Ολυμπιακούς και Παραολυμπιακούς Αγώνες του 2004 κ.λπ., σελ.
β) Προς τον Υπουργό Ανάπτυξης, σχετικά με την ανάπτυξη φωτοβολταϊκών συστημάτων στη χώρα μας κ.λπ., σελ.
γ) Προς τον Υπουργό Εξωτερικών, σχετικά με τις διαπραγματεύσεις με τις Η.Π.Α. για τους επιβάτες των  υπερατλαντικών πτήσεων κ.λπ., σελ.
δ) Προς τον Υπουργό Περιβάλλοντος, Χωροταξίας και Δημοσίων Έργων, i) σχετικά με την απαλλαγή των τελών διοδίων για τους αναπήρους κ.λπ., σελ. και ii) σχετικά με τη βελτίωση της λεωφόρου Ασπροπύργου (ΝΑΤΟ) κ.λπ., σελ.
ε) Προς τον Υπουργό Εθνικής Παιδείας και Θρησκευμάτων, σχετικά με την ανάγκη για επαρκή σεξουαλική διαπαιδαγώγηση στα σχολεία κ.λπ., σελ.
στ) Προς τον Υπουργό Υγείας και Κοινωνικής Αλληλεγγύης, σχετικά με τα προβλήματα στον τομέα της Υγείας στο Νομό Χανίων, σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, σχετικά με την πολιτική της Κυβέρνησης για την αντιμετώπιση της εγκληματικότητας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής.
Η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης «Μέτρα για τη μείωση της ενεργειακής κατανάλωσης των κτιρίων και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΠΟΣΤΟΛΑΤΟΣ Β., σελ.
ΒΑΛΗΝΑΚΗΣ Ι., σελ.
ΒΕΡΕΛΗΣ Χ., σελ.
ΒΟΛΟΥΔΑΚΗΣ Μ., σελ.
ΖΩΗΣ Χ., σελ.
ΚΑΛΑΦΑΤΗΣ Σ., σελ.
ΚΑΡΑΜΑΡΙΟΣ Α., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΡΟΝΤΟΥΛΗΣ Α., σελ.
ΤΑΛΙΑΔΟΥΡΟΣ Σ., σελ.
ΧΑΛΒΑΤΖΗΣ Σ., σελ.

Β. Επί της επερώτησης:
ΑΜΟΙΡΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΜΑΡΚΟΠΟΥΛΟΣ Κ., σελ.
ΝΙΚΗΤΙΑΔΗΣ Γ., σελ.
ΝΤΟΛΙΟΣ Γ., σελ.
ΠΕΤΑΛΩΤΗΣ Γ., σελ.
ΡΗΓΑΣ Π., σελ.
ΡΟΒΛΙΑΣ Κ., σελ.
ΡΟΝΤΟΥΛΗΣ Α., σελ.
ΣΟΥΡΛΑΣ Γ., σελ.
ΧΑΛΒΑΤΖΗΣ Σ., σελ.
ΧΗΝΟΦΩΤΗΣ Π., σελ.

      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΚΔ΄
      Παρασκευή 11 Απριλίου 2008
      Αθήνα, σήμερα στις 11 Απριλίου 2008, ημέρα Παρασκευή και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Γεώργιο Νικητιάδη, Βουλευτή Δωδεκανήσου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία οι Ενώσεις τέως Γενικών Επιθεωρητών και Επιθεωρητών Εκπαίδευσης ζητούν την πλήρη συνταξιοδοτική αποκατάσταση των μελών τους.
      2) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας με το οποίο ζητείται η επέκταση του φυσικού αερίου στην Πελοπόννησο και τη Δυτική Ελλάδα.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Νομού Λασιθίου ζητεί την ένταξή του στον κανονισμό του Ο.Π.Α.Α.Χ..
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ.Καψαλάκης Ζαχαρίας, αιρετός Α.Π.Υ.Σ.Π.Ε. Κρήτης ζητεί το διορισμό δασκάλων στα σχολεία της Πρωτοβάθμιας Εκπαίδευσης Κρήτης κ.λπ..
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία εργαζόμενοι του Εθνικού Ιδρύματος Αποκατάστασης Αναπήρων ζητούν την ένταξη του Ιδρύματος στο Ε.Σ.Υ..
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ροδιτάκης Νικόλαος ζητεί τη νομοθετική ρύθμιση του προβλήματος καταβολής του κινήτρου απόδοσης στους υπαλλήλους του ΕΘ.Ι.ΑΓ.Ε..
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις αντιδράσεις των κατοίκων της περιοχής του Δήμου Λεύκης Νομού Λασιθίου για τη μεταφορά πλοίου στο λιμάνι του Αθερινόλακου. 
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα έργα υποδομής της Κοινότητας Βραχασίου, για τα οποία ζητείται χρηματοδότηση από το Ε.Σ.Π.Α.. 
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η αναβάθμιση του εκπαιδευτικού προσωπικού στον Ο.Τ.Ε.Κ..
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Νομαρχιακό Συμβούλιο Αγίου Νικολάου Νομού Λασιθίου ζητεί τη χάραξη μιας εθνικής υδατικής πολιτικής για την αποτελεσματική διαχείριση του υδατικού δυναμικού της χώρας.
      11) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Συνταξιούχων Η.Σ.Α.Π. ζητεί την καθιέρωση κατώτερης σύνταξης στα 1.100 Ευρώ κ.λπ..
      12) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία εργαζόμενοι του Εθνικού Ιδρύματος Αποκατάστασης Αναπήρων ζητούν την ένταξη του Ιδρύματος στο Ε.Σ.Υ..
      13) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί την πλήρωση των οργανικών θέσεων για τον κλάδο των θεατρολόγων στη Δευτεροβάθμια Εκπαίδευση.
      14) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία ο Δήμος Κηρέως Εύβοιας ζητεί την άμεση καταβολή των επιδοτήσεων του 2007, στους δικαιούχους αγρότες της περιοχής του.
      15) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την αναμόρφωση του ισχύοντος θεσμικού πλαισίου που διέπει τις σταθερές εστίες καύσης και την προώθηση των εφαρμογών της βιομάζας.
      16) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο κρίνονται ανεπαρκή τα μέτρα υπέρ των πυροπαθών κατοίκων του Νομού Ηλείας.
      17) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται το πάγωμα των χρεών των πυρόπληκτων αγροκτηνοτρόφων του Νομού Ηλείας.
      18) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο καταγγέλλεται πως η έλλειψη βοσκοτόπων λόγω της πυρκαγιάς, οδηγεί τα ζώα των κτηνοτρόφων του Νομού Ηλείας σε αφανισμό.
      19) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Πύργου Ηλείας ζητεί την έγκριση της καταβολής του προνοιακού επιδόματος στους ανέργους του Δημοτικού Διαμερίσματος Πύργου Ηλείας.
      20) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Γραβιάς Φωκίδας ζητεί την άμεση πλήρωση των κενών ιατρικών θέσεων των περιφερειακών ιατρείων Γραβιάς και Καστελλίων Φωκίδας.
      21) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Σωματείο Συμβασιούχων Εργαζομένων Πυροσβεστικού Σώματος των Νομών Αργολίδας και Αρκαδίας ζητεί την ικανοποίηση εργασιακών και οικονομικών αιτημάτων των μελών του.
      22) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Γραβιάς Φωκίδας ζητεί την πλήρωση των κενών θέσεων γεωπόνων, για την εύρυθμη λειτουργία του Γραφείου Γεωργικής Ανάπτυξης Γραβιάς Φωκίδας.
      23) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Γραβιάς Φωκίδας ζητεί πληροφορίες για το έργο κατασκευής και βελτίωσης του εθνικού δικτύου «Θερμοπύλες – Αντίρριο».
      24) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία το Εθνικό Ίδρυμα Αποκατάστασης Αναπήρων ζητεί την ένταξη του Ιδρύματος στο Ε.Σ.Υ..
      25) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία  ο Δήμος Υδρούσας Νομού Κυκλάδων ζητεί τη στελέχωση των εξωτερικών συνεργείων της ΔΕΗ στην Άνδρο κ.λπ..
      26) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ομοσπονδία Αλιευτικών Αγροτικών Συλλόγων Επαγγελματιών Αλιέων Παράκτιας Αλιείας Περιφέρειας Κυκλάδων διαμαρτύρεται για την έκδοση Υπουργικής Απόφασης, που αφορά στην δραστηριότητα της μηχανότρατας.
      27) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Σωματείο Χαρτεργατών Ροβιών Εύβοιας ζητεί έκτακτη οικονομική ενίσχυση των απολυμένων του εργοστασίου χαρτοποιίας Ροβιών Εύβοιας.
      28) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Κηρέως Νομού Εύβοιας ζητεί την καταβολή των οφειλουμένων επιδοτήσεων στους παραγωγούς της περιοχής.
      29) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία το Εργατοϋπαλληλικό Κέντρο Σάμου ζητεί την ετήσια και τακτική ακτοπλοϊκή σύνδεση του Αγίου Κηρύκου και των Φούρνων με τον Πειραιά και τη βόρειο Ελλάδα.
      30) Η Βουλευτής Ρεθύμνου κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία ο Δικηγορικός Σύλλογος Ρεθύμνης ζητεί την αύξηση των οργανικών θέσεων και την πλήρωσή τους για την εύρυθμη λειτουργία του Πρωτοδικείου και των Ειρηνοδικείων του Νομού Ρεθύμνης.
      31) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την ίδρυση πολυτεχνικής σχολής στο Πανεπιστήμιο Ιωαννίνων.
      32) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ευρυμένων Ιωαννίνων ζητεί ανταποδοτικά οφέλη για να παραχωρήσει οικόπεδο προκειμένου να ανεγερθεί Γενικό Κατάστημα Κράτησης στην περιοχή του.
      33) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία Γεωπόνοι και Τεχνολόγοι Γεωπονίας, Υπάλληλοι της Δ/νσης Αγροτικής Ανάπτυξης της Ν.Α. Ιωαννίνων ζητούν την αναβάθμιση των υπηρεσιών της Δ/νσης Αγροτικής Ανάπτυξης.
      34) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία  ο κ. Δαμιανός Μυρίδης, εκπαιδευτικός αναφέρεται στον τρόπο και τις μεθόδους αξιολόγησης των Δ/ντών και Υποδ/ντών των σχολικών μονάδων.
      35) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία οι Εργαζόμενοι του Εθνικού Ιδρύματος Αποκατάστασης Αναπήρων ζητούν την ένταξη του Ιδρύματος στο Ε.Σ.Υ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 4075/9-1-08, 4108/9-1-08 και 4257/11-1-08 ερωτήσεις των Βουλευτών κυρίων Μιχαήλ Παντούλα, Ευάγγελου Αργύρη και Ευάγγελου Παπαχρήστου δόθηκε με το υπ’ αριθμ. 232/28-1-08 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των παραπάνω ερωτήσεων παρακαλώ να ενημερώσετε τους αξιότιμους κυρίους συναδέλφους για τα εξής:
      Το Υπουργείο Δικαιοσύνης, έχοντας την ευθύνη για την χωροταξική κατανομή των Δικαστηρίων της Χώρας, έχει ξεκινήσει τη διαδικασία ίδρυσης τεσσάρων Πολιτικών Εφετείων, σύμφωνα με τις προτάσεις της Ειδικής Νομοπαρασκευαστικής Επιτροπής Χωροταξικής Κατανομής των Δικαστηρίων της Χώρας.
      Οι σχετικές πολιτικές αποφάσεις ελήφθησαν με γνώμονα τη διαφύλαξη του κύρους της Δικαιοσύνης, την εύρυθμη λειτουργία της και την εξυπηρέτηση των πολιτών. Περαιτέρω, ελήφθησαν υπόψη χωροταξικά κριτήρια, η κίνηση που παρουσιάζει κάθε Εφετείο σε σχέση με τον αριθμό των εκκαλουμένων αποφάσεων των υπαγομένων σε αυτά πρωτοβάθμιων δικαστηρίων, η απόσταση της έδρας κάθε Πρωτοδικείου από την έδρα του Εφετείου στο οποίο υπάγεται, τα συγκοινωνιακά δεδομένα και το κόστος λειτουργίας κάθε νέου Εφετείου.
      Σε κάθε περίπτωση, επισημαίνεται ότι ουδεμία πρόθεση υφίσταται εκ μέρος του Υπουργείου Δικαιοσύνης για την υπαγωγή του Διοικητικού Πρωτοδικείου Ιωαννίνων στην περιφέρεια αρμοδιότητας του Διοικητικού Εφετείου Μεσολογγίου.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      2. Στην με αριθμό 4203/10-1-08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 235/25-1-08 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης παρακαλώ να ενημερώσετε τον αξιότιμο κύριο συνάδελφο για τα εξής:
      Τα όρια ηλικίας εισόδου και αποχώρησης όσον αφορά στο επάγγελμα του δικαστικού επιμελητή ρυθμίζονται από τις διατάξεις του ν. 2318/1995 «Κώδικας Δικαστικών Επιμελητών» (ΦΕΚ Α΄126). Συγκεκριμένα, σύμφωνα με τη διάταξη του άρθρου 3 παρ. 2 του ως άνω νόμου, δικαίωμα συμμετοχής στο σχετικό διαγωνισμό για την πλήρωση κενών οργανικών θέσεων δικαστικών επιμελητών έχουν υποψήφιοι ηλικίας 22 έως 35 ετών. Επίσης, σύμφωνα με το άρθρο 82 ο δικαστικός επιμελητής αποχωρεί υποχρεωτικά από την υπηρεσία στο τέλος του ημερολογιακού έτους κατά το οποίο συμπληρώνει το 65ο έτος της ηλικίας του. Τέλος, σύμφωνα με μεταβατική διάταξη, οι υπηρετούντες κατά την έναρξη ισχύος του ως άνω νόμου (19-7-1995) δικαστικοί επιμελητές δύνανται να παραμείνουν στην υπηρεσία και μετά το 65ου έτος τη συμπλήρωση και μόνο χρόνου πλήρους σύνταξης και όχι πέραν του 68ου έτους.
      Καίτοι δεν υπάρχουν διαθέσιμα συγκριτικά στοιχεία, εν τούτοις οι διατάξεις για τα όρια ηλικίας δεν έρχονται σε αντίθεση με το κοινοτικό δίκαιο δεδομένου ότι το επάγγελμα του δικαστικού επιμελητή εξαιρέθηκε από την οδηγία 123/2006/ΕΚ σχετικά με την απελευθέρωση των υπηρεσιών στην εσωτερική αγορά.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      3. Στην με αριθμό 3861/8-1-08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 224/24-1-08 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης παρακαλώ να ενημερώσετε τον αξιότιμο κύριο συνάδελφο για τα εξής:
      Όσον αφορά στην αποσυμφόρηση των φυλακών της χώρας, το Υπουργείο Δικαιοσύνης εφαρμόζει ένα ολοκληρωμένο πρόγραμμα σωφρονιστικής πολιτικής, με κύριο άξονα την κατασκευή 7 νέων Καταστημάτων Κράτησης και αμέσως μετά την ολοκλήρωσή τους, άλλων 5 νέων συγκροτημάτων Καταστημάτων Κράτησης.
      Ειδικότερα ολοκληρώνεται σε λίγους μήνες ένα ταχύρρυθμο πρόγραμμα κατασκευής 7 νέων φυλακών, χωρητικότητας 2.700 κρατουμένων. Το πρώτο από τα 7 νέα Καταστήματα Κράτησης στα Τρίκαλα ήδη λειτουργεί από τον Ιούνιο του 2006. Το δεύτερο νέο Κατάστημα Κράτησης στο Δομοκό λειτουργεί ήδη από τον Μάρτιο του 2007. Το τρίτο Κατάστημα Κράτησης στα Γρεβενά ήδη παραδόθηκε προς χρήση πριν από πέντε μήνες και θα ξεκινήσει να λειτουργεί στο προσεχές διάστημα.. Σύντομα θα λειτουργήσει και το νέο Κατάστημα Κράτησης Γυναικών «Αττική Ι» στον Ελαιώνα Θηβών, όπου θα μεταφερθούν 350 περίπου γυναίκες-κατάδικοι, οι οποίες κρατούνται μέχρι σήμερα στον Κορυδαλλό. Εντός του 2008 θα ολοκληρωθούν οι εργασίες στα νέα Καταστήματα Κράτησης στις Σέρρες, στη Δράμα και στα Χανιά. Αμέσως μετά θα ξεκινήσει η ήδη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων, μεταξύ των οποίων 3, στα Διαβατά Θεσσαλονίκης, στην Κασσαβέτεια Βόλου και στον Άγιο Ιωάννη Κορινθίας, έχουν ήδη ενταχθεί στο πρόγραμμα Σύμπραξης Δημοσίου και Ιδιωτικού Τομέα (Σ.Δ.Ι.Τ.).
      Η ανέγερση των ως άνω Καταστημάτων Κράτησης θα εξασφαλίσει τη σταδιακή μετατροπή της φυλακής Κορυδαλλού σε φυλακή υποδίκων.
      Όσον αφορά σε νομοθετήματα της Ε.Ε. σχετικά με τον χωροταξικό σχεδιασμό Καταστημάτων Κράτησης, αυτά δεν εμπίπτουν στην αρμοδιότητα του Υπουργείου Δικαιοσύνης.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      4. Στην με αριθμό 4874/22-1-08 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 502/5-3-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σε συνέχεια των απαντήσεων που σας έχουν δοθεί, σας ενημερώνουμε για τα εξής:
      1. Το ΥΠΕΧΩΔΕ και τα εποπτευόμενα από αυτό ΟΑΣΠ και ΙΤΣΑΚ, συνεχίζουν και διευρύνουν τις δράσεις τους, στους παρακάτω τομείς:
      α. Αντισεισμική θωράκιση και έλεγχος των κατασκευών
      β. Αντισεισμική προστασία και ενημέρωση πολιτών
      γ. Αντισεισμική έρευνα
      δ. Κανονισμός επεμβάσεων (προσεισμικών και μετασεισμικών) σε κτίρια από οπλισμένο σκυρόδεμα και τοιχοποιία (ΚΑΝΕΠΕ)
      ε. Εθνικό δίκτυο Σεισμογράφων
      2. Από το Μάιο 2001, το ΥΠΕΧΩΔΕ έθεσε σε εφαρμογή τον Πρωτοβάθμιο Προσεισμικό Έλεγχο των κτιρίων δημόσιας και κοινωφελούς χρήσης. Ο έλεγχος αυτός διενεργείται σε επίπεδο Νομού από τους φορείς που έχουν την ευθύνη της λειτουργίας και ασφάλειας των κτιρίων Δημόσιας και Κοινωφελούς χρήσης.
      Σύμφωνα με τα στοιχεία του ΟΑΣΠ μέχρι σήμερα έχουν σταλεί από όλη την Ελλάδα στον ΟΑΣΠ 6.322 Δελτία Πρωτοβάθμιου Προσεισμικού Ελέγχου, από τα οποία 537 είναι από το Νομό Θεσσαλονίκης, αφορούν δημόσια κτίρια και στο μεγαλύτερο ποσοστό τους έχουν εισαχθεί στην ηλεκτρονική βάση του Οργανισμού.
      Για τη βαθμονόμηση των αποτελεσμάτων του Πρωτοβάθμιου Προσεισμικού Ελέγχου και τη σύνταξη προδιαγραφών για τον Δευτεροβάθμιο Προσεισμικό Έλεγχο έχει συσταθεί ειδική Ομάδα Μελέτης. Η φάση αυτή βρίσκεται στο τελικό στάδιο και τα αποτελέσματα της βαθμονόμησης, θα κοινοποιηθούν στους αντίστοιχους φορείς.
      3. Το Πρόγραμμα Αντισεισμικής Ενίσχυσης Υφισταμένων Κατασκευών (ΕΠΑΝΤΥΚ), από ότι γνωρίζουμε έχει χρηματοδοτηθεί με ποσό 340.000 ευρώ, μέσα από το αναπτυξιακό πρόγραμμα της Τοπικής Αυτοδιοίκησης «ΘΗΣΕΑΣ» του Υπουργείου Εσωτερικών και συγκεκριμένα από το 20% των πόρων του, που αφορά σε οριζόντιες δράσεις. Πρόκειται ουσιαστικά για τη χρηματοδότηση τμήματος του μακροπρόθεσμου εθνικού προγράμματος για την αντισεισμική ενίσχυση υφισταμένων κατασκευών, το οποίο προωθείται εδώ και χρόνια από το Τεχνικό Επιμελητήριο Ελλάδος. Ο Κανονισμός Επεμβάσεων (ΚΑΝΕΠΕ), ο οποίος εκπονείται από τον ΟΑΣΠ θα ολοκληρωθεί μέσα στο Α΄ τετράμηνο του 2008 και θα αποτελέσει το κανονιστικό κείμενο βάσει του οποίου θα αντιμετωπιστούν τα παλαιότερα κτίσματα.
      4. Επισυνάπτουμε τα με αρ.πρ. ΙΣ220/26.2.08 και 116/8.2.08 σχετικά έγγραφα αντίστοιχα του ΙΤΣΑΚ, και της Δ/νσης Πολιτικής Προστασίας της Περιφέρειας Κεντρικής Μακεδονίας, για την ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό ερώτηση 6495/18-2-08 του Βουλευτή κ. Ντίνου Βρεττού δόθηκε με το υπ’ αριθμ. 533/5-3-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Από το 2003 και κατ’ έτος, από το ΥΠΕΧΩΔΕ διατίθενται πιστώσεις στις Νομαρχίες Αττικής για τον καθαρισμό ρεμάτων και για άμεσες επεμβάσεις εκτάκτων αναγκών.
      2. Το 2007, από τη Νομαρχία Δυτικής Αττικής, το μόνο αίτημα που υποβλήθηκε ήταν για τον καθαρισμό του Σαρανταποτάμου κατάντη της Εθνικής οδού.
      3. Στα πλαίσια των επεμβάσεων για την αντιμετώπιση πλημμυρικών προβλημάτων στους Δήμους που επηρεάζονται άμεσα από την καταστροφική πυρκαγιά της Πάρνηθας, εντάχθηκε στη ΣΑΕ 076/3 έργο με τίτλο «Επείγοντα αντιπλημμυρικά έργα προστασίας περιοχών Αττικής, οι οποίες επηρεάζονται από την πυρόπληκτη Πάρνηθα» με προϋπολογισμό 15.000.000 ευρώ και πραγματοποιήθηκαν τα σχετικά έργα από τέσσερις εργολαβίες που συνέστησε το ΥΠΕΧΩΔΕ τον Αύγουστο του 2007.
      4. Παρόλο που δεν υπήρχε άλλο αίτημα για χρηματοδότηση για το έτος 2007 και δεδομένου, όπως ενημερωθήκαμε, βρίσκονταν σε εξέλιξη καθαρισμοί ρεμάτων κλπ. με πιστώσεις προηγουμένων ετών, το ΥΠΕΧΩΔΕ διέθεσε πίστωση 300.000 ευρώ στη Νομαρχιακή Αυτοδιοίκηση της Δυτικής Αττικής, για το έτος 2007.
      5. Σας επισυνάπτουμε το με αρ. πρ. 1039/27.2.08 σχετικό έγγραφο της Υπηρεσίας Διαχείρισης Ε.Π. Αττικής, για την ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 1311/30-10-07 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. Φ900α/560/9323/23-11-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1311/30-10-2007 ερώτησης της Βουλής των Ελλήνων, που κατέθεσε ο Βουλευτής κ. Μιχάλης Κατρίνης, με θέμα την εγκατάσταση συστήματος ηχοπροστασίας στο αεροδρόμιο της Ανδραβίδας, σας γνωρίζουμε τα ακόλουθα:
      Σχετικά με την αύξηση της ηχορύπανσης που θα προκαλούν οι πτήσεις πολιτικών αεροσκαφών στο αεροδρόμιο της Ανδραβίδας, σας υπενθυμίζουμε ότι για θέματα πτήσεων πολιτικών αεροσκαφών αρμόδιος φορέας είναι η Υπηρεσία Πολιτικής Αεροπορίας.
      Αναφορικά με τον θόρυβο που προκαλείται από τις πτήσεις και τους λειτουργικούς ελέγχους των στρατιωτικών αεροσκαφών, σας κάνουμε γνωστό ότι τα στρατιωτικά αεροσκάφη δεν υπόκεινται σε περιορισμούς όσον αφορά στις εκπομπές θορύβου. Προκειμένου να περιορισθεί η ενόχληση, ωστόσο, ακολουθούνται, σύμφωνα με την περιβαλλοντική πολιτική του ΥΠ.ΕΘ.Α., οι παρακάτω πρακτικές:
      - Οι διαδικασίες προσέγγισης στα αεροδρόμια και απογείωσης από αυτά λαμβάνουν υπόψη την πυκνότητα δόμησης των κατοικημένων περιοχών.
      - Στις περιπτώσεις που για επιχειρησιακούς λόγους είναι επιβεβλημένη η πτήση πάνω από κατοικημένες περιοχές, αυτή εκτελείται με ελάχιστο περιορισμό ύψους τα 1,000 πόδια από το υψηλότερο σημείο της προστατευόμενης περιοχής και σε ακτίνα 2,000 πόδια γύρω από αυτήν.
      - Κατά την χάραξη της πορείας πτήσεων κατά τους θερινούς μήνες αποφεύγονται οι πτήσεις πάνω από παραλίες με λουόμενους. Όπου οι πτήσεις αυτές είναι αναπόφευκτες, τότε οι εν λόγω παραλίες τέμνονται κατά την πτήση με γωνίες μικρότερες των 45 μοιρών.
      - Κατά την εκτέλεση εργασιών συντήρησης των αεροσκαφών, όπου αυτό είναι εφικτό, εφαρμόζονται χρονικοί περιορισμοί για τη μείωση του θορύβου κατά τις ώρες κοινής ησυχίας.
      Πέραν των ανωτέρω και σύμφωνα με τις διαδικασίες του Εθνικού Αμυντικού Σχεδιασμού των Ενόπλων Δυνάμεων, προβλήθηκε ως επιχειρησιακή αναγκαιότητα η προμήθεια και εγκατάσταση ικανού αριθμού Κλειστών Κατασιγαστικών Δοκιμαστηρίων (Hush Houses) σε όλες τις Πτέρυγες Μάχης με μαχητικά αεροσκάφη, μεταξύ των οποίων και η 117 ΠΜ (αεροδρόμιο Ανδραβίδας).
      Τέλος, εξετάζεται η δυνατότητα συγχρηματοδότησης της ανωτέρω προμήθειας μέσω του επιχειρησιακού προγράμματος «Προστασία Περιβάλλοντος και Αειφόρος Ανάπτυξη» του Εθνικού Στρατηγικού Πλαισίου Αναφοράς (ΕΣΠΑ) της περιόδου 2007-2013.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      7. Στην με αριθμό 3555/20-12-07 ερώτηση του Βουλευτή κ. Αστέριου Ροντούλη δόθηκε με το υπ’ αριθμ. Φ90022/33829/1831/11-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθ. πρωτ. 3555/20.12.07 ερώτησης, που κατέθεσε στη Βουλή των Ελλήνων ο Βουλευτής κ. Αστέριος Γ. Ροντούλης, σχετικά με το αίτημα του Ταμείου Ασφάλισης Δημοτικών και Κοινοτικών Υπαλλήλων (Τ.Α.Δ.Κ.Υ.) για χορήγηση στους συνταξιούχους του ενός έκτακτου μηνιαίου βοηθήματος, σας γνωρίζουμε τα εξής:
      Με αφορμή αιτήματα Συλλόγων και Ομοσπονδιών συνταξιούχων υπαλλήλων Οργανισμών Τοπικής Αυτοδιοίκησης και με στόχο τη βελτίωση της οικονομικής κατάστασης των συνταξιούχων του, το Τ.Α.Δ.Κ.Υ. με απόφαση του Διοικητικού του Συμβουλίου, όπως αυτή διατυπώθηκε στην υπ’ αριθμ. 20/13.6.2007 συνεδρίασή του, πρότεινε την αναπροσαρμογή του ποσοστού καθορισμού των μηνιαίων βοηθημάτων του, από 8‰ σε 9‰ χιλιοστά, την οποία ενέκρινε το Υπουργείο.
      Ειδικότερα, με την υπ’ αριθμ. Φ.20102/24117/1375/10.9.2007 Απόφαση του Υπουργού Απασχόλησης και Κοινωνικής Προστασίας (ΦΕΚ 1857, Β), από 1ης Ιουλίου 2007 και εφεξής, αναπροσαρμόστηκε το ποσοστό καθορισμού του μηνιαίου βοηθήματος, των μέχρι 31.12.92 ασφαλισμένων (παλαιοί ασφαλισμένοι) του Ταμείου, από 8‰ σε 9‰ χιλιοστά.
      Επιπλέον, με βάση το ανωτέρω ποσοστό, αναπροσαρμόστηκαν από την ίδια ημερομηνία, τα καταβαλλόμενα μέχρι 30.6.2007 μηνιαία βοηθήματα καθώς και το κατώτατο όριο του μηνιαίου βοηθήματος, από 170,93 σε 192,30 ευρώ, ανεξάρτητα από την ημερομηνία εξόδου από την υπηρεσία.
      Κατόπιν των ανωτέρω, το Υπουργείο δεν προτίθεται να εγκρίνει την εφάπαξ έκτακτη οικονομική ενίσχυση στους βοηθηματούχους του Τ.Α.Δ.Κ.Υ., καθότι με την ως άνω αναπροσαρμογή ικανοποιήθηκε ένα πάγιο αίτημα των συνταξιούχων του εν λόγω Ταμείου για αύξηση των συντάξεών τους, με ανάλογη αύξηση και των εφάπαξ βοηθημάτων, χωρίς να διαταράσσεται η οικονομική του ευρωστία και ισορροπία.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      	8. Στην με αριθμό 4448/15-1-08 ερώτηση των Βουλευτών κυρίων Χαράλαμπου Χαραλάμπους και Κωνσταντίνου Αλυσανδράκη δόθηκε με το υπ΄αριθμ. Β-347/8-2-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4448/15-01-2008, που κατέθεσαν στη Βουλή οι Βουλευτές κ.κ. Μπάμπης Χαραλάμπους και Κώστας Αλυσανδράκης, σας πληροφορούμε τα παρακάτω:
      1. Η μεταφορά των μαθητών Α/βάθμιας και Β/βάθμιας Δημόσιας Εκπαίδευσης, διενεργείται στα πλαίσια των διατάξεων της υπ' αριθμ. IΒ/6071/26-8-1998 (Β' 932) κοινής απόφασης των Υπουργών Οικονομίας & Οικονομικών, Εθνικής Παιδείας & Θρησκευμάτων, Εσωτερικών, Δημόσιας Διοίκησης & Αποκέντρωσης και Μεταφορών & Επικοινωνιών και η ανάθεση αυτής υπάγεται στην αρμοδιότητα των οικείων Ν.Α. (Δ/νσεις Εκπαίδευσης), στον προϋπολογισμό των οποίων εγγράφονται οι ανάλογες πιστώσεις.
      Κατά συνέπεια, η κατανομή των σχετικών πόρων στις Ν.Α., οι όροι των συμβάσεων και η διαδικασία εν γένει εφαρμογής της προαναφερόμενης Κ.Υ.Α., δεν υπάγονται στις αρμοδιότητες του Υπουργείου μας.
      2. Σύμφωνα με τις διατάξεις της υπ' αριθμ. 1485/66/2004 (ΦΕΚ Β' 1465) απόφασης του Υπουργού Μεταφορών & Επικοινωνιών, ορίζεται μεταξύ άλλων ότι, «τα αυτοκίνητα που διενεργούν οργανωμένες μεταφορές νηπίων και μαθητών, όλων των βαθμίδων από και προς τα σχολεία, καθώς και σχολικές και εκπαιδευτικές εκδρομές, φέρουν υποχρεωτικά ζώνες ασφαλείας» .
      Οι ζώνες ασφαλείας πρέπει να είναι πιστοποιημένες σύμφωνα με τις οδηγίες και τους Κανονισμούς της Ε.Ε. και να χρησιμοποιούνται σε κάθε περίπτωση μεταφοράς αμιγών και προσχηματισμένων ομάδων παιδιών, ανεξαρτήτως του μήκους της διαδρομής.
      Όλα τα οχήματα εφοδιάζονται υποχρεωτικά με ισχύον Δελτίο Τεχνικού Ελέγχου από τα αρμόδια ΚΤΕΟ και υπόκεινται στον έλεγχο που ασκείται από τα όργανα της Ελληνικής Αστυνομίας και τα Μικτά Κλιμάκια Ελέγχου των Νομαρχιών.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      	9. Στην με αριθμό 4585/16-1-08 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. 975Β/8-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής στο πλαίσιο των αρμοδιοτήτων του ΥΠΕΧΩΔΕ:
      - Οι κατευθύνσεις της Ευρωπαϊκής Ένωσης σε θέματα διαχείρισης αποβλήτων όπως αυτές εκφράζονται στις αντίστοιχες κοινοτικές οδηγίες, έχουν στο σύνολο τους ενσωματωθεί στο εθνικό μας δίκαιο μέσω της θεσμοθέτησης των ανάλογων νομοθετημάτων.
      - Οι εθνικές κατευθύνσεις και επιλογές για την επίτευξη της ολοκληρωμένης και ορθολογικής διαχείρισης των στερεών αποβλήτων περιγράφονται στον Εθνικό Σχεδιασμό Διαχείρισης Στερεών Αποβλήτων (ΕΣΔΣΑ) ο οποίος έχει θεσμοθετηθεί στην ΚΥΑ με αρ. πρωτ. 50910/2727/2003. «Μέτρα και Όροι για τη Διαχείριση Στερεών Αποβλήτων. Εθνικός και Περιφερειακός Σχεδιασμός Διαχείρισης» (ΦΕΚ 1909 8/2003) και εφαρμόζονται για το σύνολο της χώρας, λαμβάνοντας υπόψη κατά την εφαρμογή, τις ιδιαιτερότητες κάθε περιοχής και εξειδικεύοντας ανάλογα το σχέδιο δράσης δηλαδή το Περιφερειακό Σχέδιο Διαχείρισης Αποβλήτων (ΠΕΣΔΑ) της εκάστοτε Περιφέρειας.
      - Το ΥΠΕΧΩΔΕ, στο πλαίσιο των αρμοδιοτήτων του, έχει εναρμονίσει όλες τις κοινοτικές οδηγίες που αφορούν σε μεθόδους αξιοποίησης και διάθεσης των στερεών αποβλήτων. Κατά συνέπεια όλες οι μέθοδοι είναι αποδεκτές. Η επιλογή ανήκει στους αρμόδιους φορείς διαχείρισης αποβλήτων της εκάστοτε Περιφέρειας οι οποίοι, προκειμένου να επιλέξουν την βέλτιστη λύση για την περιοχή τους, θα πρέπει να συνυπολογίσουν το κόστος κατασκευής και λειτουργίας των απαραίτητων έργων.
      - Μέχρι σήμερα δεν έχει εκδοθεί από το ΔΕΚ καμία καταδικαστική απόφαση για επιβολή προστίμου για τους λειτουργούντες ΧΥΤΑ στην Ελλάδα.
      - Το πρόγραμμα Αποκαταστάσεων των ΧΑΔΑ είναι σε εξέλιξη, εποπτεύεται από το ΥΠΕΧΩΔΕ και το ΥΠΕΣΔΔΑ και θα φτάσει σε ικανοποιητικό βαθμό υλοποίησης των έργων έως το τέλος του 2008.
      Μέχρι το τέλος του 2008 προβλέπεται να έχουν ολοκληρωθεί τα παρακάτω έργα που χρηματοδοτούνται από το Ταμείο Συνοχής και το Γ΄ ΚΠΣ.
      - 47 νέοι ΧΥΤΑ βρίσκονται σε φάση υλοποίησης
      - 18 επεκτάσεις υφισταμένων ΧΥΤΑ βρίσκονται σε φάση υλοποίησης.
      - 41 Σταθμοί Μεταφόρτωσης Αποβλήτων (ΣΜΑ) βρίσκονται σε φάση υλοποίησης.
      Η λειτουργία των υφιστάμενων εγκαταστάσεων επεξεργασίας και διάθεσης των αστικών στερεών αποβλήτων και η ολοκλήρωση των προαναφερόμενων έργων θα έχει ως αποτέλεσμα την κάλυψη της Χώρας σε ποσοστό περίπου 94% με έργα ασφαλούς τελικής διάθεσης των μη επικίνδυνων αστικών στερεών αποβλήτων.
      - Αναφορικά με τα θέματα ανακύκλωση,. σα, γνωρίζουμε τα ακόλουθα:
      Το ΥΠΕΧΩΔΕ έχει θεσμοθετήσει το νομικό πλαίσιο για την ανακύκλωση με την ενσωμάτωση των Οδηγιών που αναφέρονται στα ειδικά ρεύματα αποβλήτων και περαιτέρω ρυθμίσεις για την ένταξη στο πλαίσιο της εναλλακτικής διαχείρισης και άλλων ρευμάτων αποβλήτων. Συγκεκριμένα, έχουν εκδοθεί:
      - Ο Νόμος 2939/01 για την εναλλακτική διαχείριση των συσκευασιών και άλλων προϊόντων.
      - Πέντε (5) Προεδρικά Διατάγματα, κατ' επιταγή του Ν. 2939/01, που αφορούν την εναλλακτική διαχείριση των αποβλήτων λιπαντικών ελαίων, των χρησιμοποιημένων ελαστικών οχημάτων, των χρησιμοποιημένων ηλεκτρικών στηλών και συσσωρευτών, των οχημάτων τέλους κύκλου ζωής, των αποβλήτων ηλεκτρικού και ηλεκτρονικού εξοπλισμού (ΑΗΗΕ).
      - Υπό έκδοση βρίσκεται Προεδρικό Διάταγμα για την εναλλακτική διαχείριση των αποβλήτων εκσκαφών, κατασκευών και κατεδαφίσεων, το οποίο έχει προωθηθεί για γνωμοδότηση στο ΣτΕ.
      Τέλος σας γνωρίζουμε ότι κατ' εφαρμογή της κείμενης νομοθεσίας έχουν εγκριθεί από τον Υπουργό ΠΕ.ΧΩ.Δ.Ε. δέκα (10) συστήματα εναλλακτικής διαχείρισης συσκευασιών και άλλων προϊόντων τα οποία στοχεύουν στην επίτευξη συγκεκριμένων στόχων ανακύκλωσης με την εφαρμογή προγραμμάτων διαλογής στην πηγή σε πανελλαδικό επίπεδο.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      	10. Στην με αριθμό 4460/15-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Οικ. 8322/5-2-08 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ερώτηση 4460/15-1-2008, που κατέθεσε στη Βουλή ο Βουλευτής κ.  Μανόλης Σοφ. Στρατάκης σχετικά με την κατάταξη προσωπικού σε θέσεις ιδιωτικού δικαίου αορίστου χρόνου του Δήμου Γαζίου κατ' εφαρμογή δικαστικών αποφάσεων, σας στέλνουμε φωτοαντίγραφο του ΑΠ 1383/1-2-2008 απαvτητικού εγγράφου του Δήμου Γαζίου, καθώς και του ΑΠ 4535/4-2-2008 απαvτητικού εγγράφου του ΑΣΕΠ, για ενημέρωσή σας.
      Επιπλέον σας γνωρίζουμε τα εξής:
      Στους συμβασιούχους των ΟΤΑ δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων του άρθρου 11 του ΠΔ. 164/2004 (ΦΕΚ 134/Α΄/19-7-2004).
      Για τους λοιπούς συμβασιούχους που δεν πληρούσαν τις προϋποθέσεις των προαναφερόμενων διατάξεων, η μετατροπή της σχέσης εργασίας τους από ιδιωτικού δικαίου ορισμένου χρόνου σε αορίστου χρόνου απαγορεύεται από το άρθρο 103 του Συντάγματος.
      Ο δε νομικός χαρακτηρισμός σύμβασης ορισμένου χρόνου σε αορίστου κατά τη δικαστική διαδικασία, με την αριθ. 20/2007 απόφαση της Ολομέλειας του Αρείου Πάγου που δημοσιεύτηκε στις 11-6-2007, κρίθηκε ότι έρχεται σε αντίθεση με τη προαναφερόμενη συνταγματική απαγόρευση της μετατροπής συμβάσεων ορισμένου χρόνου σε συμβάσεις αορίστου χρόνου.
      Μετά την εξέλιξη αυτή, εφαρμοστέες είναι μόνον οι σχετικές δικαστικές αποφάσεις, εφόσον έχουν καταστεί αμετάκλητες πριν από τη δημοσίευση της ανωτέρω απόφασης της Ολομέλειας του Αρείου Πάγου, δηλαδή πριν από την 11η-6-2007, και αφορούν αγωγές που είχαν ασκηθεί πριν την δημοσίευση του πδ 164/2004, δηλαδή πριν από την 19η-7-2004, σύμφωνα με την απόφαση της Ολομέλειας του Ελεγκτικού Συνεδρίου της 8ης-11-2006.
      Επισημαίνεται ότι, στους ΟΤ Α α' βαθμού, η μετατροπή των συμβάσεων σε αορίστου χρόνου ουσιαστικά ενεργοποιείται μετά τον προληπτικό έλεγχο νομιμότητας της σχετικής δαπάνης μισθοδοσίας του πρώτου μήνα του υπαλλήλου, από τον αρμόδιο Επίτροπο του Ελεγκτικού Συνεδρίου.
      Τέλος σας γνωρίζουμε ότι, σε περίπτωση προκήρυξης αντίστοιχων θέσεων μονίμου προσωπικού από τον οικείο ΟΤΑ μέχρι 31-12-2010, οι συμβασιούχοι που δεν πληρούσαν τις προϋποθέσεις του άρθρου 11 του πδ 164/2004, εφόσον συμμετάσχουν στη διαδικασία πλήρωσης των θέσεων αυτών, δικαιούνται να λάβουν την προσαύξηση κατά 50% του κριτηρίου της εμπειρίας, σύμφωνα με τις διατάξεις της παρ. 3 του άρθρου 11 του ν. 3613/2007.
      Ο Υφυπουργός
      ΘΑΝΑΣΗΣ ΝΑΚΟΣ»
      11. Στην με αριθμό  6601/19.2.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 15772/13.3.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, σχετικά με την πορεία υλοποίησης του Προγράμματος «ΘΗΣΕΑΣ» για τους Ο.Τ.Α. της Περιφέρειας Κρήτης και ειδικότερα τους Ο.Τ.Α. του Νομού Ηρακλείου, θα θέλαμε να σας πληροφορήσουμε για τα παρακάτω:
      Με τη δημοσίευση του Ν. 3274 στις 19 Οκτωβρίου 2004. ξεκίνησαν άμεσα οι διαδικασίες συγκρότησης των αναγκαίων οργάνων σε κεντρικό και περιφερειακό επίπεδο, καθώς και σε επίπεδο νομού, αφού, είχαμε ήδη προνοήσει να συμπεριλάβουμε στο νόμο όλες τις αναγκαίες διατάξεις, προκειμένου να αποφευχθεί η έκδοση υπουργικών αποφάσεων. Παράλληλα, ανατέθηκε η εκπόνηση μελετών για τη μέθοδο κατανομής των πόρων του Προγράμματος στην Ε.Ε.Τ.Α.Α. και την P.W.C. και μετά από σχετική απόφαση της Κεντρικής Επιτροπής Παρακολούθησης (ΚΕΠ), που ελήφθη στις 14 Ιανουαρίου 2005, δόθηκαν οδηγίες προς τις Περιφερειακές Επιτροπές Παρακολούθησης (ΠΕΠ) για τα κριτήρια κατανομής τoυ 45% των πόρων στους Ο.Τ.Α. και τη διαδικασία προένταξης μελετών. έργων και ενεργειών στο Πρόγραμμα. Έτσι, στις αρχές Mαΐου τoυ 2005. με τις από 11 Απριλίου 2005 και 9 Μαΐου 2005, Αποφάσεις της Κεντρικής Επιτροπής Παρακολούθησης, είχαν ήδη προενταχθεί στο Πρόγραμμα «ΘΗΣΕΑΣ» τα πρώτα 5.591 έργα, προϋπολογισμού 1.061 εκατ. €, σε όλες τις Περιφέρειες της χώρας.
      Σε ό.τι αφορά την προγραμματική κατανομή (35%) τoυ Προγράμματος, τηρήθηκε πλήρως το χρονοδιάγραμμα προγραμματισμοί της, με τον έγκαιρο καθορισμό των κριτηρίων κατανομής από την Κεντρική Επιτροπή Παρακολούθησης (Απόφαση Κ.Ε.Π. 78/08-11-2005), την έκδοση της σχετικής εγκυκλίου ήδη από τον Νοέμβριο τoυ 2005 (Εγκύκλιος 33/59591/23-11-2005), καθώς και την άμεση ανταπόκριση των Περιφερειών και των Ο.Τ.Α. για υποβολή και επεξεργασία προτάσεων μέχρι το Φεβρουάριο τoυ 2006 και προέγκριση νέων έργων, μελετών και ενεργειών το Μάιο τoυ 2006 (Αποφάσεις Κ.Ε.Π. 180/09-05-2006 και 193/18-05-2006).
      Επιπλέον, για την επιτάχυνση της ωρίμανσης των προενταγμένων έργων, προκειμένου να προχωρήσουν στο συντομότερο χρονικό διάστημα οι διαδικασίες δημοπράτησής τους και σύμφωνα με τον υφιστάμενο προγραμματισμό των Ο.Τ.Α. της Περιφέρειας Κρήτης, η Π.Ε.Π. Κρήτης έχει προχωρήσει μέχρι και σήμερα στην ένταξη 1.115 έργων, συνολικού προϋπολογισμού 166.818.806,11€, ποσοστό δηλαδή 86,3% επί της δικαιούμενης κατανομής των Ο.Τ.Α. της Περιφέρειας, για την υλοποίηση δημοτικών και διαδημοτικών έργων, στην τυπική και προγραμματική κατανομή. Αναλυτικότερα το ποσοστό προγραμματισμού και απορρόφησης για την Περιφέρεια Κρήτης ως προς το δικαιούμενο προϋπολογισμό της, ανέρχεται στο 38% σε επίπεδο προεντάξεων και στο 49% σε επίπεδο οριστικών εντάξεων. Περαιτέρω, 594 έργα συνολικού προϋπολογισμού 93.914.030,34€ έχουν ενταχθεί οριστικά και έχουν πάρει άδεια δημοπράτησης από την Περιφέρεια ενώ σύμφωνα με την πρόοδο των εκτελουμένων εργασιών και τα αιτήματα που έχουν προωθηθεί στο ΥΠ.ΕΣ., οι πληρωμές ανέρχονται τη στιγμή αυτή στο ποσό των 49.583.726,02€, δηλαδή ποσοστό 53% του συνολικού προϋπολογισμού τους.
      Τέλος, με βάση την κατανομή των πόρων του Προγράμματος στους Ο.Τ.Α. της Χώρας, στους Ο.Τ.Α. του Ν. Ηρακλείου έχει κατανεμηθεί το συνολικό ποσό των 73.817.106,80€ για την υλοποίηση έργων δημοτικού και διαδημοτικού χαρακτήρα, στην τυπική και προγραμματική κατανομή. Σύμφωνα με τον υφιστάμενο προγραμματισμό των οικείων Ο.Τ.Α. για την πενταετία 2005-2009, έχουν προενταχθεί έργα προϋπολογισμού 22.896.494,86€ (ποσοστό επί της δικαιούμενης κατανομής 31%), ενώ οι οριστικές εντάξεις ανέρχονται στο ποσό των 34.364.615,98€, δηλαδή σε ποσοστό 46,6% επί της δικαιούμενης κατανομής. Τέλος, σύμφωνα με την πρόοδο των εργασιών και τα αιτήματα που έχουν προωθηθεί στο ΥΠ.ΕΣ., έχει εκταμιευθεί το ποσό των 17.915.030, 72€, ποσοστό δηλαδή 52,1% του προϋπολογισμού των οριστικά ενταγμένων έργων στο σύνολο του Νομού.
      Ο Υφυπουργός
      Α.ΝΑΚΟΣ»
      12. Στην με αριθμό 7396/27.2.08 ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου και του Βουλευτή κ. Ιωάννη Δραγασάκη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./563 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7396/27.2.08 ερώτησης των Βουλευτών κ.κ. Αλέξανδρου Αλαβάνου και Γιάννη Δραγασάκη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      1. Στο επίπεδο της διεθνούς και ευρωπαϊκής συνεργασίας για την προστασία της αρχαιολογικής κληρονομιάς, η Ελλάδα ως γνωστόν έχει υπογράψει τη Διεθνή Σύμβαση της UNESCO του 1970 περί Ληπτέων Μέτρων για την απαγόρευση και παρεμπόδιση της παράνομης εισαγωγής, εξαγωγής και μεταβίβασης της κυριότητας πολιτιστικών αγαθών, την οποία στη συνέχεια κύρωσε με τον Νόμο 1103/1980. Έχει, επίσης, κυρώσει τη Σύμβαση UNIDROIT για τα Κλαπέντα ή παρανόμως εξαχθέντα πολιτιστικά αγαθά με τον Νόμο 3348/2005, ΦΕΚ 144/Α΄/23.6.2005, ενώ παράλληλα, ως όφειλε, έχει ενσωματώσει στην εθνική νομοθεσία τις διατάξεις του Κανονισμού 3911/92 και του Kανoνισμoύ752/EOΚl93 της Ευρωπαϊκής Ένωσης για την εξαγωγή πολιτιστικών αγαθών και εκδίδει άδεια εξαγωγής και το σχετικό πιστοποιητικό Εξαγωγής και για πολιτιστικά αγαθά που εμπίπτουν μόνο στο προστατευτικό πεδίο του ανωτέρω νόμου, καθώς επίσης και πιστοποιητικό μετακίνησης όλων των πολιτιστικών αγαθών σε κράτη - μέλη της Ε. Ε. Το ίδιο ισχύει και με τις διατάξεις της Οδηγίας 93/7/ΕΟΚ (ΠΔ 133/98) για την επιστροφή πολιτιστικών αντικειμένων που έχουν απομακρυνθεί παράνομα από το έδαφος κράτους - μέλους, τις οποίες επίσης έχει ενσωματώσει στην εθνική νομοθεσία.
      Ως γενική αρχή και πρακτική, η Διεύθυνση Μουσείων Εκθέσεων και Εκπαιδευτικών Προγραμμάτων του Υπουργείου Πολιτισμού, η οποία σύμφωνα με το υπ’ αριθμ. 191/2003 Προεδρικό Διάταγμα, περί του Οργανισμού του ΥΠ.ΠΟ. χειρίζεται θέματα αρχαιοκαπηλίας και παράνομης διακίνησης αρχαίων, θέματα με τα οποία ασχολείται και το Τμήμα Αρχείου Αναζήτησης και Ανάκτησης Αρχαίων της Εφορείας Αρχαιοπωλείων και Ιδιωτικών Αρχαιολογικών Συλλογών, ενημερώνει, σε κάθε περίπτωση κλοπής και παράνομης εξαγωγής από την Ελλάδα, τις κεντρικές αρχές όλων των χωρών της Ευρωπαϊκής Ένωσης, οι οποίες είναι υπεύθυνες για την εφαρμογή της Οδηγίας 93/7/ΕΟΚ σχετικά με την Επιστροφή Πολιτιστικών Αγαθών που έχουν παράνομα απομακρυνθεί από το έδαφος κράτους - μέλους. Επιπλέον, όσον αφορά το σύστημα ελέγχου εισαγωγής πολιτιστικών αγαθών, η Ελλάδα σύμφωνα με τον Ν. 3028/02 και την ΚΥΑ που εκδόθηκε κατ' εφαρμογή του, εφαρμόζει έλεγχο εισαγωγής και τη συμπλήρωση ειδικού εντύπου του ΥΠ.ΠΟ. και είναι πάντα σε συνεργασία με τις τελωνειακές αρχές. Η Ελλάδα μάλιστα είναι από τις λίγες χώρες που η νομοθεσία της προβλέπει τον έλεγχο της εισαγωγής και εκδίδει έντυπα εισαγωγής. Για τη ρύθμιση των θεμάτων εξαγωγής και εισαγωγής και την έκδοση των σχετικών εντύπων εξαγωγής και εισαγωγής με προδιαγραφές ασφαλείας της Ε.Ε. και της UNESCΟ κατά της παραχάραξης δαπανήθηκε μάλιστα ένα σημαντικό ποσό από τον Τακτικό Προϋπολογισμό του ΥΠ.ΠΟ. για την έκδοση των σχετικών εντύπων.
      Σε εθνικό επίπεδο, η στενή και άμεση επικοινωνία και συνεργασία του ΥΠ.ΠΟ. με το 2ο Τμήμα Δίωξης Αρχαιοκαπηλίας της Διεύθυνσης Ασφάλειας Αττικής, τις τελωνειακές και λιμενικές αρχές της χώρας, καθώς και την Interpol είναι δεδομένη σε κάθε υπόθεση κλοπής αρχαιολογικών αντικειμένων. Στις ανωτέρω αρχές διαβιβάζονται και κοινοποιούνται πάντα ειδικά έντυπα δελτία με πλήρη στοιχεία και φωτογραφίες των κατά περίπτωση κλαπέντων αρχαίων για την άμεση ενεργοποίηση του μηχανισμού αναζήτησής τους. Αναλυτικά στοιχεία αποστέλλονται συστηματικά τόσο στη μόνιμη αντιπροσωπεία της Ελλάδος στην UNESCΟ, στην UNESCΟ και το Διεθνές Συμβούλιο Μουσείων στο Παρίσι, όπως επίσης και στις εθνικές υπηρεσίες των κρατών μελών (26 τον αριθμό) για την ενημέρωση και τις δικές του ενέργειες κατ' εφαρμογή των διατάξεων του κοινοτικού δικαίου, όπως ήδη αναφέραμε.
      2. Το ΥΠ.ΠΟ. έχει επεξεργαστεί Σχέδιο Νόμου (Μέτρα Προστασίας των Πολιτιστικών Αγαθών), σύμφωνα με το οποίο προβλέπονται σημαντικές νέες ρυθμίσεις διοικητικού, οργανωτικού, επιστημονικού, συντονιστικού και νομικού χαρακτήρα για την πάταξη της αρχαιοκαπηλικής δράσης. Πιο συγκεκριμένα:
      α. σε διοικητικό επίπεδο, συστήνεται υπηρεσιακή μονάδα σε επίπεδο διεύθυνσης με τίτλο «Διεύθυνση Τεκμηρίωσης και Προστασίας Πολιτιστικών Αγαθών», η οποία θα υπάγεται στη Γενική Διεύθυνση Αρχαιοτήτων και Πολιτιστικής Κληρονομιάς και ως σκοπό θα έχει την προστασία των πολιτιστικών αγαθών και την καταπολέμηση της αρχαιοκαπηλίας, με την αναζήτηση, τεκμηρίωση προέλευσης και διακίνησης όσο και τη διεκδίκηση κινητών μνημείων.
      β. σε οργανωτικό επίπεδο και με τη βοήθεια των δυνατοτήτων που παρέχουν οι νέες τεχνολογίες, θα δημιουργηθούν πληρέστερες από τις ήδη υπάρχουσες ηλεκτρονικές βάσεις δεδομένων και φωτογραφιών για κλαπέντα ή υπεξαιρεθέντα κινητά μνημεία, για παράνομες ανασκαφές χερσαίες και ενάλιες, για κατασχεθέντα κινητά μνημεία, όσο και για πρόσωπα που εμπλέκονται στην παράνομη απόκτηση και διακίνηση κινητών μνημείων, καθώς και πρόσωπα που κατέχουν ανιχνευτές μετάλλου ή άλλα όργανα διασκόπησης για τη διερεύνηση του υπεδάφους ή και του βυθού. Στόχος θα είναι η συνεχής ενημέρωση των σχετικών αρχείων.
      Παράλληλα, θα εντατικοποιηθεί η παρακολούθηση της διεθνούς αγοράς κινητών μνημείων, είτε μέσω Διαδικτύου, εντύπων καταλόγων αγοραπωλησιών, δημοπρασιών κ.λπ., πρακτική που βεβαίως ήδη εφαρμόζεται από το ΥΠ.ΠΟ. αλλά χρήζει περαιτέρω συστηματικής αντιμετώπισης.
      γ. σε οργανωτικό και νομικό επίπεδο, θα συσταθεί Τμήμα Νομικής Τεκμηρίωσης στην υπό σύσταση νέα Διεύθυνση, το οποίο θα είναι σε θέση να τεκμηριώνει νομικά τις απαιτήσεις του Ελληνικού Δημοσίου για την ανάκτηση κινητών μνημείων και να οργανώνει συστηματικά το αρχείο διεθνών, πολυμερών και διμερών συμβάσεων για την προστασία της πολιτιστικής κληρονομιάς. Επιπλέον, προβλέπεται ορισμός ειδικού Εισαγγελικού λειτουργού στην Εισαγγελία Πλημμελειοδικών Αθηνών, του Εισαγγελέα Προστασίας Πολιτιστικών Αγαθών, έργο του οποίου θα είναι η εποπτεία όλης της προανακριτικής διαδικασίας, η άσκηση ποινικών διώξεων για αδικήματα που σχετίζονται με την προστασία των πολιτιστικών αγαθών και η επιμέλεια στην εκτέλεση των κύριων και παρεπόμενων ποινών που θα επιβάλλονται.
      δ. σε οργανωτικό και συντονιστικό επίπεδο, προβλέπεται απόσπαση στη νέα Διεύθυνση αξιωματικού του Σώματος της Ελληνικής Αστυνομίας για την εξασφάλιση της ακόμη στενότερης συνεργασίας και συνεχούς συντονισμού μεταξύ του ΥΠ.ΠΟ. και της Ελληνικής Αστυνομίας σε θέματα αντιμετώπισης της αρχαιοκαπηλίας.
      ε. σε οργανωτικό - επιστημονικό επίπεδο, προβλέπεται η συγκρότηση εννεαμελούς Επιτροπής Εμπειρογνωμόνων, η οποία θα παρέχει την αναγκαία συνδρομή για την επιστημονική τεκμηρίωση και προέλευση των κινητών μνημείων.
      Περισσότερες συμπληρωματικές πληροφορίες για το νέο πλαίσιο προστασίας της πολιτιστικής κληρονομιάς μπορούν βεβαίως να αναζητούν στο σχετικό Σχέδιο Νόμου.
      	3. Μεταξύ. των αρμοδιοτήτων της Διεύθυνσης Εθνικού Αρχείου Μνημείων του ΥΠ.ΠΟ. περιλαμβάνονται:
      	. Η δημιουργία του Εθνικού Αρχείου Μνημείων
      	. Η τήρηση του Αρχείου των Υπηρεσιών των Αρχαιοτήτων (Ιστορικό Αρχείο
      	της Αρχαιολογικής Υπηρεσίας)
      Ως προς ΤΟ πρώτο έργο, η Διεύθυνση συντονίζει τις Κεντρικές και Περιφερειακές Υπηρεσίες του ΥΠ.ΠΟ., με σκοπό την αποτελεσματικότερη διαχείριση, προστασία και ανάδειξη του ελληνικού πολιτιστικού αποθέματος, με την συλλογή και αρχειακή φύλαξη για επιστημονική μελέτη κάθε στοιχείου, που αφορά σε όλα τα κινητά και ακίνητα μνημεία, και η τήρηση διαρκούς καταλόγου των κηρυγμένων αρχαιολογικών χώρων, ιστορικών τόπων και μεμονωμένων μνημείων.
      Το δεύτερο έργο αφορά στην τακτοποίηση και την καταγραφή του αρχείου των Υπηρεσιών των Αρχαιοτήτων από της συστάσεώς τους το 1833, μέχρι σήμερα, στη συντήρηση και την ψηφιοποίηση των εγγράφων.
      - Ο Διαρκής Κατάλογος των Κηρυγμένων Αρχαιολογικών Χώρων και Μνημείων της Ελλάδας περιέχει πληροφορίες για τους αρχαιολογικούς χώρους και τα μνημεία, από την αρχαιότητα μέχρι σήμερα, τα οποία έχουν κηρυχθεί ή χαρακτηρισθεί με ειδικές υπουργικές αποφάσεις. Ο κατάλογος δημοσιεύεται σε έντυπη μορφή από το 1993, και πρόσφατα έγινε προσβάσιμος μέσω του διαδικτύου.
      - Το πλουσιότερο Ιστορικό Αρχείο της Αρχαιολογικής Υπηρεσίας, αποτελεί ένα από τα παλαιότερα και σημαντικότερα αρχεία του κράτους, ευνόητης εθνικής σημασίας, και περιλαμβάνει κυρίως έγγραφα, αλλά και καταλόγους, φωτογραφίες και σχέδια. Για την τακτοποίηση και καταγραφή του έχει σχεδιαστεί ειδική Βάση Δεδομένων, και προχωρούν οι εργασίες ψηφιοποίησής του.
      - Στο πλαίσιο των δημοσιευμάτων, η Διεύθυνση εκπόνησε κωδικοποίηση της αρχαιολογικής νομοθεσίας, σε δύο τόμους, ένα για την Ελληνική και ένα για την Ευρωπαϊκή και η νομοθεσία αυτή είναι προσιτή και στο διαδίκτυο, από την ιστοσελίδα του ΥΠ.ΠΟ.. Επίσης η ΔΕΑΜ ανέλαβε την έκδοση των Πρακτικών του Συνεδρίου για την ψηφιοποίηση του Πολιτιστικού αποθέματος The digitaI Heritage of ArchaeoIogy, Computer Application and Quantitative Methods.
      - Ιδιαίτερα σημαντικό και μεγάλης κλίμακας έργο, που εκτελεί η Διεύθυνση στο πλαίσιο της Κοινωνίας της Πληροφορίας, αποτελεί η ψηφιοποίηση των Συλλογών του Υπουργείου Πολιτισμού. Πρόκειται για ένα πρόγραμμα το οποίο εισάγει επιτέλους το Υπουργείο, με συστηματικό τρόπο στην Κοινωνία της Γνώσης, σύμφωνα με τις διεθνώς αποδεκτές παραμέτρους, για τη δημιουργία ενός Εθνικού Αρχείου Μνημείων.
      Το έργο υλοποιείται στο πλαίσιο του Μέτρου 1.3 «Τεκμηρίωση, αξιοποίηση και ανάδειξη του Ελληνικού Πολιτισμού» του Γ ΚΠΣ. Το συνολικό του κόστος είναι 5.300.000€ και η χρηματοδότηση προέρχεται κατά 75% από το Ευρωπαϊκό Ταμείο Περιφερειακής Ανάπτυξης και κατά 25% από εθνικούς πόρους.
       Το υποέργο 1 του παραπάνω έργου είναι ο συντονισμός του Ενεργειών Ψηφιοποίησης και η Ψηφιοποίηση Ειδικών Συλλογών. Αφορά στο Ιστορικό Αρχείο της Αρχαιολογικής Υπηρεσίας και στη δημιουργία Αρχείου των Παρανόμως Διακινηθέντων Αρχαίων.
       Το δεύτερο είναι η Ψηφιοποίηση Μνημείων Νεώτερης και Σύγχρονης	Πολιτιστικής Κληρονομιάς.
      Το τρίτο είναι η Ψηφιοποίηση Μνημείων Νεώτερης και Σύγχρονης
      	Πολιτιστικής Κληρονομιάς.
      	· Το τέταρτο αφορά στην Αποτύπωση, Τεκμηρίωση και Ανάδειξη του
      	Αρχαιολογικού Πάρκου του Δίου στη Μακεδονία, με ψηφιακές μεθόδους.
      	· Το πέμπτο υποέργο αναφέρεται σε Ψηφιακές Δράσεις της Υπηρεσίας
      	Συντήρησης Μνημείων της Ακρόπολης.
      	· Το υποέργο 6 αποτελεί η εγκατάσταση Πληροφοριακού Συστήματος του
      	Εθνικού Αρχείου Μνημείων στις Εφορείες Αρχαιοτήτων και τα μεγάλα
      	Μουσεία της χώρας.
      	· Και, τέλος, το υποέργο 7, σχετίζεται με την απαραίτητη προβολή του όλου
      	έργου.
      Το υποέργο της ψηφιοποίησης του Συλλογών των Κινητών Μνημείων του Υπουργείου Πολιτισμού, αποτελεί ένα μεγάλο στοίχημα για τη Διεύθυνση και έχει κόστος 3.060.000€.
      	Αποσκοπεί:
      	α. στη δημιουργία οργανωμένων μονάδων ψηφιοποίησης στις Εφορείες και τα μεγάλα Μουσεία και την ανάπτυξη συνόλου ψηφιακών συλλογών
      	β. στην καθιέρωση ενιαίου μηχανισμού ψηφιοποίησης και ηλεκτρονικής διαχείρισης Μνημείων σε πανελλήνιο επίπεδο, και
      γ. στον εμπλουτισμό του Εθνικού Αρχείου Μνημείων του ΥΠ.ΠΟ., για την αποτελεσματικότερη διαχείριση, προστασία και ανάδειξη του ελληνικού πολιτιστικού αποθέματος
      	δ. το έργο εκτελείται από ανάδοχο, που επιλέχθηκε κατόπιν ανοιχτού διαγωνισμού.
      Στο πλαίσιο του έργου δημιουργούνται πλήρεις σταθμοί ψηφιοποίησης σε 65 Εφορείες Προϊστορικών και Κλασσικών Αρχαιοτήτων, Βυζαντινών Αρχαιοτήτων και στα μεγάλα Μουσεία, συνολικά 68 σταθμοί.
      Οι σταθμοί αυτοί λαμβάνουν τον απαραίτητο εξοπλισμό και το λογισμικό, που θα παραμείνουν στις υπηρεσίες και μετά το πέρας του έργου. Επίσης, θα εκπαιδευτεί το προσωπικό στις τεχνικές ψηφιοποιήσεις και στη χρήση του λογισμικού, για τη διαχείριση του ψηφιοποιημένου υλικού και το διαρκή εμπλουτισμό του Εθνικού Αρχείου Μνημείων
      Σε κάθε τοπικό σταθμό ψηφιοποιούνται 500 - 2000 Κινητά Μνημεία ανάλογα με το προϋπάρχον ψηφιοποιημένο υλικό, τις συνολικές ανάγκες σε πανελλαδικό επίπεδο, και το είδος και τα ιδιαίτερα χαρακτηριστικά κάθε μνημείου.
      Έτσι, στο τέλος του έργου (Αύγουστος 2008), με τους μετριότερους υπολογισμούς θα έχουν ψηφιοποιηθεί τουλάχιστον 120.000 κινητά μνημεία σε όλη της Ελλάδα, χρονολογημένα από της Προϊστορία ως τα Μεταβυζαντινά χρόνια. Κινητό ορίζεται κάθε μνημείο μουσειακής διαχείρισης, είτε έχει κατασκευασθεί εξαρχής το κινητό, είτε έχει μεταφερθεί εξ ολοκλήρου σε Μουσείο, ή έχει αποσπαστεί από ακίνητο μνημείο.
      Η επιλογή των Κινητών Μνημείων που θα ενταχθούν στο σύστημα ανήκει στις Εφορείες και τα Μουσεία και γίνεται με βάση συγκεκριμένα κριτήρια, όπως την αρχαιολογική, ιστορική και πολιτιστική αξία του μνημείου, το επιστημονικό ενδιαφέρον που αυτό προκαλεί σε διεθνές επίπεδο, τη σημασία του για το ευρύτερο κοινό, και τέλος τις ειδικότερες ανάγκες διάσωσης και συντήρησης.
      Στα πλαίσια του έργου προβλέπεται η αξιοποίηση της υπάρχουσας τεκμηρίωσης των δεδομένων δηλαδή που έχουν ήδη καταγραφεί σε βάσεις δεδομένων των Εφορειών και των Μουσείων, ή στο Πρόγραμμα Ηλεκτρονικής Αποδελτίωσης Μνημείων της ΔΕΑΜ. Η διαδικασία της μετάπτωσης των στοιχείων θα αυτοματοποιηθεί και το σχετικό λογισμικό θα παραμείνει στις Εφορείες/Μουσεία για τυχόν μελλοντική χρήση.
      Η επιστημονική τεκμηρίωση των μνημείων και η διαχείριση του ψηφιοποιημένου υλικού γίνεται με τη χρήση του Πληροφοριακού Συστήματος του Εθνικού Αρχείου Μνημείων «Πολέμων» το οποίο εγκαθίσταται στους συμμετέχοντες φορείς. Πρόκειται για ολοκληρωμένο σύστημα διαχείρισης Μνημείων και Συλλογών, που επιτρέπει τη μεταξύ τους συσχέτιση και προορίζεται για εφαρμογή σε εθνική κλίμακα. Έχει σχεδιαστεί ώστε να καλύπτει πλήρως τις σύνθετες και εξειδικευμένες ανάγκες που συνδέονται με την καταγραφή, τη διαχείριση και την ανάδειξη των Μνημείων του Υπουργείου Πολιτισμού. Διαχειρίζεται ευρύ σώμα πληροφοριών, που χαρακτηρίζει μοναδικά ένα μνημείο όπως τα στοιχεία ταυτοποίησης αλλά και το σύνολο των πληροφοριών που το συνοδεύουν ή προκύπτουν κατά τη διεξαγωγή των ποικίλων διαχειριστικών διαδικασιών. Χειρίζεται ετεροειδές υλικό τεκμηρίωσης όπως παραδείγματος χάριν φωτογραφίες, σχέδια, χάρτες κ.α. αλλά και έγγραφα διοικητικού χαρακτήρα. Έχει τη δυνατότητα διασύνδεσης και με άλλα, μη ομοειδή προγράμματα πληροφορικής προκειμένου να αντλήσει από αυτά ή να τα εφοδιάσει με δικά του στοιχεία.
      Το Αρχείο Μνημείων στοχεύει στην ηλεκτρονική καταγραφή, τεκμηρίωση, μελέτη, διαχείριση και προστασία μνημείων αρμοδιότητας του Υπουργείου Πολιτισμού. Ακολουθεί τη δομή των Υπηρεσιών Προστασίας των Μνημείων του Υπουργείου Πολιτισμού και είναι σχεδιασμένο για να λειτουργεί σε ανεξάρτητους τοπικούς σταθμούς σε κάθε Κεντρική και Περιφερειακή Υπηρεσία με δυνατότητα διασύνδεσης μεταξύ τους σε Ειδικό εσωτερικό Δίκτυο, εντός του ευρύτερου Ενδοδικτύου του Υπουργείου Πολιτισμού επιτρέποντας την αλληλοενημέρωση των Υπηρεσιών, ειδικά όταν υπάρχει συναρμοδιότητα.
      Οι πληροφορίες που συνοδεύουν τα μνημεία έχουν επιμερισθεί σε εξειδικευμένα πεδία οργανωμένα σε δελτία.
      Η ψηφιοποίηση εξάλλου αφορά σε φωτογραφίες, διαφάνειες, σχέδια και αποτυπώσεις, και σε δημιουργία νέου οπτικού υλικού με ψηφιακά μέσα. Οι διαδικασίες ψηφιοποιήσεις και η παραμετροποίηση του εξοπλισμού και του λογισμικού είναι ίδια σε όλους τους Σταθμούς Ψηφιοποίησης, ώστε να διασφαλίζεται η ομοιογένεια του ψηφιοποιημένου υλικού.
      Το ψηφιοποιημένο υλικό αρχειοθετείται σε μορφές αρχείων με τυποποιημένες ονομασίες και συνοδεύονται από με τα δεδομένα τεχνικού χαρακτηρισμού της ψηφιοποίησης.
      Η Διεύθυνση του Εθνικού Αρχείου Μνημείων έχει αναλάβει το συντονισμό του έργου, τον τελικό ποιοτικό έλεγχο των αποτελεσμάτων της τεκμηρίωσης και της ψηφιοποίησης, τη διαχείριση της Ορολογίας, και τη διαχείριση του Διαδικτυακού Τόπου.
      Ο Διαδικτυακός Τόπος θα λειτουργήσει ως δίαυλος επικοινωνίας για όλες τις μονάδες ψηφιοποίησης ειδικότερα σε θέματα που αφορούν στην τεκμηρίωση και την οργάνωση του ψηφιοποιημένου υλικού (τυποποίηση επιστημονικής ορολογίας, τυπολογία μνημείων κ.α.) για τα οποία προβλέπεται ειδικός χώρος συζήτησης και συνεργασίας (forum). Εξάλλου ο διαδικτυακός τόπος έχει ενημερωτικό χαρακτήρα ως προς την έκβαση και τα στάδια εξέλιξης του έργου, παρέχει πρόσβαση σε πρότυπα, οδηγίες καλής πρακτικής και χρήσιμους συνδέσμους. Επίσης διαθέτει ειδικό forums για θέματα σχετικά με την τεκμηρίωση και την οργάνωση του ψηφιοποιημένου υλικού. Ετοιμάζεται και πρόκειται να παραδοθεί μέχρι τον Απρίλιο.
      Το πρόγραμμα ψηφιοποίησης εξυπηρετεί τη βελτιστοποίηση της διαχείρισης του πολιτιστικού πλούτου της χώρας με την καθιέρωση μιας κοινής προσέγγισης για την καταγραφή της πολιτιστικής πληροφορίας και την εξέταση και αξιολόγηση της ορθής μεθοδολογίας επέκτασης του δικτύου ψηφιοποίησης και καταγραφής σε όλους τους εποπτευόμενους φορείς του Υπουργείου Πολιτισμού.
      4. Η Διεύθυνση Μουσείων Εκθέσεων και Εκπαιδευτικών Προγραμμάτων είναι αρμόδια για την τήρηση αρχείων για κλοπές και κατασχέσεις αρχαίων. Η ανυπαρξία συλλογής στατιστικών στοιχείων που επικαλούνται οι κ.κ. Βουλευτές δεν απορρέει από την αδυναμία συλλογής σχετικών δεδομένων αλλά από την αντικειμενική μείωση των κλοπών σε μουσεία κατά το 2004, έτος που χρησιμοποιήθηκε στο κείμενο της Ερώτησης ως γνώμονας και κατά το οποίο όντως σημειώθηκαν τέσσερις μόνο κλοπές. Σαφώς, τα στοιχεία που αφορούν λαθρανασκαφές εξαιρούνται από την ανωτέρω επισήμανση και αρμόδιες για την παροχή σχετικών στατιστικών δεδομένων είναι η ΔΙΠΚΑ και η ΔΒΜΑ.
      5. Όπως προαναφέρθηκε, η συνεργασία των αρμοδίων υπηρεσιών του Υπουργείου Πολιτισμού με το Τμήμα Δίωξης Αρχαιοκαπηλίας είναι στενή, συνεχής και δεδομένη. Η ΔΜΕΕΠ, ως αρμόδια για θέματα παράνομης διακίνησης αρχαιοτήτων, ελέγχει σε κάθε περίπτωση εντοπισμού ελληνικών αρχαιοτήτων στο εξωτερικό το ενδεχόμενο αυτές να έχουν απομακρυνθεί παράνομα από τη χώρα. Τηρεί αρχείο με λεπτομερή στοιχεία των αρχαιοτήτων που αναζητούνται, το οποίο και ενημερώνει τακτικά. Οι Υπηρεσίες του Υπουργείου Πολιτισμού σε κάθε περίπτωση εντοπισμού αρχαίων στο εξωτερικό, τα οποία έχουν διακινηθεί παράνομα, προβαίνουν άμεσα σε ενέργειες για τη διεκδίκησή τους. Οι ενέργειες αυτές εξετάζονται κατά περίπτωση, ανάλογα με τη νομοθεσία της χώρας στην οποία εντοπίζονται οι αρχαιότητες και τις δυνατότητες που αυτή παρέχει για τη διεκδίκησή τους. Εφόσον το ζήτημα δε επιλυθεί με απευθείας διαπραγμάτευση με τους αρμόδιους φορείς ή και τους κατόχους των αρχαίων, που ως διαδικασία προβλέπεται από την υπογεγραμμένη από την Ελλάδα σύμβαση της UNESCO του 1970 (<<Ληπτέα μέτρα για την απαγόρευση και παρεμπόδιση της παράνομης εισαγωγής, εξαγωγής και μεταβίβασης της κυριότητας πολιτιστικών αγαθών»), διορίζεται, με ενέργειες του Υπουργείου Πολιτισμού, δικηγόρος, ο οποίος προβαίνει σε νομικές ενέργειες για τη διεκδίκησή τους, στο πλαίσιο της νομοθεσίας του κράτους όπου εντοπίσθηκαν τα αρχαία. Σε κάθε περίπτωση, προηγείται πλήρης αρχαιολογική τεκμηρίωση από αρχαιολόγους του Υπουργείου Πολιτισμού για την ελληνική προέλευση των αρχαίων. Η διαδικασία διεκδίκησης είναι συνήθως ιδιαίτερα χρονοβόρα, τόσο επειδή απαιτείται η συνεργασία των αστυνομικών και άλλων Αρχών, στο εσωτερικό και στο εξωτερικό (Δ/νση Ασφάλειας Αττικής, Interpol, κλπ.), όσο και του διαφορετικού πλαισίου για την προστασία των πολιτιστικών αγαθών, που ισχύει μεταξύ των διαφόρων χωρών. Στο πλαίσιο αυτό αξιοποιούνται οι δυνατότητες που παρέχει τόσο η Οδηγία 93/7/ΙΕΟΚ Για την προστασία των πολιτιστικών αγαθών που έχουν παράνομα απομακρυνθεί από το έδαφος κράτουςμέλους της Ε.Ε., όσο και οι διεθνείς συμβάσεις για την παράνομη διακίνηση πολιτιστικών αγαθών. Πολύτιμη, βεβαίως, είναι και η συνεργασία των κατά τόπους Πρεσβειών και Προξενείων του εξωτερικού. Ως αποτέλεσμα των παραπάνω ενεργειών έχει επαναπατρισθεί ένας μεγάλος αριθμός αρχαίων, γεγονός που έχει λάβει μεγάλη δημοσιότητα στα ΜΜΕ. Αυτονόητο είναι ότι η πολιτική αυτή ασφαλώς και θα συνεχισθεί και θα συστηματοποιηθεί στο πλαίσιο δημιουργίας και οργάνωσης της νέας Δ/νσης, προκειμένου να επιτευχθεί η επιστροφή και άλλων παρανόμως απομακρυσμένων από την Ελλάδα αρχαιοτήτων.
      6. Τέλος, όσον αφορά τη διάκριση της διακίνησης πολιτιστικών αγαθών σε «νόμιμη» και «παράνομη», πρέπει να επισημάνουμε ότι η πρώτη προβλέπεται υπό προϋποθέσεις από τον Νόμο 3028/2002 (άρθρο 32 περί Αρχαιοπωλών και εμπόρων, άρθρα 33 και 34 περί Εισαγωγής και Εξαγωγής πολιτιστικών αγαθών).
      Επιπλέον, η Εφορεία Αρχαιοπωλών όπως και οι Περιφερειακές Μονάδες τηρούν αρχεία κατόχων, οι οποίοι λαμβάνουν άδειες κατοχής αρχαίων υπό τις προϋποθέσεις που τίθενται από τον Ν. 3028 (άρθρο 23). Οποιαδήποτε διακίνηση εκφεύγει από το νόμιμο πλαίσιο όπως ορίζεται από τα ανωτέρω άρθρα είναι βεβαίως παράνομη και διώκεται. Η Ελλάδα, όπως προαναφέραμε, καταβάλλει πολλαπλές και πολυεπίπεδες προσπάθειες (νομοθετικές, οργανωτικές διαδικασίες , επιστημονικές, διπλωματικές) για την πάταξη της αρχαιοκαπηλίας και παράνομης διακίνησης πολιτιστικών αγαθών.
      Κατά τα λοιπά αρμόδια να απαντήσουν είναι τα συνερωτώμενα Υπουργεία.
      Ο Υπουργός
      ΜΙΧΑΛΗΣ ΛΙΑΠΗΣ»)
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 14 Απριλίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 814/8.4.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση της διαδικασίας προμήθειας κατάλληλου εξοπλισμού στο Ακτινοθεραπευτικό Τμήμα του Νοσοκομείου Παίδων «Αγλαΐα Κυριακού» κ.λπ..
      2. Η με αριθμό 825/8.4.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Δικαιοσύνης, σχετικά με τη δίωξη σε βάρος του Προέδρου της Ένωσης Εισαγγελέων κ.λπ..
      3. Η με αριθμό 818/8.4.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση της έλλειψης ιατρικού και νοσηλευτικού προσωπικού στο Γενικό Πανεπιστημιακό Νοσοκομείο Πατρών. 
      4. Η με αριθμό 820/8.4.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Ανάπτυξης, σχετικά με την αποζημίωση των επαγγελματιών από τις διακοπές ρεύματος κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 805/7.4.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Γιαννακά προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την ανησυχητική μείωση των αποθεμάτων νερού στα φράγματα της Δ.Ε.Η. κ.λπ..
      2. Η με αριθμό 824/8.4.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων των γιατρών των νοσοκομείων της Χώρας μας. 
      3. Η με αριθμό  821/8.4.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Πολιτισμού, σχετικά με τα δημοσιεύματα του Τύπου αναφερόμενα στο πρόβλημα του δεξιού πύργου της κεντρικής εισόδου του Παλατιού των Ιπποτών της Ρόδου κ.λπ..
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε τώρα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 801/7-4-2008 επίκαιρη ερώτηση του Βουλευτή της Νέας Δημοκρατίας κ. Αναστάσιου Καραμάριου προς τον Υπουργό Εσωτερικών, σχετικά με το διορισμό αθλητών που διακρίθηκαν στους Ολυμπιακούς και Παραολυμπιακούς Αγώνες του 2004 κ.λπ..
      Το κείμενο της συζητούμενης επίκαιρης ερώτησης του κ. Καραμάριου έχει ως εξής: 
      «Σε εκτέλεση των διατάξεων του άρθρου 34 του ν. 2725/1999 και της απόφασης ΔΙΠΠ/ΦΕΚ 12/165/9915/14.08.07 του Υφυπουργού ΕΣ.Δ.Δ.Α. «περί διάθεσης για διορισμό διακριθέντων αθλητών κατηγορίας ΠΕ», οι α) Τρούπης Ανδρέας, κατηγορίας ΠΕ, διορίσθηκε στο Ελεγκτικό Συνέδριο, και β) Πρώτος Ιωάννης του Αλεξάνδρου κατηγορίας ΔΕ, διορίσθηκε στο Δήμο Ρόδου ως διακριθέντες Ολυμπιονίκες στους Ολυμπιακούς και Παραολυμπιακούς Αγώνες που διενεργήθηκαν στην Αθήνα το 2004.
      Παρ’ ότι έκτοτε παρήλθε σημαντικό χρονικό διάστημα, οι αρμόδιες Υπηρεσίες του παραπάνω Υπουργείου, δεν προέβησαν στις δέουσες ενέργειες για το διορισμό των αθλητών στη θέση που επελέγησαν.
      Επειδή κατά τελευταίες πληροφορίες μας δεν προωθείται ο κατ’ εξαίρεση διορισμός των παραπάνω Ολυμπιονικών, πράγμα που αντιφάσκει στην αιτιολογία της δια νόμου πρόσληψής τους, η οποία έγκειται στο γεγονός ότι οι Ολυμπιονίκες μας με τις περήφανες νίκες τους ετίμησαν τα χρώματα της Εθνικής μας Ομάδας στους τελευταίους Ολυμπιακούς Αγώνες του 2004 στην Αθήνα, ερωτάται ο κύριος Υπουργός να απαντήσει, γιατί καθυστερεί ο διορισμός των παραπάνω Ολυμπιονικών Αθλητών Τρούπη Ανδρέα και Πρώτου Ιωάννη και πότε θα πραγματοποιηθεί ο διορισμός τους;»
      Στην επίκαιρη ερώτηση του κ. Αναστάσιου Καραμάριου θα απαντήσει ο Υφυπουργός Εσωτερικών κ. Χρήστος Ζώης. 
      ΧΡΗΣΤΟΣ ΖΩΗΣ (Υφυπουργός Εσωτερικών): Ευχαριστώ, κύριε Πρόεδρε. 
      Κύριε συνάδελφε, θέλω να σας ευχαριστήσω, γιατί μου δώσατε την ευκαιρία με την κατάθεση της ερώτησής σας, να αποσαφηνίσω τα σχετικά με τη διαδικασία διορισμού πρωταθλητών μας σε διάφορες υπηρεσίες του δημοσίου. 
      	Και αυτό διότι διαπιστώνω, διαβάζοντας την ερώτησή σας, ότι έχετε την εντύπωση –φαντάζομαι και οι συγκεκριμένοι αθλητές- πως το Υπουργείο μας –το λέξετε εξάλλου καθαρά- ούτε προώθησε το θέμα τους ούτε προέβη στις δέουσες ενέργειες. 
      	Θέλω, λοιπόν, να σας διαβεβαιώσω κατηγορηματικά ότι και έχουμε προβεί στις δέουσες ενέργειες και έχουμε προωθήσει το θέμα τους. Πολύ σύντομα, θα μου δώσετε την ευκαιρία, για να αποσαφηνιστεί το πλαίσιο της διαδικασίας που ορίζεται από το διορισμό τους, να σας κάνω τη σχετική αναφορά. 
      	Οι αθλητές που σημειώνουν εξαιρετική αγωνιστική διάκριση σε ατομικά ή ομαδικά αθλήματα εγγράφονται πρώτα σ’ έναν ειδικό πίνακα που τηρείται στη Γενική Γραμματεία Αθλητισμού. Κάθε χρόνο το μήνα Απρίλιο υποβάλλονται στη Γενική Γραμματεία Αθλητισμού αιτήσεις των ενδιαφερομένων διακεκριμένων αθλητών. Η Γενική Γραμματεία, αφού προβεί στους απαιτούμενους ελέγχους, αποστέλλει στη δική μας υπηρεσία –Γενική Γραμματεία Δημόσιας Διοίκησης του Υπουργείου Εσωτερικών- τους σχετικούς πίνακες με τις δηλώσεις προτίμησης των αθλητών για τους φορείς εκείνους που επιθυμούν να διοριστούν. 
      Η δική μας υπηρεσία επικοινωνεί με όλους τους φορείς προτίμησης των διακεκριμένων αθλητών, προκειμένου να διαπιστωθούν οι κενές οργανικές θέσεις. Αυτό το βήμα το επαναλαμβάνει κάθε φορά που παίρνει αρνητική απάντηση με τη σειρά προτεραιότητας των φορέων που έχουν υποβληθεί από τους ενδιαφερόμενους αθλητές. 
      	Εκδίδεται κατόπιν απόφαση του Υπουργού Εσωτερικών, με την οποία οι ανωτέρω αθλητές διατίθενται για διορισμό στους φορείς επιλογής τους, και αυτή η απόφαση αποστέλλεται στη Γενική Γραμματεία Αθλητισμού. Η Γενική Γραμματεία Αθλητισμού αναλαμβάνει, μετά το βήμα αυτό, να αποστείλει την απόφαση διάθεσης στους φορείς διάθεσης για έκδοση της σχετικής πράξης διορισμού. Όλα τα στάδια μέχρι του σημείου που η Γενική Γραμματεία Αθλητισμού παίρνει τη δική μας απόφαση και επικοινωνεί με όλους τους φορείς διάθεσης έχουν εκπληρωθεί για τις συγκεκριμένες δύο περιπτώσεις. 
      Σας λέω δε ότι σύμφωνα με την τελευταία ενημέρωση που είχα, μόλις χθες, σε ό,τι αφορά τον κ. Τρούπη Ανδρέα μας έχει απαντήσει το Υπουργείο Πολιτισμού και ο αρμόδιος σχετικός Υφυπουργός ότι η διαδικασία έχει περατωθεί και το σχέδιο της κοινής υπουργικής απόφασης για το διορισμό του βρίσκεται στο φορέα διορισμού, δηλαδή στον Ελεγκτικό Συνέδριο. Αυτό,  βεβαίως, πριν από την υποβολή της επίκαιρης ερώτησης. 
      	Σε ό,τι αφορά τον κ. Πρώτο Ιωάννη, ο οποίος δήλωσε την επιθυμία του να διοριστεί στο Δήμο Ροδίων, έχω υπογράψει προσωπικώς από τις 19 Οκτωβρίου 2007 την απόφαση διάθεσης διορισμού του και από τις 20 Νοεμβρίου 2007 η αρμόδια διεύθυνση του Υπουργείου Εσωτερικών για την οργάνωση και τη λειτουργία των Ο.Τ.Α. έχει αποστείλει έγγραφο ενημέρωσης στο Δήμο Ροδίων, προκειμένου να ενημερωθεί για τη διάθεση της απαιτούμενης πίστωσης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      	Δυστυχώς, σε ό,τι αφορά τον…
      	ΠΡΟΕΔΡΕΥΩΝ (Αναστάσιος Νεράντζης): Έχετε και δευτερολογία, κύριε Υπουργέ. 
      ΧΡΗΣΤΟΣ ΖΩΗΣ (Υφυπουργός Εσωτερικών): Τελειώνω, κύριε Πρόεδρε. 
      Δεν υπάρχει ακόμη σχετική απάντηση από το Δήμο Ροδίων. 
      ΠΡΟΕΔΡΕΥΩΝ (Αναστάσιος Νεράντζης): Κύριε Καραμάριε, έχετε το λόγο για δύο λεπτά. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν με ενδιαφέρει η διαδικασία. Εκείνο που με ενδιαφέρει είναι ότι το Υπουργείο Εσωτερικών έχει την κυρία ευθύνη σ’ αυτήν τη συναρμοδιότητα για να διορίζει αθλητές που διακρίθηκαν. Συμβαίνει ο ομιλών να έχει αφιερώσει το μεγαλύτερο μέρος της πολιτικής του ζωής στον αθλητισμό. Σήμερα είναι πλέον επίκαιρο αυτό το θέμα. Αν μερικοί επίορκοι του αθλητισμού και της αθλητικής ιδέας έχουν καταντήσει να είναι πρώτο θέμα σήμερα οι Ολυμπιακοί Αγώνες, η πολιτεία οφείλει να τιμά πάντοτε τους αθλητές εκείνους που θέλουν να υπηρετήσουν την αθλητική ιδέα, που ξεκίνησε από τη χώρα μας. 
      Εάν η πολιτεία μας και η χώρα μας σήμερα θριαμβολογεί, διότι εδώ γεννήθηκαν οι Ολυμπιακοί Αγώνες, εγώ, προσωπικά, που είμαι απόγονος του Ολυμπιονίκη Διαγόρα έχω την απαίτηση η πολιτεία αυτά που κάνει να τα σέβεται. 
      Από εκεί και πέρα δεν ενδιαφέρει εάν ο οικείος Δήμος Ροδίων ή εάν η τάδε υπηρεσία του Πολιτισμού δεν έχει κάνει καλά τη δουλειά της. Ξέρω πολύ καλά ότι έπρεπε να διοριστεί από πέρυσι τον Ιούνιο, αγαπητέ μου κύριε Υφυπουργέ, και χαίρομαι που έχω την τιμή να μιλάω μαζί σας. 
      Από τον Ιούνιο του 2007 η πολιτεία όφειλε να τιμήσει αυτούς που τίμησαν τα ελληνικά χρώματα. Άλλες δικαιολογίες δεν χωρούν. Από εκεί και πέρα, σήμερα, μια και συζητείται πλέον το θέμα, πρέπει όλοι να αντιληφθούμε ότι πολλά λέγονται, αλλά εκείνο που προέχει είναι η αθλητική ιδέα και κανείς δεν μπορεί να την ανακόψει. Τα πάντα μπορεί να κάνουν, αλλά η πολιτεία, όπως όλος ο κόσμος, έχει υποχρέωση -γιατί είναι παγκόσμια αυτή η αθλητική ιδέα- να θωρακιστούμε ενάντια σ’ αυτούς που θέλουν πράγματι, να βλάψουν την αθλητική ιδέα. 
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, είστε μεν απόγονος του Διαγόρα, αλλά δεν ισχύει για σας το «Κάτθανε νυν, Διαγόρα»! Δεν ισχύει ακόμη. Μετά από πενήντα χρόνια, μπορεί. 
      Ορίστε, κύριε Υφυπουργέ, έχετε το λόγο. 
      ΧΡΗΣΤΟΣ ΖΩΗΣ (Υφυπουργός Εσωτερικών): Κύριε Πρόεδρε, δεν νομίζω ότι η απάντησή μου ήταν μια απάντηση δικαιολογία. Ήταν εντελώς κατατοπιστική παρέχοντας στον αγαπητό συνάδελφο κ. Καραμάριο, την απαραίτητη πληροφόρηση, προκειμένου να γνωρίζει ότι ο μεν κ. Τρούπης σχεδόν έχει διοριστεί για τον δε κ. Πρώτο εκκρεμεί μια απάντηση στα δεδομένα του Δήμου Ροδίων. Συνεπώς, είναι θέμα χρόνου, είναι θέμα διαδικαστικό να ολοκληρωθεί και σε ό,τι αφορά τον κ. Πρώτο αυτή η εκκρεμότητα.
      Επειδή βρίσκω και εγώ την ευκαιρία κατάλληλη μετά τη γενικότερη τοποθέτηση που έκανε ο κ. Καραμάριος, σχετικά με τα θέματα που απασχολούν την επικαιρότητα, θα μου επιτρέψετε να πω και εγώ την προσωπική μου άποψη ότι βεβαίως και δεν πρέπει σε καμμία περίπτωση το αθλητικό ιδεώδες να μπαίνει σε καλούπια, τα οποία ορίζονται από κίνητρα, εντός και εκτός εισαγωγικών, από την άλλη όμως πρέπει να συμφωνήσουμε όλοι ότι στο πλαίσιο όχι της παρούσας συγκυρίας, η οποία είναι επιβαρυμένη από μια επικαιρότητα που έχει να κάνει με το ντόπινγκ, να εξετάσουμε το θέμα, αλλά στο πλαίσιο μιας άλλης φιλοσοφίας, που έχει να κάνει με τη διαπίστωση ότι πολλά κίνητρα είναι στη διάθεση και των πρωταθλητών μας και των Ολυμπιονικών μας, αλλά και πρωταθλητών που διακρίνονται σε μικρότερες κατηγορίες, κύριε Καραμάριε. Και θα πρέπει ίσως να επανεξετάσουμε όλα αυτά τα κίνητρα στο πλαίσιο ενός άλλου ευ αγωνίζεσθαι, ενός άλλου ιδεώδους όπως είναι το Ολυμπιακό ιδεώδες. Και πάντως σε κάθε περίπτωση να ξαναδούμε εκείνο το θεσμικό πλαίσιο που ορίζει ότι, ανεξάρτητα της φύσης, του χαρακτήρα του αθλήματος, αν πρόκειται για επαγγελματίες αθλητές ή για ερασιτέχνες αθλητές, όλοι δικαιούνται, ακριβώς, τα ίδια προνόμια και αθλούνται στο πλαίσιο των ίδιων κινήτρων.
        Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι, ο Πρόεδρος του ΠΑ.ΣΟ.Κ. μας έστειλε επιστολή με την οποία μας γνωρίζει ότι σύμφωνα με το άρθρο 17 του Κανονισμού της Βουλής, Κοινοβουλευτικοί Εκπρόσωποι του ΠΑ.ΣΟ.Κ., ορίζονται οι Βουλευτές:
      1. Ευάγγελος Βενιζέλος, για θέματα αρμοδιότητας των Επιτροπών Μορφωτικών Υποθέσεων και Δημόσιας Διοίκησης, Δημόσιας Τάξης και Δικαιοσύνης.
      2. Θεόδωρος Πάγκαλος, για θέματα αρμοδιότητας των Επιτροπών Εθνικής Άμυνας και Εξωτερικών και Οικονομικών Υποθέσεων.
      3. Χρήστος Παπουτσής, για θέματα αρμοδιότητας των Επιτροπών Κοινωνικών Υποθέσεων και Παραγωγής και Εμπορίου.
      Η επιστολή καταχωρείται στα Πρακτικά.
      (Στο σημείο αυτό ο Γ΄ Αντιπρόεδρος της Βουλής κ. Αναστάσιος Νεράντζης καταθέτει στα Πρακτικά την προαναφερθείσα επιστολή του Προέδρου του ΠΑ.ΣΟ.Κ., η οποία έχει ως εξής:
      (να φωτογραφηθεί η σελίδα 14)
      ΠΡΟΕΔΡΕΥΩΝ (Αναστάσιος Νεράντζης):  Επίσης, κυρίες και κύριοι συνάδελφοι, ο Βουλευτής κ. Μιχάλης Χρυσοχοϊδης, με αίτησή του ζητά ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια.
      Προχωρούμε τώρα στη συζήτηση της δεύτερης με αριθμό 803/7.4.2008 επίκαιρης ερώτησης του Βουλευτή του ΠΑ.ΣΟ.Κ. κ. Χρίστου Βερελή, προς τους Υπουργούς Οικονομίας και Οικονομικών και Ανάπτυξης, σχετικά με την ανάπτυξη των φωτοβολταϊκών συστημάτων στη Χώρα μας κ.λπ..
      Το κείμενο της επίκαιρης ερώτησης του κ. Βερελή έχει ως εξής:
      «Στη συζήτηση επερώτησης των Βουλευτών του ΠΑ.ΣΟ.Κ. (23.4.07) για την έλλειψη μακροχρόνιου ενεργειακού σχεδιασμού της Κυβέρνησης, μεταξύ των άλλων τόνιζα:
      «Δημιουργήσατε μια προσδοκία «Ελντοράντο» στους Έλληνες, οι οποίοι από τον απλό Αγρότη μέχρι μεγάλους επιχειρηματίες, με βάση το Ν. 3468, σχεδιάζουν να κάνουν επενδύσεις σε Φωτοβολταϊκά Συστήματα.
      Δεν έχουμε δει πουθενά χρήματα για τις επιδόσεις των επενδύσεων αυτών.
      Είμαστε πολύ κοντά να έχουμε ένα φιάσκο και με τις λανθασμένες πολιτικές σας να υπάρχει πιθανότητα να μην είναι δυνατή η ανάπτυξη Φωτοβολταϊκών».
      Παρά τις δικές μου έγκαιρες επισημάνσεις, καθώς και των φορέων της Αγοράς (Σ.Ε.Φ.) και παρά τα στοιχεία της Ρ.Α.Ε. η Κυβέρνηση, μόλις προ ολίγων ημερών, εξέδωσε σχετική απόφαση (24.3.08) για αναστολή υποβολής αιτήσεων, αναθεώρηση του προγράμματος και καθιέρωση νέων όρων, προϋποθέσεων και διαδικασία αδειοδότησης.
      Μετά τα ανωτέρω ερωτώνται οι κ.κ. Υπουργοί:
      Με ποιο τρόπο η Κυβέρνηση θα αντιμετωπίσει τα 8.000 περίπου επενδυτικά σχέδια και τις, εις βάρος των υποψηφίων επενδυτών, συνέπειες από την τελευταία απόφασή της;
      Ποιος ο νέος σχεδιασμός ώστε να μην υπάρξει κατάρρευση της σχετικής αγοράς, αφού είναι ανάγκη μια σχεδιασμένη ανάπτυξη των φωτοβολταϊκών, μέσα στα πλαίσια και της ανάπτυξης των Α.Π.Ε. στη χώρα μας;».
      Στην επίκαιρη ερώτηση του συναδέλφου θα απαντήσει ο Υφυπουργός Ανάπτυξης κ. Σταύρος Καλαφάτης.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, μου έχει δοθεί αρκετές φορές η δυνατότητα από αυτό το Βήμα να αναπτύξω τη στρατηγική της Κυβέρνησης σχετικά με τον ενεργειακό τομέα. Πρόσφατα, ο Υπουργός κ. Χρήστος Φώλιας από αυτό το Βήμα περιέγραψε με σαφήνεια τις αρχές πάνω στις οποίες βασίζουμε τον στρατηγικό σχεδιασμό μας για την ενέργεια. Σας κάλεσε δε να καταθέσετε τις απόψεις σας. 
      Εμείς έχουμε ξεκάθαρη στρατηγική στόχευση. Στοχεύουμε στη διασφάλιση της ενεργειακής ασφάλειας. Στοχεύουμε στη διαφοροποίηση των ενεργειακών πηγών και στη μείωση της εξάρτησής μας από το πετρέλαιο. Στοχεύουμε στην προστασία του περιβάλλοντος με τη χρήση φιλικότερων καυσίμων προς το περιβάλλον, αλλά βεβαίως και με την ουσιαστική προώθηση και ανάπτυξη των Ανανεώσιμων Πηγών Ενέργειας, στην προώθηση της ανταγωνιστικότητας και της παραγωγικότητας με τη ενίσχυση και ενθάρρυνση ενεργειακών επενδύσεων καθαρών τεχνολογιών και βεβαίως, την εκπλήρωση των περιβαλλοντικών δεσμεύσεων που έχουμε αναλάβει.
       Ένας σημαντικός τομέας για την επίτευξη των κατευθύνσεων αποτελεί η ανάπτυξη των Ανανεώσιμων Πηγών Ενέργειας. Και η Κυβέρνηση με τις πρωτοβουλίες της διαμόρφωσε ένα σύγχρονο περιβάλλον που δίνει ουσιαστική ώθηση στην ανάπτυξη των Ανανεώσιμων Πηγών Ενέργειας. Περισσότερο από το 50% των εγκατεστημένων σταθμών Ανανεώσιμων Πηγών Ενέργειας εγκαταστάθηκαν μετά το 2004. Και συνεχίζουμε να εργαζόμαστε μεθοδικά ώστε σταδιακά να ενισχύσουμε το ενεργειακό μας μείγμα με περισσότερες Ανανεώσιμες Πηγές Ενέργειας. 
      Ειδικότερα η ανάπτυξη των φωτοβολταϊκών διέπεται από το ν.3468/2006, ο οποίος και προβλέπει ένα ισχυρό πλέγμα κινήτρων. Το πρόγραμμα ανάπτυξης των φωτοβολταϊκών περιείχε όχι μόνο την κατανομή κατά διοικητική περιφέρεια, αλλά και τη χρονική κλιμάκωση. Και πράγματι, υπήρξε ένα πρωτόγνωρο επενδυτικό ενδιαφέρον. Το πρόγραμμα προέβλεπε ανάπτυξη 700 με 800 MW. Μέχρι το Φεβρουάριο του 2008 είχαν υποβληθεί αιτήσεις που έφθαναν το ύψος των 3000 MW. 
      Και όπως γίνεται αντιληπτό, η ποσότητα αυτής της ισχύος, κύριε συνάδελφε, δεν μπορεί να αδειοδοτηθεί βάσει αντικειμενικών, τεχνικών περιορισμών απορρόφησης ενέργειας από τους υποσταθμούς ανά την Ελλάδα.
      Διαπιστώνοντας, λοιπόν, τη συνέχιση υποβολής πολλών αιτήσεων στους κύκλους Δεκεμβρίου 2007 και Φεβρουαρίου 2008, αποφασίσαμε την αναστολή των αιτήσεων. Και νομίζω ότι αυτό έπρεπε να πράξει κάθε συνετή και υπεύθυνη Κυβέρνηση. 
      Μήπως θα έπρεπε να αφήσουμε να δημιουργηθούν ψευδείς προσδοκίες και ψευδείς ελπίδες; Έπρεπε να κάνουμε εμπόριο ελπίδας; Δεν υπάρχει τέτοιο στοιχείο στη δική μας πολιτική, στη δική μας λογική. Δεν λειτουργούμε με αυτές τις πρακτικές. Η απόφασή μας συμβάλλει στην προστασία του επενδυτικού κοινού και νομίζω ότι όσα αναφέρονται περί κατάρρευσης της αγοράς, δεν αντέχουν σε σοβαρή κριτική, υπό την έννοια ότι η διαδικασία αδειοδότησης συνεχίζεται κανονικά σε όλα της τα στάδια: άδεια παραγωγής, περιβαλλοντική αδειοδότηση, εγκατάσταση στο δίκτυο. Αυτήν την πορεία την παρακολουθούμε στενά.
      Ταυτόχρονα βρισκόμαστε σε συζητήσεις με τη Ρυθμιστική Αρχή Ενέργειας, η οποία και δια του νόμου θα πρέπει να εισηγηθεί την όποια τροποποίηση του προγράμματος ώστε να υπάρξει νέος σχεδιασμός προσαρμοσμένος στο τεράστιο ενδιαφέρον που πραγματικά έχει υπάρξει.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Το λόγο έχει ο ερωτών Βουλευτής κ. Βερελής.
      ΧΡΙΣΤΟΣ ΒΕΡΕΛΗΣ: Ευχαριστώ, κύριε Πρόεδρε.
      Περίμενα ότι…
      ΠΡΟΕΔΡΕΥΩΝ (Αναστάσιος Νεράντζης): Δεν ακούγεστε. Είναι καυτή φαίνεται η ομιλία σας και το μικρόφωνο δεν ανταποκρίνεται!
      ΧΡΙΣΤΟΣ ΒΕΡΕΛΗΣ: Ο κύριος Πρόεδρος έχει κέφια. Έχει θητεύσει και στο συγκεκριμένο Υπουργείο. Οπότε εγώ θα προσπαθήσω να μεγαλώσω τα κέφια αυτά.
      Κύριε Πρόεδρε, περίμενα ότι ο αρμόδιος Υπουργός κ. Φώλιας θα ήταν εδώ σήμερα, γιατί το θέμα είναι πάρα πολύ μεγάλο. Εκτιμώ πάρα πολύ τον Υφυπουργό κ. Καλαφάτη. Δεν έχει αρμοδιότητα στα ενεργειακά. Τα ενεργειακά είναι στην αποκλειστική αρμοδιότητα και στο χειρισμό του κυρίου Υπουργού.
      Ένα νούμερο θα σας πω και μόνο, για να καταλάβετε ότι αυτά τα οποία μας είπατε εδώ και τα οποία βεβαίως σας παρέδωσαν οι αρμόδιες υπηρεσίες, αποτελούν μια μαύρη πραγματικότητα.
      Είχαμε δυνατότητα να εγκαταστήσουμε πάνω από 750 MW με φωτοβολταϊκά. Πόσα εγκαταστάθηκαν το 2007; Δυόμισι, 0,4%. Το ίδιο χρονικό διάστημα στη Γερμανία με περίπου το 40% της ηλιοφάνειας 1.000 MW. Είναι τραγική η αποτυχία και οφείλεται στον πολύ κακό σχεδιασμό, οφείλεται στο γεγονός ότι δεν αντέδρασε εγκαίρως το αρμόδιο Υπουργείο και στο γεγονός επίσης ότι ήταν λανθασμένη η πολιτική κινήτρων. 
      Το καλοκαίρι θα αντιμετωπίσουμε ενεργειακή «πείνα». Θα λείψουν από 500 έως 1.000 MW. Ποιος είναι ο σχεδιασμός; Δεν έχουμε ακούσει γι’ αυτόν το σχεδιασμό. Μας είπαν ό,τι είπε από το Βήμα της Βουλής ο κ. Φώλιας. Μας κάλεσε να δώσουμε τις απόψεις μας. Έχω «γενέθλια» ενός έτους σήμερα μετά απ’ αυτά που είχα πει στον κ. Φώλια για τα φωτοβολταϊκά, ακριβώς στις αρχές Απριλίου του 2007 όπου του έλεγα ότι δημιούργησε ένα «Ελντοράντο» προσδοκιών, ότι δεν υπάρχει πιθανότητα να γίνουν αυτά τα πράγματα, ότι οκτώ χιλιάδες απ’ αυτούς που έχουν καταθέσει αιτήσεις περιμένουν έχοντας κάνει μεταβιβάσεις ακινήτων, έχοντας πληρώσει περίπου 10.000 ευρώ ανά αίτηση, ένας τζίρος στην αγορά της τάξεως περίπου των 100.000.000 ευρώ για το τίποτα. Το χειρότερο απ’ όλα είναι ότι εκατοντάδες τόνοι διοξειδίου του άνθρακα καθημερινά εκπέμπονται στην ατμόσφαιρα από την έλλειψη των φωτοβολταϊκών. Αυτό είναι το «επιτυχές» σχήμα το οποίο έχετε κάνει.
      Αγαπητέ κύριε Υπουργέ, παραμένοντας στο χρόνο θα σας έλεγα ότι αν υπήρχε βραβείο «χρυσής στάχτης», θα είχε απονεμηθεί στην Κυβέρνησή σας και ειδικά στο Υπουργείο Ανάπτυξης.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Βερελή.
      Μιας που αναφερθήκατε στη δική μου θητεία στο Υπουργείο Ανάπτυξης, σας λέω ότι η Γερμανία ξεκίνησε το 2000, ενώ εμείς το 2004.
      Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
      Θα ήθελα να ξεκινήσω με μία επισήμανση. Θα ήθελα να θυμίσω στο Σώμα ότι ο όρος «Ανανεώσιμες Πηγές Ενέργειας» άρχισε να γίνεται ευρέως γνωστός στο κοινό, στην κοινή γνώμη, στην ελληνική κοινωνία αλλά και μέσα στο Σώμα κυρίως από το 2004. Είναι αυτή η Κυβέρνηση που έβαλε ως κύριο συστατικό της ενεργειακής της πολιτικής την ενίσχυση του ενεργειακού μείγματος με όσο γίνεται μεγαλύτερο ποσοστό των ανανεώσιμων πηγών ενέργειας. 
      Κύριε συνάδελφε, αντιλαμβάνομαι την κριτική, αλλά νομίζω ότι η κριτική όσον αφορά την έλλειψη σχεδιασμού από πλευράς της ελληνικής Κυβέρνησης δεν στέκει. Το πρόγραμμα ανάπτυξης των φωτοβολταϊκών ήταν γνωστό και διαμορφωμένο κατά περιφέρεια αλλά και χρονικά. 
      Επαναλαμβάνω: Το πρόγραμμα έχει λάβει υπ’ όψιν του τους εθνικούς στόχους αλλά και την τεχνική δυνατότητα του συστήματος μεταφοράς. Το γεγονός ότι οι αιτήσεις υπερκάλυψαν το στόχο αποδεικνύει σ’ ένα βαθμό ότι υπάρχει ένα φιλοεπενδυτικό ενδιαφέρον ιδιαίτερα ισχυρό. Το γεγονός επίσης ότι η Κυβέρνησή μας ανέστειλε τη διαδικασία υποβολής αιτήσεων αποδεικνύει ότι συμπεριφερόμαστε υπεύθυνα και με σεβασμό στις επενδυτικές πρωτοβουλίες των επενδυτών.
      ΧΡΙΣΤΟΣ ΒΕΡΕΛΗΣ: Όλα καλά λοιπόν, κύριε Υπουργέ, είστε ευχαριστημένοι!
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Σας θυμίζω επίσης ότι υπήρχε μία συνεχής προειδοποίηση και απ’ αυτήν την πολιτική ηγεσία αλλά και από την πολιτική ηγεσία του 2004 ότι ο ενεργειακός χώρος των Α.Π.Ε. και των φωτοβολταϊκών δεν είναι ένας χώρος ανεξέλεγκτων ευκαιριών. Υπήρχαν αυτές οι προειδοποιήσεις επισήμως από την πολιτική ηγεσία. Όλο αυτό το διάστημα λοιπόν οι ενδιαφερόμενοι επενδυτές είχαν έγκαιρη και πλήρη ενημέρωση. 
      Σήμερα η αδειοδότηση συνεχίζεται κανονικά. Στο πλαίσιο του Αναπτυξιακού Νόμου έχουν εγκριθεί επενδυτικά σχέδια ανάπτυξης φωτοβολταϊκών συστημάτων που ξεπερνούν τα 92.000.000 ευρώ και ακόμα έχουν υποβληθεί αντίστοιχα σχέδια που ξεπερνούν τα 187.000.000 ευρώ.
      Ήδη έχουν λάβει απόφαση εξαίρεσης ή θετική γνώμη από τη Ρ.Α.Ε. ή άδεια παραγωγής σταθμοί που αντιστοιχούν στο 38% του συνολικού προγράμματος ως το 2010. Τέλος, σας επεσήμανα -και κλείνω εδώ την απάντησή μου- ότι είμαστε σε συντονισμό με την Ρ.Α.Ε. για την τροποποίηση του προγράμματος, ώστε με κατάλληλες διορθώσεις και προσθήκες να δοθεί νέα ώθηση στην ανάπτυξη των φωτοβολταϊκών συστημάτων. 
      Η Κυβέρνηση με σοβαρότητα και υπευθυνότητα δίνει λύσεις, δεν εθελοτυφλεί και με μεθοδικό και συστηματικό τρόπο υλοποιούμε ενεργειακή πολιτική σύγχρονη, σοβαρή λαμβάνοντας υπ’ όψιν τις ανάγκες του σήμερα, αλλά κυρίως του αύριο. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ. 
      Κυρίες και κύριοι συνάδελφοι, γίνεται γνωστό  στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα έξι  μαθήτριες και μαθητές και τέσσερις συνοδοί-καθηγητές από το 1ο Λύκειο Καρδίτσας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Σας μεταφέρω και τον προσωπικό χαιρετισμό του συμπατριώτη σας, Προέδρου της Βουλής, κ. Δημήτρη Σιούφα και σας επεξηγώ ότι σήμερα είναι μέρα κοινοβουλευτικού ελέγχου. Η Αντιπολίτευση ελέγχει την Κυβέρνηση σε διάφορους τομείς, γι’ αυτό βλέπετε Υπουργούς και Βουλευτές των διαφόρων κομμάτων, οι οποίοι ελέγχουν την Κυβέρνηση για διάφορα θέματα. 
      Επόμενη είναι η με αριθμό 827/8-4-2008 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνα Χαλβατζή προς την Υπουργό Εξωτερικών, σχετικά με τις διαπραγματεύσεις με τις Η.Π.Α. για τους επιβάτες των υπερατλαντικών πτήσεων κ.λπ..
      Το κείμενο της επίκαιρης ερώτησης του κ. Χαλβατζή έχει ως εξής: 
      «Η Ελληνική Κυβέρνηση διαπραγματεύεται διμερή συμφωνία με τις Η.Π.Α. που, στο όνομα της κατάργησης της εξευτελιστικής διαδικασίας έκδοσης ταξιδιωτικής βίζας, αναλαμβάνει νέες οδυνηρές, για τα δημοκρατικά και κυριαρχικά δικαιώματα του ελληνικού λαού, δεσμεύσεις υποταγής στο αμερικάνικο αντιτρομοκρατικό δόγμα των «ασύμμετρων απειλών». Συγκεκριμένα, σύμφωνα με τα δημοσιεύματα του Τύπου και την αντίστοιχη συμφωνία («Διμερές Μνημόνιο Κατανόησης») της Τσεχίας, συζητείται: 
      Η παρουσία ένοπλων αστυνομικών στις καμπίνες των αεροπλάνων. 
      Η παράδοση στην Υπηρεσία Εσωτερικής Ασφάλειας των Η.Π.Α. οποιασδήποτε πληροφορίας αφορά τους επιβάτες πτήσεων προς τις Η.Π.Α. ή άλλες χώρες, που θα θεωρηθούν «ύποπτοι τρομοκράτες».
      Η διαρκής επιτήρηση και οι έλεγχοι των ελληνικών αεροδρομίων και των υπηρεσιών έκδοσης διαβατηρίων από την Υπηρεσία Εσωτερικής Ασφάλειας των Η.Π.Α.. 
      Τα βιομετρικά διαβατήρια με ηλεκτρονικό τσιπάκι που θα περιέχει προσωπικές πληροφορίες. 
      Ένα ηλεκτρονικό σύστημα έγκρισης του ταξιδιού, με βιογραφικά και προσωπικά στοιχεία αντίστοιχα με αυτά που ζητούνται σήμερα για την έκδοση βίζας. 
      Ειδικές διαδικασίες και υπηρεσίες εξπρές που θα αναφέρουν στις αρχές των Η.Π.Α. κλοπές ή απώλειες διαβατηρίων. 
      Ερωτώνται οι κύριοι Υπουργοί ποια νέα μέτρα ετοιμάζεται να διαπραγματευθεί η Ελληνική Κυβέρνηση με τις Η.Π.Α. για τους επιβάτες των υπερατλαντικών πτήσεων».
      Στην επίκαιρη ερώτηση του κ. Χαλβατζή θα απαντήσει ο Υφυπουργός Εξωτερικών κ. Γιάννης Βαληνάκης. 
      Ορίστε, κύριε Υφυπουργέ, έχετε το λόγο.  
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, η Ελλάδα ενδιαφέρεται, όπως είναι φυσικό, για την ολοκλήρωση της διαδικασίας για την τελική ένταξή της στο Πρόγραμμα Κατάργησης Θεωρήσεων των Ηνωμένων Πολιτειών. Το πρόγραμμα αυτό θα επιτρέψει στους Έλληνες πολίτες να ταξιδεύουν ελεύθερα στις Ηνωμένες Πολιτείες χωρίς θεώρηση, όπως πράττουν εδώ και πολλά χρόνια οι πολίτες όλων των άλλων παλαιών κρατών- μελών της Ευρωπαϊκής Ένωσης και βεβαίως και άλλων χωρών. Η διαδικασία αυτή έχει καθυστερήσει πολύ για τη χώρα μας, δεδομένου ότι η χώρα μας έχει λάβει ουσιαστικά μέτρα που ανταποκρίνονται στα κριτήρια της Αμερικανικής νομοθεσίας και είναι μάλιστα πιο διασφαλιστικά από εκείνα χωρών της Ευρωπαϊκής Ένωσης που έχουν ήδη ενταχθεί στο πρόγραμμα. 
      Μετά την επίσημη επιλογή της Ελλάδας από τις Ηνωμένες Πολιτείες ως υποψήφιας χώρας για ένταξη στο πρόγραμμα –αυτό έγινε στις 31 Αυγούστου του 2007- η Ελλάδα κατέστη και παραμένει η μόνη μέχρι στιγμής χώρα που έχει επιλεγεί επισήμως ως υποψήφια για ένταξη στο πρόγραμμα μετά την υιοθέτηση της νέας αμερικανικής νομοθεσίας στις 3 Αυγούστου του 2007. Σημειώνω ότι καμμία χώρα δεν έχει ακόμη ενταχθεί στο πρόγραμμα μετά τα γεγονότα της 11ης Σεπτεμβρίου 2001. 
      Το επόμενο βήμα στην εν εξελίξει διαδικασία πραγματοποιήθηκε με επίσκεψη ομάδας στελεχών του Υπουργείου Εσωτερικής Ασφάλειας των Ηνωμένων Πολιτειών το Νοέμβριο και Δεκέμβριο του 2007. Αντικείμενο της επίσκεψης ήταν η τεχνικής φύσης συνεργασία των δύο χωρών σε προξενικά και μεταναστευτικά θέματα και προς τούτο πραγματοποιήθηκαν υπό το συντονισμό του Υπουργείου Εξωτερικών σειρά συναντήσεων του αμερικανικού κλιμακίου με τα συναρμόδια Υπουργεία Εσωτερικών, Οικονομίας και Οικονομικών, Δικαιοσύνης και Εμπορικής Ναυτιλίας Αιγαίου και Νησιωτικής πολιτικής. 
      Δεύτερο αμερικανικό κλιμάκιο επισκέφθηκε εκ νέου την Αθήνα και κατά την επίσκεψη αυτή η αμερικανική πλευρά μας έδωσε σχέδιο Μνημονίου Κατανόησης, η υπογραφή του οποίου αποτελεί ένα βήμα της διαδικασίας για ένταξη στο πρόγραμμα. Ταυτόχρονα, οι Ηνωμένες Πολιτείες επισκέφθηκαν και άλλους ενδιαφερόμενους εταίρους μας, στην πλειοψηφία τους νέα κράτη-μέλη, χώρες της Κεντρικής και Ανατολικής Ευρώπης. Υπενθυμίζεται ότι από τα τελευταία μόνο η Σλοβενία μετέχει ήδη στο πρόγραμμα αυτό. Κανείς άλλος δεν έχει ακόμα ενταχθεί. 
      Το σχετικά ομοιόμορφο Σχέδιο Συμφωνίας που προτάθηκε από τις Ηνωμένες Πολιτείες εξετάστηκε ενδελεχώς από τα συναρμόδια ελληνικά Υπουργεία και Υπηρεσίες, με στόχο να διασφαλιστεί ο σεβασμός τόσο της εθνικής μας νομοθεσίας όσο και του ευρωπαϊκού κεκτημένου, από το οποίο η Ελλάδα δεσμεύεται, βεβαίως, ως κράτος-μέλος της Ευρωπαϊκής Ένωσης. Η Ελλάδα λαμβάνει απόλυτα υπ' όψιν τις εξελίξεις στην Ευρωπαϊκή Ένωση, στη διαμόρφωση εξάλλου των οποίων μετέχει ενεργά. Έξι νέα κράτη-μέλη έχουν ήδη υπογράψει το αντίστοιχο Μνημόνιο με τις Ηνωμένες Πολιτείες. Βάση για τη διαπραγμάτευση από ελληνικής πλευράς της σχετικής συμφωνίας αποτελούν οι κατευθυντήριες οδηγίες που έχουν συμφωνηθεί στο πλαίσιο της Ευρωπαϊκής Ένωσης στο θέμα αυτό, προκειμένου το αμερικανικό Σχέδιο Συμφωνίας να καταστεί συμβατό με την κοινοτική νομοθεσία και να μην αντιστρατεύεται ή ξεπερνά συμφωνίες που έχουν συναφθεί μεταξύ Ευρωπαϊκής Ένωσης και Αμερικής. 
      Παράλληλα με τις διμερείς διαπραγματεύσεις βρίσκεται σε εξέλιξη η διαδικασία ανάθεσης διαπραγματευτικής εντολής στην Ευρωπαϊκή Επιτροπή από το Συμβούλιο, προκειμένου τομείς όπου η Επιτροπή θεωρεί ότι εμπίπτουν στην αρμοδιότητά της να αποτελέσουν αντικείμενο άμεσης διαπραγμάτευσης Ευρωπαϊκής Ένωσης - Ηνωμένων Πολιτειών. Από πλευράς τους οι Ηνωμένες Πολιτείες έχουν αποδεχθεί την «παράλληλη προσέγγιση», ότι δηλαδή μπορούν να συζητούν με την Επιτροπή θέματα αρμοδιότητάς της για το πρόγραμμα, εμμένουν όμως λόγω της νομοθεσίας τους στις διμερείς διαπραγματεύσεις με τα κράτη-μέλη στα ζητήματα αρμοδιότητας των τελευταίων. 
      Εν κατακλείδι, η χώρα μας προσέρχεται στις δύσκολες και σύνθετες αυτές διαπραγματεύσεις για μια συμφωνία που θα συνδυάζει με τον καλύτερο δυνατό τρόπο…
      ΠΡΟΕΔΡΕΥΩΝ (Αναστάσιος Νεράντζης): Έχετε και δευτερολογία, κύριε Υφυπουργέ. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): ...την απαρέγκλιτη προσήλωσή μας στο σεβασμό των θεμελιωδών ελευθεριών, το διαφοροποιημένο περιβάλλον ασφάλειας στον κόσμο μετά το 2001..
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, έχετε υπερβεί το χρόνο κατά ένα λεπτό. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): ...και τα πλεονεκτήματα που θα προκύψουν για τον Έλληνα πολίτη από την κατάργηση του σημερινού καθεστώτος θεωρήσεων. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Χαλβατζής. 
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, θεωρούμε πολύ σοβαρά τα θέματα τα οποία θέτουμε στην ερώτησή μας και ως Κ.Κ.Ε. είμαστε κατηγορηματικά αντίθετοι με αυτήν τη λογική υποταγής στον αντιτρομοκρατικό νόμο, την αντιτρομοκρατική λογική των Αμερικάνων τρομοκρατών. Από τις δεκαπέντε χώρες της Ευρωπαϊκής Ένωσης μόνο για την Ελλάδα ζητάνε βίζα οι Η.Π.Α. και είναι χαρακτηριστικό ότι από τις καινούργιες χώρες η Σλοβενία αμέσως-αμέσως πήρε όλες αυτές τις ευκολίες. Τα πάντα κινούνται στη λογική του αντιτρομοκρατικού δόγματος των Ηνωμένων Πολιτειών. Και επειδή ανέφερε ο κύριος Υπουργός την 11η του Σεπτέμβρη, κάθε μέρα έρχονται στοιχεία τα οποία αποδεικνύουν τι έγινε, πώς έγινε, γιατί έγινε, από ποιους έγινε, και τι ακολουθήθηκε μέχρι σήμερα. 
      Έγινε μια υποχώρηση απέναντι στις Ηνωμένες Πολιτείες. Τα διαβατήρια αντί να εκδίδονται από τις νομαρχίες, εκδίδονται πλέον από τα αστυνομικά τμήματα. Πλήρωσαν οι Έλληνες για νέα διαβατήρια και καλούνται πολύ σύντομα να ξαναπληρώσουν για καινούργια διαβατήρια με βιομετρικά στοιχεία, ακόμα και για παιδιά έξι χρονών. Υπάρχει υποχρέωση να βρίσκονται ένοπλοι μέσα στις καμπίνες των αεροπλάνων, με πόσους και ποιους κινδύνους συνεπάγεται αυτό. Υπάρχει η υποχρέωση να δίδονται όποια στοιχεία θέλουν οι Ηνωμένες Πολιτείες από καθέναν που ταξιδεύει. Θα δεχθείτε τον έλεγχο των αεροδρομίων από τις μυστικές υπηρεσίες των Ηνωμένων Πολιτειών; Είπατε και εσείς, κύριε Υπουργέ, ότι ήλθαν εδώ ειδικοί τεχνικοί. Όλοι αυτοί ήσαν πράκτορες με βάση αυτά που δημοσιεύθηκαν στον Τύπο και οι οποίοι έλεγξαν και διαδικασίες έκδοσης διαβατηρίων και τη λειτουργία των αεροδρομίων. Τώρα έχουμε καινούργιες διαδικασίες, καινούργια στοιχεία. Τελικά δεν είναι ταπεινωτική η υποχρέωση της Ελλάδας να δέχεται τη βίζα για τις Η.Π.Α. και να μην προχωρεί; Γιατί η Ελλάδα δεν απαιτεί το ίδιο από τις Η.Π.Α..
      Τελικά τι έννοια δίνουμε στην ανεξαρτησία; Πού βρίσκεται η διαδικασία επικύρωσης της συμφωνίας δικαστικής συνεργασίας και έκδοσης Ευρωπαϊκής Ένωσης – Η.Π.Α., που υπογράφτηκε το 2003, όταν την Προεδρία είχε το ΠΑ.ΣΟ.Κ., τότε που η Ελλάδα είχε την Προεδρία της Ευρωπαϊκής Ένωσης; Είναι συμφωνία η οποία πλήττει δημοκρατικά δικαιώματα, πολιτικές ελευθερίες. Θα συζητηθεί στη Βουλή ή θα περάσει…
      (Στο σημείο αυτό κτυπάει επαναληπτικά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ, πέρασε ο χρόνος σας.
      ΣΠΥΡΙΔΩΝ ΧΑΛΒΑΤΖΗΣ: Ολοκληρώνω, κύριε Πρόεδρε.
      Πολλά πράγματα, πολύ σοβαρά, που σχετίζονται με τις δημοκρατικές ελευθερίες και τα δημοκρατικά δικαιώματα, προωθούνται, αποφασίζονται, υλοποιούνται εν κρυπτώ.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε.
      ΣΠΥΡΙΔΩΝ ΧΑΛΒΑΤΖΗΣ: Τι θα γίνει; Έτσι θα πάμε; Φαίνεται μάλλον, κύριε Πρόεδρε, ότι αυτή είναι η ελευθερία της νέας ιμπεριαλιστικής τάξης πραγμάτων, με την οποία διαφωνούμε κατηγορηματικά.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Χαλβατζή.
      Έχετε δικαιώματα δευτερολογίας, παρακαλώ εντός του χρόνου, κύριε Υφυπουργέ.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, θα ήθελα να τονίσω και πάλι ότι η Ελλάδα στις συνομιλίες της με την αμερικανική πλευρά εξαρχής προέβαλε τις δεσμεύσεις της από το Εθνικό και Κοινοτικό Δίκαιο. Σε αυτό το πλαίσιο διαπραγματεύεται και θα συνεχίσει να διαπραγματεύεται. Έχει στηρίξει την κοινή γραμμή της Ευρωπαϊκής Ένωσης απέναντι στις αμερικανικές θέσεις και έχει δεχθεί τα εύσημα από τους εταίρους της για τη στάση της αυτή.
      Η διαγραφόμενη, μάλιστα, συμβιβαστική τάση στο πλαίσιο της Ευρωπαϊκής Ένωσης αφήνει περιθώριο στα κράτη μέλη να προχωρήσουν σε διμερείς δεσμεύσεις με την Αμερική, υπό τον όρο του πλήρους σεβασμού των κοινοτικών δεσμεύσεών τους.
      Όσον αφορά στα ειδικότερα θέματα, σύμφωνα με τη σχετική νομοθεσία της Ευρωπαϊκής Ένωσης – Κανονισμός -Πλαίσιο 2320/2002 και Εφαρμοστικοί Κανονισμοί – και το Παράρτημα 17 της Σύμβασης του Σικάγου για τον ICAO, το οποίο αναφέρεται στην ασφάλεια της πολιτικής αεροπορίας, καθώς και με τον σύμφωνο με τα παραπάνω που είπα Εθνικό Κανονισμό Ασφάλειας Πολιτικής Αεροπορίας, είναι η ελληνική υπηρεσία Πολιτικής Αεροπορίας αρμόδια να αποφασίσει εάν θα επιτρέψει την παρουσία ενόπλων συνοδών σε πτήσεις υψηλού κατά την κρίση της κινδύνου, δυνατότητα η οποία δεν χρειάστηκε μέχρι τώρα να ενεργοποιηθεί για πτήσεις ελληνικών αεροπορικών εταιρειών.
      Για τα στοιχεία επιβατών πτήσεων στο πλαίσιο της Ευρωπαϊκής Ένωσης και των συμφωνιών με τις Ηνωμένες Πολιτείες έχουν τεθεί υψηλών προδιαγραφών κριτήρια και εγγυήσεις για την προστασία των προσωπικών δεδομένων. Τους όρους αυτούς, τους οποίους η Ελλάδα τους έχει σε μεγάλο βαθμό ενσωματώσει στην εθνική της νομοθεσία, έχουμε σαφή πρόθεση, αλλά και υποχρέωση να τους τηρήσουμε και έναντι της αμερικανικής πλευράς.
      Για την ασφάλεια των ελληνικών αεροδρομίων στο πλαίσιο του ICAO τίθενται τα αναγκαία κριτήρια ασφάλειας, ο σεβασμός των οποίων από την Ελλάδα, σε συνδυασμό με τις προβλέψεις της Συμφωνίας Αερομεταφορών Ευρωπαϊκής Ένωσης – Η.Π.Α. του 2007, καθώς και τη συναφή κοινοτική νομοθεσία, αποτελούν το πλαίσιο και την εγγύηση για την ασφάλειά τους.
      Η ελληνική πολιτεία με σεβασμό προς τον Έλληνα πολίτη και τις κοινοτικές και διεθνείς υποχρεώσεις της προέβη σε άρδην αναμόρφωση του συστήματος έκδοσης ελληνικών διαβατηρίων. Το διαβατήριο που κρατούν σήμερα στα χέρια τους οι Έλληνες πολίτες είναι από τα ασφαλέστερα στον κόσμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα κλείσω, κύριε συνάδελφε, κάνοντας μια παρατήρηση μόνο. Έχω πει πολλές φορές σ’ αυτήν την Αίθουσα ότι δεν χωρεί πλειοδοσία σε πατριωτισμό στην εξωτερική πολιτική. Το ίδιο ισχύει και στον τομέα της προστασίας των θεμελιωδών ελευθεριών, των δημοκρατικών ελευθεριών. Όπως αναγνωρίζω ιστορικά τους αγώνες και τις προσπάθειές σας στον τομέα αυτόν, παρακαλώ αναγνωρίστε και σε μας αυτή την ιδιαίτερη ευαισθησία.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Θα συζητηθεί τώρα η πέμπτη με αριθμό 819/8-4-2008 επίκαιρη ερώτηση δευτέρου κύκλου του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την απαλλαγή των τελών διοδίων για τους ανάπηρους κ.λπ..
      Το κείμενο της επίκαιρης ερώτησης του κ. Ροντούλη έχει ως εξής:
      «Όπως είναι γνωστό, τα άτομα με κινητικά προβλήματα αλλά και οι ανάπηροι πολέμου αποτελούν μια ειδική κατηγορία συνανθρώπων μας, εφόσον ανήκουν σε μια ευαίσθητη κοινωνική ομάδα χαμηλών κατά κύριο λόγο εισοδημάτων. Για το λόγο αυτόν η πολιτεία θέσπισε σειρά προνομίων για τη στήριξη αυτών των ατόμων, αλλά και για να αποδώσει έναν ελάχιστο φόρο τιμής σε ανθρώπους που θυσίασαν τη σωματική τους ακεραιότητα για την πατρίδα.
      Στο πλαίσιο αυτό οι ανάπηροι πολέμου απαλλάσσονταν των τελών διοδίων (ΕΔ2α/03/75/Φ.Ν. 306/5-5-1987). Επίσης, με απόφαση του Υπουργού ΠΕ.ΧΩ.Δ.Ε. από το Μάιο του 2007, απαλλάχθηκαν από την καταβολή τελών διοδίων στους αυτοκινητόδρομους τα μέλη του Πανελληνίου Συλλόγου Παραπληγικών (ΠΑ.Σ.ΠΑ.). Στη συνέχεια εξεδόθη, στις 4 Μαρτίου 2008, δεύτερη απόφαση που επεκτείνει την απαλλαγή καταβολή τελών διοδίων σε όλους τους κατόχους Ι.Χ. αναπήρους (ΑΜΑ).
      Σε αντίθεση, όμως, με τα παραπάνω, η εκμετάλλευση των σταθμών διοδίων έχει πλέον παραχωρηθεί σε ιδιωτικές εταιρείες, οι οποίες ουδεμία απαλλαγή καταβολής τελών αναγνωρίζουν, παρά μόνο σε ασθενοφόρα και σε οχήματα του Στρατού, της Αστυνομίας και της Πυροσβεστικής. 
      Συνεπώς ερωτάται ο αξιότιμος κύριος Υπουργός:
      1. Για ποιο λόγο το Υπουργείο πριν την υπογραφή της σύμβασης παραχώρησης δεν έλαβε μέριμνα, έτσι ώστε να συνεχιστεί η απαλλαγή τελών διοδίων για τις παραπάνω κατηγορίες πολιτών; 
      2. Τι προτίθεται να πράξει η πολιτεία για να αρθεί αυτή η κατάφωρη αδικία, αλλά και για να συμμορφωθούν οι εταιρείες με τις αποφάσεις της;».
      Στην επίκαιρη ερώτηση του κ. Ροντούλη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος. 
      Ορίστε, κύριε Υφυπουργέ, έχετε το λόγο.
       ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Είναι πράγματι γεγονός -και η ευαισθησία σας είναι επαινετή- ότι υπάρχει μια κατηγορία, αντικειμενικά προσδιοριζόμενη, ανθρώπων με ειδικές ανάγκες, η οποία οφείλει να έχει ορισμένα στοιχειώδη όχι προνόμια, αλλά ορισμένες στοιχειώδεις διαδικασίες διευκόλυνσης. 
      Για το λόγο αυτόν, ακριβώς, υπήρξε μια σύσταση της Ευρωπαϊκής Επιτροπής για την προστασία αυτών των ατόμων από πλευράς ταλαιπωρίας, την οποία δεν έχουν λόγο να υφίστανται. Βάσει αυτής της σύστασης βγήκε ένα προεδρικό διάταγμα το 2005 με το οποίο ορίστηκε επακριβώς ποια άτομα υπάγονται στην κατηγορία αυτή, για τα οποία σε πρώτη φάση εκδόθηκε το λεγόμενο «Δελτίο Στάθμευσης Ατόμων με Αναπηρία». 
      Η ρύθμιση για αυτήν την κατηγορία ατόμων που σας είπα, είναι μεταγενέστερη της αρχικής σύνταξης των τευχών διακήρυξης για τη μεταφορά της λειτουργίας και συντήρησης από το δημόσιο στους παραχωρησιούχους. Είχαν προηγηθεί τα αρχικά τεύχη διακήρυξης και πράγματι, όπως ορθά επισημαίνετε, στις συμβάσεις που υπεγράφησαν δεν προβλέφθηκε για το λόγο που σας είπα, γιατί δεν μπορούσαμε να έχουμε στη μέση της διακήρυξης αυτήν την εξαίρεση. 
      Ο Υπουργός, όμως, το εντόπισε έγκαιρα και με δύο αποφάσεις του -η πρώτη ήταν πέρυσι τον Ιούνιο και η δεύτερη στις 4 Μαρτίου φέτος- εξαίρεσε τα άτομα αυτά από την πληρωμή διοδίων. Αυτό έρχεται, πράγματι, σε αντίφαση με τις υποχρεώσεις της σύμβασης. Από την πρώτη στιγμή, όμως, έγινε μια συνεννόηση με τους παρχωρησιούχους και είμαι στην ευχάριστη θέση να σας ανακοινώσω ότι έχουν αποδεχθεί προς το παρόν προφορικά -αλλά τηρείται ήδη απαρέγκλιτα επί της ουσίας- την εξαίρεση αυτή. Θα υπάρξει, εν συνεχεία, μια ρύθμιση που θα το κατοχυρώσει αυτό και νομοθετικά, ώστε να μην υπάρχει καμμία αντίφαση μεταξύ αποφάσεων Υπουργού και όρων της σύμβασης. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Το λόγο έχει ο κ. Ροντούλης για δύο λεπτά. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κύριε Υφυπουργέ, σας ευχαριστώ για τα καλά σας λόγια. Θα πρέπει να πω ότι επαινετή είναι και η δική σας ευαισθησία αλλά και η ευαισθησία του Υπουργού και μάλιστα θα ήθελα να κάνω ιδιαίτερη υπόμνηση για τη συμπεριφορά του κυρίου Υπουργού, μιας και είναι και συντοπίτης μου. 
      Εγώ ασχολήθηκα ιδιαίτερα με τη σύμβαση της «ΑΥΤΟΚΙΝΗΤΟΔΡΟΜΟΣ ΑΙΓΑΙΟΥ Α.Ε.». Εκεί πέρα όλα όσα είπατε, κύριε Υφυπουργέ, είναι αληθή. Στο άρθρο 25 παράγραφος 4 προβλέπεται περιοριστικά ποια οχήματα εξαιρούνται, όπως παραδείγματος χάριν η Πυροσβεστική, η Αστυνομία, ο Στρατός, τα ασθενοφόρα. Δεν θέλω να τα ξαναπώ, γιατί τα γνωρίζετε. 
      Υπάρχει, όμως, και στον κυρωτικό νόμο που κύρωσε τη σύμβαση αλλά και στην ίδια τη σύμβαση μέσα, στο άρθρο 46 παράγραφος 2, ρητά η πρόβλεψη ότι οποιαδήποτε διαδικασία τροποποίησης θα γίνει με τη σύμφωνη γνώμη και των δύο μερών και θα λάβει έγγραφη μορφή. 
      Υπογραμμίζω το προφορικό που είπατε, δηλαδή ότι υπάρχει μία κατ’ αρχήν δέσμευση σε προφορικό επίπεδο. Καταλαβαίνετε, όμως -και το είπατε και ο ίδιος- ότι η προφορική δέσμευση θα πρέπει να μετουσιωθεί σε νομοθετική ρύθμιση, ώστε να λάβει και έγγραφη μορφή. Καταλαβαίνετε επίσης, ότι δεν θα πρέπει να μείνουμε μόνο στην «ΑΥΤΟΚΙΝΗΤΟΔΡΟΜΟΣ ΑΙΓΑΙΟΥ Α.Ε.», αλλά και σε όλες τις άλλες εταιρείες, διότι μέχρι το τέλος του καλοκαιριού αυτού του έτους, όλο το εθνικό δίκτυο, τα διόδια, θα περάσουν σε ιδιωτικές εταιρείες. Άρα, λοιπόν, θα πρέπει να γίνει ειδική πρόβλεψη για τα άτομα με ειδικές ανάγκες, θα πρέπει να γίνει ειδική πρόβλεψη για τους αναπήρους πολέμου. Είναι ελάχιστοι, κύριε Υφυπουργέ, αυτοί που ακόμη βρίσκονται εν ζωή, θα πρέπει να γίνει ειδική μέριμνα για το «Χαμόγελο του Παιδιού» -τα οχήματα- και επίσης για τους παραπληγικούς, που πιστεύω ότι έχουν έλθει σε επαφή και με το Υπουργείο σας.
      Σε κάθε, περίπτωση, όμως, κύριε Υφυπουργέ, πρέπει να πούμε το εξής: Καλή είναι η ευαισθησία, όποτε και αν εκδηλούται, αλλά η υπεύθυνη ελληνική πολιτεία δεν θα έπρεπε ήδη να είχε μεριμνήσει, κατά την υπογραφή της σύμβασης αφ’ εαυτής, από μόνη της να λάβει την πρωτοβουλία, για  τα άτομα αυτά; Νομίζω ότι θα έπρεπε να είχε μεριμνήσει. 
      Και να πω και κάτι άλλο. Θα μου επιτρέψετε, κύριε Πρόεδρε, τριάντα δεύτερα, για να καταθέσω υπ’όψιν του αξιότιμου κυρίου Υπουργού στα Πρακτικά, μία τροπολογία –νομίζω ότι έχει φθάσει και στο Υπουργείο σας, κύριε Υφυπουργέ- σε σχέση με το προσωπικό που εργάζεται στο Τ.Ε.Ο., διότι θα μπουν σε μία διαδικασία εθελουσίας εξόδου ή μετατάξεων. Μιλάμε για έναν ελάχιστο αριθμό δεκαοχτώ-είκοσι ατόμων. Θα καταθέσω την τροπολογία αυτή, κύριε Υφυπουργέ, να τη λάβετε υπ’όψιν, διότι θα ικανοποιήσετε και τους εργαζομένους.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Ροντούλη.
       Ο κύριος Υφυπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι, είναι προφανές ότι πρέπει όχι μόνο στον άξονα Αθήνα-Θεσσαλονίκη αλλά και γενικότερα να ισχύσει αυτό και σας ενημερώνω ήδη ότι αυτή η κατ’ αρχήν προφορική δέσμευση στον παραχωρησιούχο επεκτείνεται σε όλους τους αυτοκινητοδρόμους. Βεβαίως, όπως είπαμε και προηγουμένως, πρέπει να υπάρξει μία σαφέστερη γραπτή κατοχύρωση, για οποιαδήποτε αποφυγή στο μέλλον κάποιας παρερμηνείας από κάποιον άλλον κ.λπ.. Συνεπώς θεωρώ ότι επί της ουσίας όπως και εσείς επισημάνατε, το θέμα έχει λήξει και μένει μία τυπική ρύθμισή του. Για την τροπολογία δεν έχω υπ’όψιν μου ακριβώς τι λέτε αλλά θα την πάρω και θα τη μελετήσω.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
      Εν τω μεταξύ κατέφθασε, μετά το κώλυμα το συγκοινωνιακό που είχε και ο κ. Αποστολάτος και συζητούμε την πέμπτη με αριθμό 822/8-4-2008 επίκαιρη ερώτηση πρώτου κύκλου του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου, προς τον Υπουργό Εθνικής Παιδείας και Θρησκευμάτων, σχετικά με την ανάγκη για επαρκή σεξουαλική διαπαιδαγώγηση στα σχολεία κ.λπ.. 
      Το κείμενο της επίκαιρης αυτής ερώτησης του κ. Αποστολάτου έχει ως εξής:
      «Σύμφωνα με μελέτη που πραγματοποίησε το Τμήμα Παιδικής-Εφηβικής Γυναικολογίας και Επανορθωτικής Χειρουργικής της Ιατρικής Σχολής του Πανεπιστημίου Αθηνών στο Αρεταίειο Νοσοκομείο της Αθήνας και που παρουσιάστηκε στο 5ο Πανελλήνιο Συνέδριο Οικογενειακού Προγραμματισμού, η ηλικία έναρξης της ερωτικής ζωής των εφήβων έχει μειωθεί στα δώδεκα έτη. Περισσότερο ανησυχητικό είναι το γεγονός ότι το 27% των εφήβων αποφεύγουν να χρησιμοποιούν αντισυλληπτικές μεθόδους ή χρησιμοποιούν αναποτελεσματικές, όπως για παράδειγμα τη διακεκομμένη συνουσία, λόγω της ελλιπούς ενημέρωσής τους και της συνεπαγόμενης άγνοιάς τους, σχετικά με τις συνέπειες των πράξεών τους. Καθίσταται αναγκαία, λοιπόν, η εκπόνηση νέων ενημερωτικών και εκπαιδευτικών προγραμμάτων για θέματα σεξουαλικότητας και αντισύλληψης στα σχολεία. 
      Συνεπώς ερωτάται ο αρμόδιος Υπουργός:
      Προτίθεται να ενισχύσει το εκπαιδευτικό πρόγραμμα με επαρκέστερα ενημερωτικά προγράμματα σεξουαλικής αγωγής και διαπαιδαγώγησης, διαμορφωμένα με τέτοιον τρόπο, ώστε να μπορούν να απευθύνονται σε όλες τις κρίσιμες ηλικίες της εφηβείας και τα οποία θα διεξάγονται από έμπειρους επιστήμονες ιατρούς, με στόχο την ομαλή ένταξη των νέων στη σεξουαλική ζωή και την αποφυγή δυσμενών για την υγεία τους καταστάσεων;».
      Στην επίκαιρη αυτή ερώτηση του κ. Αποστολάτου θα απαντήσει ο Υφυπουργός Παιδείας κ. Σπύρος Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Απαντώντας στην ερώτηση του κυρίου συναδέλφου θα ήθελα να σημειώσω ότι είναι πλέον κοινά αποδεκτό ότι η ολοκληρωμένη και υπεύθυνη ενημέρωση σε θέματα σεξουαλικής υγείας είναι απαραίτητη, τόσο για την ομαλή ένταξη των νέων στη σεξουαλική ζωή όσο, κυρίως, για την αποφυγή επικίνδυνων για την υγεία τους καταστάσεων. Η σεξουαλική διαπαιδαγώγηση επομένως αποτελεί σύγχρονη και επιτακτική ανάγκη. 
      Το Υπουργείο Εθνικής Παιδείας και Θρησκευμάτων λαμβάνει ειδική μέριμνα για τα θέματα αυτά και τη σεξουαλική διαπαιδαγώγηση στα σχολεία. Ειδικότερα, πρώτον, με εισήγηση του Παιδαγωγικού Ινστιτούτου, η σεξουαλική διαπαιδαγώγηση εντάσσεται στο πλαίσιο των αναλυτικών προγραμμάτων της αγωγής υγείας, στο βασικό άξονα «σεξουαλική αγωγή –διαφυλικές σχέσεις». 
      Στον άξονα αυτόν εμπεριέχονται θέματα, όπως σεξουαλικώς μεταδιδόμενα νοσήματα, AIDS, ηπατίτιδα Β΄, πρόληψη σεξουαλικής κακοποίησης, σεξουαλική παρενόχληση. Σκοπός των προγραμμάτων υγείας είναι η απόκτηση των απαραίτητων γνώσεων που προασπίζουν και προάγουν την ψυχική και σωματική υγεία των μαθητών και των μαθητριών.
      Δεύτερον, κάθε σχολικό έτος πραγματοποιούνται πάνω από εξίμισι χιλιάδες προγράμματα αγωγής υγείας σε όλες τις βαθμίδες της εκπαίδευσης, πρωτοβάθμιας και δευτεροβάθμιας, τα οποία εφαρμόζονται από εκπαιδευτικούς που έχουν ενημερωθεί και επιμορφωθεί ειδικά στην αγωγή υγείας, σε συνεργασία με εξειδικευμένους φορείς και επιστήμονες.
      Συγκεκριμένα, έχουν εκπονηθεί από το Υπουργείο Παιδείας και έχουν εγκριθεί από το Παιδαγωγικό Ινστιτούτο, στο πλαίσιο των Β΄ και Γ΄ Κοινοτικών Πλαισίων Στήριξης, τα εκπαιδευτικά πακέτα με τίτλο «σεξουαλική αγωγή-διαφυλικές σχέσεις» για τα ηλικιακά επίπεδα έντεκα έως δεκατεσσάρων ετών και δεκαπέντε έως δεκαοκτώ, τα οποία βρίσκονται σ’ όλες τις σχολικές βιβλιοθήκες ως υποστηρικτικό υλικό των εκπαιδευτικών που υλοποιούν σχετικά προγράμματα.
      Τρίτον, θα ήθελα να σημειώσω ότι το Υπουργείο Εθνικής Παιδείας και Θρησκευμάτων για την εκπόνηση και υλοποίηση των σχετικών προγραμμάτων σεξουαλικής διαπαιδαγώγησης συνεργάζεται με ειδικούς επιστημονικούς φορείς και συγκεκριμένα με τη Β΄ Μαιευτική και Γυναικολογική Κλινική του Αρεταίειου Νοσοκομείου, την εταιρεία Οικογενειακού Προγραμματισμού, την Εθνική Σχολή Δημόσιας Υγείας. Ακόμη, σχετικό εκπαιδευτικό υλικό για τις ηλικιακές ομάδες πρωτοβάθμιας εκπαίδευσης έχει δημιουργηθεί από τον κ. Ασκητή στο πλαίσιο του Γ΄ Κοινοτικού Πλαισίου.
      Κλείνοντας, κύριε Πρόεδρε, θα ήθελα να επισημάνω ότι η υπεύθυνη σεξουαλική διαπαιδαγώγηση με τη συνεργασία, προς την κατεύθυνση αυτή, όλων των αρμοδίων φορέων και της επιστημονικής κοινότητας διασφαλίζει όχι μόνο τη σωματική αλλά και τη συναισθηματική υγεία των νέων, συμβάλλοντας στη δημιουργία ισορροπημένων και ολοκληρωμένων προσωπικοτήτων. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
      Κύριε Αποστολάτο, έχετε το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Ευχαριστώ, κύριε Πρόεδρε, και συγγνώμη για την καθυστέρηση. 
      Κύριε Υφυπουργέ, ομολογώ ότι είσθε ένας ευγενής πολιτικός άνδρας. Τα είπατε πάρα πολύ καλά. Συγχαρητήρια για όλο αυτό το πόνημα προγράμματος που έχετε. 
      Επειδή είμαι καθ’ ύλην αρμόδιος στο θέμα, επειδή ανήκω στην εταιρεία Οικογενειακού Προγραμματισμού τριάντα συναπτά έτη, επειδή είμαι πιονέρος στο θέμα αυτό, θέλω να σας διαβεβαιώσω ότι όλα ακούγονται καλά. Είναι σίγουρα καλό το ότι γίνεται κάτι από το τίποτα. 
      Έχω πει άλλη μια φορά πως είχα καθηγητή τον Ευάγγελο Παπανούτσο το 1967. Το 1964 ως Γενικός Γραμματέας του Υπουργείου Παιδείας επί Γεωργίου Παπανδρέου, ο Ευάγγελος Παπανούτσος είχε δηλώσει ότι μπαίνει το μάθημα σεξουαλικής αγωγής στα σχολεία.
      Έχουν περάσει σαράντα τέσσερα συναπτά χρόνια και μου λέτε αυτά που απαντήθηκαν και πριν από ένα-δύο μήνες σε άλλο συνάδελφο εδώ σε τέτοια ερώτηση, όταν οι αριθμοί από το τελευταίο συνέδριο -από το Αρεταίειο που αναφέρατε- δηλώνουν ότι η έναρξη των σεξουαλικών επαφών έχει κατέβει στα δώδεκα, όταν εμείς, οι γιατροί, θεωρούμε φυσιολογική τη σύναψη σχέσεων στα δεκαέξι χρόνια. 
      Επίσης, μου δηλώνετε, μ’ αυτούς τους ακαδημαϊκούς παγωμένους τίτλους, ότι υπάρχει μάθημα διαφυλικών σχέσεων, όταν τα παιδιά σήμερα κατακεραυνώνονται μέσα από το internet, την τηλεόραση και τον Τύπο και βλέπουν τους εκπαιδευτικούς να έχουν –μετά από μία ενημέρωση από ειδικούς σαν και εμάς- την άδεια να κάνουν ένα μάθημα ξανά με πεταλουδίτσες ή με ακαδημαϊσμούς ορμονών κ.λπ..
      Οι νεκροί από τα νοσήματα, όπως και οι «νεκρές» ακαδημαϊκές σχέσεις, θα αυξηθούν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Επειδή είναι καυτό το θέμα ζητώ μισό λεπτό.
      Και δεν θέλω να το τραγικοποιήσω, αλλά θέλω να δώσω την έμφαση που χρειάζεται η παιδεία στο θέμα αυτό, να μην είναι μάθημα περιφερικό, αλλά να είναι μάθημα βασικό, διότι ούτε περιβάλλον θα έχουμε ούτε ποιότητα ζωής θα έχουμε ούτε ανθρώπινες σχέσεις θα έχουμε.
      Και θα κλέψω έναν λόγο για να μη φαίνεται ότι ρομαντολογώ. Επιτρέψτε μου το νεολογισμό. «Αυτό που χρειάζεται σήμερα το εκπαιδευτικό σύστημα για το θέμα που μιλάμε, τον έρωτα, δεν είναι τίποτα λιγότερο από την εκ νέου ανακάλυψη, την επαναφορά της μεγάλης υπόθεσης της παιδείας. Να περάσουμε δηλαδή ξανά στην εποχή της γνώσης, της κατάρτισης, στην εποχή μόρφωσης και αγωγής του νου και της ψυχής. Από αυτό εξαρτάται το μέλλον κάθε χώρας, από αυτό και ο πολιτισμός, από αυτά εξαρτάται η μεγάλη υπόθεση της υποβάθμισης του περιβάλλοντος, που χωρίς την ενεργό συμμετοχή των πολιτών δεν θα αντιμετωπιστεί ποτέ αποτελεσματικά. Γιατί χωρίς παιδεία δεν θα έχουμε ποτέ ευτυχισμένους ανθρώπους, ούτε γονείς με κατανόηση. Θα ξεχάσουμε να αγαπάμε, γιατί θα μας καθοδηγεί μόνο το συμφέρον. Χωρίς παιδεία δεν θα αντιμετωπιστεί ποτέ η παθογένεια του πολιτικού συστήματος,…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, γιατί έχετε διπλασιάσει το χρόνο σας.
      ΒΑΪΤΣΗΣ ΑΠΟΣΤΟΛΑΤΟΣ:…εμείς οι πολιτικοί δεν θα είμαστε ποτέ ξανά ευπατρίδες όπως παλιά, αλλά γιάπηδες, οπορτουνιστές, καριερίστες».
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε. 
      ΒΑΪΤΣΗΣ ΑΠΟΣΤΟΛΑΤΟΣ: Σας ευχαριστώ. 
      Κάντε κάτι όμως για να γίνει αλήθεια αυτό σαν προσφορά στον πλανήτη, στην Ελλάδα, στον άνθρωπο.
      ΠΡΟΕΔΡΕΥΩΝ (Αναστάσιος Νεράντζης): Ο Υφυπουργός Παιδείας έχει το λόγο για να δευτερολογήσει. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Είναι βέβαιο ότι η παιδεία αποτελεί τη βάση για την ανάπτυξη των προσωπικοτήτων και την επίτευξη των στόχων που είπε ο κύριος συνάδελφος και βεβαίως για μια καλύτερη ζωή σ’ ένα περιβάλλον πιο σύνθετο και διαφορετικό απ’ ό,τι ξέραμε στο παρελθόν. 
      Σε ό,τι αφορά το θέμα και το αντικείμενο της ερώτησης, είπα και πριν ότι υπάρχουν προγράμματα. Πραγματοποιούνται εξίμισι χιλιάδες προγράμματα αγωγής υγείας και πρόθεσή μας είναι, σε συνεργασία με το Παιδαγωγικό Ινστιτούτο, να εξετάσουμε την περαιτέρω βελτίωση του μαθήματος και των προγραμμάτων σεξουαλικής διαπαιδαγώγησης στα σχολεία. Εάν υπάρχουν και νέα δεδομένα, τα οποία θα πρέπει να τα συμπεριλάβουμε, με το Παιδαγωγικό Ινστιτούτο, που είναι ο αρμόδιος φορέας, μπορούμε να το εξετάσουμε και θα έχουμε συνεννόηση κι επαφή μαζί του, ώστε να βελτιώσουμε και σ’ αυτό το σημείο την παρεχόμενη εκπαίδευση στους μαθητές μας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε  Υφυπουργέ. 
      Επίκαιρες ερωτήσεις δευτέρου κύκλου:
      Θα συζητήσουμε την πρώτη με αριθμό 813/8-4-2008 επίκαιρη ερώτηση του Βουλευτή της Νέας  Δημοκρατίας κ. Μανούσου Βολουδάκη προς τον Υπουργό Υγείας και Κοινωνικής Αλληλεγγύης, σχετικά με τα προβλήματα στον τομέα της Υγείας στο Νομό Χανίων. 
      Το κείμενο της επίκαιρης ερώτησης του κ. Βολουδάκη έχει ως εξής:
      «Ο Νομός Χανίων αντιμετωπίζει χρονίζοντα προβλήματα στον τομέα της Υγείας, για τα οποία κατά καιρούς δόθηκαν υποσχέσεις επίλυσής τους χωρίς όμως μέχρι σήμερα να έχει σημειωθεί πρόοδος. Η Μονάδα Εντατικής Νοσηλείας Νεογνών, ενώ διαθέτει ήδη την απαραίτητη υλικοτεχνική υποδομή και ενώ έχουν εκπαιδευθεί οι νοσηλευτές για να τη στελεχώσουν, δεν λειτουργεί, γιατί δεν έχει στελεχωθεί με γιατρούς και διευθυντή. Το ζήτημα είναι κρίσιμο, καθώς τα νεογνά που γεννιούνται με προβλήματα υγείας διακομίζονται στο Ηράκλειο, σε απόσταση σχεδόν δύο ωρών, γεγονός που συχνά έχει βαριές συνέπειες στην κατάστασή τους. 
      Επιπλέον, η κατάσταση που βιώνουν ασθενείς και εργαζόμενοι στο Νοσοκομείο Χανίων είναι απαράδεκτη εξαιτίας της έλλειψης νοσηλευτικού προσωπικού. Όταν λειτουργήσει η Μονάδα Εντατικής Νοσηλείας Νεογνών θα μετακινηθούν προς αυτήν νοσηλευτές από άλλες κλινικές και θα επιδεινωθεί το πρόβλημα. 
      Προβληματική είναι και η στελέχωση των αγροτικών ιατρείων, ιδίως στη δυσπρόσιτη νότια πλευρά του νομού. Με Κ.Υ.Α. του 2003 το Ιατρείο της Χώρας Σφακίων έχει αναβαθμιστεί σε Πολυδύναμο Ιατρείο. Ουδέποτε όμως λειτούργησε ως τέτοιο και ουδέποτε ολοκληρώθηκαν οι απαραίτητες προκηρύξεις πρόσληψης προσωπικού. Ομοίως, η Παλαιοχώρα του Δήμου Πελεκάνου εξυπηρετείται από αγροτικό ιατρείο, ενώ λόγω απόστασης από τα Χανιά αλλά και τουριστικής κίνησης θα έπρεπε να διαθέτει Πολυδύναμο Ιατρείο. 
      Ερωτάται ο κύριος Υπουργός:
      1. Γιατί παρατηρείται η καθυστέρηση στη λειτουργία της Μονάδας Εντατικής Νοσηλείας Νεογνών; Έχει ληφθεί πρόνοια για την κάλυψη των πρόσθετων αναγκών σε νοσηλευτικό προσωπικό που θα δημιουργήσει στα άλλα τμήματα του νοσοκομείου η λειτουργία της και η μετακίνηση προς αυτήν των εκπαιδευμένων προς τούτο νοσηλευτών;
      2. Θα ληφθεί μέριμνα για την κάλυψη των αναγκών υπηρεσιών πρωτοβάθμιας υγείας στη νότια πλευρά του νομού, με την υλοποίηση της απόφασης για την αναβάθμιση του Αγροτικού Ιατρείου στα Σφακιά σε Πολυδύναμο και την αντίστοιχη έκδοση Κ.Υ.Α. για τη δημιουργία Πολυδύναμου Ιατρείου στην Παλαιοχώρα;»
      Στην επίκαιρη αυτή ερώτηση του Βουλευτή Χανίων κ. Βολουδάκη θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, το ενδιαφέρον των Κρητών συναδέλφων είναι ιδιαίτερα συνεχές και έντονο για τα θέματα της υγείας, με την τιμητική σήμερα να έχει ο Νομός Χανίων και με ερωτώντα τον εκλεκτό και νέο συνάδελφο κ. Βολουδάκη, ο οποίος θέτει μια σειρά από θέματα που πράγματι υπάρχουν στο Νομό Χανίων, όχι στην ένταση και στο βαθμό που περιγράφεται αλλά οπωσδήποτε είναι έτσι. Επιπλέον, θα προσέθετα, ότι αυτά τα προβλήματα δεν είναι ούτε σημερινά ούτε χθεσινά. Είναι προβλήματα ετών και το γνωρίζετε πολύ καλά. 
      Βέβαια, γνωρίζετε καλά για τη μεγάλη προσπάθεια που έχει γίνει τα τελευταία χρόνια ώστε τα περισσότερα από αυτά τα προβλήματα να επιλυθούν. Πράγματι έχουν πάρει το δρόμο της επίλυσης. Αισθάνομαι την ανάγκη να δηλώσω προς το Σώμα ότι και οι άλλοι συνάδελφοι του Νομού Χανίων, ο κ. Μαρκογιαννάκης, ο κ. Νικηφοράκης, επανειλημμένα με έχουν επισκεφθεί και έχουν θέσει τα θέματα για συζήτηση. Νομίζω ότι πολύ καλά από κοινού αντιμετωπίζετε τα προβλήματα της υγείας στο Νομό Χανίων με στόχο την αναβάθμιση των παρεχομένων υπηρεσιών. 
      ‘Εχω και μια άλλη υποχρέωση, να αναφερθώ και στον εκλεκτό συνάδελφο του άλλου κόμματος, τον πρώην Υπουργό κ. Σκουλάκη, που το ενδιαφέρον του είναι έντονο και συνεχές. Η εμπειρία του και το πέρασμά του από το Υπουργείο Υγείας έχουν συμβάλει στην ανάπτυξη των μονάδων υγείας στο Νομό Χανίων.
      Θα έλεγα ότι δεν είναι τόσα πολλά τα προβλήματα στο Νομό Χανίων στα θέματα υγείας. Χρειάζονται όμως την επίλυσή τους. ‘Ετσι και ο Νομός Χανίων και όλη η Κρήτη, βρίσκονται σήμερα στην ευχάριστη θέση να μην τροφοδοτούν το κέντρο με περιστατικά τα οποία χρήζουν διακομιδής. Ακόμη θα έλεγα, ότι υπάρχουν στο νησί  και μονάδες οι οποίες είναι εντελώς ξεχωριστές στο πανελλήνιο και η φήμη τους έχει ξεπεράσει τα όρια της Κρήτης, ακόμα και της Ελλάδας. 
      Είναι λοιπόν συνεχές και έντονο το ενδιαφέρον της Κυβέρνησης. Προς αυτήν την κατεύθυνση κινούμαστε έτσι ώστε σύντομα και τα υπόλοιπα προβλήματα να αντιμετωπιστούν. Για τη συγκεκριμένη αναφορά σας στη μονάδα νεογνών του Νοσοκομείου Χανίων γνωρίζετε καλά ότι το πρόβλημα χρονίζει επί αρκετό διάστημα. ‘Ηταν εξοπλισμένη και υπήρχε ένας αριθμός γιατρών κατά καιρούς ένας ή δύο. Ποτέ όμως δεν επιχειρήθηκε να λειτουργήσει η μονάδα όπως έπρεπε να λειτουργήσει. Γνωρίζετε επίσης, ότι μετά από εντολή του Υπουργού κ. Αβραμόπουλου, του οποίου το ενδιαφέρον για το συγκεκριμένο θέμα είναι έντονο και συνεχές ήρθα στα Χανιά και μετά από σύσκεψη δρομολογήσαμε όλες τις απαραίτητες διαδικασίες έτσι ώστε στο συντομότερο χρονικό διάστημα μέσα στη δεδομένη κατάσταση που υπάρχει και με την εμπλοκή της γραφειοκρατίας μέσα σε όλα αυτά, να είμαστε σήμερα στην ευχάριστη θέση να πούμε ότι τρεισήμισι μήνες μετά τη δρομολόγηση όλων των διαδικασιών μπορούμε να πούμε ότι στο τέλος του επόμενου μήνα η μονάδα νεογνών του Νοσοκομείου Χανίων θα λειτουργεί έτσι ώστε αυτός ο μικρός αριθμός περιστατικών που χρήζουν διακομιδής από τα Χανιά στην αντίστοιχη μονάδα του πανεπιστημιακού νοσοκομείου να αντιμετωπίζεται εκεί και γιατί όχι να εξυπηρετεί και άλλα περιστατικά από τη γύρω περιοχή. 
      Στη δευτερολογία μου θα μπω σε λεπτομέρειες, αφού ακούσω πρόσθετα στοιχεία που έχετε να καταθέσετε. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Βολουδάκης, έχει το λόγο.
      ΜΑΝΟΥΣΟΣ-ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Κύριε Υφυπουργέ, γνωρίζουμε ότι έχετε παραλάβει προβλήματα δεκαετιών και ότι κάνετε τεράστια προσπάθεια να τα επιλύσετε προς την σωστή κατεύθυνση. 
      Η κοινωνία, όμως, κύριε Υπουργέ, απαιτεί επιτάχυνση του ρυθμού της υλοποίησης. Επιτρέψτε μου, έστω και στον ελάχιστο χρόνο που διαθέτω, μία σύντομη αναφορά σε κάποια ζητήματα που προέκυψαν μετά την κατάθεση της ερώτησής μου.
      Σήμερα είναι πολύ δύσκολα τα πράγματα στο Νοσοκομείο Χανίων λόγω της επίσχεσης εργασίας των γιατρών και της αποχής των ειδικευομένων. Σας παρακαλώ θερμά, κύριε Υπουργέ, να το δείτε άμεσα και από κοντά γιατί φαίνεται ότι η κατάσταση είναι στο μη περαιτέρω.
      Ακόμα, είχαμε πρόσθετα προβλήματα χθες, κάποια φημολογία σχετικά με τη διοίκηση του νοσοκομείου. Δεν ξέρω από πού πηγάζει. Ξέρω ότι αποπροσανατολίζει τη συζήτηση από τα πραγματικά προβλήματα και την αποπροσανατολίζει γιατί τα προβλήματα του τομέα της υγείας στο Νομό Χανίων ξεπερνούν τα πρόσωπα. Είναι πολύ μεγαλύτερα από ζητήματα που έχουν να κάνουν με πρόσωπα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι δική σας αρμοδιότητα και ευθύνη. Είμαι βέβαιος ότι θα πράξετε το σωστό. Πιστεύω ότι πρέπει σ’ αυτές τις περιπτώσεις να λαμβάνονται υπ’ όψιν και οι τοπικοί φορείς και οι τοπικοί Βουλευτές. Όπως σωστά επισημάνατε, έχουμε και πολύ καλή συνεργασία μεταξύ μας που ξεπερνά –για τα τοπικά θέματα- και τις κομματικές διαχωριστικές γραμμές. Και αυτό πρέπει να το διατηρήσουμε.
      Τώρα, για όσα απαντήσατε, κύριε Υπουργέ, με πολύ μεγάλη ικανοποίηση σημειώνω την προσωπική σας δέσμευση ότι ως το τέλος του επόμενου μήνα θα λειτουργεί η μονάδα των νεογνών. 
      Θα μου επιτρέψετε να μεταφέρω την επιφύλαξη της τοπικής κοινωνίας, η οποία και αυτή σημειώνει με ικανοποίηση ό,τι λέτε, αλλά θα επιφυλαχθεί να το πανηγυρίσει, όταν πραγματικά δούμε ότι η μονάδα των νεογνών λειτουργεί.  Είναι μια ανοικτή πληγή για το νομό μας, κύριε Υπουργέ, αυτό και προκαλεί δικαιολογημένη ανησυχία σε όλο τον κόσμο.
      Κύριε Υπουργέ, δεν αναφερθήκατε –πιστεύω θα το κάνετε στη δευτερολογία σας- στο τι συμβαίνει στη νότια πλευρά του νομού μας, αυτή που χωρίζει από τα Λευκά Όρη το νοσοκομείο και τα αστικά κέντρα. Η απόσταση είναι τεράστια. Είναι απαραίτητο σε μια περιοχή που απέχει μιάμιση-δύο ώρες από το νοσοκομείο να δημιουργηθούν πολυδύναμα ιατρεία τόσο στα Σφακιά όσο και στην Παλιόχωρα που δέχονται και πολύ μεγάλη τουριστική κίνηση. Πάνω από τριακόσιες χιλιάδες επισκέπτες κάθε χρόνο επισκέπτονται μόνο το Φαράγγι της Σαμαριάς. Καταλαβαίνετε τι σημαίνει αυτό για μια δυσπρόσιτη περιοχή.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ.
      ΜΑΝΟΥΣΟΣ –ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Μισό μόνο λεπτό, κύριε Πρόεδρε.
      Κύριε Υπουργέ, γνωρίζω και το προσωπικό σας ενδιαφέρον και του Υπουργού κ. Αβραμόπουλου και είμαι σίγουρος ότι θα κάνετε το καλύτερο. Θέλω να σας παρακαλέσω να προσέξετε το εξής: Φέρνοντας εδώ τα θέματα που αναδεικνύω με την ερώτηση αυτή, αναλαμβάνω κι εγώ ένα κόστος προσωπικό σε περίπτωση που τα πράγματα δεν πάνε με το ρυθμό που πρέπει από εδώ και πέρα. Γιατί στη σωστή κατεύθυνση είμαστε, αλλά πρέπει να επιταχύνουμε.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε.
      ΜΑΝΟΥΣΟΣ –ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Για να το αναλαμβάνω αυτό το κόστος, κύριε Υπουργέ, θα πει ότι υπάρχει πραγματική αγωνία. Σας παρακαλώ λάβετέ το υπ’ όψιν σας. Είμαι βέβαιος ότι κι εσείς όπως κι εγώ θα πράξουμε όλοι σύμφωνα με τη συνείδησή μας.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε. 
      Ορίστε, κύριε Υφυπουργέ, έχετε δικαίωμα δευτερολογίας για δύο λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ορθώς κάνετε και αναλαμβάνετε το κόστος, κύριε συνάδελφε κι αυτό σας τιμά ιδιαίτερα, ειλικρινά. Και προς αυτή την κατεύθυνση κι εμείς θα κινηθούμε, ώστε αυτή την προσπάθεια την οποία κάνετε να τη φέρουμε εις αίσιο πέρας, έτσι ώστε απέναντι στους συμπατριώτες σας, απέναντι στο χρέος που έχετε στους κατοίκους της εκλογικής σας περιφέρειας να το εκτελέσετε στο ακέραιο. Και έτσι θα γίνει.
      Μια αναφορά μόνο για τις επισχέσεις εργασίας που γίνονται, τις οποίες έχουμε δηλώσει ξεκάθαρα και προς κάθε κατεύθυνση ότι θεωρούμε αδικαιολόγητες και απαράδεκτες εν πολλοίς. Δεν είναι δυνατόν το 95% των παρέδρων του Ελεγκτικού Συνεδρίου να εγκρίνουν και να υπογράφουν τα εντάλματα και κάποιοι να μην θέλουν αρνούμενοι αυτή τη συμμόρφωση σε ό,τι προβλέπεται.
      Δεν είναι ανοχύρωτη χώρα η Ελλάδα. Έχουμε τον τρόπο να το αντιμετωπίσουμε. Είμαστε σε θέση να το αντιμετωπίσουμε και όπου προκύπτει πρόβλημα –ευτυχώς δεν προέκυψε- λύσεις υπάρχουν. Έτσι, κανείς γιατρός δεν πρόκειται να μείνει απλήρωτος, κανείς γιατρός δεν θα απέχει από την εργασία του. Οι ίδιοι οι γιατροί το αντιλαμβάνονται και κάποιοι, εξυπηρετούντες κάποιες σκοπιμότητες, συνεχίζουν να ακολουθούν αυτή την τακτική. Το παραβλέπω. 
      Θα ήθελα να απαντήσω στη συγκεκριμένη αναφορά σας στη Μ.Ε.Ν.Ν. του Νομού Χανίων. Ολοκληρώθηκε η διαδικασία της εισήγησης και την επόμενη εβδομάδα γίνεται η κρίση του διευθυντού και του επιμελητού Β΄. Από πλευράς Υπουργείου, μέσα σε δεκαπέντε μέρες, θα έχει τελειώσει η διαδικασία. Απομένει η γραφειοκρατική διαδικασία, το Υπουργείο Οικονομίας, που προσωπικά θα επιβλέψουμε, έτσι ώστε στις αρχές του επόμενου μήνα να έχει τελειώσει και να βρίσκεται στη θέση του ο διευθυντής μαζί με τον επιμελητή.
      Έχει ολοκληρωθεί η κρίση ενός ακόμη επιμελητή Β΄, αλλά οφείλω να ομολογήσω ότι δεν θα αναλάβει τα καθήκοντα η συνάδελφος γιατρός, η οποία μόλις γέννησε και επομένως για τρεις μήνες το λιγότερο θα είναι εκτός υπηρεσίας. 
      Ενεργήσαμε, όμως –κι ευχαριστώ για τα καλά λόγια, διότι πράγματι προσωπικά ασχολήθηκα- έτσι ώστε να έχουμε στη διάθεσή μας και για ένα εξάμηνο ένα γιατρό από τη Μ.Ε.Ν.Ν. του Πανεπιστημιακού Νοσοκομείου Ηρακλείου και έναν από το Γενικό Νοσοκομείο Νίκαιας, οι οποίοι εθελοντικά προσφέρονται έτσι ώστε να οργανώσουν και το ξεκίνημα της μονάδας και τα προβλήματα να λυθούν.
      Επιπλέον, θα ήθελα να κάνω μία σύντομη αναφορά στις πολλές παρεμβάσεις που έχουν γίνει στη λειτουργία του Νοσοκομείου Χανίων -και θα το ξέρετε πάρα πολύ καλά- έτσι ώστε όλα σχεδόν τα τμήματα τα τελευταία τριάμισι-τέσσερα χρόνια να λειτουργούν. Έχουμε ανανεώσει σε πάρα πολλά τμήματα τον ιατροτεχνολογικό εξοπλισμό με τελευταίας λέξεως της τεχνολογίας μηχανήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Πάρα πολλά πλέον είναι αυτόνομα και δεν έχουν καμμία ανάγκη συμπαράστασης ή διακομιδής ασθενών, όπως είπα, αλλού. Και για τη νότια πλευρά, στην οποία θα μου επιτρέψετε να πω ότι δεν ακολουθήθηκε ο σωστός σχεδιασμός, είχαμε την τοποθέτηση κάποιων υγειονομικών μονάδων, όχι εκεί που έπρεπε να είναι. Το γνωρίζετε πάρα πολύ καλά. Έτσι, αυτά τα προβλήματα δημιουργήθηκαν και εξαιτίας αυτού του σχεδιασμού. Τα ξεπερνάμε και αυτή τη στιγμή σας λέω...
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, κύριε Υφυπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ένα λεπτό να δώσω ολοκληρωμένη απάντηση, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ήδη έχετε ένα λεπτό επιπλέον από ό,τι δικαιούστε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα ήθελα να πω για το Πολυδύναμο Ιατρείο Παλαιοχώρας, το οποίο θέτετε και το οποίο παλαιότερα ετέθη και από άλλους συναδέλφους, ότι προχωράμε να το δημιουργήσουμε, έτσι ώστε σύντομα να παρέχει και στους κατοίκους ιατρική φροντίδα,…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Υφυπουργέ. Καταναλώσατε διπλάσιο χρόνο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ...αλλά και στον πολύ μεγάλο αριθμό τουριστών ο οποίος επισκέπτεται, κυρίως τους καλοκαιρινούς μήνες, την περιοχή. Τον επόμενο μήνα θα στείλουμε και ένα δεύτερο αγροτικό γιατρό εκεί, ώστε να μπορεί να ανταποκριθεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Αναστάσιος Νεράντζης): Κλείστε, παρακαλώ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Για το Πολυδύναμο Ιατρείο Σφακίων, προκηρύχθηκαν οι δύο θέσεις...
      ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, παρακαλώ τελειώστε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ...και του παιδιάτρου, έτσι ώστε με την προκήρυξη των τριών θέσεων νοσηλευτικού προσωπικού, να μπορεί να ανταποκριθεί πλήρως στην αποστολή του.
      ΠΡΟΕΔΡΕΥΩΝ (Αναστάσιος Νεράντζης): Ναι, όμως, δεν είναι δυνατόν να γίνει η διαδικασία έτσι. Σας παρακαλώ πολύ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ να κλείσω, θέλοντας να σας ευχαριστήσω για την ευκαιρία που μου δώσατε και να σας συγχαρώ για την πρωτοβουλία.
      Ευχαριστώ πάρα πολύ και συγγνώμη, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Να διευκρινίσουμε κάτι, πρώτον, προς τους συναδέλφους, επίκαιρη ερώτηση συζητούμε. Δεν μπορεί να θέτετε δεκαπέντε θέματα στην επίκαιρη ερώτηση και να χρειάζεστε μισή ώρα για να την αναπτύξετε. Κάντε επερώτηση, κάντε ερώτηση για να πάρετε γραπτή απάντηση.
      Και οι Υπουργοί δεν είναι υποχρεωμένοι να απαντούν σε όλα, όταν ο χρόνος είναι περιορισμένος. Δεν είναι δυνατόν να μιλάει ενάμισι λεπτό παραπάνω ο ερωτών Βουλευτής και ενάμισι ο Υφυπουργός. Δεν είναι διαδικασία αυτή. Οι επίκαιρες ερωτήσεις είναι «εξπρές». Μικρή η διάρκεια της ερώτησης και ένα ερώτημα. Αυτά δια το μέλλον.
      Κυρίες και κύριοι συνάδελφοι, έχω την τιμή να ανακοινώσω προς το Σώμα ότι η Διαρκής Επιτροπή Παραγωγής και Εμπορίου καταθέτει την Έκθεσή της στο σχέδιο νόμου του Υπουργείου Ανάπτυξης: «Μέτρα για τη μείωση της ενεργειακής κατανάλωσης των κτηρίων και άλλες διατάξεις».
      Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες και τρεις συνοδοί καθηγητές από το Γυμνάσιο Νέας Απολλωνίας Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εξηγούμε στους μαθητές ότι παρακολουθούν συνεδρίαση κοινοβουλευτικού ελέγχου. Η Αντιπολίτευση ελέγχει την Κυβέρνηση για διάφορα θέματα που εκείνη νομίζει. Γι’ αυτό και βλέπετε Υπουργούς διαφόρων Υπουργείων να βρίσκονται εδώ και να δίδουν εξηγήσεις από πλευράς Κυβερνήσεως.
      Η τέταρτη με αριθμό 812/8-4-2008 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με το μέλλον του Ταχυδρομικού Ταμιευτηρίου κ.λπ., δεν συζητείται λόγω κωλύματος του κυρίου Υπουργού και διαγράφεται.
      Επίσης, η δεύτερη με αριθμό 809/7.4.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Δικαιοσύνης, σχετικά με πειθαρχική αγωγή κατά του κ. Σανιδά κ.λπ., δεν συζητείται λόγω κωλύματος του κυρίου Υπουργού και διαγράφεται.
      Τέλος, η τρίτη με αριθμό 826/8-4-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την καταβολή επιδοτήσεων προηγούμενων χρόνων σε δικαιούχους αγρότες κ.λπ., δεν συζητείται λόγω κωλύματος του κυρίου Υπουργού και διαγράφεται.
      Εισερχόμαστε τώρα στην τέταρτη με αριθμό 817/8-4-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με τη βελτίωση της λεωφόρου Ασπροπύργου (ΝΑΤΟ) κ.λπ..
      Να ζητήσουμε συγγνώμη από τον κ. Ξανθόπουλο. Δυστυχώς, στην ώρα του δεν ήταν ο κ. Λεβέντης και έτσι, υποχρεωθήκατε να περιμένετε στο τέλος. Όμως, ούτως ή άλλως, στο τέλος ήταν εγγεγραμμένη στην ημερήσια διάταξη η ερώτηση αυτή.
      Η επίκαιρη ερώτηση, λοιπόν, του κ. Λεβέντη, την οποία θα συζητήσουμε ευθύς αμέσως, έχει ως εξής:
      «Η πολύπαθη λεωφόρος Ασπροπύργου (πρώην ΝΑΤΟ) παραμένει μία εξαιρετικά επικίνδυνη οδός, πηγή ταλαιπωρίας για όσους τη χρησιμοποιούν και στην οποία συμβαίνουν καθημερινά θανατηφόρα τροχαία περιστατικά. Δέχεται μεγάλο κυκλοφοριακό φόρτο, κυρίως, βαρέων οχημάτων, οδηγεί προς το Χ.Υ.Τ.Α. Άνω Λιοσίων, τη βιομηχανική περιοχή, το στρατιωτικό αεροδρόμιο Ελευσίνας, το «Θριάσιο» Νοσοκομείο και την Αττική Οδό. Η οδός αυξομειώνεται σε πλάτος, αφού μη ολοκληρωμένα τμήματα εναλλάσσονται με τμήματα στα οποία έχουν γίνει περιορισμένες παρεμβάσεις. Το οδόστρωμα είναι σε άθλια κατάσταση, δεν φωτίζεται και δεν υπάρχει σύστημα απορροής των ομβρίων.
      Το θέμα έχουμε φέρει επανειλημμένα στη Βουλή με ερωτήσεις μας. Παρά τις υποσχέσεις και τις καθησυχαστικές διαβεβαιώσεις, η κατάσταση επιδεινώνεται συνεχώς. Η λεωφόρος ΝΑΤΟ, όπως και το σύνολο του οδικού δικτύου της Αττικής, με κορυφαίους άξονες την παλαιά εθνική οδό Ελευσίνας-Θήβας και τη λεωφόρο ΝΑΤΟ, έχουν δεχθεί τεράστια επιβάρυνση από τη λειτουργία και της Αττικής Οδού που προσέθεσε καθημερινώς δεκάδες χιλιάδες επιπλέον διελεύσεις, ιδίως βαρέων οχημάτων, τα οποία εξυπηρετούν τη βιομηχανία και τον εφοδιασμό της πρωτεύουσας με αγαθά.
      Κατόπιν των ανωτέρω, ερωτώνται οι κύριοι Υπουργοί: 
      Ποιά  μέτρα θα λάβουν ώστε να αντιμετωπιστούν άμεσα τα προβλήματα που δημιουργούνται από την άθλια κατάσταση της λεωφόρου ΝΑΤΟ στον Ασπρόπυργο και της παλαιάς εθνικής οδού Ελευσίνας-Θήβας;
      Με ποιον τρόπο θα επιταχυνθούν οι εργασίες στις δύο λεωφόρους, σε ποια φάση βρίσκεται η δημιουργία του οδικού άξονα Ελευσίνας-Υλίκης και ποιος είναι ο προγραμματισμός του Υπουργείου για το έργο αυτό;»
      Στην επίκαιρη αυτή ερώτηση του κ. Λεβέντη θα απαντήσει ο Υφυπουργός ΠΕ.ΧΩ.Δ.Ε. κ. Ξανθόπουλος.
      Ορίστε, κύριε Υφυπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι, κύριε Λεβέντη, εδώ και δύο χρόνια, στις 26 Ιουνίου, είχα απαντήσει ξανά στην ίδια ερώτηση. Έχετε κάνει έκτοτε πολλές άλλες αντίστοιχες ερωτήσεις, στις οποίες απήντησα γραπτά. 
      Τότε, σας είχα πει με κάθε ειλικρίνεια, ότι είμαστε σε μια δύσκολη κατάσταση με απαλλοτριώσεις που δεν είχαν ολοκληρωθεί. Σας είχα πει επίσης ότι ελπίζω οι πιστώσεις να βρεθούν, να προκηρυχτεί νέα εργολαβία, να γίνουν απαλλοτριώσεις και σε δύο χρόνια να ολοκληρωθεί το έργο.
      Χαίρομαι γιατί σήμερα, παρά τις δυσλειτουργίες του συστήματος, τις καθυστερήσεις κ.λπ., μπορούμε να πούμε -και εσείς κυρίως, αλλά και εγώ- στους κατοίκους που ταλαιπωρούνται από το 1993, δηλαδή στην πραγματικότητα δεκαπέντε χρόνια, ότι η ταλαιπωρία φθάνει στο τέλος της. Και θα σας δώσω συγκεκριμένα στοιχεία γι’ αυτό.
      Μιλάμε για δώδεκα χιλιόμετρα, από τον κόμβο της χωματερής μέχρι τον Ασπρόπυργο, που είναι τα πρώτα έξι και από τον Ασπρόπυργο μέχρι το Θριάσιο Νοσοκομείο που είναι τα άλλα έξι, δηλαδή τον κόμβο της Μαγούλας.
      Το πρώτο κομμάτι έχει πράγματι ολοκληρωθεί κατά 95%. Έχουν επιτέλους λυθεί όλα τα θέματα απαλλοτριώσεων, μετά από επταετή περιπέτεια και προχωρεί απρόσκοπτα η εργολαβία, με τελευταίο αγκάθι τη μετακίνηση των δικτύων της Δ.Ε.Η.. Έγινε σύσκεψη προ ημερών και κάνω και μια έκκληση στους παλιούς συνεργάτες μου στη Δ.Ε.Η. να τηρήσουν την υπόσχεση ότι σε δύο μήνες θα έχουν μετακινήσει τα δίκτυα, ώστε να ολοκληρωθεί το άλλο 5% και να δοθεί ο δρόμος στην κυκλοφορία.
      Συνεπώς, σας λέω ότι και με τις προ διετίας προβλέψεις, τέλος Ιουλίου, θα κυκλοφορείται ο δρόμος και με μια άλλη εργολαβία που έχει ανατεθεί ενδιαμέσως, θα έχει ολοκληρωθεί και το λεγόμενο αντιολισθηρό στρώμα και επίσης και οι ισόπεδοι κόμβοι. Άρα, στο τέλος του χρόνου δεν θα υπάρχει πια το πρόβλημα στα πρώτα έξι χιλιόμετρα.
      Πάμε τώρα στα άλλα έξι χιλιόμετρα. Εκεί το πράγμα είναι επίσης σε καλό δρόμο, αλλά δεν έχει ολοκληρωθεί. Υπάρχει επιτέλους και εκεί απαλλοτρίωση και η εργολαβία προχωρεί σχετικά γρήγορα. Οι υπηρεσίες μου λένε ότι θα έχει τελειώσει και αυτή η εργολαβία τέλος του 2008. Εγώ, ως μηχανικός, εκτιμώ ότι είναι υπεραισιόδοξες και θα περιμένουμε περίπου άλλους τρεις με έξι μήνες, δηλαδή Ιούνιο του 2009, για να μη σας πω μια ανακρίβεια. Πρέπει να είμαι ειλικρινής και ακριβής. Συνεπώς, σε λίγους μήνες το πρώτο κομμάτι αποδίδεται στην κυκλοφορία ως σύγχρονος αυτοκινητόδρομος, ασφαλής και σε ένα χρόνο περίπου και το δεύτερο. 
      Για την επόμενη ερώτηση που έχετε κάνει, ως δεύτερο σκέλος στο κομμάτι Θήβα και λοιπά, θα απαντήσω στη δευτερολογία μου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, γιατί τηρείτε σχολαστικά το χρόνο, κύριε Υφυπουργέ και αυτό είναι ιδιαίτερα χρήσιμο για όλους μας.
      Ο ερωτών Βουλευτής, κ. Λεβέντης, έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κατ’ αρχάς, ήμουν εδώ πολύ πριν αρχίσει η συνεδρίαση.
      ΠΡΟΕΔΡΕΥΩΝ (Αναστάσιος Νεράντζης): Εδώ σημαίνει στην Αίθουσα. Αν είστε εδώ, αλλά είστε στο διάδρομο ή στο γραφείο σας, δεν λέει τίποτε.
      ΑΘΑΝΑΣΙΟΣ ΛΕΒΕΝΤΗΣ: Ναι, αλλά η ερώτησή μου ήταν τελευταία και γι’ αυτό ακριβώς δεν ήμουν στην Αίθουσα.
      ΠΡΟΕΔΡΕΥΩΝ (Αναστάσιος Νεράντζης): Γι’ αυτό ακριβώς ζητήσαμε και συγγνώμη από τον Υπουργό.
      ΑΘΑΝΑΣΙΟΣ ΛΕΒΕΝΤΗΣ: Το λέω, επειδή υπήρξε κάποιος ψόγος, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Χάνετε χρόνο, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Είναι περιττό να διεκτραγωδήσουμε μια κατάσταση η οποία είναι σε όλους γνωστή και σε εσάς καλύτερη από τον καθένα, κύριε Υπουργέ.
      Αυτή η λεωφόρος ΝΑΤΟ –κατ’ ευφημισμόν, λεωφόρος- είναι κυριολεκτικά ένας άθλιος δρόμος, τριτοκοσμικής και ακόμη χειρότερης κατάστασης. Και βέβαια πρέπει να τονίσω ότι από εδώ διακινούνται αγαθά δισεκατομμυρίων. Τεράστια ποσά εισπράττει το κράτος και διάφοροι άλλοι ιδιώτες από αυτήν την περιοχή, κύριε Υπουργέ. Και δεν είχαν την ευαισθησία τόσα χρόνια να διαθέσουν ένα απειροελάχιστο, μερικά ψιχουλάκια, για να μπορέσει να φτιαχτεί αυτός ο δρόμος που εξυπηρετεί όλη την Ελλάδα. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Από εκεί και πέρα, όπως είπατε, είχα θέσει ξανά το ερώτημα και είχατε απαντήσει το 2006 ότι ως την ερχόμενη άνοιξη τα πράγματα θα είχαν τακτοποιηθεί. Πλην, όμως, βλέπω και σήμερα ότι λέτε «ως την ερχόμενη άνοιξη, να έρθει και το καλοκαίρι και βλέπουμε». 
      Φοβάμαι ότι και το 2009 δεν θα έχει τακτοποιηθεί αυτή η ιστορία, κύριε Υπουργέ, γιατί δυστυχώς ο ένας από τους εργολάβους –είναι δύο εργολαβίες, όπως είπατε- έχει προβλήματα και φοβάμαι ότι εκεί πάλι θα κολλήσουμε. Και, βέβαια, έτσι, εκτός των άλλων, έχουμε τεράστιο κόστος, καθυστέρηση, κινδύνους, θύματα. Έχουμε χιλιάδες θύματα σ’ αυτήν την περιοχή και δεκάδες νεκρούς όλα αυτά τα χρόνια. Επομένως, είμαστε υποχρεωμένοι σαν πολιτεία –και ιδιαίτερα το Υπουργείο σας- να κινηθούμε πολύ πιο γρήγορα. 
      Και βέβαια δεν είναι μόνο αυτό το πρόβλημα στην περιοχή, η οποία είναι υπερφορτωμένη από βαριά κυκλοφορία και σε λίγο θα αρχίσει και το εμπορευματικό κέντρο που και από εκεί θα πρέπει να περνάνε χιλιάδες πρόσθετες νταλίκες και άλλα βαριά αυτοκίνητα, μαζί με τα ιδιωτικά και δεν βλέπω να υπάρχει λύση. Εκκρεμεί ακόμη και το άλλο το θέμα της οδού Ελευσίνας-Υλίκης, αν θα μπορέσει επιτέλους να αποσυμφορηθεί αυτή η περιοχή, γιατί φοβάμαι ότι και εδώ πάλι θα έχουμε τα γνωστά προβλήματα και θα μετατίθενται από χρόνο σε χρόνο και από δεκαετία σε δεκαετία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Περιμένω στη δευτερολογία σας να δώσετε κάποια συγκεκριμένη χρονική δέσμευση σ’ αυτό το συγκεκριμένο θέμα.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε, κύριε Λεβέντη.
      Το λόγο έχει ο Υφυπουργός κ. Θεμιστοκλής Ξανθόπουλος.
      Ορίστε, κύριε Υφυπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
      Πράγματι, κύριε Λεβέντη, με τη γνωστή ευαισθησία σας αγωνίζεστε για το θέμα, αλλά και εγώ πρέπει να σας πω ότι είμαι πάντα καλά μελετημένος και ακριβής. Επί λέξει είχα πει ότι την επόμενη άνοιξη θα έχει αρχίσει η κατασκευή του έργου στο σύνολό του. Και λίγο προηγουμένως είπα ότι σε μία διετία από σήμερα θα έχει ολοκληρωθεί, δηλαδή τον Ιούνιο του 2008. 
      Έτσι είπα ακριβώς. Δείτε το από τα Πρακτικά της Βουλής. Συνεπώς, δεν σας είπα πράγματα, τα οποία δεν ισχύουν. Ευτυχώς, ισχύουν σήμερα.
      Θα ήθελα τώρα να σας απαντήσω επί του δεύτερου θέματος, το οποίο θίξατε, γιατί στο πρώτο απάντησα και πάλι μετά λόγου γνώσεως σας λέω ότι τέλος του χρόνου θα υπάρχει το πρώτο κομμάτι σε πλήρη λειτουργία και σε ένα χρόνο από σήμερα το δεύτερο κομμάτι. Και πιστεύω ότι θα είμαι ακριβής, όπως ήμουν και προ διετίας. 
      Πάμε τώρα στο δεύτερο σκέλος που είναι πράγματι το μείζον θέμα της παλαιάς εθνικής οδού Ελευσίνας-Θήβας, πρωτεύων οδικός άξονας, που επίσης ταλαιπωρείται. Εκεί, αυτή τη στιγμή, το Υ.ΠΕ.ΧΩ.Δ.Ε. εκτελεί εργασίες μόνο σε ένα κομμάτι για τη διαπλάτυνση, τη βελτίωση και την ανακατασκευή περί την Οινόη και τίποτε άλλο. Και σε λίγο υπογράφει μία συμπληρωματική σύμβαση με τον ανάδοχο, ώστε να μπορέσουν να ολοκληρωθούν κάποιες άλλες εργασίες.
      Αυτό που έχει σημασία είναι ότι προωθείται η μελέτη για μία θεαματική βελτίωση όλου του άξονα Ελευσίνα-Θήβα-Υλίκη, ο οποίος δεν θα γίνει αυτοκινητόδρομος, διότι είναι και ανταγωνιστικός, αλλά θα έχει προδιαγραφές αυτοκινητοδρόμου. Θα είναι, δηλαδή, για μεγάλες ταχύτητες και θα έχει σχετικά περιορισμένο μεν πλάτος, αλλά ικανό για να μην έχει κανένα πρόβλημα και η κυκλοφορία και ο οιοσδήποτε χρήστης. 
      Επομένως, ξεκίνησε η διαδικασία προκήρυξης και ανάθεσης. Ελπίζουμε το έργο να ωριμάσει σε ένα, με ενάμιση χρόνο από σήμερα και το έχουμε ήδη εντάξει –και αυτό έχει σημασία επίσης- στο Δ΄ Κοινοτικό Πλαίσιο Στήριξης, δηλαδή στην Δ΄ Προγραμματική Περίοδο, στο Ε.Σ.Π.Α.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Συνεπώς, υπάρχει ελπίδα ότι σε μερικά χρόνια αυτός ο –πράγματι, έχετε δίκιο- ζωτικός άξονας που ταλαιπωρεί σήμερα χιλιάδες οδηγούς, θα έχει επίσης ολοκληρωθεί.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ και εγώ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης):  Κυρίες και κύριοι συνάδελφοι,  εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 34/28.1.2008 επερώτηση των Βουλευτών του Πανελλήνιου Σοσιαλιστικού Κινήματος κυρίων Γεωργίου Πεταλωτή, Ιωάννη Αμοιρίδη, Χρύσας Αράπογλου, Κωνσταντίνου Γείτονα, Θάλειας Δραγώνα, Ιωάννη Δριβελέγκα, Βασιλείου Έξαρχου, Μιχαήλ Καρχιμάκη, Μιχάλη Κατρίνη, Ιωάννη Κουτσούκου, Μάρκου Μπόλαρη, Έκτορα Νασιώκα, Γεωργίου Νικητιάδη, Γρηγορίου Νιώτη, Γεωργίου Ντόλιου, Μιχαήλ Παντούλα, Γεωργίου Παπανδρέου, Γεωργίου Παπαδημητρίου, Αικατερίνης Περλεπέ-Σηφουνάκη, Ιωάννη Ραγκούση, Δημητρίου Ρέππα, Παναγιώτη Ρήγα, Κωνσταντίνου Ρόβλια, Αναστασίου Σιδηρόπουλου, Μαρίας Σκραφνάκη, Θεοδώρας Τζάκρη, Δημητρίου Τσιρώνη, Αχμέτ Χατζή Οσμάν, Παρασκευής (Εύης) Χριστοφιλοπούλου, Αλέξανδρου (Αλέκου) Παπαδόπουλου και Απόστολου Κακλαμάνη προς τον Υπουργό Εσωτερικών, σχετικά με την πολιτική της Κυβέρνησης για την αντιμετώπιση της εγκληματικότητας.
      Με αφορμή τη συζήτηση αυτής της επερώτησης, λάβαμε δύο επιστολές από τις Κοινοβουλευτικές Ομάδες της Νέας Δημοκρατίας και του ΠΑ.ΣΟ.Κ.. Η μεν Νέα Δημοκρατία μας γνωρίζει ότι σ’ αυτήν την επερώτηση ορίζεται ως Κοινοβουλευτικός της Εκπρόσωπος ο Βουλευτής του Νομού Εύβοιας κ. Κωνσταντίνος Μαρκόπουλος και το δε ΠΑ.ΣΟ.Κ. μας γνωρίζει ότι ορίζεται ως Κοινοβουλευτικός του Εκπρόσωπος ο Βουλευτής Έβρου κ. Ντόλιος. 
      Το λόγο έχει τώρα ο πρώτος εκ των επερωτώντων κ. Γεώργιος Πεταλωτής. 
      Κύριε συνάδελφε, έχετε το λόγο. 
      ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κύριε Πρόεδρε.    
      Κυρίες και κύριοι συνάδελφοι, οι πρόσφατες χρονιές που πέρασαν σίγουρα δεν αποτελούν και τις καλύτερες σελίδες στην αντιεγκληματική πολιτική της χώρας μας. Η ανεξέλεγκτη αύξηση όλων των μορφών της εγκληματικότητας έχει παγιώσει το αίσθημα φόβου και ανασφάλειας σε όλους τους πολίτες.
      Όμως, βλέπουμε με έκπληξη ότι η έκρηξη της εγκληματικότητας, και ειδικά το προηγούμενο έτος, ουδόλως συγκίνησε την Κυβέρνηση της Νέας Δημοκρατίας. Αυτό, έχει ως αποτέλεσμα τους πρώτους μήνες του 2008 να καταγραφεί μία συγκλονιστική και θλιβερή αύξηση της εγκληματικότητας, που σε κάποιες περιοχές αγγίζει ακόμα και το 40%.
      Φαίνεται και εκ του αποτελέσματος, κύριοι συνάδελφοι, ότι η παντελής έλλειψη σχεδιασμού αντιμετώπισης της εγκληματικότητας ανοίγει την πόρτα στο έγκλημα και αυξάνει  στο μέγιστο την έλλειψη εμπιστοσύνης των πολιτών προς το κράτος. 
      Δυστυχώς, η Ελληνική Αστυνομία εμφανίζεται όλο και περισσότερο αδύναμη και ανοργάνωτη και εδώ οι ευθύνες είναι καθαρά πολιτικές. Προβλήματα υπάρχουν τόσο σε επίπεδο πρόληψης, αλλά και σε επίπεδο καταστολής. Ενδεικτικά, αναφέρω ότι το 2007 το ποσοστό εξιχνιάσεων στις ληστείες ανήλθε μόλις στο 13%, ενώ στις κλοπές δεν ξεπέρασε το 9%. Είναι κατανοητό, λοιπόν, πόση εμπιστοσύνη έχουν οι πολίτες σ’ αυτή την πολιτεία. 
      Το θλιβερό, όμως, κύριοι συνάδελφοι, δεν είναι το γεγονός ότι τα ποσοστά εγκληματικότητας αυξάνονται συνεχώς ούτε και το ότι η εμφανής εγκληματικότητα -αυτή δηλαδή που καταγράφεται στους δείκτες- προσδίδει μεγαλύτερη αξία και κρισιμότητα στο μείζον θέμα, διότι τον Έλληνα πολίτη δεν τον ενδιαφέρουν τόσο τα ποσοστά -τα οποία αναγκαστικά αναφέρουμε- αλλά το τι πρέπει να γίνει για να αντιμετωπιστεί αυτή η μάστιγα, τι πρέπει να γίνει για να μην απειλείται η ασφάλεια και η ζωή του στην καθημερινότητά του.
      Ο Έλληνας πολίτης δικαιούται να μην φοβάται να κυκλοφορεί στους δρόμους, να μη φοβάται να πάει στη δουλειά του, να μη φοβάται να κάνει τη βραδινή βάρδια στο περίπτερό του, το οποίο έγινε πλέον οχυρό, να μη φοβάται να εφημερεύει το φαρμακείο του, να δουλέψει το ταξί του, να λειτουργήσει το ψιλικατζίδικό του. Δικαιούται να μην οχυρώνει το σπίτι του και το κατάστημά του με συναγερμούς, αξίας χιλιάδων ευρώ. 
      Ενδεικτικά, αναφέρω εδώ ότι οι ληστείες πρατηρίων υγρών καυσίμων σε όλη τη χώρα, ενίοτε αιματηρές, έχουν υπερδιπλασιαστεί, κύριε Υπουργέ, το 2007, ενώ και οι κλοπές και οι διαρρήξεις σε περίπτερα, φαρμακεία και μίνι μάρκετ σχεδόν διπλασιάστηκαν.
      Ο Έλληνας πολίτης δικαιούται και αξιώνει να βιώνει το αίσθημα ασφάλειας στην καθημερινότητά του, ασφάλεια την οποία το κράτος είναι υποχρεωμένο να παρέχει με τη συνδρομή και την οργάνωση της Ελληνικής Αστυνομίας.
      Το κράτος οφείλει να τον προστατέψει και να του παρέχει το αίσθημα της ασφάλειας. Αυτό αποτελεί απαραίτητη προϋπόθεση για την ακώλυτη άσκηση και απόλαυση των δικαιωμάτων των ανθρώπων. Η δε εγγύηση από την πολιτεία αποτελεί το ελάχιστο αντιστάθμισμα για την αυτονόητη ούτως ή άλλως απαγόρευση της αυτοδικίας. 
      Το κράτος έχει τη νομική υποχρέωση να εξασφαλίζει στους πολίτες του τέτοιες συνθήκες, ώστε να μπορούν αυτοί να έχουν απρόσκοπτη απόλαυση ορισμένων βασικών αγαθών, προστατευόμενοι από προσβολές τρίτων, όπως και από προσβολές κρατικών οργάνων.
      Εάν το κράτος δεν ανταποκριθεί σ’ αυτή τη στοιχειώδη υποχρέωσή του χωρίς να συντρέχουν λόγοι ανωτέρας βίας, όπως εν προκειμένω, τότε υπάρχει ακόμα και η υποχρέωση αποζημίωσης εκ μέρους του κράτους. 
      Όμως, ας μην γελιόμαστε, κύριοι συνάδελφοι. Η ξέφρενη και ανεξέλεγκτη αύξηση της εγκληματικότητας δεν είναι ένα αντικειμενικό στοιχείο. Υπάρχει έντονο το στοιχείο του υποκειμενισμού και της αιτιολόγησης, φυσικά. Είναι αποτέλεσμα της αδράνειας και της βαθιάς αποδιοργάνωσης της Ελληνικής Αστυνομίας και της πολιτικής ευθύνης που έχει η σημερινή Κυβέρνηση, κάτι που είναι γνωστό σε όλους μας και το βιώνουμε. 
      	Φυσικά, μας κάνει εντύπωση, κύριοι συνάδελφοι της Νέας Δημοκρατίας, πως μέσα σε μια τετραετία καταφέρατε να εξολοθρεύσετε και να υπονομεύσετε όλο το οικοδόμημα αντιεγκληματικής πολιτικής που το ΠΑ.ΣΟ.Κ. υλοποίησε για την περίοδο 1995-2004. 
      Μιλάω,  βέβαια, για την εκ βάθρων μεταρρύθμιση στα Σώματα Ασφαλείας που πήρε σάρκα και οστά εκείνη την περίοδο και κρίθηκε εκ των αποτελεσμάτων της ως η πλέον πετυχημένη και ριζοσπαστική στο τομέα της δημόσιας ασφάλειας. 
      Συγκεκριμένα, αναφέρομαι στην υιοθέτηση του θεσμού του αστυνομικού της γειτονιάς και στην αύξηση των πεζών περιπολιών, που οδήγησαν σε σημαντική μείωση της μικροεγκληματικότητας στα αστικά κέντρα και στο διπλασιασμό των ποσοστών επιτυχούς εξιχνίασης των εγκλημάτων. 
      Αναφέρομαι ακόμη στο πρωτοποριακό πρόγραμμα «ΚΑΘ’ ΟΔΟΝ», που αναχαίτισε την ξέφρενη πορεία των θανατηφόρων οχημάτων, με σημαντική μείωση των θανατηφόρων ατυχημάτων στη χώρα, ενώ σήμερα είμαστε η πρώτη χώρα σε τροχαία ατυχήματα σε όλη την Ευρώπη και με πέντε χιλιάδες περίπου ακρωτηριασμούς νέων, ως συνήθως, ανθρώπων. 
      Αναφέρομαι για εκείνη την περίοδο στην πλήρη εξάρθρωση της «17 Νοέμβρη» και, τέλος, αναφέρομαι στην άκρως επιτυχημένη, από άποψη ασφάλειας, διοργάνωση των Ολυμπιακών Αγώνων στην Αθήνα. Αυτά σας παραδώσαμε. 
      Σήμερα, η Κυβέρνηση της Νέας Δημοκρατίας με πρωτοφανή τρόπο αποδόμησε την Ελληνική Αστυνομία και αυτό έχει ως άμεσο αποτέλεσμα την έκρηξη της εγκληματικότητας. Το 2007 χαρακτηρίστηκε ως η χρονιά του εγκλήματος και ο χαρακτηρισμός αυτός δεν είναι δικός μας. Φέρει την υπογραφή των επίσημων στατιστικών στοιχείων της ΕΛ.ΑΣ.. 
      Όμως, και τα τελευταία στοιχεία για τους πρώτους μήνες του 2008 είναι κάτι περισσότερο από απογοητευτικά, καθώς, όπως αναφέρουν, από πέντε χιλιάδες τετρακόσιες εξήντα κλοπές και διαρρήξεις που διεπράχθησαν τον Ιανουάριο και Φεβρουάριο του 2007 στην Αττική, ο αριθμός των κλοπών και διαρρήξεων την ίδια περίοδο του 2008 ανέρχεται τώρα σε επτά χιλιάδες διακόσιες πενήντα. 
      Είναι γνωστό ότι αυτήν τη στιγμή τα μεγαλύτερα προβλήματα στην Ελληνική Αστυνομία είναι η έλλειψη οργάνωσης και οι σημαντικότατες ελλείψεις σε ανθρώπινο δυναμικό. 
      Είναι γεγονός ότι δεν υπάρχουν οι αστυνομικοί που χρειάζονται για μία ουσιαστική και αποτελεσματική αστυνόμευση και κυρίως η σωστή τους διαχείριση. 
      Διοικητής Αστυνομικού Τμήματος της Αττικής αναφέρει σε εφημερίδα ότι ένας αστυνομικός περιπολεί μια περιοχή πεντακοσίων χιλιάδων κατοίκων, ενώ, σύμφωνα με στοιχεία της Π.Ο.ΑΣ.Υ., μόλις δεκαπέντε μοτοσικλέτες και περίπου εκατόν τριάντα περιπολικά κινούνται σε ολόκληρη την Αττική κατά τη διάρκεια της νύχτας. 
      Όμως, και στην περιφέρεια τα πράγματα σαφώς και δεν είναι καλύτερα. Τα αστυνομικά τμήματα λειτουργούν με το 40% περίπου της οργανικής τους δύναμης και κατά τη διάρκεια της νύχτας πολλές φορές υπάρχει μόνο ο αστυνομικός υπηρεσίας. Αυτή είναι η ασφάλεια του 2008. Αποτέλεσμα: Παντελής απουσία αστυνομικών δυνάμεων από τους δρόμους, που αφήνει ελεύθερο το πεδίο για την έξαρση της εγκληματικότητας. 
      Από την άλλη πλευρά, η έλλειψη προσωπικού και η μη σωστή διαχείρισή του οδηγεί τους αστυνομικούς υπαλλήλους να εργάζονται κάτω από αντίξοες συνθήκες, χωρίς στοιχειώδη υποστήριξη, με χαμηλές αμοιβές, ενώ στερούνται και τα αυτονόητα επιδόματα και προνόμια που δικαιούνται. 
      Μήπως δεν υπάρχει ο κατάλληλος εξοπλισμός; Μήπως δεν υπάρχουν τα απαιτούμενα περιπολικά και μοτοσικλέτες για τις νυχτερινές περιπολίες; Έχουν διατεθεί χίλια εκατό περιπολικά και επτακόσιες πενήντα μοτοσικλέτες σε όλες τις αστυνομικές περιφέρειες της Αττικής. Μόνο που κατά τη διάρκεια της νύχτας τα περισσότερα απ’ αυτά τα οχήματα παραμένουν παρκαρισμένα έξω από τα αστυνομικά τμήματα. Οι ήδη υπάρχουσες οργανικές θέσεις, έτσι όπως είναι κατανεμημένες, δεν ανταποκρίνονται στις ανάγκες της σημερινής κοινωνίας εδώ και χρόνια. 
      	Ή μήπως δεν υπάρχει ο υπερσύγχρονος εξοπλισμός, που η ΕΛ.ΑΣ. προμηθεύτηκε και χρυσοπληρώσαμε με την ευκαιρία των Ολυμπιακών Αγώνων; Υπάρχει. Πλην, όμως, το υπερσύγχρονο και αποτελεσματικό στη λειτουργία του σύστημα ανάλυσης και ουσιαστικά πρόληψης της εγκληματικότητας έχει εγκαταλειφθεί τα τελευταία χρόνια από την Κυβέρνησή σας. 
      	Γεμίσατε τους δρόμους με κάμερες. Με το πρόσχημα της ασφάλειας, προσπαθήσατε να μας πείσετε ότι οι κάμερες θα μειώσουν την εγκληματικότητα. Όμως, δεν μειώνουν και τους λόγους για τους οποίους εγκληματεί κάποιος. Εκεί, δυστυχώς, την αντιεγκληματική σας πολιτική τη βλέπετε τόσο στενά και συντηρητικά, που ουσιαστικά την ακυρώνετε. 
      	Έχει εγκαταλειφθεί, όπως είπα προηγουμένως, ο αστυνομικός της γειτονιάς και ο θεσμός των πεζών περιπολιών. 
      Αντίθετα, η απασχόληση των αστυνομικών οργάνων σε αλλότρια καθήκοντα όπως φύλαξη γηπέδων και η διάθεσή τους σε πολυτελείς υπηρεσίες έχουν διπλασιαστεί επί των ημερών σας. Από την άλλη πλευρά δεν αξιοποιείται σωστά και ορθολογικά το αστυνομικό προσωπικό, καθώς δεν υπάρχει ούτε ο στοιχειώδης σχεδιασμός γι’ αυτό, αλλά αντίθετα οι αστυνομικές δυνάμεις κατασπαταλώνται αφειδώς σε ένα πλήθος γραφειοκρατικών εργασιών. 
      Το τελειωτικό όμως χτύπημα στην Ελληνική Αστυνομία το δώσατε εσείς, επαναφέροντας τον άκρατο κομματισμό, αντιμετωπίζοντας την Ελληνική Αστυνομία ως κτήμα σας. Κι εκεί είναι η μεγάλη μας διαφορά. Κρίσεις και μεταθέσεις αναξιοκρατικές, με κριτήρια καθαρά, αδιαφανή με γνώμονα τον κομματισμό. Πρακτικές από τις οποίες είχαμε ξεφύγει στο πρόσφατο παρελθόν, πρακτικές τις οποίες η Κυβέρνηση της Νέας Δημοκρατίας επανέφερε, με αποτέλεσμα η αξιοκρατία να αποτελεί πλέον την εξαίρεση και πολλά στελέχη της Ελληνικής Αστυνομίας με εμπειρία, εκπαίδευση, ικανότητες και προσόντα να μένουν αναξιοποίητα. 
      Απαιτείται εκ βάθρων αναδιάρθρωση, αναδιοργάνωση των υπηρεσιών του Σώματος της Ελληνικής Αστυνομίας με βάση τα σημερινά δεδομένα, τις ανάγκες κάθε περιοχής, λαμβάνοντας υπ’ όψιν την εγκληματικότητα, τον πληθυσμό και τα τυχόν ιδιαίτερα προβλήματα αυτής , αναλύσεις που δυστυχώς εδώ και τέσσερα χρόνια δεν τις κάνατε. Περαιτέρω, αξιοκρατικές κρίσεις, ορθολογικός και μακροπρόθεσμος οργανωτικός σχεδιασμός της Ελληνικής Αστυνομίας, που θα έχουν ως αποτέλεσμα τη σωστή λειτουργία του μηχανισμού πρόληψης και αντιμετώπισης της εγκληματικότητας. Και ειδικότερα, λήψη άμεσων μέτρων τα οποία κρίνονται απαραίτητα, προκειμένου να βγει από τη νάρκη της η ελληνική αστυνόμευση.
      Χρειάζεται άμεση αναθεώρηση του οργανογράμματος της Ελληνικής Αστυνομίας. Το 80% των θέσεων είναι ορισμένες εδώ και είκοσι χρόνια και δεν έχουν αλλάξει. Είναι ανάγκη να αποδεσμευτεί το προσωπικό της Αστυνομίας από αντικείμενα απασχόλησης που αποτελούν πάρεργο και σ’ αυτά απασχολείται μεγάλος αριθμός αστυνομικών υπαλλήλων, όπως για παράδειγμα γενικές επιδόσεις δικογράφων, στρατιωτικών εγγράφων κ.λπ., έλεγχος εφαρμογής του Γενικού Οικοδομικού Κανονισμού, λήψη μέτρων σε αθλητικές συναντήσεις, κυρίως ποδοσφαίρου, στο οποίο συμμετέχουν ανώνυμες εταιρείες Π.Α.Ε., έλεγχοι σε καταστήματα υγειονομικού ενδιαφέροντος, για την τήρηση ωραρίου λειτουργίας, κατοχή ή όχι άδειας μουσικών οργάνων, κατάσταση εργασίας του προσωπικού, ηχομετρήσεις καταστημάτων κ.λπ., που θα έπρεπε να είναι έργο της Δημοτικής Αστυνομίας και όχι της Ελληνικής Αστυνομίας.
      Πρέπει να συσταθούν νέες υπηρεσίες, όπου αυτό απαιτείται και κυρίως, σε εγκληματογόνες περιοχές τις οποίες αφήνετε ανεξέλεγκτες και ανοχύρωτες. Και αντίστοιχα, να καταργηθούν αστυνομικές υπηρεσίες, όπως για παράδειγμα αστυνομικοί σταθμοί, οι οποίοι υπολειτουργούν και είναι πλέον «σφραγίδες».
      Τέλος και είναι σημαντικότατο αυτό, είναι ανάγκη να δοθεί βαρύτητα στην εκπαίδευση, αλλά και επιμόρφωση του προσωπικού της Ελληνικής Αστυνομίας, με ιδιαίτερη έμφαση στους νεοκαταταγέντες του Σώματος. 
      Πρέπει να γίνει κατανοητό, κύριοι της Κυβέρνησης, ότι η εκπαίδευση είναι επένδυση που πρέπει να αξιοποιείται. Παρά την εισαγωγή του θεσμού των πανελλαδικών εξετάσεων του 1995 που εισήγαγε το ΠΑ.ΣΟ.Κ. με αξιοκρατία και αντικειμενικότητα, τα προγράμματα των Σχολών της Αστυνομίας απέχουν πολύ από το να θεωρηθούν σύγχρονα εργαλεία αστυνομικής άσκησης, αλλά και γενικής παιδείας. 
      Το ζητούμενο είναι οι αστυνομικοί να είναι άρτια εκπαιδευμένοι, με δημοκρατική  νοοτροπία, να έχουν μέσα και τεχνολογία στη διάθεσή τους, να σέβονται τους δημοκρατικούς θεσμούς, να αμείβονται ικανοποιητικά γι’ αυτό που προσφέρουν, να έχουν αποτελεσματική οργάνωση που εξασφαλίζει την διαφάνεια και την αξιοκρατία, να είναι κοντά στον πολίτη. Και όλα αυτά είναι θέμα πολιτικής απόφασης. Και  βέβαια όλα αυτά να τα εξασφαλίζει και να τα εγγυάται η πολιτεία, πράγμα που δυστυχώς δεν συμβαίνει σήμερα και όλοι το ζούμε καθημερινά. Αντίθετα, ο αυταρχισμός, η αυθαιρεσία, η αύξηση της εγκληματικότητας, της ανασφάλειας, η αναξιοκρατία, η ατιμωρησία και η αδιαφάνεια απορρέουν από την κυβερνητική πολιτική και αμαυρώνουν οτιδήποτε έχει σχέση με την αντεγκληματική πολιτική και την αστυνόμευση.
      Είναι επιτακτική ανάγκη η δημιουργία ενός ινστιτούτου αντεγκληματικής πολιτικής που θα επεξεργάζεται τους δείκτες της εγκληματικότητας από στοιχεία αντικειμενικά, διαφανή, μετρήσιμα, τα οποία θα εστιάζουν κυρίως στα αίτια του εγκλήματος, για να καλυφθεί επιτέλους η πλήρης απουσία μιας ολοκληρωμένης εθνικής αντεγκληματικής πολιτικής.
      Στο θέμα των ναρκωτικών, που είναι τεράστιο θέμα και κυρίαρχο όχι μόνο για την υγεία αλλά και τη ζωή των νέων μας, δεν κάνετε τίποτα απολύτως. Έχουμε συγκεκριμένες προτάσεις, έχουμε συγκεκριμένες απόψεις, τις οποίες θα εκθέσω και στη δευτερολογία μου.
      Εμείς στο ΠΑ.ΣΟ.Κ. θέλουμε την αντιμετώπιση του προβλήματος της εγκληματικότητας από τη ρίζα του. Έχουμε προτάσεις, έχουμε συγκεκριμένα σχέδια και το ζητούμενο είναι να εμπεδωθεί ξανά το αίσθημα ασφάλειας του Έλληνα πολίτη προς την Ελληνική Αστυνομία, προς την πολιτεία γενικότερα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και γιατί ήσασταν συνεπέστατος στο χρόνο σας.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, σαράντα τρία άτομα από τη Χορωδία του ιστορικού Ωδείου του Δήμου Δίου Πιερίας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ασφαλώς ο Βουλευτής Πιερίας ο κ. Αμοιρίδης, που εδώ μετέχει στη συζήτηση της επερωτήσεως, θα είναι ιδιαίτερα συγκινημένος.
      Το λόγο έχει ο δεύτερος εκ των επερωτώντων κ. Κωνσταντίνος Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, έχω στα χέρια μου και θα καταθέσω στα Πρακτικά, ένα φυλλάδιο της Νέας Δημοκρατίας από την εποχή που ήταν αντιπολίτευση. Το φυλλάδιο αναφέρεται στην Αστυνομία και στην καταπολέμηση της εγκληματικότητας. Ακούστε τι γράφει, γιατί σήμερα πραγματικά μοιάζει με ανέκδοτο. Γράφει το φυλλάδιο: «Το πρόβλημα: Η Ελλάδα έχει γίνει ανοχύρωτη στο έγκλημα. Οι υπεύθυνοι: Μια αδιάφορη και ανίκανη εξουσία. Η λύση –και λέει ο κ. Καραμανλής πλέον- θέληση και σύστημα για να καταπολεμηθεί η εγκληματικότητα». Και μετά υπογράφει ο ίδιος, ο σημερινός Πρωθυπουργός: «Χρειάζεται αστυνομία, παρούσα, στη γειτονιά μας». «Ο Έλληνας πολίτης απαιτεί και δικαιούται μια αστυνομία παρούσα στη γειτονιά του» έλεγε ο κύριος Πρωθυπουργός όταν ήταν αντιπολίτευση. Το καταθέτω για τα Πρακτικά.
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν φυλλάδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Αυτά λέγατε πριν από τέσσερα χρόνια. Και τι κάνατε μετά; Πρώτα-πρώτα καταργήσατε τον αστυνομικό της γειτονιάς. Τον αστυνομικό της γειτονιάς, που είχε καθιερώσει το ΠΑ.ΣΟ.Κ.. Τον αστυνομικό της γειτονιάς, που ήταν ο πιο επιτυχημένος θεσμός για την πρόληψη της εγκληματικότητας, αυτόν που αποτελούσε την προεκλογική προσωπική εξαγγελία του κ. Καραμανλή, τον καταργήσατε. Δηλαδή ο κ. Καραμανλής ως αντιπολίτευση έλεγε ότι χρειάζεται η αστυνομία της γειτονιάς και ο κ. Καραμανλής ως Πρωθυπουργός λέει, «καταργείται ο αστυνομικός της γειτονιάς». Αλλά καταργήσατε και τις πεζές περιπολίες, που ήταν από τα βασικά αποτρεπτικά όπλα στη μάχη στην εγκληματικότητα της καθημερινότητας, που αγγίζει τον καθένα μας.
      Εγκαταλείψατε την αστυνομία με πέντε χιλιάδες τριακόσιες εβδομήντα έξι κενές οργανικές θέσεις. Καταθέτω στα Πρακτικά το από 13.2.2008 έγγραφο του Υφυπουργού Εσωτερικών του κ. Χυνοφώτη, στο οποίο αναφέρεται, μετά από ερώτησή μου, ο αριθμός των κενών στην αστυνομία. Σας ερωτώ: Πώς να λειτουργήσει αποτελεσματικά η αστυνομία με πέντε χιλιάδες τριακόσια εβδομήντα έξι κενά; Εγώ δεν το αντιλαμβάνομαι.
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αφήσατε το Λεκανοπέδιο της Αττικής των τεσσάρων εκατομμυρίων κατοίκων, με μόλις εκατόν τριάντα περιπολικά και δεκαπέντε μοτοσικλέτες σε κίνηση κατά τη διάρκεια της νύχτας -και δεν τα λέω εγώ, τα λέει η Π.Ο.ΑΣ.Υ. αυτά- παρ’ ότι διατίθενται χίλια εκατό περιπολικά και επτακόσιες πενήντα μοτοσικλέτες. Δηλαδή, η ανικανότητα οργάνωσης του προσωπικού και κατανομής των τροχοφόρων είναι μοναδική. Και βεβαίως, ως συνέπεια αυτών, αυξήσατε δραματικά την εγκληματικότητα επί των ημερών σας. Ας «απολαύσουμε» μερικά στατιστικά στοιχεία:
      Έτος 2003: Δύο χιλιάδες ογδόντα τρεις ληστείες. Έτος 2007: Δύο χιλιάδες οκτακόσιες είκοσι τρεις ληστείες, αύξηση 40% επί των ημερών σας. Έτος 2003: Σαράντα εννέα χιλιάδες, τριακόσιες πενήντα δύο κλοπές. Έτος 2007: Πενήντα οκτώ χιλιάδες τετρακόσιες εβδομήντα δύο κλοπές, αύξηση 20%. Έτος 2003: Δεκαοκτώ χιλιάδες εξακόσιες είκοσι εννέα κλοπές τροχοφόρων. Έτος 2007: Είκοσι δύο χιλιάδες πεντακόσιες δεκαέξι κλοπές τροχοφόρων, αύξηση 21%. Έτος 2003: Διακόσιες εννέα ληστείες τραπεζών. Έτος 2007: Διακόσιες επτά ληστείες τραπεζών, αύξηση 40%.
      Καταθέτω για τα Πρακτικά τους σχετικούς πίνακες. Είναι οι πίνακες του Υπουργείου Δημόσιας Τάξης.
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Αυτά είναι τα «κατορθώματα» της Κυβέρνησης Καραμανλή στον τομέα που υποτίθεται ότι θα αναμορφώνατε. Αντί να αναμορφώσετε την Αστυνομία, «της αλλάξατε τα φώτα». Αντί να ενισχύσετε το αίσθημα ασφάλειας του πολίτη, το υποβιβάσατε δραματικά.
      Σύμφωνα με τα στοιχεία που προανέφερα για το 2007, οι δύο χιλιάδες οκτακόσιες είκοσι τρεις ληστείες, σημαίνουν μία ληστεία κάθε τρεις ώρες, οι σαράντα εννέα χιλιάδες τριακόσιες πενήντα δύο κλοπές σημαίνουν πέντε έως έξι κλοπές κάθε μία ώρα και οι είκοσι δύο χιλιάδες πεντακόσιες δεκαέξι κλοπές τροχοφόρων σημαίνουν δυόμισι κλοπές τροχοφόρων την ώρα. Έτσι ζουν σήμερα οι Έλληνες εξαιτίας της Κυβέρνησης Καραμανλή με το φόβο ότι κάποιος θα τους κλέψει, ότι κάποιος θα μπει στο σπίτι τους και θα το αδειάσει, ότι κάποιος θα τους επιτεθεί στο δρόμο, αλλά η Αστυνομία θα είναι απούσα και οι ίδιοι θα είναι απροστάτευτοι. 
      Έχετε αποτύχει, κύριε Υπουργέ, γιατί δεν έχετε ούτε πολιτική, ούτε στρατηγική, ούτε επιχειρησιακά σχέδια. Ενδιαφερθήκατε μόνο για την κομματικοποίηση της Αστυνομίας. Βάλατε στο περιθώριο κάθε αστυνομικό που δεν ασπάστηκε το νεοδημοκρατισμό και αναλώσατε το κεφάλαιο «Αστυνομία» που παραλάβατε από το ΠΑ.ΣΟ.Κ. μετά τους Ολυμπιακούς Αγώνες. Εμπαίζετε τους αστυνομικούς επί τέσσερα χρόνια με το βαθμολόγιο και το μισθολόγιο. Αποδιαρθρώσατε και τις υπηρεσίες πρόληψης και τις υπηρεσίες εξιχνίασης των εγκλημάτων.
      Τους τελευταίους μήνες τα πράγματα πηγαίνουν από το κακό στο χειρότερο. Τα στοιχεία για τους δύο πρώτους μήνες του 2008 είναι δραματικά. Η Αστυνομία παρακολουθεί αμήχανη και η πολιτική ηγεσία αδιάφορη. Διπλασιάστηκε τον Ιανουάριο ο αριθμός των ένοπλων ληστειών σε σχέση με τον Ιανουάριο του 2007.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, να καταχραστώ της ανοχής σας και να κάνω χρήση μέρους του χρόνου της δευτερολογίας μου;
      ΠΡΟΕΔΡΕΥΩΝ (Αναστάσιος Νεράντζης): Καλώς, κύριε Ρόβλια.
      	ΚΩΝΣΤΑΝΤΙΝΟΣ ΡΟΒΛΙΑΣ: Σας ευχαριστώ πολύ.
      	Συμμορίες της νύχτας συγκρούονται σε μία αιματοχυσία χωρίς προηγούμενο. Είχαμε τέσσερις βομβιστικές επιθέσεις και τρεις δολοφονίες μέσα σ’ ένα μήνα. Αναπτύσσεται μία παρα-αστυνομία στην Αττική με συνδικαλιστική μάλιστα κάλυψη στους κόλπους της ΕΛ.ΑΣ. και κάνετε ότι δεν ακούτε και ότι δεν διαβάζετε. Μήπως έχετε ακούσει για κάποια εταιρεία με την επωνυμία «EXECUTIVE SECURITY»; Μήπως ακούσατε σε ποιον ανήκει, ποιοι εργάζονται σ’ αυτήν και τι δουλειές κάνει; Περιμένουμε να μας απαντήσετε. 
      Κάνετε ότι δεν ξέρετε ότι είναι αδιάβατη πλέον η οδός Σοφοκλέους από την οδό Αθηνάς έως την οδό Πειραιώς ακόμα και στη διάρκεια της ημέρας από ένα απίστευτο συνονθύλευμα περιθωριακών και κακοποιών στοιχείων. Είχα προσωπική εμπειρία και έκανα το σταυρό μου που βγήκα ζωντανός. Ευτυχώς πέρναγα με μηχανή. Τολμήστε να πάτε μία βόλτα μόνος σας, κύριε Υπουργέ. Θα έχει εξαιρετικό ενδιαφέρον. Θα περιμένουμε να σας δούμε πώς θα βγείτε. Κρίμα, κύριε Υπουργέ, γιατί διαλύσατε την Αστυνομία και μαζί με την Αστυνομία διαλύσατε το αίσθημα ασφάλειας του πολίτη. 
      Αυτή η ασφάλεια του πολίτη αποτελεί για το ΠΑ.ΣΟ.Κ. θεμελιώδη στρατηγική πολιτική επιδίωξη. Η πρόληψη και η αντιμετώπιση του εγκλήματος αποτελούν εγγύηση ότι υπάρχει και λειτουργεί κράτος δικαίου. Επιδίωξη του ΠΑ.ΣΟ.Κ. είναι η ασφάλεια του πολίτη, χωρίς όμως εκπτώσεις στις ελευθερίες και στα δικαιώματά του. 
      Θέλουμε τον πολίτη απαλλαγμένο τόσο από τον κίνδυνο, όσο και από το φόβο του εγκλήματος. Για να το πετύχουμε αυτό πρέπει ο Έλληνας αστυνομικός να είναι επαγγελματίας, άρτια εκπαιδευμένος, καλά αμειβόμενος, με αξιοπρεπείς συνθήκες εργασίας και ασφάλειας. 
      Έχω τη βεβαιότητα ότι το τελευταίο που ανέφερα δεν σας ενδιαφέρει. Εκμεταλλευθήκατε τους αστυνομικούς, τους δώσατε μεγάλες υποσχέσεις προκειμένου να καταλάβετε την εξουσία και μετά τους φερθήκατε με το χειρότερο τρόπο. Τους κοροϊδέψατε. Επί των ημερών της Κυβέρνησής σας –είστε πρόσφατος στο Υπουργείο, κύριε Υπουργέ, και δεν αναφέρομαι προσωπικά σε σας- η Ελληνική Αστυνομία έφτασε δυστυχώς στο χειρότερο σημείο. Υπερβήκατε και τις πιο απαισιόδοξες προβλέψεις, όπως άλλωστε δυστυχώς και σε όλους τους τομείς.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο τρίτος εκ των επερωτώντων που έχει ζητήσει το λόγο είναι ο κ. Αμοιρίδης. Δυστυχώς, οι συμπατριώτες σας έφυγαν και επομένως έχασαν την ευκαιρία να σας απολαύσουν. Το Προεδρείο κατέβαλε φιλότιμες προσπάθειες, αλλά έπρεπε και άλλοι να συμπράξουν.
      ΙΩΑΝΝΗΣ ΑΜΟΙΡΙΔΗΣ: Θα τους προλάβω έξω.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε συνάδελφε, έχετε το λόγο.
      ΙΩΑΝΝΗΣ ΑΜΟΙΡΙΔΗΣ: Κύριε Υπουργέ, βλέπουμε καθημερινά στις εφημερίδες προτάσεις για τη διοικητική αναδιάρθρωση της χώρας, αλλά καλό είναι να υπάρχει μία βάση.
      Εάν θυμηθείτε πώς λειτουργούσε η χώρα και η Αθήνα, η πρωτεύουσα, την περίοδο των Ολυμπιακών Αγώνων, τότε θα καταλάβετε τι είναι η μητροπολιτική λειτουργία που δεν χρειάζεται διαδικασίες τυπικές, χρειάζεται, όμως, συμμετοχή των πολιτών, χρειάζεται το αίσθημα της ασφάλειας, χρειάζεται μειωμένη ανεργία, χρειάζεται χαμόγελο και συμμετοχή των πολιτών. Η Αθήνα την περίοδο των Ολυμπιακών Αγώνων είναι το χαρακτηριστικό παράδειγμα μητροπολιτικής λειτουργίας μίας πόλης. Και παρ’ ότι δεν έχουμε θεσμικό πλαίσιο, η πρωτεύουσα λειτούργησε εκείνο το χρονικό διάστημα με τέλειο και άψογο τρόπο, γιατί όλοι συνεργάστηκαν, γιατί όλοι είχαν τη διάθεση να προσφέρουν. 
      Σε αντίθεση με εκείνη την περίοδο, σκεφτείτε τι γίνεται σήμερα. Δείτε γύρω σας. Έχουμε καθημερινά χιλιάδες ληστείες κατοικιών. Οι πολίτες έκαναν πλούσιους τους σιδεράδες. Γέμισαν κάγκελα γύρω από τα σπίτια, πάνω από τα σπίτια. Τελικά κάναμε μία φυλακή το σπίτι, άλλη μία φυλακή την αυλή μας και σε λίγο θα έχουμε κάνει φυλακή τους δρόμους. Τρεις φυλακές καθημερινά στη ζωή μας. 
      Εμπρησμοί των αυτοκινήτων. Προχθές το βράδυ είχαμε σε επτά σημεία παράλληλες ανατινάξεις αυτοκινήτων. Θα μου πείτε ότι είναι κάποια συμφέροντα της νύχτας. Δεν λέει τίποτε να πούμε ότι είναι ξεκαθάρισμα λογαριασμών.
      Ληστείες των τραπεζών. Εδώ κάνω μία παρένθεση. Μία ληστεία την ημέρα, τον αστυνομικό τον κάνει πέρα. Τι να σας πω; Φτάσαμε στις δύο και είναι εκπληκτικό που οι πολίτες πλέον το βλέπουν τελείως αδιάφορα. Έχουν μία ανοχή εκπληκτική σε όλα αυτά που συμβαίνουν. Καταλαβαίνουν ότι δεν μπορούν να αντιδράσουν και γίνονται παθητικοί, παθητικοί στην κοινωνία, παθητικοί στη συμμετοχή, παθητικοί στην αντίδραση. Δημιουργούν μία παθητική κοινωνία και αυτό είναι το μεγαλύτερο έγκλημα που κάνουμε σήμερα στη χώρα μας. 
      Καταργήθηκε ο θεσμός του «Αστυνόμου της Γειτονιάς». Το 2003 είχε θεσμοθετηθεί, είχε καταξιωθεί και υπήρχε ένα αίσθημα ασφάλειας στους πολίτες των πόλεων. Ακόμα βέβαια στην ιστοσελίδα του Υπουργείου υπάρχει και αναφέρεται: «Μη διστάσετε να μας πάρετε τηλέφωνο. Είμαστε κοντά σας είκοσι τέσσερις ώρες το εικοσιτετράωρο». 
      Θα σας πω τι συμβαίνει σε κάποια Τμήματα. Στο ΑΤ΄ Αμπελοκήπων το τηλέφωνο είναι νεκρό, στην Καλλιθέα λειτουργήσαν φαξ, στο Περιστέρι επίσης, στις Αχαρνές, στο Αιγάλεω, στο Παγκράτι, στη Γλυφάδα, στον Άγιο Παντελεήμονα έχει καταργηθεί. Τι έχετε καταργήσει στην ουσία; Καταργήσατε το αίσθημα ασφάλειας των πολιτών, καταργήσατε κάποιους θεσμούς οι οποίοι πραγματικά αξίζουν. Θα πρέπει να τους στηρίξετε. Τι ήταν αυτός ο θεσμός; Ότι βλέπω έναν αστυνομικό να περπατάει δίπλα μου, είναι σαν και μένα, είναι, όμως, αυτός που μου δημιουργεί το αίσθημα ασφάλειας. 
      Και σε μία εποχή όπου η ανεργία είναι στα ύψη, σε μία εποχή που η ακρίβεια ξεφεύγει, που ένας στους πέντε νέους κάτω από δεκαέξι ετών ζει στα όρια της φτώχειας, που δύο στους τρεις Έλληνες πληρώνονται κάτω από 1.000 ευρώ το μήνα, όταν ο μέσος όρος της Ευρωπαϊκής Ένωσης είναι 1.300 ευρώ το λιγότερο το μήνα, όταν δεν βλέπει να υπάρχει ένα αύριο, δεν υπάρχει ένα αισιόδοξο μέλλον, τότε καταλαβαίνετε ότι αυτή η κοινωνική συνοχή διαλύεται, οι πολίτες γίνονται φοβικοί, κλείνουν τα σπίτια τους, κλείνουν τελικά τα σπίτια τους στην ανθρωπιά. 
      Και αυτό που ζητάμε σήμερα τι είναι; Μία περισσότερο ανθρώπινη πολιτεία, ένα καλύτερο κόσμο, ένα λίγο περισσότερο χαμόγελο καρδιάς, να υπάρχει κοινωνική δικαιοσύνη, αλληλεγγύη. Όλα αυτά εξαφανίζονται, γιατί οι συνθήκες με τις οποίες διαβιοί σήμερα ο πολίτης στην Ελλάδα είναι οικτρές.
      Συνάδελφοι, η Κυβέρνηση θα πρέπει να εκμεταλλευτεί την Αστυνομία με σωστή οργάνωση, με ανάπτυξη, παίρνοντας τις δυνάμεις και την εμπειρία των παλαιών αστυνομικών, τη διάθεση των νέων. Με καλύτερη οργάνωση, ξεπερνώντας κάθε κομματική διαδικασία με αντικειμενικά κριτήρια, πρέπει να οργανώσει αυτό το Σώμα.
      Όμως, τι είδα; Ακόμη και μέχρι προχθές, είδα ακόμα και τους αστυνομικούς να χτυπιούνται μεταξύ τους. Αυτό συνέβη. Πρώτη φορά συνέβη αυτό το πράγμα. Κάποτε οι αστυνομικοί έλεγαν έξω από τη Ρηγίλλης: «Δεν θα μπούμε στο σπίτι μας;». Και τι είδα; Αστυνομικοί να συλλαμβάνουν μέσα σε δύο ώρες τους εναερίτες της Δ.Ε.Η. που εικονικά θα κατέβαζαν τις κάμερες και να μην μπορούν να πιάσουν ένα ληστή. Τους βρήκαν σε δύο ώρες και τους συνέλαβαν. 
      Σε μία περίοδο που τα έχουμε δει όλα πλέον, να έχει βάλει η Κυβέρνηση να μαλώνουν…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κύριε Πρόεδρε, τελειώνω σε ένα λεπτό.
      ΠΡΟΕΔΡΕΥΩΝ (Αναστάσιος Νεράντζης): Θέλετε να πάρετε και τη δευτερολογία σας; Εξαντλήστε την.
      ΙΩΑΝΝΗΣ ΑΜΟΙΡΙΔΗΣ: Ένα κομμάτι από τη δευτερολογία μου πιθανόν να χρειαστεί. 
      ΠΡΟΕΔΡΕΥΩΝ (Αναστάσιος Νεράντζης): Είστε υπέρ του τεμαχισμού. Καλώς!
      ΙΩΑΝΝΗΣ ΑΜΟΙΡΙΔΗΣ: Εκπληκτικό! Να είναι σε διαμάχη οι συνδικαλιστές του Ο.Τ.Ε., της Δ.Ε.Η. Φτάσαμε να είναι σε διαμάχη και οι συνδικαλιστές στο Δικαστικό Σώμα, οι συνδικαλιστές στην Αστυνομία.
      Τελικά τα διαλύσατε όλα. Διαλύσατε όχι μόνο το συνδικαλισμό, αλλά και τους θεσμούς. Και αυτό είναι το πιο σημαντικό.
      Δεν ξεκαθαρίσατε τις αρμοδιότητες με την Αυτοδιοίκηση στις λαϊκές αγορές, στα καταστήματα υγειονομικού ενδιαφέροντος. Ο δήμος εκδίδει την άδεια, η νομαρχία με το υγειονομικό της ελέγχει τους χώρους, η αστυνομία ελέγχει τη λειτουργία. Ένα σύμπλεγμα αρμοδιοτήτων με επικαλύψεις, που δημιουργούν ένα θολό τοπίο και δημιουργούν και σημεία διαφθοράς. Γιατί άλλος θα εκδίδει την άδεια, άλλος θα τρέχει στο δικαστήριο, άλλος θα ελέγχει υγειονομικά και άλλος θα ελέγχει τη λειτουργία.
      Θα πρέπει να ξεκαθαρίσετε και να απαλλάξετε σαν Υπουργείο αυτές τις αρμοδιότητες από κάθε Σώμα. Ξεχωριστά, ο καθένας να ξέρει τι κάνει και ο πολίτης να μην πηγαίνει από υπηρεσία σε υπηρεσία και δεν βγάζει άκρη.
      Η χώρα χρειάζεται μια αστυνομία που θα εμπιστευόμαστε. Πιστεύω ότι χρειάζεται μία πολύ μεγάλη προσπάθεια. Υπηρετήσατε χρόνια σε αυτό το Σώμα. Έχετε τις ικανότητες, πιστεύω ότι έχετε και τη διάθεση. Δεν ξέρω τη διάθεση αν την έχει και η Κυβέρνηση. Δεν ξέρω αν μπορεί η Κυβέρνηση να απεγκλωβιστεί από τους κομματικούς μηχανισμούς και τις κομματικές εξυπηρετήσεις.
      Αν δεν ξεφύγετε και αν δεν απεγκλωβιστείτε από όλες αυτές τις διαδικασίες, δεν θα πετύχετε τίποτα. Και έχετε χρέος να πετύχετε, γιατί αυτή η χώρα χρειάζεται να ξαναζήσει την περίοδο των Ολυμπιακών Αγώνων.
      Ευχαριστώ πολύ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στο Νομό Κυκλάδων και εκ των επερωτώντων κ. Παναγιώτης Ρήγας.
      Ορίστε, κύριε συνάδελφε.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υφυπουργέ, είναι γεγονός ότι έχετε αναλάβει ένα πάρα πολύ δύσκολο έργο. Γιατί πήρατε τη σκυτάλη από έναν Υπουργό, ο οποίος «εξέτιε ποινή», «έκανε αγγαρεία». Ήταν δικά του τα λόγια. Και προφανώς, αφού δεν έκανε με ευχαρίστηση τη δουλειά και το έργο που του είχε αναθέσει ο Πρωθυπουργός, καταλαβαίνετε από κει και πέρα ότι η κατάσταση στο χώρο που έλεγχε και επόπτευε πολιτικά είναι αυτή την οποία βρήκατε.
      Οι συνάδελφοί μου περιέγραψαν τις εικόνες που εμφανίζει σήμερα η ελληνική κοινωνία από πλευράς αστυνόμευσης, από πλευράς αντιμετώπισης της εγκληματικότητας. Δεν θέλουμε να απλοποιήσουμε τα πάντα, κύριε Υφυπουργέ. Δεν ευελπιστούμε ότι θα ξαναδούμε στην Ελλάδα τις ειδυλλιακές εικόνες του παλιού καλού ελληνικού κινηματογράφου, με ανοιχτά τα πορτοπαράθυρα και τα κλειδιά πάνω στις πόρτες.
      Όμως, δεν μπορούμε να ανεχθούμε και τις εικόνες του άλλου άκρου, δηλαδή τις εικόνες του φοβισμένου και ανασφαλούς πολίτη. Δεν μπορούμε να ανεχθούμε τις εικόνες των σκοτεινών και ανεξέλεγκτων και έρημων γειτονιών της Αθήνας, όπου μόνο οι παράνομοι κυκλοφορούν και επιβάλλουν το δικό τους νόμο και τη δική τους τάξη.
      Θα αναφερθώ σε μία περιοχή, από την οποία και προέρχομαι, σε μία νησιωτική περιοχή. Όπως γνωρίζετε τα νησιά διαχρονικά αποτελούσαν οάσεις ασφάλειας και ειρηνικής ζωής. Προφανώς τα πράγματα δεν είναι τώρα έτσι.
      Και βέβαια δεν ισχυρίζομαι ότι όλα άλλαξαν εντελώς προς το χειρότερο μέσα σε τέσσερα χρόνια. Αυτό όμως που ισχυρίζομαι είναι ότι δεν συνεχίσατε μία προσπάθεια, η οποία είχε ξεκινήσει και είχε σαν στόχο την αναδιάρθρωση, με σοβαρό τρόπο όμως, των αστυνομικών δυνάμεων, την ενίσχυση των αστυνομικών δυνάμεων σε έναν χώρο που είναι ιδιαίτερα κρίσιμος για την εικόνα της χώρας μας.
      Γιατί θα πρέπει να παραδεχτείτε κι εσείς ότι ο τουρισμός είναι ίσως η σημαντικότερη οικονομική μας δραστηριότητα. Όλοι μιλάμε για την αναβάθμιση της εικόνας της χώρας μας, για την ποιοτική αναβάθμιση του τουριστικού προϊόντος. Και ένα από τα στοιχεία που αναβαθμίζουν το τουριστικό προϊόν είναι ο προορισμός «Ελλάς» να είναι προορισμός ασφαλής, δηλαδή, η εικόνα που δίνει η χώρα μας στους επισκέπτες να είναι μιας χώρας ασφαλούς.
      Αυτό, λοιπόν, ειδικότερα για το νησιωτικό χώρο έχει πολύ μεγάλη σημασία. Όμως και εκεί, εξαιτίας της πλημμελούς άσκησης των καθηκόντων από τους ελάχιστους αστυνομικούς που υπάρχουν, εξαιτίας της ανεξέλεγκτης εισροής παράνομων μεταναστών, οι οποίοι και αυτοί με την παρουσία τους δημιουργούν  πρόσθετα προβλήματα, έχουμε στα νησιά μία εικόνα η οποία δεν είναι καθόλου καλή. 
      Επιχειρείτε ειδικότερα στο δικό μου Νομό μία αναδιάρθρωση, η οποία θεωρητικά εμφανίζεται να είναι σωστή. Δημιουργείτε, δηλαδή, στο Νομό Κυκλάδων δύο αστυνομικές διευθύνσεις. Όμως, προσπαθείτε να το κάνετε αυτό, χωρίς να αυξήσετε το προσωπικό και αυτό είναι πρόβλημα. Δηλαδή, διασπάτε διοικητικά και αποκεντρώνετε αυτήν τη στιγμή υπηρεσίες, χωρίς να ενισχύετε το προσωπικό. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου. 
      Δεύτερον, ξέρετε ότι τους καλοκαιρινούς μήνες το αίτημα της ενίσχυσης της αστυνομικής δύναμης καλύπτεται με την πρόσθετη δύναμη αστυνομικών, οι οποίοι είτε φοιτούν είτε έχουν αποφοιτήσει από τη Σχολή. Αυτό, κύριε Υφυπουργέ, δεν λύνει το πρόβλημα. Το έχουμε δοκιμάσει πολλές φορές και δεν λύνει το πρόβλημα. Οι νέοι αυτοί άνθρωποι έρχονται, χωρίς να γνωρίζουν το χώρο, τον τόπο, τους ανθρώπους, και είναι αναποτελεσματική η παρουσία τους. Το χειρότερο, όμως, είναι ότι ζουν χειρότερα από τους πλέον φτωχούς οικονομικούς μετανάστες στα νησιά αυτά. Φαντάζεστε τους αστυνομικούς, στους οποίους προΐστασθε πολιτικά, με τον πενιχρό μισθό που παίρνουν, να έρχονται και να προσπαθούν να μισθώσουν οικήματα την καλοκαιρινή περίοδο στα τουριστικά νησιά των Κυκλάδων, της Δωδεκανήσου ή και αλλού; 
      Σε αυτούς, λοιπόν, τους αστυνομικούς καθόλου δεν δίνουμε κίνητρα, για να έρθουν και να κάνουν τη δουλειά τους  όπως μπορούν καλύτερα, με δεδομένο, όπως σας είπα και πάλι, ότι τους ρίχνουμε σχεδόν με αλεξίπτωτο σε μία περιοχή την οποία δεν γνωρίζουν καθόλου. Είναι εντελώς αναποτελεσματικός αυτός ο τρόπος, με τον οποίο προσπαθούμε να αντιμετωπίσουμε την αυξημένη ζήτηση αστυνομικών υπηρεσιών κατά τη θερινή περίοδο. 
      Κύριε Υφυπουργέ, κλείνοντας, θα ήθελα να πω ότι το ζήτημα της αστυνόμευσης, της ασφάλειας ή του πώς νιώθει ο πολίτης, είναι ζήτημα ποιότητας της δημοκρατίας. Δεν είναι υπερβολή. Κυριολεκτικά, είναι ζήτημα ποιότητας της δημοκρατίας. Διότι ένας πολίτης ο οποίος δεν εμπιστεύεται την πολιτεία, το διπλανό του, τις αστυνομικές αρχές, ένας πολίτης ο οποίος απομονώνεται, αποκλείεται, περιορίζεται στο σπίτι του, αυτό όλο δημιουργεί την εικόνα μιας κοινωνίας, όπου ο κοινωνικός ιστός έχει διαρραγεί, η κοινωνική ζωή δεν υπάρχει πια, η εμπιστοσύνη έχει εξαφανιστεί και μιλάμε πλέον για μία δημοκρατία η οποία δεν απειλείται από άλλους κινδύνους, αλλά απειλείται ακριβώς από την εξαφάνιση και την απουσία ενός αισθήματος εμπιστοσύνης, ασφάλειας, αλληλεγγύης, στοιχείων απαραίτητων τα οποία πρέπει να υπάρχουν σήμερα, για να λειτουργεί μία ευνομούμενη πολιτεία και μία δημοκρατία σωστά και ποιοτικά. 
      Έχετε σημαντική και  βαρύτατη ευθύνη για την εξέλιξη που υπάρχει σήμερα στο θέμα της ασφάλειας, της πάταξης της εγκληματικότητας, και έχετε ακόμα μεγαλύτερη ευθύνη, γιατί εκθρέψατε ελπίδες προεκλογικά στον Ελληνικό Λαό. Αυτά που ανέφερε ο συνάδελφός μου, ο κ. Ρόβλιας, είναι αλήθεια. Θα θυμάστε ότι, ευνοώντας καμπάνιες όξυνσης και έντασης φόβου προεκλογικά, όπου παρουσιάζατε μία χώρα εντελώς διαλυμένη και αυτό το αξιοποιούσατε στη συνέχεια, για να εμφανίσετε την Ελλάδα ανοχύρωτη, αυτό σας δημιούργησε και πρόσθετες υποχρεώσεις. Σας έδωσαν πόντους. Τους αξιοποιήσατε προεκλογικά, αλλά σας δημιούργησαν και πρόσθετες υποχρεώσεις, υποχρεώσεις στις οποίες η Κυβέρνηση της Νέας Δημοκρατίας μέχρι σήμερα δεν έχει ανταποκριθεί. Και δεν έχει ανταποκριθεί πολλαπλώς ούτε στην παγίωση και στη διασφάλιση ενός αισθήματος ασφάλειας στους πολίτες ούτε στο να δώσει τα υπεσχημένα τους αστυνομικούς. Σήμερα έχουμε κακοπληρωμένους, κακώς αμειβόμενους αστυνομικούς, αστυνομικούς οι οποίοι νιώθουν την πολιτεία μακριά τους, έχουμε πολίτες φοβισμένους, πολίτες με έλλειμμα εμπιστοσύνης απέναντι στον αστυνομικό, έχουμε μία κοινωνία, όπου χρειάζεται δραστική παρέμβαση, για να μπορέσει να ξανανιώσει ασφαλής στον τόπο της.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο τελευταίος των επερωτώντων, Βουλευτής Δωδεκανήσου, κ. Γεώργιος Νικητιάδης.
      ΓΕΩΡΓΙΟΣ ΝΙΚΗΤΙΑΔΗΣ: Εγώ δεν θα δευτερολογήσω, κύριε Πρόεδρε, οπότε θα κάνω χρήση όλου του χρόνου που θα μου δώσετε, σας το λέω από τώρα. 
      Κύριε Υπουργέ, θα σας εκμυστηρευτώ κάτι. Συζητώντας πριν από την έναρξη της συζήτησης με συνάδελφο, μου λέει, «ο κ. Χηνοφώτης είναι συμπαθής, πώς θα του καταμαρτυρήσω τα όργια της Κυβέρνησης, σ’ ό,τι αφορά την εγκληματική πολιτική;» Εγώ βέβαια του απάντησα και συμφώνησε, ότι συμπαθής ο κύριος Υπουργός, συμπαθέστατη όμως η αλήθεια και αυτήν οφείλουμε να υπηρετήσουμε.
      Να ξεκινήσουμε, λοιπόν, από τον πυρήνα του προβλήματος που είναι το πώς αντιλαμβάνεται ο καθένας το έγκλημα. Τι είναι έγκλημα; Υποθέτω θα έχετε πάει στη Νομική Σχολή, όπου όλοι διδασκόμαστε ότι έγκλημα είναι πράξη άδικος καταλογιστή εις τον πράξαντα, τιμωρουμένη υπό του νόμου. Για μας, όμως, τους πολιτικούς, δεν είναι αυτή η ερμηνεία, αυτή είναι για τους δικαστικούς. Αυτούς που θα εφαρμόσουν το νόμο, που θα δουν αν κάτι, πράγματι, είναι έγκλημα, για να τιμωρήσουν το δράστη. Για μας το έγκλημα είναι μια αντικοινωνική συμπεριφορά, εκδηλούμενη από ένα άτομο κατά άλλου ατόμου ή ατόμων μέσα στην κοινωνία και κατά συνέπεια, το έγκλημα είναι κάτι που το γεννάει η ίδια η κοινωνία. Άρα, αν αντιμετωπίσουμε το έγκλημα, ως ένα κοινωνικό φαινόμενο, τότε, πραγματικά, θα καταφέρουμε να ασκήσουμε και μια πολιτική ορθή, αποτελεσματική κατά της εγκληματικότητας. Τότε θα δούμε τι είδους πρόληψη θα πρέπει να ασκήσει η πολιτεία, τι είδους καταστολή. Τότε θα πεισθούμε και θα αντιληφθούμε  ότι το μεγάλο ζήτημα είναι η προληπτική πολιτική που πρέπει να ασκήσουμε, τότε θα πεισθούμε ότι πρέπει να προλάβουμε το έγκλημα, έτσι ώστε να μη χρειάζεται η κατασταλτική άσκηση πολιτικής από το κράτος ή να είναι η λιγότερο δυνατή. Σε κάθε περίπτωση, η ορθή πολιτική λέει πρόληψη-καταστολή.
      Να δούμε, λοιπόν,  κάποια στοιχεία για να διαπιστώσουμε στο τέλος πού οδηγούμαστε και ποια είναι η πολιτική που ακολουθείται. Ανέφερε ο συνάδελφός μου ο κ. Ρήγας  πριν, κάποια στοιχεία από τις Κυκλάδες. Εμείς πρέπει να πηγαίνουμε πάντοτε και στην καθημερινότητα και η καθημερινότητα που απασχολεί τους περισσότερους πολίτες, λέει ότι ένα μεγάλο ποσοστό, είναι θύμα των μικροκλοπών και των διαρρήξεων. Ένα τέτοιο, λοιπόν, φαινόμενο αντιμετωπίζουμε και στη Δωδεκάνησο και τον τελευταίο μόνο χρόνο, είχαμε 30% αύξηση των μικροκλοπών και διαρρήξεων και αυτά με τα στοιχεία που εμφανίζονται από την ΕΛ.Α.Σ. και πρέπει να μας απασχολεί το ερώτημα πάντοτε. Ξέρουμε ότι δεν είναι αληθή τα στοιχεία, αλλά πάντοτε πρέπει να το βάζουμε μπροστά μας και να λέμε τελικά πόσο αληθή είναι αυτά τα στοιχεία; Γιατί σε κάποιες κατηγορίες εγκλημάτων είναι αληθή, σε κάποιες είναι παντελώς αναληθή, καμμία σχέση με την πραγματικότητα. Δηλαδή στις μικροκλοπές και στα ναρκωτικά και στις μικροδιαρρήξεις, όπως ομολογούν όλοι οι συγγραφείς διεθνώς, όχι μόνο στην Ελλάδα, μόνο το 20% καταγράφεται. Το υπόλοιπο 80% των εγκλημάτων που συντελούνται στην κοινωνία δεν είναι γνωστά. Δεν καταγράφονται, δεν τα ξέρουμε. 
      Εγώ, λοιπόν, λέω αν είναι έτσι τα πράγματα, τι γίνεται με τα ναρκωτικά, αυτήν τη μεγάλη μάστιγα, που όλοι αναγνωρίζουμε και ποια είναι η πολιτική που ακολουθούμε; Εμείς εκεί στη Δωδεκάνησο έχουμε ρεκόρ και έχουμε ρεκόρ, το οποίο δεν είναι καταγεγραμμένο, το οποίο δεν μπορεί να εμφανισθεί –δεν θα συγκριθώ βέβαια με τα Ζωνιανά, κάνω εδώ μια παρένθεση- αλλά έχουμε αεροδρόμια, έχουμε εισόδους, λιμάνια, παντού, έχουμε την Τουρκία δίπλα μας. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Αντιλαμβάνεστε πόσα ζητήματα καλούμαστε να αντιμετωπίσουμε σε σχέση με τα ναρκωτικά στην περιοχή μας.
      Και εγώ θα σας θυμίσω το πρόσφατο παράδειγμα. Δεν θα κατονομάσω το μικρό νησάκι. Ήρθα προσωπικώς και σας επισκέφθηκα, για να σας θέσω ένα ζήτημα για ένα μικρό νησί της Δωδεκανήσου –και δεν είναι δημοσιοποιήσιμο για ευνόητους λόγους και χαίρομαι γιατί δηλώσατε ότι θα το αντιμετωπίσατε- πάλι με τα ναρκωτικά. Πού είναι ο έλεγχος στα αεροδρόμια στην περιοχή μας; Γίνεται έλεγχος; Πόσες περιπτώσεις συλλάβαμε με «έκστασι» ή οτιδήποτε άλλο στη Ρόδο και την Κω, αυτά τα μεγάλα αεροδρόμια; Γίνεται κάποιος έλεγχος για ναρκωτικά, στην Κάλυμνο του 25% της ανεργίας, όπου έχουμε τεράστια έξαρση ναρκωτικών; Βάζουν οι άνθρωποι θέμα, να γίνει μία διεύθυνση αστυνομική και εσείς λέτε «όχι, δεν θα γίνει» και δεν υπάρχει ούτε καν ένα τμήμα δίωξης ναρκωτικών. Πώς το αντιμετωπίζουμε το ζήτημα εκεί πέρα; Ή στον Ο.ΚΑ.ΝΑ. στη Ρόδο, που είναι κλειστός, που δεν λειτουργεί στην ουσία, γιατί, η λειτουργία του Ο.ΚΑ.ΝΑ. στη Ρόδο ουσιαστικώς είναι ανύπαρκτη; Ή, αν θέλετε, στις προτάσεις για τα τοπικά συμβούλια εγκληματικότητας; 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Και σας το βάζω και τώρα, κύριε Υπουργέ, και πρέπει να το ξαναδείτε: τοπικά συμβούλια εγκληματικότητας δεν υπάρχουν. Γιατί να μην υπάρχουν; Υπάρχουν πρόθυμοι εθελοντές πολίτες, οι οποίοι θέλουν να εργαστούν στην κατεύθυνση των τοπικών συμβουλίων εγκληματικότητας. Να ξέρουμε σε ένα δήμο, να υπάρχουν πέντε άνθρωποι, ένα μικρό παρατηρητήριο να εντοπίζει, να επισημαίνει. Ή, αν θέλετε, οι εταιρείες προστασίας ανηλίκων πόσο λειτουργούν; Πόσο γίνονται σεμινάρια, ενημερώνεται ο κόσμος, για να προστατεύονται οι ανήλικοι; Υπάρχει μία σειρά από ζητήματα τέτοια. 
      Κύριε Υπουργέ, κυρίες και κύριοι συνάδελφοι, δεν θα πρέπει να μας διαφεύγει ότι στο έγκλημα έχουμε το μεγάλο σκοτεινό αριθμό. Αυτό είναι το πρόβλημα που έχουμε στην πατρίδα μας. Γιατί στο φωτεινό αριθμό, αν θα πάρουμε τα πράγματα, τα μόνο αληθή στοιχεία είναι με τα αυτοκίνητα, αυτό που ανέφερε ο κ. Ρόβλιας πριν από λίγο. Στα αυτοκίνητα, λοιπόν, που έχουμε αληθή στοιχεία, διότι ο καθένας το δηλώνει μήπως και βρεθεί το αυτοκίνητό του, ξέρετε ότι τον τελευταίο χρόνο δεκατρείς χιλιάδες διακόσιες είκοσι οκτώ περιπτώσεις κλοπής αυτοκινήτων, δεν εξιχνιάστηκαν; Έχουμε, δηλαδή, δεκατρείς χιλιάδες διακόσιους είκοσι οκτώ συμπολίτες μας, που ψάχνουν τα αυτοκίνητά τους στην ευνομούμενη χώρα μας. Να, λοιπόν, ένα τεράστιο ζήτημα, εκεί που είναι τα μόνα εμφανή στοιχεία, εκεί που είναι τα μόνα αληθή στοιχεία, τα μόνα πραγματικά στοιχεία. 
      Κυρίες και κύριοι συνάδελφοι, για να κλείσω, είναι βέβαιο ότι δεν γνωρίζουμε το μέγεθος της εγκληματικότητας στη χώρα μας. Αυτό δεν το λέω μόνο εγώ, το λέει ο καθένας που ασχολείται σοβαρά με το θέμα της πολιτικής κατά της εγκληματικότητας. Όσο δεν ξέρουμε το μέγεθος αυτό, δεν μπορούμε να ξέρουμε με ποιον τρόπο θα αντιμετωπίσουμε την εγκληματικότητα. Εγώ, λοιπόν, λέω: Ας αποφασίσουμε πρώτα, να δούμε ποιο είναι το μέγεθος της εγκληματικότητας στη χώρα μας. Ας μην παίζουμε με πολιτικές να εμφανίσουμε λιγότερα εγκλήματα, να εμφανίσουμε περισσότερες εξιχνιάσεις, να εμφανίσουμε περισσότερες περιπτώσεις συλλαμβανομένων. Δεν είναι εκεί το ζητούμενο. Το ζητούμενο είναι η προστασία των πολιτών. Αν θέλουμε να προστατεύσουμε τους πολίτες, ας εντοπίσουμε το μέγεθος της εγκληματικότητας, ας αντιληφθούμε ότι το έγκλημα το γεννά η ίδια η κοινωνία, εμείς οι ίδιοι, με την κοινωνία που διαμορφώνουμε, ας φτιάξουμε την κοινωνία μας όσο περισσότερο γίνεται, ας ασκήσουμε προληπτική πολιτική και τότε δεν θα χρειαστεί καταστολή και τότε και θα επαρκούν οι άνδρες που υπάρχουν και θα μπορούμε να περιορίσουμε την εγκληματικότητα στη χώρα μας. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νικητιάδη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα μαθητές και μαθήτριες και τρεις συνοδοί δάσκαλοι από το 65ο Δημοτικό Σχολείο Πατρών. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Το λόγο έχει ο Υφυπουργός Εσωτερικών κ. Παναγιώτης Χηνοφώτης. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε. 
      Κυρίες και κύριοι συνάδελφοι, θέτω ένα θέμα, όπου εξ ορισμένων ακούστηκε η άποψη ότι θα πρέπει να γίνει μία ολοκληρωμένη προσέγγιση. Συμφωνώ απόλυτα μ’ αυτό. Παράλληλα, όμως, ακούστηκαν και ορισμένα στοιχεία τα οποία δεν είναι αληθή, δεν ανταποκρίνονται στην πραγματικότητα και εδώ θα ήθελα να τοποθετηθώ, υπό την έννοια ότι το θέμα της εγκληματικότητας, δεν αποτελεί για τους πολίτες πεδίο πολιτικής αντιπαράθεσης. 
      Είναι ένα θέμα, το οποίο προκαλεί θλίψη, πόνο στα θύματα και στους οικείους τους για την απώλεια ζωών, για την απώλεια της αρτιμέλειάς τους, για τη βαναυσότητα που μπορούν να υποστούν, για την προσβολή της προσωπικότητάς τους, όταν συμβαίνει στα πλαίσια αυτής της εγκληματικότητας και υπό την έννοια βέβαια όχι τη δικονομική, όπως ορίζεται, αλλά κατά την έννοια υπό την οποία ετέθη από τον κ. Νικητιάδη, καθώς επίσης πόνο και θλίψη για την απώλεια των περιουσιακών τους στοιχείων.
      Αυτά είναι τα θέματα τα οποία μας ενδιαφέρουν αναφανδόν και έτσι πρέπει να γίνεται η προσέγγιση. Έρχομαι στη λογική των αριθμών. Δεν είμαι υπέρ της  λογικής των αριθμών υπό την έννοια –προσέξτε για να είμαι σαφής- ότι εάν τον ένα χρόνο έχουμε εκατό εγκλήματα και τον άλλο χρόνο έχουμε είτε ογδόντα είτε εκατόν είκοσι, το έγκλημα υπάρχει. Αυτό το οποίο μας δίνει η λογική των αριθμών, είναι το πώς θα πορευτούμε και πού να εντοπίσουμε την προσπάθεια. Αυτό είναι το ζητούμενο.
      Ως προς ορισμένα στοιχεία τα οποία ετέθησαν από ορισμένους, θέλω να πω ότι δεν έχει σημασία εάν το 1997 είχαμε διακόσιες τρεις ανθρωποκτονίες και το 2007 είχαμε εκατόν τριάντα εννέα. Για εμένα αυτό, δεν δημιουργεί κατάσταση για την οποία πρέπει να επιχαίρω στη θέση που είμαι, όπως και για οιονδήποτε Έλληνα πολίτη. Δεν έχει σημασία αν το 1995, 1996, 1997, 1998 είχαμε από εξήντα χιλιάδες έως εξήντα οκτώ χιλιάδες κλοπές και διαρρήξεις και το 2007 πενηνταοκτώ χιλιάδες πεντακόσιες. Το λέω αυτό επειδή ακούστηκε ότι κάθε μισή ώρα, κάθε μία ώρα κ.λπ. Αν πάμε μ’ αυτήν τη λογική, τότε θα πούμε ότι σ’ εκείνα τα χρόνια είχαμε κάθε τέταρτο ή κάθε δέκα λεπτά. Με συγχωρείτε, απάδει της προσωπικότητάς μου να μπω σ’ αυτήν τη λογική. 
      Εδώ θέλω να καταθέσω για τα Πρακτικά της Βουλής πίνακες χαρακτηριστικών περιπτώσεων εγκληματικότητας από το 1995 και εντεύθεν.
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      (Να μπουν οι σελ. 118, 119)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Επίσης, με βάση τα στοιχεία της EUROSTAT όπου η Ελλάδα μετέχει την τελευταία δωδεκαετία, τα οποία εξεδόθησαν μέχρι το 2008, αναφέρονται μέχρι το 2006. Είναι ένα στοιχείο για θέμα εγκληματικότητας, αναφορικά με τις ανθρωποκτονίες, όπου η Αθήνα σαν πόλη είναι η τρίτη καλύτερη μετά τη Βαλέτα της Μάλτας και τη Λισαβόνα της Πορτογαλίας. Η Ελλάδα είναι και η έκτη καλύτερη για το ίδιο θέμα με πολύ μικρή διαφορά από τις τρεις προηγούμενες απ’ όλες τις χώρες της Ευρωπαϊκής Ένωσης. Μπορείτε να ανατρέξετε και να βρείτε και διάφορα άλλα στοιχεία στο Statistics in focus, το οποίο εκδίδεται από την EUROSTAT. Το καταθέτω και αυτό για τα Πρακτικά.
       (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν είναι όμως αυτά τα στοιχεία τα οποία μας ενδιαφέρουν. Επαναλαμβάνω, ότι είναι στοιχεία τα οποία πρέπει να λαμβάνουμε υπ’ όψιν μας για το σχεδιασμό και τη λεπτομερέστερη σχεδίαση. Εγώ προσωπικά, θεωρώ ότι το θέμα της εγκληματικότητας δεν είναι Terra incognita, τα στοιχεία. Ως εκ τούτου, πρέπει να δημοσιοποιούνται χωρίς καμμία συγκάλυψη, χωρίς καμμιά παραποίηση. Διότι μπορούμε να βρούμε και ορισμένα στοιχεία, τα οποία είναι ταυτάριθμα για προηγούμενα έτη. Το πώς συνέβη αυτό ίσως είναι επιστημονική ιδιαιτερότητα και πρωτοτυπία. 
      Επιτρέψτε  μου τώρα να αναφερθώ στο εξής: Μιλήσατε για καμπάνιες κ.λπ., για τον Πρωθυπουργό ως Αρχηγό της αξιωματικής αντιπολίτευσης και όλα αυτά τα θέματα. Δεν είμαι υπέρμαχος της παρελθοντολογίας, αλλά επιτρέψτε μου να σας πω τι διαπίστωσα. Στην επερώτηση την οποία κάνετε, έχω το επίσημο κείμενο της Βουλής, που  κυκλοφόρησε και το έχετε όλοι. Στο δεύτερο μέρος της πρώτης σελίδας έχουμε το 1/6 της επερωτήσεως.
      Επαναλαμβάνω για να είμαι και δίκαιος -ότι δεν είναι αυτό η αφετηρία της σκέψεώς μου, αλλά αναφορικά με τα στοιχεία που σας τροφοδοτούν ή σας παραθέτουν ορισμένοι- ότι το 1/6 της όλης επερωτήσεως αναφέρεται σ’ αυτήν τη σελίδα, η οποία είναι ανηρτημένη στο in.gr και έχει ακριβώς το ίδιο λεκτικό και τα ίδια στοιχεία, είτε για ποσοστά είτε για κλοπές στην Ελλάδα, στην Τουρκία, στη Ρωσία, το πώς οι Έλληνες νιώθουν ανασφαλείς, ότι τους επόμενους δώδεκα μήνες θα πέσουν θύματα κλοπής ή θα γίνει διάρρηξη στο σπίτι τους, ενώ τέσσερις στους δέκα δηλώνουν ότι φοβούνται να κυκλοφορήσουν κ.λπ.. Με μία διαφορά, κύριοι συνάδελφοι: Αυτό έχει αναρτηθεί στο in.gr ενενήντα ημέρες μετά την ανάληψη της διακυβέρνησης από τη Νέα Δημοκρατία. Το καταθέτω στα Πρακτικά. 
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αντιλαμβάνεστε ότι δεν αναφέρεται στις ενενήντα ημέρες, διότι για να βγουν αυτά τα στοιχεία, χρειάζεται επεξεργασία ετών. Κλείνω αυτό το θέμα, δηλαδή ως προς την ακρίβεια των στοιχείων τα οποία σας παραθέτουν οι διάφοροι συνεργάτες. 
      Κατ’ εμέ, το κύριο βάρος πρέπει να δοθεί στην ύπαρξη εγκληματικότητας, η οποία παρά το γεγονός ότι είναι μικρότερη από άλλες χώρες της Δυτικής Ευρώπης, όπως σας προείπα, δεν επιτρέπει ούτε εφησυχασμό ούτε και πολιτικό αλληθωρισμό. Είναι ένα θέμα, που δεν επιδέχεται πολιτικό χρώμα, απαιτεί υπέρβαση των πολιτικών αντιθέσεων και επιβάλλει τεχνοκρατική προσέγγιση, για την πάταξη του φαινομένου. Μόνο έτσι θα επιτύχουμε διαχρονικά και ασχέτως του ποιος είναι κυβέρνηση αυτού του τόπου. 
      Απαιτεί πολιτική κατεύθυνση. Κρατήστε το αυτό, σας παρακαλώ, γιατί θα έρθω σ’ αυτό στη συνέχεια. Επαναλαμβάνω ότι απαιτεί γραπτή πολιτική κατεύθυνση, εγκεκριμένη από αρμόδιο όργανο, χάραξη στρατηγικής, επιχειρησιακή προσέγγιση και τακτική αντιμετώπιση με κατάλληλη σχεδίαση. 
      Έρχομαι στο διά ταύτα. Το Υπουργείο Εσωτερικών, πέρασε την πολιτική δημόσιας τάξης και ασφάλειας, με υπογραφή του Υπουργού, από την κυβερνητική επιτροπή η οποία την ενέκρινε. Έχει ημερομηνία εκδόσεως 8 Φεβρουαρίου 2008. Εκτός όμως από αυτό το στοιχείο, το οποίο αποτελεί μοναδική πολιτική ιδιαιτερότητα στα χρονικά της αρμοδιότητας του Υπουργείου Δημοσίας Τάξεως και διευρυμένου τώρα Υπουργείου Εσωτερικών, έχει και ένα άλλο χαρακτηριστικό στοιχείο εξαιρετικής χρησιμότητας, ότι το πρόγραμμα είναι τριετές. Θα ήθελα να καταθέσω ένα από τα αντίτυπα για τα Πρακτικά της Βουλής. 
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης                         καταθέτει για τα Πρακτικά το προαναφερθέν πρόγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Άρα βλέπουμε ότι και πολιτική υπάρχει, η οποία για πρώτη φορά είναι εγκεκριμένη από την κυβερνητική πολιτική. Είναι γραπτή, με υπογραφή του αρμοδίου Υπουργού και έχει τριετές χρονικό βάθος. 
      Αυτά σημαίνουν ότι εξειδικεύονται σε μια επί μέρους στρατηγική, με βάση διαταγές του Αρχηγού της Αστυνομίας κ.λπ. και στη συνέχεια πλέον, ερχόμαστε και στο τακτικό πεδίο για το τι θα γίνει συγκεκριμένα. Ήδη αυτή η προσπάθεια, έχει αρχίσει από την 1η Μαρτίου. Αποδίδει. Δεν θέλω να αναφερθώ τώρα. Θα μιλήσω γι’ αυτό στη δευτερολογία μου, εξαιτίας του χρόνου. Οπωσδήποτε θα αναφερθώ και σε αρκετά εκ των σημείων, αν όχι όλα, τα οποία θίξατε. 
      Αυτό το πρόγραμμα ή αυτή η πολιτική, με την απορρέουσα εξ αυτής στρατηγική, στηρίζεται –επειδή ελέχθη από κάποιο συνάδελφο- στο διεθνώς αναγνωρισμένο πρότυπο αστυνομικής δράσης, το οποίο είναι προσαρμοσμένο στα προβλήματα εγκληματικότητας, που αναπτύσσονται σε τοπικό και περιφερειακό επίπεδο. Είναι το λεγόμενο problem oriented policy. 
      Το πρότυπο αυτό, αποσκοπεί στην ορθολογικότερη αξιοποίηση των διαθέσιμων πόρων και μέσων, προκειμένου να επιτευχθεί η καλύτερη δυνατή διαχείριση και αντιμετώπιση των προβλημάτων εγκληματικότητας σε τοπικό και περιφερειακό επίπεδο. 
      Οι βασικές καινοτομίες αυτής της δράσης έγκεινται:
      Στην ανάπτυξη και διεύρυνση της συνεργασίας με τους δήμους, τις κοινότητες και τις νομαρχίες, στον τομέα της πρόληψης και αντιμετώπισης των τοπικών προβλημάτων που συνδέονται με την εγκληματικότητα, υπό την έννοια ότι αυτοί οι φορείς, μπορούν να προσδώσουν αρκετά στοιχεία, να μας δώσουν ιδιαίτερα κέντρα βάρους που απαιτούν την προσοχή της Αστυνομίας. Και οπωσδήποτε –μια και μίλησα και για κέντρα βάρους- και τα σημεία στηρίγματος αυτών των κέντρων βάρους. Η παρουσία όλων των φορέων του ενιαίου Υπουργείου στην εικοστή δευτέρα Σύνοδο Γενικών Γραμματέων Περιφέρειας που έγινε στη Λάρισα την προηγούμενη εβδομάδα, συμπεριλαμβανομένων και του Αρχηγού της Ελληνικής Αστυνομίας και του Αρχηγού του Πυροσβεστικού Σώματος, προσδίδει τη νέα αντίληψη η οποία υπάρχει, με βάση και τις τοποθετήσεις που κάνουν και τη διαλογική συζήτηση η οποία γίνεται και τις αποφάσεις οι οποίες λαμβάνονται. 
      Επιπρόσθετα, οι βασικές καινοτομίες ή τα επιπρόσθετα στοιχεία, θα έλεγα, απ’ ό,τι συνέβαινε στο παρελθόν, έγκεινται: Στην κατά τόπους χαρτογράφηση όλων των τοπικών συνθηκών και παραγόντων, που ενδέχεται να συμβάλουν στην εκδήλωση εγκληματικών φαινομένων. 
      Στην κατά τόπους καταγραφή όλων των πληθυσμιακών ομάδων, οι οποίες χρήζουν ειδικών δράσεων προστασίας και ασφάλειας, όπως είναι ιδίως οι ηλικιωμένοι σε ορεινά χωριά, άτομα με αναπηρίες, κάτοικοι δύσβατων και απομονωμένων περιοχών, πρόσφυγες, ομάδες με πολιτισμικές διαφοροποιήσεις, Ρομά, Πομάκοι κ.λπ..
      Επαναλαμβάνω και πάλι ότι αυτή η πολιτική, εξεδόθη στις 8 Φεβρουαρίου. Από 1η Μαρτίου, ήδη έχει αρχίσει και εφαρμόζεται και θα σας αναφέρω μετά λεπτομέρειες. 
      Επίσης στην εκπόνηση και εφαρμογή σχεδίων στοχευμένης επέμβασης, προσαρμοσμένων στις κάθε είδους τοπικές ιδιαιτερότητες, με πρόβλεψη επέμβασης της Αστυνομίας, για να δοθεί έμφαση στους ακόλουθους τομείς: Καταπολέμηση ναρκωτικών, αντιμετώπιση οργανωμένου εγκλήματος και τρομοκρατίας, προστασία ομάδων ανηλίκων -και παραβατικότητα αλλά και θυματοποίηση- οδική ασφάλεια, τροχονομική αστυνόμευση και πρόληψη τροχαίων ατυχημάτων, αντιμετώπιση μικροεγκληματικότητας, καταπολέμηση εμπορίας ανθρώπων, με σκοπό τη σεξουαλική και οικονομική τους εκμετάλλευση –το λεγόμενο «trafficking»- στην αντιμετώπιση της παράνομης μεταστάθμευσης, στην καταπολέμηση του ηλεκτρονικού εγκλήματος. 
      Ειδική μέριμνα λαμβάνεται για την ασφάλεια των πολιτών στα μεγάλα αστικά κέντρα. Επειδή ακούστηκαν ορισμένες παρατηρήσεις όσον αφορά τις αστυνομικές δράσεις για την αντιμετώπιση της εγκληματικότητας, ειδικά στην πρωτεύουσα από το έτος 2007 έχει αναπροσαρμοστεί ο επιχειρησιακός σχεδιασμός των αστυνομικών υπηρεσιών της Αττικής και έχουν προσδιοριστεί τα ιδιαίτερα προβλήματα εγκληματικότητας. Υπήρξαν φαινόμενα, υπήρξαν στατιστικά στοιχεία ανησυχητικά και προς τούτο, προβλέπεται από τη νέα πολιτική του Υπουργείου το πώς αυτά θα αντιμετωπιστούν. 
      Προχωρήσαμε σε ενίσχυση της αστυνόμευσης, η οποία δεν είναι επαρκής, ιδίως στα μεγάλα αστικά κέντρα, με δυο χιλιάδες ειδικούς φρουρούς και δυο χιλιάδες νέους αστυφύλακες και θα αναφερθώ στη συνέχεια στα νέα μέτρα, τα οποία προγραμματίζονται και στις προσλήψεις. 
      Ενίσχυση των περιπολιών: Από 26-11-2007 εφαρμόζεται ειδικό σχέδιο αστυνόμευσης στο κέντρο των Αθηνών, το οποίο αναθεωρείται και επαυξάνεται, συγκεκριμένα για τις περιοχές που περικλείονται από τις οδούς Αγίου Κωνσταντίνου- Κολωνού- Πειραιώς- Αγίων Ασωμάτων- Ερμού - Αιόλου έως την Πλατεία Ομονοίας -και βέβαια και από το δρόμο που είπατε, κύριε συνάδελφε, ότι περάσατε- με έμφαση στη διακίνηση των ναρκωτικών και λαθραίων τσιγάρων και στην αντιμετώπιση των παραβάσεων του νόμου «περί εκδιδομένων γυναικών». 
      Στο πλαίσιο του σχεδίου αυτού, συνεργαζόμαστε και με τη Δημοτική Αστυνομία του Δήμου Αθηναίων, με την οποία υπεγράφη πρόσφατα σχετικό μνημόνιο συνεργασίας.
       Ειδικά επιχειρησιακά σχέδια εφαρμόζονται για περιοχές, χωρίς να θέλω να τις ονοματίσω, που συγκεντρώνουν έναν πληθυσμό της τάξης περίπου των εκατόν ενενήντα χιλιάδων κατοίκων στη δυτική Αττική. Αποτελέσματα μπορώ να σας δώσω μετέπειτα. 
      Ίδρυση Τμημάτων Δίωξης Ηλεκτρονικού Εγκλήματος στη Διεύθυνση Ασφάλειας Αττικής και Θεσσαλονίκης. 
      Επέκταση του θεσμού του «αστυνομικού της γειτονιάς» –όπως ελέχθη και από αρκετούς εξ υμών- από τον Ιανουάριο του 2005 και στις έδρες Αστυνομικών Διευθύνσεων, που συγκεντρώνουν χαρακτηριστικά μεγαλουπόλεων. Σήμερα, στο σχετικό πρόγραμμα, έχουν ενταχθεί πενήντα πέντε αστυνομικά τμήματα, από τριάντα πέντε που ήταν αρχικά, ενώ επεξεργαζόμαστε για τον επόμενο μήνα, να εφαρμοστεί σε σαράντα επιπλέον αστυνομικά τμήματα. 
      Αντιμετώπιση σε συνεργασία με τους συναρμόδιους φορείς του παραεμπορίου στα μεγάλα αστικά κέντρα. Ήδη στο Υπουργείο, έχουν γίνει δύο συσκέψεις με πρωτοβουλία του Υπουργείου. Έχουν δημιουργηθεί μικτά κλιμάκια ελέγχου και υπάρχουν συσσωρευμένα τα αποτελέσματα δράσεως. 
      Επίσης, με σχέδιο προεδρικού διατάγματος το οποίο έχει προωθηθεί για τελική υπογραφή –εννοώ ότι έχει φύγει από το Υπουργείο- προωθείται η αναδιάρθρωση των αστυνομικών υπηρεσιών της δυτικής Αττικής και σύμφωνα με αυτά τα οποία συζητήθηκαν με τους δημάρχους, τους νομάρχες και τους περιφερειάρχες. 
      Στα θέματα ανηλίκων όλοι δίνουμε βάρος, όλους μας ενδιαφέρει εξίσου. Δεν μπορεί να γίνεται πολιτική εκμετάλλευση, γιατί αυτή η γενιά είναι το μέλλον, αυτή είναι η γενιά, η οποία θα μας ακολουθήσει και σ’ αυτούς πρέπει να προσβλέπουμε και σ’ αυτούς να πιστεύουμε και αυτούς να προσπαθούμε να προστατεύουμε. Χρειάζεται πολλή δουλειά και ο δρόμος είναι μακρύς. Όμως, πού είμαστε; 
      Το Υπουργείο Εσωτερικών, προχωρά τόσο στο επίπεδο της Ελληνικής Αστυνομίας όσο και στο επίπεδο των άλλων υπηρεσιών, με βάση όλα αυτά τα οποία είπα και για trafficking και για εκμετάλλευση και για θυματοποίηση κ.λπ. και σε συνεργασία και με ορισμένες μη κυβερνητικές οργανώσεις, ιδίως με το διεθνές κέντρο για τα εξαφανισμένα και τα κακοποιημένα παιδιά, αλλά και με το Σύλλογο «Το χαμόγελο του Παιδιού». 
      Έχει διαμορφωθεί για πρώτη φορά πλήρες και αποτελεσματικό θεσμικό πλαίσιο για την καταπολέμηση της ενδοοικογενειακής βίας, που επηρεάζει τα παιδιά, τη συμπεριφορά τους και την ψυχολογία τους μετέπειτα, στις περισσότερες περιπτώσεις.
      Έχουν ιδρυθεί και λειτουργούν ειδικές υπηρεσίες ανηλίκων, οι οποίες καταβάλλουν συντονισμένες προσπάθειες, συνεργαζόμενες στενά με συναρμόδια Υπουργεία, φορείς, οργανισμούς και μη κυβερνητικές οργανώσεις. 
      Ειδικότερα στην Αθήνα, λειτουργεί η Υποδιεύθυνση Προστασίας Ανηλίκων, στη Θεσσαλονίκη, λειτουργεί Τμήμα Ανηλίκων, στην Κρήτη και την Πάτρα, λειτουργούν Γραφεία Ανηλίκων. Επιπλέον, στην Αθήνα, τον Ιούνιο του 2004 και στη Θεσσαλονίκη το 2005, συστάθηκαν και λειτουργούν Τμήματα Δίωξης Ηλεκτρονικού Εγκλήματος, τα οποία μεταξύ των άλλων, είναι αρμόδια και για την καταπολέμηση του εγκλήματος της παιδικής πορνογραφίας. Δεν θέλω να αναφερθώ περισσότερο σ’ αυτό. Έχετε διαβάσει αρκετά, από τα αποτελέσματα δράσης αυτής της υπηρεσίας.
      Λαμβάνεται ειδική μέριμνα, για την ενεργοποίηση όλων των αστυνομικών υπηρεσιών σε περιπτώσεις εξαφάνισης ανηλίκων για ταχεία ανεύρεσή τους, ιδίως μέσω της λειτουργίας τετραψήφιου τηλεφωνικού αριθμού, το 1156, της άμεσης καταχώρησης φωτογραφίας στο διαδίκτυο και της ενεργοποίησης του διεθνούς συστήματος amber alert. 
      Για την πρόληψη της θυματοποίησης και αποτροπής της παραβατικότητας των ανηλίκων, μεταξύ των άλλων, προωθείται η συνεργασία με εξειδικευμένους δημόσιους και ιδιωτικούς φορείς, αλλά και η ενημέρωση και ευαισθητοποίηση των ιδίων των νέων, όπως επίσης είμαστε και σε συνεργασία με το Υπουργείο Παιδείας για το Παρατηρητήριο της Νεολαίας, προκειμένου να γίνεται καλύτερη προσέγγιση του όλου προβλήματος.
      Έρχομαι στον τομέα της Ελληνικής Αστυνομίας, αναφορικά με την αναδιοργάνωση, η οποία θεραπεύει ενδεχομένως ορισμένα θέματα από αυτά τα οποία είπατε ή –κατά το μάλλον ήττον- τα υποτονίζει. 
      Θα αναφερθώ σε δεκαπέντε θεμελιώδη μέτρα. Τα μέτρα αυτά, έγκεινται στην κατάθεση στη Βουλή του σχεδίου νόμου –με τα νυν δεδομένα, την Τρίτη περνά στην κυβερνητική επιτροπή- για τη ρύθμιση θεμάτων της Ελληνικής Αστυνομίας, με το οποίο ικανοποιούνται χρόνια αιτήματα του κλάδου. Αναφέρω μεταξύ αυτών: 
      Αναμόρφωση του βαθμολογίου και της υπηρεσιακής εξέλιξης, κυρίως των αστυφυλάκων, αρχιφυλάκων, ανθυπαστυνόμων της Ελληνικής Αστυνομίας, με γνώμονα την άρση των αδικιών, τη δυνατότητα καλύτερης βαθμολογικής εξέλιξης και την καθιέρωση κινήτρων παραμονής για το ικανό και έμπειρο προσωπικό. 
      Ένταξη των συνοριακών φυλάκων και των ειδικών φρουρών της Ελληνικής Αστυνομίας στο αστυνομικό προσωπικό, για την εξάλειψη της ανομοιογένειας στο ένστολο προσωπικό. Οι εντασσόμενοι, υποβάλλονται υποχρεωτικά σε συμπληρωματική εκπαίδευση και λαμβάνουν πλήρεις αποδοχές και μισθολογικές αποδοχές αρχιφύλακα και γενικότερα, διέπονται από το καθεστώς που εφαρμόζεται και στο αστυνομικό προσωπικό, ιδίως αυτό που προσελήφθη με διατάξεις προ του 1995.
      Εδώ, θέλω να επισημάνω μία σημαντική ιδιαιτερότητα η οποία εξαλείφεται. Ναι μεν οι ειδικοί φρουροί και οι συνοριοφύλακες ορθώς προσελήφθησαν, είναι καθ’ όλα ικανοί -ικανότατοι, θα έλεγα- διότι οι περισσότεροι εξ αυτών προέρχονται και από τις Ειδικές Δυνάμεις των Ενόπλων Δυνάμεων. Όμως από την άλλη πλευρά, παρουσιάζεται μία τριχοτόμηση της Αστυνομίας. Εννοώ ειδικοί φρουροί, συνοριοφύλακες, αστυφύλακες μετά το 1995 -τετρατόμηση, θα έλεγα- και αστυφύλακες με καθεστώς προ του 1995, το οποίο τι σημαίνει; Ότι δεν υπάρχει ομοιογένεια στο Σώμα. Άλλα καθήκοντα μπορεί να εκτελέσει ο ένας, άλλα καθήκοντα μπορεί να εκτελέσει ο άλλος. Μ’ αυτήν την προσπάθεια, υπάρχει πλήρης σύγκριση και κατά το μεγαλύτερο ποσοστό, εναρμόνιση όλων των χαρακτηριστικών, που τους διέπουν σε θέματα εκτέλεσης καθήκοντος.
      Οι σχολές Αστυφυλάκων και Αξιωματικών Ελληνικής Αστυνομίας χαρακτηρίζονται ως παραγωγικές, όπως ακριβώς συμβαίνει με τις Σχολές των Ενόπλων Δυνάμεων και των λοιπών Σωμάτων, όπως είναι το Λιμενικό, κάτι το οποίο, κύριοι, δεν συνέβαινε μέχρι τώρα και ήταν μία αδικία.
      Ικανοποίηση χρόνιων μισθολογικών και λοιπών υπηρεσιακών αιτημάτων. Στο πλαίσιο αυτό, εφηρμόσθη το ενιαίο μισθολόγιο, όπως και για τις Ένοπλες Δυνάμεις, αυξήθηκε το επίδομα κινδύνου από 1-1-2008 κατά 8% και προχωράμε επίσης, για το μετατασσόμενο προσωπικό σε υπηρεσία γραφείου, λόγω τραυματισμού του κατά την ώρα του καθήκοντος για την υπηρεσία και ένεκα ταύτης, προκειμένου το επίδομα το οποίο δικαιούνται τώρα από 100 ευρώ να πάει στα 300 ευρώ.
      Ένα άλλο βασικό μέτρο είναι το εξής: εξοικονόμηση αστυνομικών δυνάμεων, αστυνομικού προσωπικού από επιτελικές υπηρεσίες και την ένταξή του σε υπηρεσιακές μονάδες, στο πλαίσιο της γενικότερης προσπάθειας για απελευθέρωση ένστολου προσωπικού, χάριν της προστασίας των πολιτών. Είναι αυτό το οποίο λέμε, να τραβήξουμε τον κόσμο και να βγει στους δρόμους.
      Αναδιάρθρωση των υπηρεσιών με βάση την Κρήτη, ανατολική-δυτική Μακεδονία.
      Καθιέρωση της επιχειρησιακής αξιολόγησης -αυτό συμβαίνει για πρώτη φορά- των αστυνομικών υπηρεσιών, προκειμένου να πραγματοποιούνται οι αναγκαίοι έλεγχοι επιχειρησιακής ικανότητος της υπηρεσίας και από την άλλη πλευρά, να διαπιστώνουμε από ομάδα ειδικών επιθεωρητών, τις ατέλειες που υπάρχουν σε μέσα, σε προσωπικό, σε εκπαίδευση, στην εκτέλεση του αστυνομικού έργου, με συγκεκριμένη άσκηση και πλέον. το Αρχηγείο, να επιλαμβάνεται άμεσα διορθωτικών μέτρων. Είναι κάτι το οποίο συμβαίνει και στις αστυνομικές υπηρεσίες των ξένων χωρών, αλλά εφαρμόζεται και στις δικές μας Ένοπλες Δυνάμεις.
      Αναβάθμιση των επιχειρησιακών συντελεστών, με γνώμονα τη βελτίωση της αποτελεσματικότητας των δράσεων.
      Σταδιακή κάλυψη των κενών οργανικών θέσεων. Μπορώ στη συνέχεια να σας δώσω, μάλλον, θα σας δώσω, λεπτομέρειες στη δευτερολογία μου, λόγω χρόνου.
      Δημιουργία Ενιαίου Κέντρου Επιχειρήσεων Τάξεως και Ασφάλειας για όλη την επικράτεια. Αυτήν τη στιγμή, η εικόνα η οποία έρχεται στην Αθήνα είναι αποσπασματική και δεν υπάρχει η ενιαία εικόνα για όλη την επικράτεια, για οπουδήποτε υπάρχει αστυνομικό τμήμα, με βάση μια δομημένη και ορθά οργανωμένη διαδικασία με τα απαραίτητα μέσα.
      Επίσης δημιουργείται και Ενιαίο Κέντρο Συλλογής και Διαχείρισης Επιχειρησιακών Πληροφοριών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό, κύριε Πρόεδρε, αν μου επιτρέπετε.
      ΠΡΟΕΔΡΕΥΩΝ (Γεώργιος Σούρλας): Ναι.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Προχωράμε στην αναμόρφωση του πειθαρχικού δικαίου, σε πλήρη συμμόρφωση προς τις επιταγές του Ευρωπαϊκού Δικαστηρίου Ανθρωπίνων Δικαιωμάτων, καθώς και του συστήματος των μεταθέσεων-τοποθετήσεων, προς την κατεύθυνση της ενίσχυσης της αρχής της αναλογικότητας και της αξιοκρατίας.
      Βελτίωση των όρων και συνθηκών υγιεινής και ασφάλειας της εργασίας, με βάση την κείμενη νομοθεσία. Έχει προωθηθεί το σχέδιο προεδρικού διατάγματος για τα μέτρα υγιεινής και ασφάλειας του ένστολου προσωπικού της αστυνομίας, ειδικών φρουρών, συνοριοφυλάκων.
      Επιπλέον, προχωρούμε στη χωροταξική κατανομή. Θεσμοθετείται πλέον αυτή η διαδικασία προς εξυπηρέτηση του πολίτη, ώστε να ξέρει ότι αυτό είναι το ιδεατό, εκεί θέλουμε να φθάσουμε, ότι από τούδε και στο εξής οι αστυνομικές υπηρεσίες που δημιουργούνται θα έχουν συγκεκριμένο χώρο, με συγκεκριμένη επίπλωση, το γραφείο του διοικητού, τη γραμματεία, το χώρο υποδοχής των πολιτών. Και αν ζει κανείς στη Θεσσαλονίκη ή στην Αθήνα ή στην Κάρπαθο, να ξέρει ότι η δομή μέσα χωροταξικά θα είναι ίδια, αλλά οπωσδήποτε, όμως δημιουργείται και οικονομία κλίμακος, διότι πλέον και οι επιπλώσεις θα είναι ίδιες. 
      Και οπωσδήποτε προχωρούμε και στη διά βίου εκπαίδευση με βάση συγκεκριμένα προγράμματα -το λέω, επειδή ανεφέρθη προηγουμένως και ένας εκ των κυρίων συναδέλφων- στη δρομολόγηση της ίδρυσης διεύθυνσης αντιμετώπισης εμπορίας ανθρώπων στο Αρχηγείο της Ελληνικής Αστυνομίας, στην προώθηση και δημιουργική αξιοποίηση της ηλεκτρονικής διακυβέρνησης για την αναβάθμιση των υπηρεσιών που παρέχονται στον πολίτη, ιδίως μέσω του έργου «POLICE ON LINE», στην αναβάθμιση κτηριακής υποδομής μέσω των προγραμμάτων σύμπραξης δημόσιου και ιδιωτικού τομέα. Ήδη έχει εγκριθεί η κατασκευή δεκατεσσάρων κτηρίων.
      Στη δευτερολογία μου θα αναφερθώ σε ορισμένους δείκτες εγκληματικότητος, καθώς επίσης και στη μάστιγα των τροχαίων. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Ντόλιος.
      ΓΕΩΡΓΙΟΣ ΝΤΟΛΙΟΣ: Κύριε Πρόεδρε, κύριοι συνάδελφοι, δεν ξέρω αν ο κύριος Υπουργός συνειδητοποιεί τη δύσκολη θέση στην οποία βρίσκεται και ξεκίνησε την ομιλία του λέγοντας ότι η εγκληματικότητα δεν πρέπει να αποτελεί πεδίο αντιπαράθεσης. Είναι η πιο ξεκάθαρη καταγγελία που γίνεται από Υπουργό της Κυβέρνησης εναντίον της αντιπολιτευτικής τακτικής της Νέας Δημοκρατίας. 
      Ο συνάδελφός μου, ο κ. Ρόβλιας, κατέθεσε στα Πρακτικά της Βουλής ένα φυλλάδιο, κύριε Υπουργέ, που έλεγε: «Οι αποτυχημένοι Υπουργοί Δημόσιας Τάξης αλλάζουν και οι πολίτες παραμένουν τόσο απροστάτευτοι όσο ποτέ, καθώς πέραν των Υπουργών, τίποτα άλλο δεν αλλάζει». Αυτά έλεγε ο σημερινός Πρωθυπουργός. Υποθέτω ότι μ΄ αυτό που είπατε, τον καταγγείλατε. Συμφωνούμε απόλυτα σ’ αυτό, κύριε Υπουργέ. Είναι ένας κοινός τόπος σ’ αυτήν την Αίθουσα, για να επισημαίνουμε και τα σημεία της συμφωνίας μας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Αναστέλλεται με το άλλο που κατέθεσα. 
      Ευχαριστώ.
      ΓΕΩΡΓΙΟΣ ΝΤΟΛΙΟΣ: Πραγματικά η θέση σας είναι δύσκολη. Ίσως το είπατε για να επιδιώξετε τη μη αντιπαράθεση. Εγώ την αντιλαμβάνομαι τη θέση σας. Τα στοιχεία, κύριε Υπουργέ, για την αύξηση της εγκληματικότητας δεν δείχνουν μια έξαρση. Δείχνουν μια σταθερά προϊούσα αύξησή της. Είναι ένα ζήτημα το οποίο χρειάζεται τουλάχιστον σοβαρότητα για να το αντιμετωπίσουμε.
      Μπορείτε να πείτε βέβαια ότι τα κοινωνικά δεδομένα έχουν αλλάξει, ότι ζούμε σε μια πολυεθνική κοινωνία, ότι το υπόβαθρο αυτό είναι κατάλληλο για την ανάπτυξη της εγκληματικότητας, ότι έχουμε μετανάστες και πάντα στα μεταναστευτικά στρώματα έχουμε μεγαλύτερη εγκληματικότητα, έχουμε περισσότερους ψυχοπαθείς κ.λπ., αλλά όλα αυτά τα νέα κοινωνικά δεδομένα και υπαρκτά ήταν, όταν ανέλαβε από την προηγούμενη ακόμα τετραετία την διακυβέρνηση της χώρας η Νέα Δημοκρατία και απολύτως προβλέψιμα.
      Βεβαίως, είναι γνωστό ότι οι γενεσιουργές αιτίες της εγκληματικότητας είναι η φτώχεια, η ανεργία, αδιέξοδα, θέματα τα οποία δεν αφορούν εσάς προσωπικά, αλλά αφορούν την Κυβέρνησή σας, η οποία επιδεινώνει εδώ και τέσσερα χρόνια αυτές τις γενεσιουργές αιτίες. 
      Για να δούμε, κύριε Υπουργέ, τα στοιχεία. Αναφέρθηκαν από συναδέλφους μου, αλλά θα πω λίγα για να τα υπενθυμίσουμε. Το 2007 συμφωνούμε και συμφωνείτε και εσείς –δικά σας είναι τα στοιχεία- ότι αποτελεί μαύρη σελίδα στην αύξηση της εγκληματικότητας σε οποιαδήποτε μορφή της. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Δεν συμφωνώ. 
      ΓΕΩΡΓΙΟΣ ΝΤΟΛΙΟΣ: Τα στοιχεία αυτά δείχνουν. 
      Τους δύο πρώτους μήνες του 2008 έχουμε έκρηξη έως και 40% σε κάποιες περιοχές, όπως είπε ο εισηγητής μας. Οι εξιχνιάσεις σε ληστείες το 2007 φτάνουν το 13%. Δεν ξέρω αν είστε ευχαριστημένος. Οι εξιχνιάσεις σε κλοπές το 2007 φτάνουν το 9%. Δεν ξέρω αν είστε ευχαριστημένος.
      Οι ληστείες σε πρατήρια υγρών καυσίμων αυξάνονται κατά το 2007 κατά 100%, δηλαδή υπερδιπλασιάζονται. Οι κλοπές, οι διαρρήξεις σε φαρμακεία, σε μίνι μάρκετ, σε περίπτερα –αυτό που λέμε «η καθημερινή εγκληματικότητα»- αυξάνονται από εννέα χιλιάδες επτακόσιες σαράντα τέσσερις το 2006, σε δέκα χιλιάδες οκτακόσιες τριάντα δύο το 2007.
      Αυτό δεν είναι στοιχείο της εγκληματικότητας, αλλά θέλω να σας υπενθυμίσω για την αποτελεσματικότητα της Αστυνομίας, ότι από το 2001 μέχρι το 2004, τα τροχαία ατυχήματα μειώθηκαν κατά 30% και επί των ημερών σας μειώνονται κατά 1% το χρόνο.
      Θα ήθελα να κάνω και μία ιδιαίτερη αναφορά στα ναρκωτικά. Κατ’ αρχάς, όλοι συμφωνούμε ότι τα ναρκωτικά αποτελούν μάστιγα που παίρνει εκρηκτικές διαστάσεις. Χτυπάει πλέον την πόρτα όλων των οικογενειών, όχι των οικογενειών με προβλήματα, όχι των προβληματικών οικογενειών. Είναι πρόβλημα της διπλανής μας πόρτας. Έχουμε προσωπική άποψη επ’ αυτού.
      Ποια είναι η άποψη της Κυβέρνησης, κύριε Υπουργέ; Θα πρέπει να συνηθίσουμε να ζούμε μ’ αυτό; Θα πρέπει να αποδεχθούμε ως κοινωνία ότι αυτό το πρόβλημα είναι ανυπέρβλητο; Θα πρέπει να το αντιμετωπίζουμε έτσι ως καθημερινή συναναστροφή; 
      Και το πρόβλημα των ναρκωτικών δεν αφορά μόνο την Αθήνα. Θα θυμάστε ότι πριν από δύο μήνες είχαμε το θάνατο μίας δεκατετράχρονης στην Κοζάνη. Θα θυμάστε ότι είχαμε την εισαγωγή μίας εικοσάχρονης σε κωματώδη κατάσταση στην Αλεξανδρούπολη. Θα θυμάστε ότι ένας τριανταπεντάχρονος στη Φλώρινα έχασε τη ζωή του. Θα θυμάστε ότι ένας τριαντάχρονος ειδικός φρουρός στη Δράμα έχασε τη ζωή του.
      Αναφέρομαι σε περιστατικά της ελληνικής περιφέρειας. Δεν αφορά μόνο την Αθήνα το πρόβλημα των ναρκωτικών. Δεν μπορεί να μην το βλέπετε. Δεν μπορεί να μην το επισημαίνετε. Οφείλετε να το περιγράψετε και να δείτε τι θα κάνουμε. Σαφώς και δεν είναι μόνο θέμα καταστολής, αλλά είναι πρωτίστως και θέμα καταστολής.
      Τι κάνει η Αστυνομία σήμερα; Πώς αντιμετωπίζει αυτήν την πραγματικότητα; Με απογοήτευσε, πραγματικά, η ομιλία του κυρίου Υφυπουργού. Άλλα πράγματα περίμενα. Δεν έχει στόχους η Αστυνομία. Δεν έχει στρατηγική. Δεν έχει ένα σχέδιο που να θέτει άμεσους και μεσοπρόθεσμους στόχους, που να μετράει τα αποτελέσματα, που να εδράζεται στην πραγματικότητα, που να χρηματοδοτείται σταθερά, που να τηρείται με ευλάβεια. 
      Ένας τέτοιος σχεδιασμός δεν υπάρχει, που να μπορεί, δηλαδή, να προσαρμόζεται στα νέα δεδομένα, που να μπορεί να αναθεωρείται αν χρειαστεί, χωρίς, βεβαίως, να εγκαταλείπεται.
      Διαλύσατε την Ελληνική Αστυνομία, κύριε Υπουργέ. Και δεν είναι υπερβολικός ο όρος. Ο κομματισμός και η ευνοιοκρατία επανήλθαν στις χειρότερες μορφές τους. Η έλλειψη αξιοπιστίας της Κυβέρνησης, βεβαίως, στους άνδρες και τις γυναίκες των Σωμάτων Ασφαλείας, στους οποίους υποσχέθηκε τα πάντα και δεν έπραξε απολύτως τίποτα, αποτελεί ένα μεγάλο ζήτημα. Αυτή είναι η σημερινή πραγματικότητα.
      Για να δούμε, κύριε Υπουργέ, τι παραλάβατε. Παραλάβατε μία Αστυνομία με σύγχρονο εξοπλισμό. Παραλάβατε ένα Υπουργείο Δημόσιας Τάξης, για το οποίο είχε καλή γνώμη ο ελληνικός λαός. 
      Για να θυμηθούμε λίγο πώς ήταν τα πράγματα στο Υπουργείο Δημόσιας Τάξης. Ήταν ένα Υπουργείο και μία Αστυνομία με σύγχρονο εξοπλισμό και εξαιρετικές τεχνικές δυνατότητες –ίσως και λόγω των Ολυμπιακών Αγώνων- με σύγχρονες δομές τις οποίες απαξιώσατε. Πώς αξιοποιήσατε, για παράδειγμα, την Ομάδα Διαχείρισης Κρίσεων; Τι γίνονται οι ψυχολόγοι διαχειριστές των κρίσεων; Πού βρίσκονται σήμερα, κύριε Υπουργέ; Απαιτώ μία απάντηση. Τι έγινε αυτή η ομάδα; Χρησιμοποιήθηκε, για παράδειγμα, στις πυρκαγιές; Χάσαμε ογδόντα ανθρώπους. Αξιοποιήθηκε κανείς από τους ψυχολόγους διαχειριστές των κρίσεων; Απαιτούμε μία απάντηση για το πού βρίσκονται, πού είναι καταχωνιασμένοι, πού είναι απενεργοποιημένοι. 
      Μετά τις πυρκαγιές, υπάρχει μία οδυνηρή εμπειρία. Θα μπορούσαμε να την αξιοποιήσουμε, για να μην την ξαναπάθουμε.
      Μελετήθηκε γιατί υπήρξε αυτό το φαινόμενο; Μήπως θα πρέπει να αποδεχθούμε και εδώ, όπως και στο θέμα των ναρκωτικών, ότι θα πρέπει να συνηθίζουμε ως χώρα κι αυτήν την πραγματικότητα; Μήπως θα πρέπει να αποδεχθούμε, δηλαδή, ότι κάθε φορά που θα έχουμε πυρκαγιές, θα χάνουμε και μερικούς ανθρώπους;
      Βεβαίως, επειδή έλεγα για το τι παραλάβατε, θα σας θυμίσω ότι οι πεζές περιπολίες ήταν μία υπαρκτή πραγματικότητα, την οποία την είχε αποδεχθεί ο Έλληνας πολίτης και την οποία την είχε συνηθίσει, την είχε εμπεδώσει. Ήταν μία πραγματικότητα, η οποία του άρεσε ιδιαίτερα. 
      Την καταργήσατε στην πράξη. Μπορεί να υπάρχει στα χαρτιά, αλλά δεν έχετε τη δυνατότητα –δεν ξέρω για ποιους λόγους- να την εφαρμόσετε.
      Να μη μιλήσω για τον εξοπλισμό, ο οποίος συνεχώς υποβαθμίζεται στη συνοριοφυλακή, αλλά και στα αστυνομικά τμήματα και παντού.
      Τι άλλο παραλάβατε, κύριε Υπουργέ; Όσον αφορά την εκπαίδευση, κατ΄ αρχάς, το ΠΑ.ΣΟ.Κ., το 1995 –ή λίγο πιο πριν, αν θυμάμαι καλά- καθιέρωσε την εισαγωγή στα Σώματα Ασφαλείας μέσω των πανελλαδικών εξετάσεων.
      Έχετε πλέον τη δυνατότητα να έχετε ένα έμψυχο δυναμικό με μεγαλύτερες δυνατότητες, με υψηλότερο δείκτη ευφυΐας τουλάχιστον, με μεγαλύτερες υποκειμενικές δυνατότητες. 
      Όμως, δεν είναι μόνο αυτό το οποίο πήρατε. Πήρατε και κάτι άλλο. Πήρατε σχολές αστυφυλάκων με πολύ καλές υποδομές και πολύ καλά προγράμματα σπουδών. Η άποψη του Υπουργείου σήμερα είναι ότι γίνεται σωστά η εκπαίδευση εκεί ή ότι διεκπεραιώνεται απλώς μία εκπαιδευτική διαδικασία; Βγάζουμε έτοιμους αστυνομικούς; Βγάζουμε αστυφύλακες; Και στο βαθμό που τους βγάζουμε, κύριε Υπουργέ, πόσος χρόνος χρειάζεται για να αλλάξει η νοοτροπία τους μόλις βγουν στην υπηρεσία; Το έχετε εντοπίσει αυτό; Το έχετε επισημάνει; Διότι υπάρχει μία ιδιορρυθμία στην υπηρεσιακή εξέλιξη, στο υπηρεσιακό κλίμα, στην υπηρεσιακή κουλτούρα στην Ελληνική Αστυνομία. Πρόκειται για τεράστια ζητήματα, τα οποία θα πρέπει να δείτε. 
      Όσον αφορά το θέμα της εκπαίδευσης, θα ήθελα να σας πω ότι επιτέλους θα πρέπει να βγάλουμε αστυνομικούς σ’ αυτήn τη χώρα. Εμείς κάναμε σχολές αστυφυλάκων σε Κομοτηνή, Ξάνθη, Διδυμότειχο. Είστε ευχαριστημένοι από τα αποτελέσματα; Δεν μπορούν να βελτιωθούν; Δεν υπάρχει ένα θέμα νοοτροπίας στα θέματα ασφάλειας; Είστε ευχαριστημένος; Εσείς είστε και στρατιωτικός και μάλιστα και καλός αξιωματικός, κατά την προσωπική μου γνώμη. Πώς βλέπετε, λοιπόν, το θέμα της νοοτροπίας; Πώς βλέπετε το θέμα της πειθαρχίας στα Σώματα Ασφαλείας; Αυτά δεν είναι μεγάλα ζητήματα τα οποία θα πρέπει να δούμε και να αντιμετωπίσουμε, για να βελτιώσουμε την αποτελεσματικότητα; 
      Ας δούμε τι γίνεται σήμερα. Το μεγαλύτερο Σώμα έχει τη νοοτροπία -με την κακώς εννοούμενη έννοια- του δημοσίου υπαλλήλου. Ένα άλλο μέρος των Σωμάτων Ασφαλείας έχει μια νοοτροπία πραιτόρων, όπως έλεγε ένας πρώην Υπουργός, μια νοοτροπία η οποία καλλιεργήθηκε και πήρε παράδειγμα από ταινίες «James Bond-ικού» χαρακτήρα κ.τλ.. Αυτά δεν είναι μεγάλα ζητήματα τα οποία θα πρέπει να δούμε; 
      Υπάρχει έλλειμμα σε άνδρες, σε προσωπικό. Αυτό είναι το μεγάλο ζήτημα; Χωρίς αμφιβολία, δεν είναι αυτό το μεγάλο ζήτημα. 
      Με τους αξιωματικούς τι γίνεται; Τι γίνεται με τους αστυνομικούς διευθυντές σε όλη τη χώρα; Είστε ευχαριστημένος με τον τρόπο λειτουργίας τους; 
      Προηγουμένως, μίλησα για κομματισμό. Η συντριπτική πλειοψηφία τους είναι κακιάς κοπής πολιτικοί. Με τι ασχολούνται, κύριε Υπουργέ; Ασχολούνται με τα υπηρεσιακά τους καθήκοντα; Ψάξτε ενδεικτικά δέκα απ’ αυτούς σε δέκα περιοχές της χώρας, για να δείτε πώς ξοδεύουν το χρόνο τους! Είναι παρόντες πιο πολύ από εμάς τους πολιτικούς σε εκδηλώσεις, εκκλησίες κ.τλ.. Αυτή είναι η δουλειά τους! Πώς είναι δυνατόν, λοιπόν, αυτό το Σώμα να είναι αποτελεσματικό και να πάει καλά; Αυτό παραλάβατε από την κυβέρνηση του ΠΑ.ΣΟ.Κ.; Δεν θα πρέπει να δείτε αυτά τα ζητήματα;
       Ο εξορθολογισμός, λοιπόν, είναι ένα ζήτημα καίριο. Και βεβαίως, μου δίνετε την ευκαιρία και την αφορμή να αναφερθώ και στις αλλότριες απασχολήσεις. Κάθε φορά που μιλάμε για αλλότριες απασχολήσεις, το μυαλό διαφόρων ανθρώπων πάει στους αστυνομικούς που απασχολούν οι Υπουργοί. 
      Εγώ θα σας βάλω και κάποια άλλα ζητήματα, όπως αυτό της Ε.Υ.Π.. Θα συνεχίσουμε να στελεχώνουμε την Ε.Υ.Π. με αστυνομικούς; Θα μου πείτε ότι γινόταν και προηγουμένως. Όμως, η εμπειρία σας είναι θετική γι’ αυτό το φαινόμενο; Χρεώνονται οι αποσπασμένοι στην Ε.Υ.Π. στην οργανική δύναμη των αστυνομικών διευθύνσεων; Δημιουργείται, λοιπόν, εξ αρχής ένα τεράστιο, ένα πολύ μεγάλο έλλειμμα, για να μη μιλήσουμε για τα αεροδρόμια, για την επίδοση δικογράφων, για τα γήπεδα κ.λπ., για τί μίλησε και ο συνάδελφός μου κ. Πεταλωτής. 
      Πήρατε μια κατάσταση στο Υπουργείο Δημόσιας Τάξης η οποία ήταν αποδεκτή. Θυμόμαστε όλοι ποια ήταν η κρίση του ελληνικού λαού εκείνη την περίοδο, το 2004. Σήμερα, έχουμε μία Αστυνομία αναποτελεσματική και γι’ αυτό απαξιωμένη στα μάτια της κοινής γνώμης. Εάν θέλουμε να λύσουμε το πρόβλημα, πρόκειται για μείζον πολιτικό ζήτημα. 
      Έχετε μία Αστυνομία η οποία είναι και μισητή, κύριε Υπουργέ, στα μάτια της κοινής γνώμης. Και αυτό το μίσος δημιουργείται από υποθέσεις τύπου ζαρντινιέρας, από συμπεριφορά των Μ.Α.Τ. κατά τις λαϊκές εκδηλώσεις, από ξυλοδαρμούς στα αστυνομικά τμήματα, από εμπέδωση νοοτροπίας πραιτόρων σε ένα τμήμα των δυνάμεων των Σωμάτων Ασφαλείας. 
      Θα έλεγα ότι τα δύο μεγάλα ζητήματα τα οποία θα πρέπει να αντιμετωπιστούν είναι η εμπέδωση της αξιοπιστίας όσον αφορά την Αστυνομία στην κοινή γνώμη και βεβαίως, η εμπέδωση μιας φιλικής διάθεσης μεταξύ Αστυνομίας και πολιτών. Όμως, για να γίνουν κάποια πράγματα και για να υπάρξει σχεδιασμός, προϋπόθεση αποτελούν αυτά τα δύο ζητήματα. Θα πρέπει να ανακτήσουμε, λοιπόν, την εμπιστοσύνη των πολιτών, κάτι για το οποίο χρειάζεται δουλειά και χρόνος. 
      Πρώτα απ’ όλα, χρειάζεται η πολιτική ηγεσία του Υπουργείου Δημόσιας Τάξης να κερδίσει την εμπιστοσύνη των ίδιων των ανδρών. 
      Και για να το κάνει αυτό, θα πρέπει να απολογηθεί στους άνδρες και στις γυναίκες των Σωμάτων Ασφαλείας τι γίνεται με τα αιτήματά τους, τι γίνεται με το μισθολόγιο και βαθμολόγιό τους. Θα πρέπει να υπάρχει μια υπηρεσιακή τάξη, μια αξιοκρατία που, δυστυχώς, δεν υπάρχει. 
      	Φοβάμαι ότι και τα νέα παιδιά που βγαίνουν από τις παραγωγικές σχολές, αρκεί διάστημα ενός έως δύο ετών στην υπηρεσία, για να ξεχάσουν ό,τι έμαθαν, αν έμαθαν κάποια πράγματα μέσα στη σχολή τους. 
      	Και βεβαίως, κύριε Υπουργέ, εκείνο που χρειάζεται είναι επαγγελματισμός. Σαφώς και πρέπει να αποκατασταθεί πλέον μια φιλική σχέση και διάθεση μεταξύ της Αστυνομίας και των πολιτών. Σαφώς και οι αστυνομικοί θα πρέπει να είναι φιλικοί προς τους πολίτες, αλλά δεν θα πρέπει, κύριε Υπουργέ, να είναι «κολλητοί» με τους πολίτες. Φοβάμαι ότι ένα μεγάλο μέρος του Σώματος λειτουργεί υπ’ αυτήν την έννοια. Φοβάμαι ότι ένα μεγάλο μέρος της πολιτικής ηγεσίας της χώρας, τη σημερινής Κυβέρνησης έτσι αντιλαμβάνεται τις φιλικές σχέσεις μεταξύ Σωμάτων Ασφαλείας και πολιτών. 
      	Με αυτές τις αντιλήψεις δεν πρόκειται να παράγουμε κανένα αποτέλεσμα. Εκείνο που με λυπεί ιδιαίτερα είναι ότι δεν έχει καμμιά εμπιστοσύνη πλέον ο ελληνικός λαός. Οι συνάδελφοί μας εδώ –ο κ. Ρόβλιας, ο κ. Πεταλωτής, ο κ. Νικητιάδης, ο κ. Αμοιρίδης- σας είπαν αρκετά. Σας προτείνω και εγώ –μένω σ΄ ένα από τα κεντρικά ξενοδοχεία της πόλης- να κάνουμε μαζί, κύριε Υπουργέ, μια βόλτα στις γειτονιές που ανέφερε ο κ. Ρόβλιας ή και σ΄ άλλες γειτονιές. Είναι πολύ σημαντικό. 
      Είστε Βουλευτής Επικρατείας και Υπουργός. Εμείς, οι Βουλευτές που εκλεγόμαστε με σταυρό, έχουμε ένα αξίωμα: Αν δεν βγεις στη γειτονιά, στο καφενείο, στους χώρους δουλειάς, δεν πρόκειται να αντιληφθείς τίποτα μέσα από το γραφείο. Να κάνουμε, λοιπόν, μια βόλτα, με κίνδυνο δικό σας και δικό μου, εάν δεν υπάρχει μια επίβλεψη, για να διαπιστώσετε πράγματα για τα οποία θα ντραπείτε. Θα ντραπείτε για την κατάντια του ανθρώπινου είδους. 
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ντόλιο. 
      	Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα πέντε μαθητές και μαθήτριες και δύο συνοδοί-δάσκαλοι από το 16ο Δημοτικό Σχολείο Λαμίας. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση κοινοβουλευτικού ελέγχου. Στην Αίθουσα βρίσκονται οι Βουλευτές που επερωτούν και ελέγχουν την Κυβέρνηση για πράξεις και παραλείψεις και ο παριστάμενος Υπουργός. Γι’ αυτό και είναι μικρός ο αριθμός των παριστάμενων Βουλευτών στην Αίθουσα. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μαρκόπουλος. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ειλικρινά δεν περίμενα ποτέ από το κόμμα της Αξιωματικής Αντιπολίτευσης, με εμπειρία διακυβέρνησης –τολμώ να πω- περισσοτέρων χρόνων απ’ ό,τι το κόμμα της Νέας Δημοκρατίας -αυτό βέβαια δεν έχει τόσο μεγάλη σημασία για τη συζήτησή μας- ότι θα διαχώριζε και θα αποκαλούσε τους μισούς υπαλλήλους της ΕΛ.ΑΣ. πραίτορες και τους άλλους μισούς απαξιωτικά δημοσίους υπαλλήλους χαμηλής απόδοσης. Δεν περίμενα ποτέ τέτοια άποψη για ανθρώπους οι οποίοι εργάζονται και πολλές φορές κινδυνεύουν για τη δημόσια ασφάλεια. Και δεν περίμενα ποτέ από ένα κόμμα, που θεωρητικά είναι κόμμα εξουσίας, να υβρίζει και να αποκαλεί με τέτοιους απαξιωτικούς χαρακτηρισμούς συνανθρώπους μας, συγκατοίκους μας, φίλους μας και συγγενείς μας. 
      Η Νέα Δημοκρατία όχι μόνο δεν τους χρησιμοποιεί, αλλά τους επιστρέφει αυτούσιους, αν έχει το δικαίωμα να μιλήσει για λογαριασμό δικό τους. 
      Και δεν περίμενα ποτέ να παρουσιάσει μέσα απ’ αυτήν την επερώτηση μια τόσο τραγική εικόνα μιας χώρας, που αν κάποιος ήξερε ελληνικά, αλλά ζούσε σε άλλη χώρα και άκουγε αυτά που ειπώθηκαν από τους προλαλήσαντες, θα αισθανόταν ότι ζούσε μάλλον σε μια βαλκανική χώρα του προηγούμενου ή του προπροηγούμενου αιώνα. 
      Γιατί, κυρίες και κύριοι συνάδελφοι, εγώ θα σας προσκαλούσα και θα σας προκαλούσα να επισκεφθείτε το Ζεφύρι, τις Αχαρνές και να μιλήσετε με το Δήμαρχο, να επισκεφθείτε την ανατολική και δυτική Αττική, που είναι κοντά στην Αθήνα και που ξέραμε τι προβλήματα είχε πριν, να επισκεφθείτε κακόφημες συνοικίες των προηγούμενων δεκαετιών της Ελλάδος, να περπατήσετε και να ρωτήσετε όσους μένουν εκεί αν περνούν καλύτερα ή χειρότερα. 
      Δεν μηδενίζω τα προβλήματα, ούτε αγνοώ την πραγματικότητα, ούτε μπορώ να πω ότι ζούμε σε μια κοινωνία αγγέλων. 
      Προβληματιζόμαστε εξίσου και εντός και εκτός αυτής της Αίθουσας. Αλλά το να μηδενίζουμε μία προσπάθεια, το να κατηγορούμε τους ανθρώπους που έχουν την ευθύνη της ασφάλειας, το να μην ξέρουμε να διαχωρίσουμε τι είναι Aστυνομία, τι είναι ασφάλεια στη χώρα, να μην ξέρουμε, δηλαδή, ποιες είναι οι διαφορετικές, αν το θέλετε, δομές της δημόσιας τάξης στην Ελλάδα, νομίζω ότι αυτό είναι πολύ για να μπορούμε να συνεννοούμαστε με τον ίδιο τρόπο.
      Επίσης διαβάζοντας την επερώτησή σας, βλέπω στοιχεία μιας δειγματοληπτικής έρευνας πεντακοσίων δεκαπέντε πολυεθνικών εταιρειών. Κυρίες και κύριοι συνάδελφοι, δεν είναι τρόπος να μιλάμε σ΄ αυτήν την Αίθουσα. Υπάρχουν ευρωπαϊκά όργανα, τα πιστεύουμε και τα πιστεύετε, τα εμπιστευόμαστε και τα εμπιστευόσαστε. Πάρτε τη EUROSTAT, σας το είπε ο κύριος Υπουργός, δείτε τα στατιστικά στοιχεία της έκρηξης του μεταναστευτικού κύματος, το οποίο υπήρχε στη χώρα το 1992, 1993, 1994, 1995. Δείτε τα στατιστικά στοιχεία της τότε εγκληματικότητας και της τωρινής. Συμμετείχατε και εσείς στη βελτίωση. Εμείς δεν μηδενίζουμε τη δική σας προσπάθεια. Εσείς γιατί μηδενίζετε τη δική μας; Και με ποιο δικαίωμα μιλάτε σ΄ αυτήν την επερώτηση και στέλνετε λάθος μήνυμα στην ελληνική κοινωνία, όταν αναφέρεστε σε έξαρση των ρατσιστικών φαινομένων, σε μία χώρα στην οποία οι ρατσιστικές επιθέσεις είναι στο μηδέν σχεδόν; Και αυτά που λέτε εδώ τα αμφισβητώ ευθέως. Σε μία χώρα η οποία έχει σχολεία δεύτερης ευκαιρίας, που κάνει τιτάνια προσπάθεια για να ενσωματώσει, όχι να αφομοιώσει τα παιδιά των μεταναστών, που είναι και αυτοί Έλληνες πολίτες, που έχουμε κάνει όλοι μία προσπάθεια σ΄ αυτήν τη χώρα για να τους καλοδεχτούμε στην αγκαλιά της ελληνικής κοινωνίας, από τη στιγμή κατά την οποία αποτελούν κομμάτι αυτής της κοινωνίας, εσείς μιλάτε για ρατσισμό. Και στέλνετε ένα λάθος μήνυμα, γιατί μας ακούν και μας παρακολουθούν πολίτες και προσπαθείτε μ΄ αυτόν τον τρόπο να κάνετε αντιπολίτευση. Θεωρώ ότι κάνετε κακό στον τόπο, κάνετε κακό στην κοινωνία. Θεωρώ ότι προσπαθείτε να αναμοχλεύσετε ήδη και δεδομένα. Και μας είπε ο κύριος συνάδελφος, Κοινοβουλευτικός Εκπρόσωπος του ΠΑ.ΣΟ.Κ. ότι μας παραδώσατε μία Ελληνική Αστυνομία τρομερή και δυνατή, με φοβερές επιτυχίες. Εγώ θα σας πω μονάχα ένα, το οποίο αποτέλεσε και αντικείμενο σοβαρής συζήτησης και τα προηγούμενα χρόνια και προσφάτως.
      Κυρίες και κύριοι συνάδελφοι, το C4 I  το οποίο από επένδυση και προμήθεια του Υπουργείου Δημοσίας Τάξεως το μετατρέψατε σε προμήθεια του Υπουργείου Εθνικής Άμυνας για τους γνωστούς λόγους του ελληνικού λογιστικού συστήματος και του Ελεγκτικού Συνεδρίου, εάν το είχατε παραδώσει τελειωμένο, ενώ ήταν ουσιαστικά πληρωμένο και διαρθρωμένο σωστά, δεν θα μιλούσαμε σήμερα για την ασφάλεια του τόπου. Γιατί έπρεπε να γίνει η τροποποίηση στη σύμβαση για να διασυνδεθεί με την Πυροσβεστική, οπότε θα μπορούσαμε να είχαμε τελειώσει τώρα με τα ζητήματα των πυρκαγιών και των εμπρησμών. Θα είχε διασυνδεθεί με το Λιμενικό Σώμα και με τους δορυφορικούς σταθμούς και θα είχαμε εντελώς διαφορετική δυνατότητα σ΄ αυτόν τον τόπο. Το πληρώσατε, αλλά δεν μας προικίσετε. Αυτή είναι μία πικρή πραγματικότητα. Και επιχειρήσατε, κυρίες και κύριοι συνάδελφοι, να το χρησιμοποιήσετε και ως σοβαρό επιχείρημα για το γεγονός ότι εμείς δεν κάνουμε καλά τη δουλειά μας. Ενώ εμείς τροποποιήσαμε τη σύμβαση για να βελτιώσουμε ένα αποτέλεσμα, το οποίο δεν παραλάβαμε ποτέ. Τα χρέη του τα παραλάβαμε, τα πλεονεκτήματά του δεν παραλάβαμε ποτέ.
      Μιλάτε για τον αστυνομικό της γειτονιάς. Δυσκολεύομε να θυμηθώ πότε ο αστυνομικός της γειτονιάς λειτούργησε επί των ημερών σας. Και δυσκολεύομαι επίσης να αντιληφθώ εάν αυτός ο θεσμός αποτελεί το θεσμό του παρόντος και του μέλλοντος  της αστυνόμευσης και της δημόσιας τάξης σ΄ αυτήν τη χώρα ή αν πρέπει να προχωρήσουμε σε άλλα ψηφιακά και ηλεκτρονικά συστήματα πιο ουσιαστικά.
      Δεν είπατε όλη την αλήθεια. Και δεν είπατε όλη την αλήθεια γιατί δεν μιλήσατε για την επιτάχυνση παραδείγματος χάρη των διαδικασιών της προστασίας των συνόρων από τους μετανάστες και της διαδικασίας επιστροφής που πάει πολύ καλά. Δεν είπατε για τις επιτυχίες της διεύθυνσης ηλεκτρονικού εγκλήματος, που δεν έχουν σχεδόν ούτε μια υπόθεση ανεξιχνίαστη και αποτελούν τις νέες μορφές εγκλήματος και ιδιαίτερα επικίνδυνες για τη σύγχρονη κοινωνία. Δεν μιλήσατε για τις συνεργασίες των διευθύνσεων ασφαλείας της χώρας με τις διεθνείς αντίστοιχες, για τις συλλήψεις, εκτός Ελλάδας μάλιστα, των τεραστίων φορτίων ναρκωτικών που θα ερχόντουσαν στη χώρα μας. Αντ’ αυτού προτιμήσατε να μας παρουσιάσετε –και στενοχωριόμαστε εξίσου, παρακαλώ- μερικά δυστυχή παραδείγματα νέων ανθρώπων που έκαναν χρήση ναρκωτικών που υπήρχαν και ευχόμαστε να μην υπάρχουν ποτέ στο μέλλον για καμμία κυβέρνηση. Και δεν μας είπατε πόσα τέτοια παραδείγματα μπορεί να αντικαταστήσει μία σύλληψη φορτίου δεκάδων τόνων που έγινε έξω από την Αφρική, με τις διαδικασίες των υπηρεσιών ασφαλείας του τόπου μας. 
      Επίσης, δεν μας είπατε πως κάνουμε ό,τι μπορούμε για να κλείσουμε τις τρύπες των ζητημάτων των μισθολογικών και των ζητημάτων εξέλιξης των υπαλλήλων της Ελληνικής Αστυνομίας. Ζητήματα ανοιχτά, τα οποία άφησε η πολύχρονη διακυβέρνηση του ΠΑ.ΣΟ.Κ.. 
      Δεν μηδενίζουμε τα προβλήματα, ούτε αισθανόμαστε ότι ζούμε σε παράδεισο. Σε καμμία περίπτωση δεν αισθανόμαστε ότι δεν υπάρχει το καλύτερο. Και είναι βέβαιο ότι υπάρχει. Αλλά σε καμμία περίπτωση δεν μπορούμε να δεχθούμε τον τρόπο της αντιπολιτευτικής σας υποχρέωσης, την οποία έχετε για να πιέσετε την Κυβέρνηση να κάνει καλύτερα το πρόγραμμά της και τη διακυβέρνηση του τόπου να την προχωρήσει και σ’ αυτά τα ζητήματα. Δεν μας διευκρινίσατε και δεν μας αφήσατε να σας πείσουμε ότι δεν είναι αυτός ο τρόπος για να στείλετε ένα ακόμη μήνυμα για τον ελληνικό τουρισμό, ότι τα ελληνικά νησιά παραδείγματος χάρη υποφέρουν από αστυνόμευση, ότι είναι τόπος περίθαλψης και ωρίμανσης εγκληματιών, μπαίνοντας σε μια τουριστική περίοδο.
      Λυπάμαι πάρα πολύ για το γεγονός ότι ο πόθος της εξουσίας πολλές φορές μας παρασύρει όλους σ’ αυτήν την Αίθουσα σε κρίσεις και επικρίσεις, οι οποίες δεν έχουν σχέση με την πραγματικότητα. Αλλά θα τελειώσω μ΄ αυτό που έχω πει πάρα πολλές φορές: Δεν κρίνονται μόνο οι κυβερνώντες, κρίνονται κι αυτοί που κάνουν αντιπολίτευση από τον τρόπο με τον οποίο διαχειρίζονται το δημοκρατικό τους δικαίωμα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρκόπουλο.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής έχει το λόγο.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, ανεξάρτητα από τα κάθε φορά παρουσιαζόμενα στοιχεία για την πορεία της εγκληματικότητας, την ορθότητα τους, τον τρόπο που προβάλλονται και αξιοποιούνται από την Κυβέρνηση και την εκάστοτε Αξιωματική Αντιπολίτευση, υπάρχουν και αναπτύσσονται όλοι εκείνοι οι παράγοντες, οι αιτίες που προξενούν και οξύνουν το πρόβλημα. 
      Το Κομμουνιστικό Κόμμα Ελλάδας έχει τονίσει επανειλημμένα ότι η αύξηση της εγκληματικότητας, του κοινού εγκλήματος, είναι ζήτημα και σε μεγάλο βαθμό αποτέλεσμα, των κοινωνικοοικονομικών συνθηκών που επικρατούν, των συνθηκών, δηλαδή, που διαμορφώνει η κάθε φορά κυβερνητική πολιτική. Φτώχια, ανεργία, ανέχεια, περιθωριοποίηση. Όσο οξύνονται οι κοινωνικές αντιθέσεις, όσο εντείνονται τα αδιέξοδα που προκαλεί στο λαό και στους λαούς γενικότερα, η πολιτική του κεφαλαίου σε εθνικό και διεθνές επίπεδο, τόσο θα ενισχύονται οι παράγοντες που συντελούν στην ανάπτυξη της εγκληματικότητας.
      Η εγκληματικότητα συνδέεται και με την επίδραση της κυρίαρχης αστικής ιδεολογίας, αυτή που λέει «άρπαξε να φας και κλέψε να έχεις». Αυτό αποτελεί συστατικό στοιχείο της ιδεολογίας και πολιτικής που στηρίζει το σύστημα της καπιταλιστικής εκμετάλλευσης.
      Ποια είναι η αποστολή της ΕΛ.ΑΣ.; Κύρια αποστολή της ΕΛ.ΑΣ. ως μέρος του κατασταλτικού μηχανισμού του κράτους, είναι η υπεράσπιση των συμφερόντων και της ασφάλειας του καπιταλιστικού εκμεταλλευτικού συστήματος έναντι του λαού. Η αντιμετώπιση του εγκλήματος έρχεται σε δεύτερη μοίρα. Αυτά τα χαρακτηριστικά αντανακλώνται στον προσανατολισμό της ΕΛ.ΑΣ., στη διάταξη των δυνάμεών της, στην εκπαίδευση και διαπαιδαγώγηση του προσωπικού, στο είδος του εξοπλισμού και στο σκοπό για τον οποίο χρησιμοποιείται, στο εσωτερικό καθεστώς και στο εύρος των κοινωνικών και δημοκρατικών δικαιωμάτων του προσωπικού της.
      Έτσι στη δομή και διάταξη των αστυνομικών δυνάμεων το κύριο βάρος έπεφτε και πέφτει στις δυνάμεις και υπηρεσίες παρακολούθησης και καταστολής του λαϊκού κινήματος. Αυτές οι δυνάμεις δεν έχουν κενά σε προσωπικό και μέσα. Τέτοια κενά συναντώνται κυρίως σε υπηρεσίες που είναι αρμόδιες για την αντιμετώπιση της εγκληματικότητας.
      Η ληστεία των λαϊκών αποταμιεύσεων από τις τράπεζες, η ληστεία των μεγάλων επιχειρήσεων στο εισόδημα της εργατικής λαϊκής οικογένειας, η λεηλασία των συνειδήσεων, γίνονται με διαχρονικούς νόμους που ψηφίστηκαν όλα τα περασμένα χρόνια από τις κυβερνήσεις και της Νέας Δημοκρατίας και του ΠΑ.ΣΟ.Κ.
      Γι’ αυτό η κάλυψη των κενών, που σήμερα υπάρχουν στην οργανική δύναμη της ΕΛ.ΑΣ., δεν θα δώσει απάντηση στο πρόβλημα της πλημμελούς καταστολής της εγκληματικότητας. Για να αξιοποιηθεί πλήρως το ανθρώπινο δυναμικό πρέπει να υπάρχει ανάλογος προσανατολισμός και διάταξη δυνάμεων.
      Όσοι αναδεικνύουν τα σημερινά οργανικά κενά της ΕΛ.ΑΣ. ως την αιτία του προβλήματος λένε ότι η χώρα μας έχει τη μεγαλύτερη αστυνομική δύναμη ανά πολίτη. Τα τελευταία δέκα χρόνια ενισχύθηκε αριθμητικά σε μεγάλο βαθμό με την πρόσληψη ειδικών κατηγοριών αστυνομικών υπαλλήλων που τώρα ενσωματώνονται πλήρως στην ΕΛ.ΑΣ. και ανέρχονται σε εφτά χιλιάδες άτομα περίπου, ενώ ταυτόχρονα η ΕΛ.ΑΣ. απαλλάχθηκε από μία σειρά καθηκόντων που έδωσαν τη δυνατότητα απελευθέρωσης δυνάμεων. Έγιναν μάλιστα στο όνομα της διάθεσής τους στη δίωξη του εγκλήματος.
      Η Κυβέρνηση αν θέλει να παρουσιάσει πραγματική βελτίωση στην αντιμετώπιση του εγκλήματος -τουλάχιστον όσον αφορά στο κομμάτι της πολιτικής για την καταστολή του- κατά την άποψή μας οφείλει να προχωρήσει σε αναδιάταξη του προσωπικού και των μέσων που διατίθενται προς αυτήν την κατεύθυνση, να δώσει κατάλληλο προσανατολισμό και δυνάμεις στις υπηρεσίες που έχουν άμεση σχέση με την πρόληψη και τη δίωξη του εγκλήματος, να διαλύσει τους μηχανισμούς καταστολής του λαϊκού κινήματος, τις υπηρεσίες παρακολούθησης και διείσδυσης που έχουν πληθύνει σε προσωπικό, σε εξειδίκευση και σε ειδική αντιτρομοκρατική εκπαίδευση. Θεωρούμε όμως ότι δεν θα το κάνει γιατί δεν θα αρνηθεί τον εαυτό της και το ρόλο της, το ρόλο του αστικού κράτους. 
      Θεωρούμε επίσης ότι το συνδικαλιστικό κίνημα των αστυνομικών υπαλλήλων πρέπει να παλέψει για τον επαναπροσανατολισμό των Σωμάτων Ασφαλείας, για τη δίωξη του εγκλήματος και να εναντιωθεί στην καταστολή του λαϊκού κινήματος. Για παράδειγμα, οι επερωτώντες στην επερώτησή τους δεν αναφέρονται καθόλου στους μηχανισμούς καταστολής εναντίον των αγωνιστικών κινητοποιήσεων των εργαζομένων. Αυτά που λέει σήμερα το ΠΑ.ΣΟ.Κ. τα έλεγε η Νέα Δημοκρατία όταν ήταν στην αντιπολίτευση και αντιπαρατίθενται και τα δύο κόμματα του δικομματισμού τάχα για την ενίσχυση της ασφάλειας των πολιτών. Πρόκειται για ένα παιχνίδι που είχε ξαναπαιχτεί όταν το ΠΑ.ΣΟ.Κ. ήταν στην κυβέρνηση και η Νέα Δημοκρατία στην αξιωματική αντιπολίτευση. Με τα ίδια ακριβώς επιχειρήματα  είχαν την ίδια αγωνία για την ασφάλεια του λαού.
      Η σημερινή πολιτική της Νέας Δημοκρατίας είναι αυτή που κλέβει το ψωμί από το τραπέζι της λαϊκής οικογένειας, κλέβει από τη νέα γενιά το βιβλίο, κλέβει την ουσιαστική μόρφωση, κλέβουν τις αξιοπρεπείς συνθήκες και σχέσεις εργασίας, την ίδια την εργασία. Σε κοινωνικό και οικονομικό επίπεδο τα ίδια είχαμε και στην περίοδο των κυβερνήσεων του ΠΑ.ΣΟ.Κ.. Υπάρχει συναίνεση. Έτσι με τις αποφάσεις σας σε ευρωενωσιακό και εθνικό επίπεδο δεν αφήνετε τίποτα όρθιο από κοινωνικά, εργασιακά, δημοκρατικά δικαιώματα και κατακτήσεις. Η πολιτική που έχει ταχθεί να υπηρετήσει ο δικομματισμός είναι η πηγή του εγκλήματος και αυτό κατά την άποψή μας θέλετε να αποκρύψετε.
      Θα κάνω μερικές ακόμα παρατηρήσεις. Η ανάπτυξη, η διάδοση των ναρκωτικών και η χρήση τους δεν είναι τυχαία υπόθεση, όλοι το αναγνωρίζουμε. Οι κοινωνικές αιτίες είναι η βάση της χρήσης των ναρκωτικών ουσιών. Η ανεργία, η ανασφάλεια, ο τρόπος ζωής που περιθωριοποιεί τους νέους ανθρώπους είναι βασικές αιτίες. Ο τζίρος από το εμπόριο ναρκωτικών ουσιών ανέρχεται σε πολλά δισεκατομμύρια ευρώ. Χθες κιόλας συζητήσαμε για τον πολλαπλασιασμό της παραγωγής ναρκωτικών ουσιών στο Αφγανιστάν ύστερα απ’ αυτήν την «απελευθερωτική» δράση των ιμπεριαλιστικών δυνάμεων των Ηνωμένων Πολιτειών και της Ευρωπαϊκής Ένωσης. 
      Τι μέτρα λαμβάνονται εναντίον των εμπόρων ναρκωτικών ουσιών; Υπήρξαν στο παρελθόν περιπτώσεις μεγαλεμπόρων με τζίρο δισεκατομμυρίων δραχμών, οι οποίοι είτε αποφυλακίστηκαν είτε πήραν προσωρινή άδεια για ανθρωπιστικούς, λέει, λόγους και φυσικά, δεν γύρισαν οι αδειοδοτηθέντες. Ελέγχθηκαν αυτοί οι ανθρωπιστές δικαστές; Ελέγχθηκαν οι δικαστές, οι οποίοι καταδικάζουν μικρά παιδιά-χρήστες, γιατί καπνίζουν ένα τσιγάρο και τα κλείνουν στη φυλακή με βαριές ποινές; 
      Αναφέρεται στην επερώτηση ότι υπάρχει αδράνεια της ΕΛ.ΑΣ. Για την εγκληματικότητα υπάρχει αδράνεια. Για την καταστολή των αγωνιστικών κινητοποιήσεων των εργαζομένων και της νεολαίας, όχι μόνο δεν υπάρχει αδράνεια, αλλά υπάρχει υπερδραστηριότητα και υπερβάλλων ζήλος πολλές φορές από τους κατασταλτικούς μηχανισμούς, από τα Μ.Α.Τ. και από άλλες μονάδες τάξης.
      Αμφισβητεί ο Κοινοβουλευτικός Εκπρόσωπος της Νέας Δημοκρατίας τις ρατσιστικές δράσεις. Αν παρακολουθήσει κάποιος τα δελτία ειδήσεων, θα συνειδητοποιήσει ότι σε κάθε είδηση για κάποια εγκληματική πράξη για την οποία δεν έχει συλληφθεί ο ένοχος, το πρώτο ερώτημα ή η απορία του εκφωνητή είναι μήπως είναι αλλοδαπός. Αυτό δεν συνιστά ρατσισμό; Και όταν αποκαλύπτεται η αλήθεια ότι αυτός δεν είναι αλλοδαπός, δεν είναι μετανάστης κανένας δεν ζητά συγνώμη.
      Τέλος, ρατσιστικές επιθέσεις εναντίον αλλοδαπών μεταναστών έχουμε. Ό,τι και να λέτε, κύριε Υπουργέ, η πραγματικότητα σας διαψεύδει. Ο τρόπος με τον οποίο αστυνομικά όργανα –όχι τα αστυνομικά όργανα, αλλά αρκετά αστυνομικά όργανα- τους αντιμετωπίζουν, είναι επιεικώς απαράδεκτος. Σε πολλές περιπτώσεις η συμπεριφορά τους είναι, όχι μόνο αντιδημοκρατική, αλλά έως απάνθρωπη. Πρέπει να αλλάξει η νοοτροπία.  Όσες Ε.Δ.Ε. αποφασίζονται δεν έχουν σχεδόν κανένα αποτέλεσμα. Ελάχιστες οδηγούν σε απόδοση ευθυνών. 
      Νομίζουμε ότι οι εργαζόμενοι, ο λαός, πρέπει να δυναμώσει την πάλη του εναντίον των μηχανισμών της βίας και της τρομοκρατίας, να συγκροτήσει ένα μέτωπο για τα δικαιώματα του, να αναδείξει και να επιβάλλει το δίκαιο και τη νομιμότητα των αγώνων του. Δεν υπάρχει άλλος δρόμος.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χαλβατζή.
      Έχω την τιμή να ενημερώσω το Σώμα ότι με την υπ’ αριθμ. 3812/2580 από 11 Απριλίου 2008 απόφαση του Προέδρου της Βουλής συστάθηκε, σύμφωνα με το άρθρο 42 του Κανονισμού της Βουλής, η Ειδική Επιτροπή για την επεξεργασία και εξέταση του σχεδίου νόμου του Υπουργείου Εξωτερικών «Κύρωση της Συνθήκης της Λισσαβώνας που τροποποιεί τη Συνθήκη για την Ευρωπαϊκή Ένωση, τη Συνθήκη περί ιδρύσεως της Ευρωπαϊκής Κοινότητας και ορισμένες συναφείς πράξεις».
      Η σχετική απόφαση θα καταχωρισθεί στα Πρακτικά της σημερινής συνεδριάσεως και θα διανεμηθεί στους ενδιαφερόμενους Βουλευτές.
      Η προαναφερθείσα απόφαση καταχωρίζεται στα Πρακτικά και έχει ως εξής:
      (Να φωτογραφηθούν οι σελίδες 167-168)
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Κύριε Υφυπουργέ, εμείς θα ακολουθήσουμε τη συμβουλή σας και δεν θα προβούμε σε μία μικροκομματική αντιμετώπιση του θέματος. Θα πρέπει, όμως, και εσείς με τη σειρά σας να συμφωνήσετε ότι η μέχρι τώρα συζήτηση ανέδειξε ένα «πινγκ-πονγκ» μετάθεσης ευθυνών μεταξύ της Κυβέρνησης και της Μείζονος Αντιπολιτεύσεως, μόνο που έχουμε ένα «πινγκ-πονγκ» με ανεστραμμένους ρόλους, δηλαδή το μεν ΠΑ.ΣΟ.Κ. προσπάθησε να αποδομήσει πλήρως το έργο της Κυβέρνησης, η δε Κυβέρνηση, όταν ήταν Αντιπολίτευση, αποδομούσε πλήρως τα έργα και τις ημέρες του ΠΑ.ΣΟ.Κ..
      Και τελικά, «ποιος πλήρωνε το μάρμαρο», κύριε Υφυπουργέ; «Το μάρμαρο το πλήρωνε» η ελληνική κοινωνία, η οποία έχει καταστεί μία φοβική κοινωνία. Αυτό είναι δεδομένο. Το καταγράφουν οι μετρήσεις, το καταγράφουν οι στατιστικές, διότι η αύξηση της εγκληματικότητας, η έξαρσή της είναι δεδομένη.
      Ένα παράδειγμα μόνο θα σας πω, σχετικά με το οποίο έχετε ιδία εμπειρία. Σας επισκέφθηκαν οι ξενοδόχοι του κέντρου των Αθηνών, κύριε Υφυπουργέ και σας δήλωσαν ότι αναγκάζονται να κλείνουν τα ξενοδοχεία; Τουλάχιστον εμάς έτσι μας είπαν, ότι σας το μετέφεραν και νομίζω ότι είναι αληθές. Το λέω αυτό, όχι για να δείξω ότι δεν κάνετε τίποτε -εμείς δεν έχουμε μία μηδενιστική θεώρηση των πραγμάτων- αλλά ότι η έξαρση του φαινομένου είναι δεδομένη.
      Άρα δεν θα προβώ σε μία στείρα κριτική, διότι ήδη από τους συναδέλφους του ΠΑ.ΣΟ.Κ. έχουν ειπωθεί πάρα πολλά πράγματα. Πριν προβώ, όμως, σε κάποιες προτάσεις, θα μου επιτρέψετε, αγαπητοί συνάδελφοι, να καταθέσω το εξής: Μου προκαλεί αλγεινή εντύπωση το γεγονός ότι ουδείς εκπρόσωπος από το κόμμα του κ. Τσίπρα συμμετέχει σ’ αυτή τη συζήτηση. Ελπίζω μέχρι το τέλος να μας κάνουν την τιμή και να συμμετάσχουν. Διαφορετικά, θα μου επιτρέψετε να πω ότι για ένα κοινοβουλευτικό κόμμα όπως είναι ο ΣΥ.ΡΙΖ.Α. φαίνεται ότι το μείζον αυτό θέμα της ασφάλειας της ελληνικής κοινωνίας δεν έχει και τόσο μεγάλη βαρύτητα.
      Περνάω, λοιπόν, τώρα σε προτάσεις, αγαπητέ κύριε Υφυπουργέ, που θέλω να τις ακούσετε καλά και να προβληματιστείτε. Έγινε μια υπαγωγή του Υπουργείου Δημοσίας Τάξης στο Υπουργείο Εσωτερικών. Νομίζω ότι κάνετε καθημερινή αποτίμηση του πράγματος αυτού. Και βεβαίως, έγινε η υπαγωγή αυτή υπό το σκεπτικό να συμβαδίσουμε με τα ευρωπαϊκά δεδομένα.
      Απέτυχε το μοντέλο αυτό, κύριε Υφυπουργέ. Να σας πω γιατί απέτυχε. Διότι «στην Εσπερία» τα ανάλογα υπουργεία εσωτερικών δεν έχουν το φόρτο που έχει το δικό μας Υπουργείο Εσωτερικών. Για παράδειγμα, δεν ασχολούνται με τη διενέργεια των εκλογών, δεν ασχολούνται με θέματα δημόσιας διοίκησης. Τώρα, λοιπόν, τι κάναμε; Δημιουργήσαμε έναν υδροκέφαλο, έναν γιγαντιαίων διαστάσεων μηχανισμό, που δεν μπορεί να αποδώσει.
      Να σας πω ποια είναι η δική μας θέση και τι έπρεπε να γίνει; Το Υπουργείο Δημοσίας Τάξεως θα έπρεπε να συγχωνευθεί με το Υπουργείο Δικαιοσύνης – και όχι με το Εσωτερικών, με το Δικαιοσύνης. Και να σας πω γιατί, κάνοντας έναν απλό συλλογισμό: διότι έρχονται στατιστικά που δίνει η ΕΛ.ΑΣ. για την εγκληματικότητα, μόνο που αυτά τα στατιστικά δεδομένα δείχνουν πώς τα πάει και πώς τα καταφέρνει η δίωξη.
      Από κει και πέρα, υπάρχει η δικαστική διερεύνηση των υποθέσεων. Γι’ αυτό το πράγμα δεν έχουμε καμμία στατιστική ανάλυση. Θέλω να πω με αυτό ότι τα στατιστικά δεδομένα πάσχουν σοβαρά σε αυτό το σημείο. Εμείς θέτουμε έναν προβληματισμό κατ’ αρχάς, μήπως θα έπρεπε να δούμε ένα άλλο οργανωτικό μοντέλο.
      Παρακολούθησα επίσης, αγαπητέ κύριε Υφυπουργέ, με μεγάλη προσοχή την τοποθέτησή σας. Δεν άκουσα ούτε μία φορά – και μου έκανε δραματική εντύπωση αυτό το πράγμα – να λέτε τον όρο «λαθρομετανάστευση». Κάτι ψέλλισαν εκεί οι συνάδελφοι του ΠΑ.ΣΟ.Κ., κάτι είπαν. Βεβαίως, άκουσα και τον Κοινοβουλευτικό Εκπρόσωπο του Κ.Κ.Ε., που είπε «ρατσιστική συμπεριφορά δεν είναι να διερωτάται ο τηλεπαρουσιαστής μήπως είναι μετανάστες;».
      Ξέρετε όμως ποια είναι η πραγματικότητα; Το ελληνικό κράτος θα πρέπει να παραδεχθεί, να αποδεχθεί ότι σε αυτή την έξαρση της εγκληματικότητας, τεράστια είναι η συνεισφορά των λαθρομεταναστών. Τονίζω τον όρο, για να μην υπάρξουν σκόπιμες παρεξηγήσεις. Άλλο ο μετανάστης, που διαμένει μόνιμα και νόμιμα στη χώρα και άλλο ο λαθρομετανάστης. Άρα, πρέπει να κάνουμε την παραδοχή αυτή. Νομίζω ότι στη δευτερολογία σας θα καλύψετε το κενό αυτό.
      Γιατί όμως η ελληνική πολιτεία αρνείται να το δεχθεί, να το πει; Εμείς έχουμε μια εξήγηση, κύριε Υφυπουργέ: αρνείται να το κάνει αυτό το πράγμα, διότι η άρχουσα τάξη της δύναμης και του χρήματος θέλει τους σύγχρονους δούλους, θέλει ένα φτηνό εργατικό δυναμικό. Διότι υπάρχει το επιχείρημα: τι να κάνουμε; Κι ο όγκος αυτός των λαθρομεταναστών συνεισφέρει στην οικονομία. Δεν συνεισφέρει στην οικονομία του πολίτη. Συνεισφέρει στην οικονομία της άρχουσας τάξεως. Άρα, απορώ: θα το δούμε το θέμα αυτό της λαθρομετανάστευσης κατάματα; Είναι βασικός πυλώνας έξαρσης της εγκληματικότητας. 
      Βεβαίως, ο Πρόεδρος του Λαϊκού Ορθοδόξου Συναγερμού έκανε μια πρόταση. Είπε δηλαδή ότι θα πρέπει να δημιουργηθεί μια γενική γραμματεία, ένα υφυπουργείο, ό,τι θέλετε κάνετε, πάντως θα πρέπει να δημιουργηθεί μια δομή μεταναστευτικής πολιτικής.
      Είναι άλλο πράγμα το immigration policy, η μεταναστευτική πολιτική και άλλο το immigrant policy, δηλαδή πολιτική για την άμεση διαχείριση των καταστάσεων, που αναφύονται στη καθημερινή μας ζωή από τους λαθρομετανάστες και από τους μετανάστες, και άλλο μια μακροπρόθεσμη μεταναστευτική πολιτική, που λείπει. Γι’ αυτό το πράγμα δεν ακούσαμε τίποτα.
      Βεβαίως, εμείς θα προτείνουμε και κάτι άλλο. Είπατε ότι κάνατε μια μεγάλη τομή με την εξομοίωση των ανθρώπων που απασχολούνται αυτή τη στιγμή στη δίωξη της λαθρομετανάστευσης. Στους συνοριακούς φρουρούς αναφέρομαι, που τους εξομοιώνετε. Θετικότατο. Είναι προς τη σωστή κατεύθυνση και είναι μια θετική ενέργεια.
      Όμως, δεν θα πρέπει να διατηρήσουν την αυτοτέλειά τους; Διότι, ξέρετε τι θέλετε να κάνετε, κύριε Υφυπουργέ; Να το πείτε: θέλετε να βάλετε στους ώμους των ανθρώπων αυτών γενικά καθήκοντα αστυνόμευσης. Αυτό θέλετε να κάνετε, για να καλύψετε οργανικά κενά. Περί αυτού πρόκειται, αυτή είναι η αλήθεια.
      Θα κάνετε, όμως, ένα τεράστιο ολίσθημα, ενώ κινείσθε προς τη σωστή κατεύθυνση της μισθολογικής ή εργασιακής τους εξομοίωσης –ας το πω έτσι- αλλά παράλληλα πλήττοντας την αυτοτέλεια αυτού του Σώματος, που παραγάγει μεγάλο έργο και το έχετε αποδεχθεί, διότι θα έχουμε κενά στον ευαίσθητο τομέα της λαθρομετανάστευσης.
      Εδώ, κύριε Υπουργέ, έχω να καταθέσω για τα Πρακτικά μία μελέτη, την οποία, εάν την δείτε, θα είναι άκρως διαφωτιστική, με πίνακες για το πώς συμβάλλει και πώς συνδράμει η λαθρομετανάστευση κατά κατηγορία παραβατικής συμπεριφοράς στην ελληνική κοινωνία. Την καταθέτω για τα Πρακτικά.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επειδή εμείς δεν κάνουμε κριτική, αλλά καταθέτουμε προτάσεις, σας παρακαλώ να μου δώσετε ένα λεπτό.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε όσο μπορείτε πιο σύντομα.
      ΑΣΤΕΡΙΟΣ ΡΟΝΤΟΥΛΗΣ: Θα είμαι πάρα πολύ σύντομος.
      ΠΡΟΕΔΡΕΥΩΝ (Γεώργιος Σούρλας): Έπρεπε το μισό χρόνο να τον αφιερώσετε σε προτάσεις.
      ΑΣΤΕΡΙΟΣ ΡΟΝΤΟΥΛΗΣ: Θα πω αυτό και θα κλείσω, κύριε Πρόεδρε. 
      Θα πρέπει να πούμε και κάτι άλλο, το οποίο είναι πάρα πολύ σημαντικό. Επιτέλους, κύριε Υφυπουργέ, πρέπει να ξέρουμε την ποιότητα της εγκληματικότητας, δηλαδή για ποια εγκληματικότητα μιλάμε. Η Ελλάδα δεν ξέρει την εγκληματικότητά της, δεν έχει φωτογραφία της παραβατικής συμπεριφοράς. Γι’ αυτό ένα κέντρο ποιοτικής ανάλυσης παραβατικών συμπεριφορών είναι αναγκαία προϋπόθεση, για να έχω μια ακτινογραφία του εγκλήματος. Τι σημαίνει αυτό; Πρέπει να ξέρω την ηλικία, το φύλο του ανθρώπου που έχει παραβατική συμπεριφορά, την κοινωνική προέλευσή του, τη μόρφωσή του. Όλα αυτά τα δεδομένα θα με βοηθήσουν να εξαγάγω χρήσιμα συμπεράσματα για να καταπολεμήσω κάτι, αλλά πρώτα θα πρέπει να το μάθω, να το γνωρίσω. 
      Μέσα απ’ όλη αυτήν τη διαδικασία, κύριε Υφυπουργέ, ξέρετε τι θα αναδειχθεί; Θα αναδειχθεί ότι η φτώχεια, η ανέχεια, όπως σημείωσε και ο συνάδελφος του Κ.Κ.Ε. -και είναι αληθές- συνδράμει αποφασιστικά στην έξαρση της εγκληματικότητας. Δεν είναι δυνατόν να έχουμε δύο εκατομμύρια εκατό χιλιάδες ανθρώπους κάτω από το όριο της φτώχειας και να διερωτώμεθα εδώ όλοι τι πρέπει να γίνει. Κοινωνική ευαισθησία και θετικά μέτρα προς τη σωστή κατεύθυνση χρειάζονται και θα απαλειφθεί το πρόβλημα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη.
      Το λόγο έχει ο πρώην Πρόεδρος, ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, προσυπέγραψα την επερώτηση των συναδέλφων του ΠΑ.ΣΟ.Κ., γιατί διακατέχομαι κι εγώ -όπως είμαι βέβαιος ότι διακατέχεστε και εσείς και όλοι σε αυτήν την Αίθουσα, ο κύριος Υπουργός, αλλά και εκτός της Αιθούσης οι πολίτες που προβληματίζονται για την πορεία του τόπου- από ανησυχία σε ό,τι αφορά την έξαρση της εγκληματικής δραστηριότητας στη χώρα μας τα τελευταία χρόνια.
      Άκουσα με πολλή προσοχή τους Κοινοβουλευτικούς Εκπροσώπους των κομμάτων, της Αντιπολίτευσης, όπως και τον Κοινοβουλευτικό Εκπρόσωπο της Νέας Δημοκρατίας. Εξαιρετικός ρήτορας ο κ. Μαρκόπουλος, αλλά προφανώς από την Εύβοια, την οποία εκπροσωπεί, έρχεται κατευθείαν στο Κοινοβούλιο. Διότι, εάν περάσει από την Ανατολική και τη Δυτική Αττική, που είναι η δική μου περιφέρεια, θα δει ότι εκεί δεν είναι ευχαριστημένοι, δεν περνούν καλύτερα, όπως είπε από το Βήμα, σήμερα απ’ ό,τι στο παρελθόν. Δυστυχώς, δεν περνούσαν καλά και περνούν χειρότερα σήμερα σε ό,τι αφορά την εγκληματικότητα, καθώς και το ρόλο και τις δυνατότητες της Ελληνικής Αστυνομίας.
      Δεν θα συμφωνήσω ούτε με τον κ. Χαλβατζή, πέραν της κοινωνιολογικής θεωρητικής ανάλυσης, που έκανε και η οποία είναι εν πολλοίς βάσιμη, ότι τελικώς η πρακτική λύση είναι η εξαφάνιση του «δικομματισμού». Ξέρετε ότι αυτή η θεωρία τελευταία χρησιμοποιείται πάρα πολύ στην προσπάθεια να πλαγιοκοπηθεί το ΠΑ.ΣΟ.Κ., τόσο από την κυβερνώσα σήμερα Νέα Δημοκρατία, όσο και από τα άλλα κόμματα της Αριστεράς. Γιατί δεν νομίζω ότι με το να έχουμε ένα κόμμα στην Κυβέρνηση είτε στα πλαίσια αυτού του συστήματος, δηλαδή ένα κόμμα της Δεξιάς, είτε στα πλαίσια του συστήματος, που κοσμοθεωρητικώς ακολουθεί το Κομμουνιστικό Κόμμα της Ελλάδας, θα είναι καλύτερα τα πράγματα.
      Σε ό,τι αφορά τους λαθρομετανάστες, σωστά το σημείωσε και ο κ. Ροντούλης, πρέπει να σημειώσουμε αυτό που εγώ πολλές φορές έχω τονίσει εδώ, ότι οι μεγαλοκατασκευαστές και άλλοι μεγάλοι επιχειρηματίες επιχειρήσεων, ιδιαίτερα εντάσεως εργασίας, εκμεταλλεύονται τη λαθρομετανάστευση, όπως και τη νόμιμη μετανάστευση στη χώρα μας και ταυτόχρονα αυτή η «αξιοποίηση», όπως ξέρουμε, ήταν και ένας παράγων -και εξακολουθεί να είναι- υπονόμευσης και του ασφαλιστικού συστήματος της χώρας. Αυτό που για εμένα έχει, επίσης σημασία, σε σχέση με τους λαθρομετανάστες έχει να κάνει με πολλά άλλα αδικήματα, τα οποία διαπράττονται από υποτιθέμενους επαγγελματίες ακόμα και «δικηγόρους», εκβιασμοί ή παραβάσεις καθήκοντος από αστυνομικά όργανα, και διάφορα άλλα αδικήματα, που έχουν να κάνουν με το ισχύον καθεστώς αντιμετώπισης της λαθρομετανάστευσης. Δεν έχει νομοθετηθεί, έως τώρα, διότι και ο τελευταίος νόμος για τους μετανάστες δεν λύνει το πρόβλημα. ΄Ενα ξεκάθαρο πλαίσιο που θα βοηθήσει τη χώρα και την οικονομία της, καθώς και την ελληνική κοινωνία, η οποία έχει πρόβλημα υπογεννητικότητας. Γι’ αυτό και δεν πρέπει να ξεχνούμε ότι τη νόμιμη μετανάστευση τη δεχόμεθα και είναι χρήσιμη. Γι΄αυτό το  Πανελλήνιο Σοσιαλιστικό Κίνημα, όπως ξέρετε, πρωτοπορεί στο θέμα της ενσωμάτωσης και στην κοινωνική και την πολιτική ζωή, ακόμα των νομίμως εργαζομένων στη χώρα ξένων μεταναστών.
      Εσείς, όμως, κύριε Υπουργέ, έχετε ένα ελαφρυντικό, πρέπει να το παραδεχτώ. Ζητούμε από εσάς πράγματα, τα οποία ούτε οι προκάτοχοί σας και της δικής σας και των προηγουμένων κυβερνήσεων κατόρθωσαν,. Διότι εγώ πιστεύω ότι είναι υπεράνω και των δυνάμεων και του ρόλου οποιουδήποτε Υπουργού, η αντιμετώπιση του προβλήματος από το οποίο απορρέει και η εγκληματικότητα. Διότι το έγκλημα δεν είναι μια πρωτογενής αιτία άλλων φαινομένων αλλά παράγωγο. «Ουδείς εκών κακός» είπε ο σοφός Πλάτων. Η εγκληματικότητα είναι αποτέλεσμα, να το πούμε καθαρά και ξάστερα, της συνεχούς κατολίσθησης της κοινωνίας, προεξαρχούσης κάθε ελίτ, είτε πολιτική είναι αυτή, είτε κοινωνική, είτε οικονομική, είτε ακαδημαϊκή, αυτής της ραγδαίας κατολίσθησης, από πλευράς αρχών και αξιών, της σύγχρονης κοινωνίας. Διότι αυτό που αντιμετωπίζουμε, ως χώρα, κύριε Πρόεδρε, το έχουν αντιμετωπίσει πριν από εμάς άλλες χώρες και δεν το έχουν ξεπεράσει. 
      Για πρώτη φορά είχα επισκεφθεί τις Ηνωμένες Πολιτείες το 1977 και από το ξενοδοχείο που έμενα απέναντι στο Central Park στη Νέα Υόρκη, είδα, μετά τις επτά, όταν σουρούπωνε, να βγαίνουν τρέχοντας οι πολίτες, γιατί εκεί, αν έμενες, ενώ έπεφτε το σκοτάδι, δεν ήταν βέβαιο ότι θα έβγαινες σώος και αβλαβής. Ή έβλεπα ανθρώπους, να ξενυχτούν πάνω από τις ανοιχτές σχάρες για την εξαέρωση των υπογείων χώρων του μετρό. Πενήντα εκατομμύρια, ως γνωστόν, είναι οι στερούμενοι ιατροφαρμακευτικής περίθαλψης σ’ αυτή τη μεγάλη, την ισχυρότατη, ως τώρα τουλάχιστον, οικονομική δύναμη του κόσμου! 
      Υπάρχει, λοιπόν, το πρόβλημα της εγκληματικότητας, διότι με αυτά που προανέφερα για τις Ηνωμένες Πολιτείες προφανώς υπάρχει κάποια αντιστοίχιση. Δεν ξέρω αν είναι περισσότερο ή λιγότερο έντονα εδώ τα φαινόμενα αυτά, αλλά είναι προφανές ότι θα υπάρχουν σε μια κοινωνία, όπου ο κόσμος του περιθωρίου συνεχώς πληθύνεται, σε μια κοινωνία που η νεολαία δεν αισθάνεται ότι έχει μέλλον, σε μια κοινωνία που αυξάνονται οι νεόπτωχοι. Αυτόν τον όρο, κύριε Πρόεδρε, πριν από κάμποσα χρόνια δεν τον γνωρίζαμε στην Ελλάδα, όμως τώρα υπάρχει. Προέρχονται από τα λεγόμενα μεσαία στρώματα που προστίθενται στον κόσμο της κοινωνικής και οικονομικής βάσης και στο περιθώριο. Είναι και αυτοί που για να αποφύγουν αυτήν την ισοπέδωση, προφανώς -γιατί αυτό προσχωρούν στον κανόνα: «άρπαξε να φας, κλέψε να έχεις». Αυτό αποτελεί πια έναν κανόνα κοινωνικά -δυστυχώς και πολιτικά- αποδεκτό. 
      Μιλάμε αυτές τις μέρες για το ντόπινγκ στον αθλητισμό και λυπάμαι αλλά πρέπει να πω ότι αυτό που μας απασχολεί -γιατί ακούω στα ραδιόφωνα πολίτες που βγαίνουν να πουν την άποψή τους- ως κοινωνία, ως άτομα είναι όχι πώς θα αποκόψουμε αυτόν τον καρκίνο από το κοινωνικό σώμα και από την ωραιότερη και υψηλότερη και από πλευράς ιδανικών και άλλων παραγόντων, δραστηριότητα του ανθρώπου, ιδιαίτερα του νέου, τον αθλητισμό, αλλά πώς θα συνεχίσουμε, συγκαλύπτοντας τέτοια κολοσσιαία εγκλήματα, να διεκδικούμε κάποια στεφάνια και κάποια ασημικά και χάλκινα αντικείμενα στους διάφορους αγώνες. 
      Στη δε εκπαίδευση, κύριε Πρόεδρε, έχουμε ένα βαρύτατο φαινόμενο, το οποίο συνεχίζεται, διαχρονικά και έχει ενταθεί τα τελευταία χρόνια. Φαίνεται ότι πολλοί γονείς ενθαρρύνουν τα παιδιά τους να ασχολούνται με τον αθλητισμό όχι για τις υψηλές ιδέες του αθλητισμού, αλλά για να μπουν έτσι στα πανεπιστήμια;
      Κύριε Πρόεδρε, πιστεύω ότι η Κυβέρνηση -και νομίζω ότι δεν θα υπάρξει αντίρρηση εδώ- πρέπει να καταργήσει αυτές τις διατάξεις, τις οποίες εγώ ως Υπουργός Παιδείας τις είχα περιορίσει, αλλά έκτοτε έχουν υπερπληθυνθεί. 
      Ο κύριος Υπουργός, μας διάβασε τα σημειώματα που του έδωσαν οι υπηρεσίες του που δείχνουν κάποια προσπάθεια που γίνεται, αλλά αυτό, κύριε Υπουργέ, δεν αρκεί και δεν είναι δυστυχώς στους ώμους τους δικούς σας μόνο. Εδώ, σ’ αυτήν την Αίθουσα θα ακούσετε τώρα στη θητεία σας εδώ ως Βουλευτής πολλές φορές σκάνδαλα επί σκανδάλων, κλοπές επί κλοπών, ληστείες επί ληστειών του δημοσίου χρήματος που μπαίνουν στο αρχείο είτε εδώ είτε στη Δικαιοσύνη. Τι ζητάμε, λοιπόν, από τους πεινασμένους και εξαθλιωμένους; 
      Το λιγότερο για μένα είναι, αν και απαράδεκτο και επικίνδυνο, αυτό που είδατε προχθές στη Καισαριανή. Επί δύο ώρες, κύριε Πρόεδρε, κάποιες συμμορίες νεαρών «αντιεξουσιαστών» διέτρεχαν δήμους και περιοχές της Ανατολικής Αθήνας, έφθασαν μέχρι το Αστυνομικό Τμήμα της Καισαριανής, επετέθησαν και κανένας δεν τους αντιμετώπισε. Κάποιοι μάλιστα που είχαν συλληφθεί παλαιότερα από την Αστυνομία, τρεις-τέσσερις κουκουλοφόροι, ακόμα, κύριε Υπουργέ, δεν έχουν κάτσει στο σκαμνί, διότι οι αστυνομικοί οι οποίοι ως μάρτυρες θα κατέθεταν γι’ αυτούς δεν πήγαν ούτε την πρώτη ούτε τη δεύτερη φορά στο δικαστήριο και δεν έχουν καν επ’ αυτού ελεγχθεί. 
      Κύριε Πρόεδρε, το πρόβλημα της εγκληματικότητας, όπως είπα, δεν είναι πρωτογενές, έχει να κάνει με αυτήν την κατολίσθηση αξιών, αρχών και εκεί πρέπει να σταθούμε. Αυτό που εγώ το βλέπω σαν ηφαίστειο, εκεί πάνω είδα να κάθεται σήμερα ο Υπουργός αμέριμνος, είναι ηφαίστειο όπου γίνονται διεργασίες σεισμογενείς στα έγκατά του και, αν αυτό το ηφαίστειο δεν το προφθάσουμε ή είναι αναπόφευκτο να εκραγεί, ολόκληρο το πολιτικό, οικονομικό και κοινωνικό οικοδόμημα της σημερινής Ελλάδας θα καταρρεύσει.
      ΠΡΟΕΔΡΕΥΩΝ (Γεώργιος Σούρλας): Ο κ. Πεταλωτής έχει το λόγο, για να δευτερολογήσει.
      ΓΕΩΡΓΙΟΣ ΠΕΤΑΛΩΤΗΣ: Ακούσαμε με προσοχή τον κύριο Υπουργό, ο οποίος επιχείρησε, όχι με τον πλέον επιτυχή τρόπο, όχι λόγω έλλειψης ικανότητας, αλλά λόγω έλλειψης ουσιαστικής απάντησης, να καλύψει αυτό το κενό, το οποίο υπάρχει, όχι μόνο ως προς την πληροφόρησή μας, αλλά και ως προς την αντιεγκληματική πολιτική στη χώρα μας.
      Προσπάθησε ο κύριος Υπουργός να μας πει ότι το 1/6 της επερώτησής μας στηρίζεται σε στοιχεία τα οποία αφορούν άλλες εποχές. Το θέμα είναι ότι τα σημερινά στοιχεία είναι χειρότερα από αυτά τα οποία επικαλεστήκαμε. Θα μιλήσω πιο συγκεκριμένα. Την Τετάρτη, 9 Απριλίου 2008 –είναι παρεμφερές με αυτό που είπε ο Πρόεδρος κ. Κακλαμάνης- είχαμε συμβολική επίθεση με κόκκινη μπογιά στο Αστυνομικό Τμήμα Δάφνης, που την πραγματοποίησαν διακόσιοι αναρχικοί, οι «γνωστοί άγνωστοι», που χθες έκαναν πορεία διαδηλώνοντας. Η συγκέντρωση πραγματοποιήθηκε στο μετρό της Δάφνης και μετά ακολούθησε πορεία. Συμβολική επίθεση με κόκκινη μπογιά σε κτήριο τμήματος και σε δύο περιπολικά που βρίσκονταν απ’ έξω. Μιλάμε για Αστυνομικό Τμήμα κύριε Υπουργέ. Ο αστυνομικός φρουρός απάντησε με ρίψη χειροβομβίδας κρότου-λάμψης. Πέραν τούτου, ουδέν. 
      Αυτή είναι η ανοχή σε όσους προκαλούν τη βία. Και μέχρι εδώ καλά. Τι γινόταν και τι θα γίνεται μπορείτε να μας πείτε. Το θέμα είναι ότι αυτά τα παρακολουθεί ό Έλληνας πολίτης. Διαβάζω περαιτέρω. Εντύπωση προκαλεί το γεγονός ότι διμοιρίες των Μ.Α.Τ. ακολούθησαν ακόμη και μέσα στο μετρό τους διαδηλωτές. Επιβιβάστηκαν στον ίδιο συρμό στο πρώτο και στο τελευταίο βαγόνι και τους συνόδευσαν μέχρι και την Ομόνοια. Στην Ομόνοια κύριε Υπουργέ, κυκλοφορούμε εμείς, κυκλοφορούν τα παιδιά μας, κυκλοφορεί ο απλός Έλληνας πολίτης. Επιτρέπεται αυτή η εικόνα, κάποιοι αναρχικοί ή οποιοδήποτε άλλοι να πηγαίνουν να κάνουν αυτό που έκαναν στο Αστυνομικό Τμήμα, να γυρίζουν με το μετρό και να τους συνοδεύουν οι διμοιρίες των Μ.Α.Τ. στο πρώτο και στο τελευταίο βαγόνι; Είναι αυτή επιτρεπτή εικόνα για την Ελλάδα του 2008; Ανέχεστε εσείς να κυκλοφορείτε σε μια τέτοια πόλη; 
      Άρα, καλύτερα να μη μιλάμε για στοιχεία, γιατί όσο μιλάμε για στοιχεία τα πράγματα γίνονται χειρότερα. Αυτά έγιναν την Τετάρτη 9 Απριλίου. Είστε υπεύθυνος Υπουργός για τη δημόσια τάξη, κύριε Υπουργέ. Βέβαια, είστε νέος στα καθήκοντά σας, έχετε μέλλον και πεδίον δόξης λαμπρόν. Το θέμα είναι όμως ότι όταν λείπει η κυβερνητική πολιτική απέναντι σε τέτοιου είδους ζητήματα, θα βλέπουμε τέτοιου είδους εικόνες. Στην Αθήνα του 2008, αυτοί που προκάλεσαν τη βία να συνοδεύονται μέσα στο μετρό, όπου ανεβαίνει ο πολίτης για να πάει στη δουλειά του, με διμοιρίες των Μ.Α.Τ.. 
      Αυτή είναι μια εικόνα. Υπάρχουν και άλλες πολλές εικόνες. Αναφέρομαι σε δημοσιεύματα των δύο –τριών τελευταίων ημερών. Δεν υπάρχει εφημερίδα, που όχι απλώς να καταγράφει κάποια βίαια γεγονότα, γιατί αυτά υπήρχαν και θα υπάρχουν, αλλά που να μη τα καταγράφει με τον τρόπο με τον οποίο δυστυχώς συμβαίνουν στην Ελληνική κοινωνία. 
      Πέμπτη, 3 Απριλίου. Μετατράπηκε σε Βαγδάτη η Ελευσίνα. Βαλίτσα βόμβα, με τριάντα κιλά δυναμίτιδας. Οι κάτοικοι αγανακτισμένοι. Λένε ότι η περιοχή είχε ισοπεδωθεί ξανά. Τί έχουμε άραγε να απαντήσουμε σε αυτούς τους ανθρώπους που ζουν εκεί, κύριε Υπουργέ; Τι έχουμε να πούμε σε αυτούς τους ανθρώπους που προσπαθούν να βγάλουν το μεροκάματο; 
      Τετάρτη, 5 Μαρτίου 2008. Ολόκληρο ρεπορτάζ στα «ΝΕΑ». Περίπτερα- φρούρια με αλεξίσφαιρα τζάμια και πόρτες ασφαλείας ζουν με το φόβο των ληστών.Αυτά δεν είναι περίπτερα σε απομακρυσμένες περιοχές ούτε σε χωριά της ελληνικής υπαίθρου, στην παραμεθόριο. Είναι περίπτερα στο κέντρο της Αθήνας, εκεί όπου συναλλάσσονται και διαβιούν εκατομμύρια πολίτες, κύριε Υπουργέ. 
      Φαρμακοποιοί: «Εφιάλτης οι εφημερίες στο κέντρο της Αθήνας. Η καταιγίδα ληστειών σε περιοχές κοντά στο κέντρο της Αθήνας ανάγκασε τους καταστηματάρχες να κλειδώνονται στα μαγαζιά τους». Λένε μάλιστα «Έχασα το μέτρημα με τις ληστείες που γίνονται». Η μόνιμη επωδός: «Τι άλλο να κάνουμε; Να βάλουμε security έξω από τα  μαγαζιά μας;». 
      Εκεί συνδέεται και το στοιχείο που γράψαμε στην επερώτηση –οι συνάδελφοι που την υπογράψαμε- ότι το 80% πλέον των Ελλήνων πολιτών πιστεύουν ότι η Ελληνική Αστυνομία δεν μπορεί από μόνη της να αντιμετωπίσει το έγκλημα σήμερα και ότι χρειάζεται η συνδρομή ιδιωτικής αστυνομίας, security, όταν έχουμε μία Aστυνομία στην οποία έχουν επενδυθεί εκατομμύρια ευρώ, που είναι άκρως απαραίτητα για άλλες λειτουργίες της ελληνικής πολιτείας, μια Aστυνομία με χιλιάδες εργαζόμενους. 
      Οι Έλληνες πολίτες σήμερα στη συντριπτική τους πλειοψηφία πιστεύουν ότι χρειάζονται οι εταιρείες security. Και μόνο με αυτό, δεν χρειάζεται τίποτα παραπέρα. Και μόνο αυτό θα έπρεπε να μας κάνει να λέμε σήμερα από αυτό το Βήμα πολλά άλλα πράγματα, από το να πούμε ότι έρχεται ένας νόμος, ο οποίος περνάει από την Κυβερνητική Επιτροπή την Τρίτη για να λύσει τα μισθολογικά και τα λοιπά ζητήματα των αστυνομικών. 
      Για ποιους αστυνομικούς μιλάμε, κύριε Υπουργέ, όταν πραγματικά, πριν τις εκλογές, τους θεωρούσατε ένα δικό σας Σώμα και στο τέλος τους πετάξατε. Μιλάμε για τους εργαζόμενους αστυνομικούς, οι οποίοι μπαίνουν πλέον με μία πολύ μεγάλη βαθμολογία στις Σχολές Αστυνομίας, ενώ θα μπορούσαν να είναι καθηγητές, γιατροί, δικηγόροι. 
      Είναι αυτοί οι αστυνομικοί, που δεν δικαιούνται παραμεθορίου επιδόματος, όπως δικαιούνται όλοι οι δημόσιοι υπάλληλοι στην παραμεθόριο! Είναι αυτοί οι αστυνομικοί που δεν δικαιούνται ειδικές ευεργετικές διατάξεις για τα στεγαστικά τους δάνεια, όπως δικαιούνται όλοι οι δημόσιοι υπάλληλοι στην παραμεθόριο! Τι έχετε άραγε να πείτε σ’ αυτούς τους αστυνομικούς;
      Δεν ακούσαμε τίποτε απολύτως για αναδιάρθρωση της αστυνομίας, για αναδιοργάνωση. Δεν ακούσαμε τίποτα για ένα σχέδιο ΚΑΠΟΔΙΣΤΡΙΑΣ, το οποίο πλανάται γενικώς και αορίστως στην Ελληνική Αστυνομία, έτσι ώστε να γίνει μια χωροταξική και οργανική αναδιάρθρωση. 
      Το πρόβλημα, κύριε Υπουργέ, είναι ότι οι ομαδικές παραιτήσεις το τελευταίο διάστημα, λόγω της ανασφάλειας που αισθάνονται οι Έλληνες αστυνομικοί με το ασφαλιστικό που έρχεται οσονούπω, πραγματικά αποψιλώνουν κάθε μέρα την Ελληνική Αστυνομία από το προσωπικό. Η αναλογία πλέον εξερχομένων-εισερχομένων στο Σώμα είναι δύο προς ένα. 
      Προσπαθήσατε να πείτε, κύριε Υπουργέ, ότι δεν χωρεί πολιτική εκμετάλλευση στο ζήτημα. Μα, το κοινοβουλευτικό ενδιαφέρον που έχουμε εμείς σήμερα είναι άραγε κομματική και πολιτική εκμετάλλευση; Είπατε ότι προκαλεί θλίψη και πόνο. 
      Τα πράγματα δεν είναι ούτε άχρωμα ούτε στεγνά ούτε τόσο συντηρητικά, όπως τα επικαλείστε. Είναι άκρως πολιτικά και σήμερα πραγματικά, δεν ακούσαμε παρά μόνο ελάχιστα λόγια σε σχέση με την πολιτική που θα ακολουθήσετε. Για το τι κάνατε μέχρι τώρα, στα τέσσερα χρόνια διακυβέρνησης, δεν ακούσαμε φυσικά τίποτα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πεταλωτή.
      Ο κ. Αμοιρίδης δικαιούται να μιλήσει για δύο λεπτά.
      ΙΩΑΝΝΗΣ ΑΜΟΙΡΙΔΗΣ: Κύριε Πρόεδρε, είναι σημαντικό το Σώμα της Αστυνομίας να ενισχυθεί με περισσότερο προσωπικό. Βλέπουμε στις εφημερίδες ότι περίπου δύο χιλιάδες ειδικοί φρουροί και δύο χιλιάδες συνοριοφύλακες θα προσληφθούν. 
      Εδώ μπαίνει ένα ζητούμενο, κατά πόσο η ελληνική κοινωνία έχει εμπιστοσύνη ότι αυτές οι προσλήψεις θα γίνουν με αξιοκρατικά κριτήρια και αν θα έχουν αυτά τα εχέγγυα και εκείνες τις δυνατότητες τα άτομα που θα προσληφθούν για να αντιμετωπιστεί καλύτερα οργανωτικά η διάρθρωση του Αστυνομικού Σώματος.
      Είδαμε τις τελευταίες μέρες τα αποτελέσματα της Πυροσβεστικής. Ήδη οι συνάδελφοι της Νέας Δημοκρατίας είχαν ενημερωθεί τρεις-τέσσερις μέρες πριν για το ποιοι από το νομό τους έχουν καταφέρει να γράψουν καλά και να φθάσουν πλέον στο στάδιο της «γαλάζιας» συνέντευξης. Από εδώ και πέρα αρχίζει το κόψιμο. Εδώ τελειώνει η αξιοκρατία. Εδώ τελειώνει η ισονομία. Εδώ επικρατεί πλέον ο κομματισμός.
      Ένα δεύτερο σημείο που θα ήθελα να σταθώ είναι τα Τοπικά Συμβούλια Πρόληψης Εγκληματικότητας, που προβλέπονται πλέον και από τον Κώδικα Δήμων και Κοινοτήτων και είπε κι ο Υπουργός Εσωτερικών ότι θα τα ενισχύσει. Θα έλεγα ότι αυτά τα Συμβούλια δεν λειτούργησαν γιατί οι πολίτες δεν τα εμπιστεύονται θεωρώντας ότι γίνονται συμμέτοχοι στο «κάρφωμα», γίνονται χαφιέδες. 
      Στo πλαίσιo, λοιπόν, του Δ΄ Κοινοτικού Πλαισίου Στήριξης και των ολοκληρωμένων παρεμβάσεων στις πόλεις καλό θα είναι, πέρα από τις μεγάλες υποδομές, να υπάρξει και μια συζήτηση με τους πολίτες. Ολοκληρωμένη παρέμβαση σημαίνει και κατάρτιση και συμμετοχή, να καταπολεμηθεί ο ρατσισμός, η φοβία, ώστε να μην δημιουργηθούν γκέτο στις πόλεις και κυρίως στα κέντρα των πόλεων με αποτέλεσμα να υποβαθμιστεί η ζωή και να δημιουργηθεί εγκληματικότητα.
      Σ’ όλα αυτά θα παίξει ένα σημαντικό ρόλο το Υπουργείο Εσωτερικών και το Υπουργείο Δημόσιας Τάξης. Θα πρέπει να υπάρχει μια συνεργασία. Και θα πρέπει να επιστρέψουμε –το ξαναλέω, κύριε Πρόεδρε- στην ισονομία, στην αξιοκρατία, για να μην έχουμε κι άλλες «ζαρντινιέρες» στο μέλλον. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Πάντως εγώ ως Βουλευτής της Νέας Δημοκρατίας δεν έκανα κανένα χατίρι στις προσλήψεις στην Πυροσβεστική. 
      ΙΩΑΝΝΗΣ ΑΜΟΙΡΙΔΗΣ: Ως τώρα. Από εδώ και πέρα είναι οι συνεντεύξεις.
      ΠΡΟΕΔΡΕΥΩΝ (Γεώργιος Σούρλας): Το λέω για την αποκατάσταση της πραγματικότητας.
      ΙΩΑΝΝΗΣ ΑΜΟΙΡΙΔΗΣ: Θα το δούμε. Εσείς ξέρετε ότι στο νομό σας τα ονόματα είναι ήδη εκεί.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για δέκα λεπτά. Δικαιούστε δέκα λεπτά δευτερολογία και πέντε τριτολογία, κύριε Υπουργέ.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Θα ήθελα εν πρώτοις να αναφερθώ στη δευτερολογία του κ. Πεταλωτή και να πω το εξής, ότι κάπου μου δημιουργήθηκε το ερώτημα ότι ή δεν ακούσατε –δεν ξέρω, δεν θυμάμαι αν απουσιάζατε εκείνη τη στιγμή από την Αίθουσα- και αναφορικά και με τα θέματα στρατηγικής που ελέχθησαν και τα θέματα πολιτικής, όπως επίσης και ότι είπα ότι έστω και ένα έγκλημα να έχουμε αυτό σημαίνει ότι υπάρχει εγκληματικότητα, έστω μία περίπτωση παραβατικότητας αν υπάρχει, αυτό καταδεικνύει ότι υπάρχει εγκληματικότητα και δεν πρέπει να επιχαίρει κανείς.
      Ως προς την πολιτικοποίηση του θέματος δεν είπα εγώ ότι το πολιτικοποιείτε το θέμα. Έχω εδώ μπροστά μου ακριβώς το τι είπα. Δημιουργούνται λανθασμένες εντυπώσεις και αποσπασματικές ερμηνείες, με συγχωρείτε. Θέλω να είμαι έντιμος καθ’ όλα,  αλλά απαιτώ και την ίδια πιστότητα σ’ αυτά τα οποία λέω. «Το θέμα της εγκληματικότητας δεν αποτελεί για τους πολίτες πεδίο πολιτικής αντιπαράθεσης. Είναι ένα θέμα το οποίο προκαλεί θλίψη και πόνο στα θύματα και τους οικείους τους για την απώλεια ζωής, αρτιμέλειας, για τη βαναυσότητα, για την προσβολή της προσωπικότητας, καθώς και την απώλεια των περιουσιακών τους στοιχείων». Αυτό είπα. Και το είπα εξ αρχής, προκειμένου όσο τουλάχιστον ανήκει σ’ εμένα, να δρομολογήσω τη συζήτηση προς αυτήν την κατεύθυνση. Είναι ηλίου φαεινότερον. Αυτή είναι η άποψή μου κι αυτή υποστηρίζω. Κάποιος πήγε να το συνδέσει και να πει ότι «α, η Νέα Δημοκρατία πριν από το 2004 κ.λπ.». Μα, αυτό είναι το ζητούμενο τώρα, η παρελθοντολογία, ή να κοιτάξουμε μπροστά το τι θα κάνουμε;
      Και μάλιστα δέχτηκα από ορισμένους συναδέλφους -και τα συγκράτησα και θα δω και τα Πρακτικά- προτάσεις οι οποίες έγιναν, οι οποίες μπορεί να είναι εποικοδομητικές, να είναι παραγωγικές, παράλληλα με την άλλη επεξεργασία που γίνεται από το Αρχηγείο της Ελληνικής Αστυνομίας, με το συγκεκριμένο Υπουργό Εσωτερικών, για όλο αυτό το θέμα το οποίο μας απασχολεί. Και επαναλαμβάνω και πάλι ότι ο πρώτος ο οποίος ανησυχεί είμαι εγώ.
      Και κύριε Πρόεδρε, -επιτρέψτε μου με όλο το σεβασμό που σας έχω- να σας πω το εξής. Εκτός αν εγώ δεν κατάλαβα καλά όταν είπατε ότι «κάθεται ο Υπουργός εκεί αμέριμνος στην κορυφή του ηφαιστείου». Ούτε κατά διάνοια! Εκτός αν ήταν παρανόηση. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό ισχύει για ολόκληρη την ελληνική κοινωνία, κύριε Υπουργέ. Σ’ ένα ηφαίστειο πάνω κάθεται η ελληνική  κοινωνία και δεν το καταλαβαίνει. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ πολύ για τη διευκρίνιση. 
      Ως προς το θέμα των στοιχείων που ελέχθησαν επίσης εγώ είπα το εξής, ότι με την επερώτηση ελέγχεται η Κυβέρνηση και ορθώς διότι είναι μια κοινοβουλευτική διαδικασία κ.λπ.. Πάω στο δεύτερο στάδιο αυτού που είχα πει εξ αρχής, ότι το 1/6 της επερωτήσεως στην ουσία δίνει την εντύπωση, με βάση τη χρονική του αναφορά, στις 2 Ιουνίου του 2004, ότι ελέγχεται το ΠΑ.ΣΟ.Κ. Μα, δεν είναι αυτό το θέμα. Απλά και μόνο αυτός ο οποίος τη συνέταξε έπρεπε να το αφαιρέσει αυτό το κομμάτι, αφού είναι ταυτόσημο –νάτο!- όλο, όπως είναι γραμμένο μέσα στο in.gr. Προς Θεού!
      ΓΕΩΡΓΙΟΣ ΠΕΤΑΛΩΤΗΣ: Είναι χειρότερα τα πράγματα σήμερα, κύριε Υπουργέ. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Και οπωσδήποτε αυτό, για να είμαι καθ’ όλα δίκαιος όπως σας είπα, δεν σημαίνει ότι άλλα στοιχεία, τα οποία ετέθησαν είναι ανακριβή ή αναληθή. Έτερον εκάτερον. 
      Για τη λαθρομετανάστευση, εγώ συμφωνώ με αυτά τα οποία ετέθησαν από τον κ. Κακλαμάνη, τον πρώην Πρόεδρο της Βουλής, και δεν θέλω να επεκταθώ περισσότερο. Όμως, μερικές φορές συνηθίζουμε να αποδίδουμε το βάρος ή την αύξηση της εγκληματικότητας στους λαθρομετανάστες και δεν κοιτάζουμε τους ημεδαπούς, διότι αυτήν τη στιγμή, στη βαριά εγκληματικότητα είναι περίπου, για  να μην σας βάζω ακριβώς ποσοστά, πενήντα-πενήντα. Όμως, αυτό δεν σημαίνει ότι στρέφεται όλη η προσπάθεια μόνο προς εκείνη την κατεύθυνση. Πρέπει να κοιτάξουμε και τους δικούς μας.
      Ένα τελευταίο ως προς το θέμα της λαθρομετανάστευσης –και νομίζω ότι εδώ μπορούμε να συμφωνήσουμε και καλό θα ήταν μια φορά να υπάρξει και συναίνεση σ’ αυτό το θέμα- είναι το εξής: Αν δεν γίνει αυστηροποίηση των ποινών, οι οποίες προβλέπονται για τους διακινητές λαθρομεταναστών, για τους εμπόρους λαθρομεταναστών, άσπρη μέρα δεν πρόκειται να δούμε.
      Υπάρχουν ευρωπαϊκές χώρες με αυστηρότατες ποινές, παρά το ότι δεν έχουν τη δική μας γεωγραφική γειτνίαση ως άμεση περιοχή υποδοχής, αλλά αν δεν αυστηροποιηθούν οι ποινές –όπως επιτρέψτε μου να πω- και για τους εμπόρους των ναρκωτικών και αν δεν υπάρξει ο άμεσος διαχωρισμός με κατάλληλες ιατρικές εξετάσεις –σύμφωνα και μ’ ένα πόρισμα που υπήρχε της Διακομματικής Επιτροπής της Βουλής πριν από περίπου τέσσερα χρόνια, να γίνεται δηλαδή ο άμεσος διαχωρισμός του χρήστη από τον έμπορο των ναρκωτικών- το πρόβλημα, ειδικά για τα ναρκωτικά, δεν απαλύνεται.
      Ως προς τα ναρκωτικά, τι γίνεται και πού είμαστε; Όπως ξέρετε, υπάρχει ένα ευρωπαϊκό πρόγραμμα, το οποίο αναφέρεται μέχρι το 2012. Σ’ αυτό έχει ενσωματωθεί και το δικό μας πρόγραμμα, προκειμένου με κατάλληλες δράσεις να μπορέσουμε να μειώσουμε –δεν θα έλεγα να εξαλείψουμε- αυτήν τη μάστιγα, η οποία υπάρχει. Είναι προ των πυλών και οπωσδήποτε εκτός από τους ενήλικες, αυτό το οποίο προκαλεί το άμεσο ενδιαφέρον όλων μας είναι το θέμα της προστασίας των παιδιών μας, με ό,τι αυτό θα σημαίνει για το  μέλλον τους.
      Είναι αρκετές οι ενέργειες, οι οποίες γίνονται. Εγώ δεν θα ήθελα να σας κουράσω με τις συγκεκριμένες ενέργειες, αλλά να πω ορισμένα θέματα καθαρά αστυνομικής φύσεως, ως προς την οργάνωση.
      Λειτουργούν εξειδικευμένες Υπηρεσίες Δίωξης Ναρκωτικών σε όλη την επικράτεια και αναφέρομαι στις Υποδιευθύνσεις Δίωξης Ναρκωτικών Αθήνας, Θεσσαλονίκης κ.λπ., στα είκοσι έξι Τμήματα Δίωξης Ναρκωτικών σε άλλες περιοχές της χώρας. Επιπλέον, εκτός από τα εξειδικευμένα Τμήματα Δίωξης Ναρκωτικών, δημιουργούμε διακόσιες είκοσι οχτώ Ομάδες Δίωξης Ναρκωτικών σε όλα τα Τμήματα Ασφαλείας και Υποδιεύθυνση Δίωξης Ναρκωτικών σε όλους τους νομούς της χώρας.
      Αυτά θεωρώ ότι είναι σημαντικά μέτρα και θα ήθελα –αναφερόμενος στον πρώην Πρόεδρο της Βουλής που μίλησε και για τη δυτική Αττική, αλλά και για την περιοχή της Αττικής- να σας πω ότι είναι χρήσιμα τα στοιχεία, τα οποία υπάρχουν για την περιοχή της Δυτικής Αττικής. 
      Αναφορικά με το Ειδικό Επιχειρησιακό Πρόγραμμα για την αντιμετώπιση της εγκληματικότητας στη Δυτική Αττική, το οποίο άρχισε στις 3 Δεκεμβρίου του 2007, με τα μέχρι χθες στοιχεία, έχουν διατεθεί δέκα χιλιάδες τριακόσιοι αστυνομικοί –εννοώ κατά τη φυσική παρουσία και με το ωρολόγιο πρόγραμμα που ακολουθείται- τρεις χιλιάδες επτακόσια αυτοκίνητα και χίλια εξακόσια εξήντα δίκυκλα. 
      Ποια είναι τα αποτελέσματα αυτών; Ελέγχθηκαν σαράντα έξι χιλιάδες τετρακόσια δεκαεπτά άτομα και οχήματα.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε.
      Συνελήφθησαν οχτακόσια εβδομήντα άτομα συν το γεγονός ότι υπήρξαν σημαντικές περιπτώσεις για ναρκωτικά όπου συνελήφθησαν εκατόν είκοσι επτά άτομα, ανευρέθησαν εκατόν πενήντα τέσσερα αυτοκίνητα και διάφορα άλλα τα οποία θα τα καταθέσω για τα Πρακτικά της Βουλής, τα οποία δείχνουν μία εξαιρετική δραστηριοποίηση.
      (Στο σημείο αυτό ο Υφυπουργός κ. Παναγιώτης Χηνοφώτης καταθέτει για τα Πρακτικά το προαναφερθέν έγγραφο, το οποίο έχει ως εξής:
      ( Να φωτογραφηθεί η σελ. 200 )
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Όμως, για τα αποτελέσματα δεν θέλω εγώ να πω τίποτα. Με τους συνάδελφούς σας Βουλευτές που ανήκουν σε αυτήν την Περιφέρεια, επειδή είμαστε σ’ ένα πολύ καλό συντονισμό και μ’ ένα θέμα που είχε θέσει παλαιότερα η κ. Χριστοφιλοπούλου, θεωρώ ότι υπάρχει μία συγκροτημένη δράση και εμφανιζόμαστε σαν συντεταγμένη πολιτεία, βλέποντας παράλληλα και τα άλλα θέματα τα οποία πολλές φορές δημιουργούν εγκληματογόνες εστίες.
      Ως προς το θέμα των τροχαίων, όντως, αυτή η μάστιγα υπάρχει. Επιτρέψτε μου, όμως, να πω ότι δεν είναι της τάξεως του 34%, όπως είπατε. Δεν ενδιαφέρει αυτό το πράγμα. Αυτό το οποίο ενδιαφέρει είναι πού είμαστε τώρα, με βάση το Πρόγραμμα «Καθ’ οδόν», από τον 2001 μέχρι το 2005, όπου εκεί είχαμε αθροιστικά τα συνολικά αποτελέσματα, τις μειώσεις του 30%, από τα δύο χιλιάδες δεκαοκτώ άτομα -αν θυμάμαι καλά- που ήταν οι νεκροί το 2000. Στόχος είναι, με βάση την ευρωπαϊκή επιταγή και το ευρωπαϊκό πρόγραμμα, να πάμε το 2010 στα χίλια δέκα άτομα, δηλαδή, να μειώσουμε κατά 50% τους νεκρούς και οπωσδήποτε και τα ατυχήματα.
      Αυτήν τη στιγμή, σήμερα, σε σχέση με το 2007, με τα σημερινά στοιχεία -και παρακαλώ με την επιφύλαξη, υπό την αίρεση των τριάντα ημερών, διότι μπορεί κάποιος βαρέως τραυματισθείς να εκπνεύσει κατ’ αυτό το διάστημα- είμαστε μείον 15% στο θέμα των θανατηφόρων τροχαίων ατυχημάτων και μείον 17,2% στο θέμα των θανόντων.
      Αυτό, όμως, το θέμα των τροχαίων ατυχημάτων, όπως γνωρίζετε, είναι ένα πολυπαραγοντικό φαινόμενο. Είναι συναρμοδιότητα αρκετών φορέων, αλλά τουλάχιστον, από πλευράς Αστυνομίας, εκμεταλλευόμαστε το Εθνικό Μετσόβιο Πολυτεχνείο, όπως του έχει ανατεθεί το 2004 η επεξεργασία και η εκπόνηση αυτού του προγράμματος. Αυτό το οποίο μας ενδιαφέρει είναι να υπάρχει η υποκειμενική αντίληψη στον οδηγό και όχι η αντικειμενική αντίληψη για τη διαπίστωση της παραβάσεώς του. Δηλαδή, να του γίνει συνείδηση ότι, εφόσον κάνει παράβαση, έχει πολλές πιθανότητες να συλληφθεί και βέβαια, να υποστεί τα δέοντα.
      Σας ευχαριστώ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Μάλιστα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Συγγνώμη αν σας καθυστερήσω λίγο, αλλά θα ήθελα το λόγο για λίγο.
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μετά θα φύγετε για την περιφέρειά σας, έτσι;
      Ήθελα να μου επιτρέψει δύο λόγια ο κύριος Υπουργός, επειδή έχω υπ’ όψιν μου αυτό το επιχειρησιακό σχέδιο δράσεως. Δεν κατόρθωσα, μάλιστα, να το κάνω, αλλά επρόκειτο να παρευρεθώ στην παρουσίασή του στη δυτική Αττική από τον επικεφαλής της ΕΛ.ΑΣ. εκεί. Το εζήτησα και το διάβασα και είναι πράγματι ικανοποιητικό.
      Αν προσέξατε, στην παρέμβασή μου με αφορμή το θέμα των λαθρομεταναστών, σας είπα ότι διαπράττονται πλείστα όσα αδικήματα, από παράβαση καθήκοντος αστυνομικών οργάνων, από εκβιασμούς, παθητικές και ενεργητικές δωροδοκίες διαφόρων που εμφανίζονται σαν δικηγόροι κ.λπ., για να τους απελευθερώσουν κ.ο.κ..
      Σας ανέφερα και το θέμα των τριών κουκουλοφόρων που ακόμα δεν έχουν φθάσει στο ακροατήριο. Νομίζω ότι θα ήταν χρήσιμο κάποιοι συνεργάτες σας, κάποιο γραφείο της Ελληνικής Αστυνομίας να παρακολουθεί από εκεί και πέρα, τι γίνεται με όλα αυτά τα στοιχεία. Δηλαδή αν έγιναν εννιακόσιοι και πλέον έλεγχοι και συνελήφθησαν τρακόσια και πλέον πρόσωπα –δεν θυμάμαι ακριβώς τα νούμερα που δώσατε- το θέμα είναι τι γίνεται από εκεί και πέρα. Ακόμα, και η Υπηρεσία Εσωτερικών Υποθέσεων της ΕΛ.ΑΣ., πρέπει να τα παρακολουθεί αυτά. 
      Εκεί κατά τη γνώμη μου βρίσκεται και ένα πρόβλημα που έχει να κάνει με τη δυσφήμιση της Ελληνικής Αστυνομίας, που είναι άδικη και η οποία γίνεται και από τα Μέσα Μαζικής Ενημέρωσης για τους γνωστούς λόγους και που προφανώς, οφείλεται στο ότι ορισμένα όργανα, είτε αποτελούν δίκτυα, είτε εν πάση περιπτώσει για οποιουσδήποτε λόγους δεν εκπληρώνουν το καθήκον τους. Δεν αρκεί, λοιπόν, να λέμε ότι έγιναν τόσες συλλήψεις ή τόσες διαπιστώσεις παραβάσεων, αλλά τι έγινε περαιτέρω. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε. 
      Θα μου επιτρέψετε και εμένα που έχω αυτήν την εξέχουσα τιμητική θέση, αλλά δεν μπορώ να είμαι μάχιμος Βουλευτής, όπως ήμουν παλιά –ξέρει ο κ. Κακλαμάνης που προήδρευε- να πω κάποια πράγματα για το θέμα των ναρκωτικών, κύριε Υπουργέ και αγαπητοί συνάδελφοι. 
      Όσο θα παράγονται τα ναρκωτικά και θα διακινούνται κάτω από τα βλέμματα χιλιάδων στρατιωτικών από τριάντα επτά χώρες, όπως συμβαίνει στο Αφγανιστάν, χωρίς να γίνεται καμμιά κουβέντα στο Βουκουρέστι ή αλλού από τους αρμόδιους Υπουργούς, παρά μόνο πώς θα πάνε στρατεύματα στο Αφγανιστάν, εγώ προσωπικά που ασχολούμαι με το θέμα αυτό -και πήγα και στο Αφγανιστάν και στην Καμπούλ- δεν προσδοκώ τίποτε. Είναι φιλότιμες και επαινετές οι προσπάθειες, αλλά είναι ένα παιχνίδι άθλιο που παίζεται στη διεθνή κοινότητα, δυστυχώς, με παρατηρητές τους ισχυρούς της γης. 
      Δεύτερον, πέρα από τα ναρκωτικά, κύριε Υπουργέ, η μεγαλύτερη απειλή σήμερα είναι η εξάρτηση των νέων μας από τους υπολογιστές και από το διαδίκτυο. Είναι τραγική η κατάσταση που επικρατεί. Προσέξτε ο καθένας στη δική του περιφέρεια, να δείτε στα internet caf? ότι νέοι παραμένουν και πάνω από τριάντα έξι ώρες συνεχώς και η εξάρτηση αφανίζει, διαλύει οικογένειες και δημιουργεί προβλήματα. 
      Τέλος, είναι το ηλεκτρονικό έγκλημα, αυτό το καινούργιο φρούτο της εποχής.
      Απλά τα επισημαίνω. Τα γνωρίζει ο κύριος Υπουργός και σεις, αλλά δεν κάνει κακό η υπογράμμιση. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, πενήντα οκτώ μαθητές και μαθήτριες και δύο συνοδοί-καθηγητές από το 1ο Γενικό Λύκειο Πτολεμαϊδας από τη Μακεδονία μας.
      Τους καλωσορίζουμε και τους ευχόμαστε καλές σπουδές και επιστροφή στην ιδιαιτέρα όμορφη πατρίδα τους. 
      (Χειροκροτήματα απ’ όλες τις πτέρυγες της Βουλής).
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ντόλιος.
      ΓΕΩΡΓΙΟΣ ΝΤΟΛΙΟΣ: Δεν πάει καλά η αστυνόμευση της χώρας, κύριε Υπουργέ και κύριοι συνάδελφοι, και νομίζω ότι με αυτήν τη γνώμη ήρθα στη Βουλή, με αυτήν τη γνώμη ήρθαμε στη σημερινή συζήτηση και δυστυχώς με πιο εμπεδωμένο τρόπο, όσον αφορά τη γνώμη αυτή, θα φύγουμε και από τη σημερινή συζήτηση. 
      Υπάρχει ανασφάλεια, υπάρχει φόβος, υπάρχει έλλειψη εμπιστοσύνης στην Ελληνική Αστυνομία, κύριε Υπουργέ. Δεν χρειάζεται να διαβάζετε παλιά στοιχεία. Διαβάστε τα στοιχεία της επερώτησης, δείτε καινούργια στοιχεία και θα διαπιστώσετε ότι όλο και περισσότεροι Έλληνες προσφεύγουν σε ιδιωτικές εταιρείες security, θα διαπιστώσετε ότι πλέον η δαπάνη για τη φύλαξη, την ασφάλεια του σπιτιού μας, της επιχείρησής μας, του μαγαζιού μας, είναι ένα πάγιο έξοδο ή τείνει να γίνει ένα πάγιο έξοδο σε κάθε ελληνική οικογένεια. 
      Και δεν απαντήσατε, κύριε Υπουργέ, σ’ έναν εκ των συναδέλφων μας που μίλησαν για το τι γίνεται με αυτήν την εκκωφαντική υπόθεση του εν ενεργεία αστυνομικού που ουσιαστικά συνέστησε ιδιωτική security και αποδείχθηκε με πάρα πολλά στοιχεία ότι επί της ουσίας, αυτός είναι το αφεντικό αυτής της προσπάθειας. Είναι τεράστιο θέμα, ετέθη το ζήτημα και περιμένουμε μια απάντηση.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Το 2002 με άδεια του Αρχηγού της Αστυνομίας.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Το λέω ξανά, το 2002, με άδεια του Αρχηγείου της Αστυνομίας. Χωρίς να είναι ο ίδιος, ήταν η σύζυγός του. 
      ΓΕΩΡΓΙΟΣ ΝΤΟΛΙΟΣ: Ναι, σήμερα διαπιστώθηκε το τι συμβαίνει. Εσείς τι κάνετε από εδώ και πέρα; Αυτό σας αρκεί; Πραγματικά, αυτή είναι η απάντηση που δίνει σήμερα η Κυβέρνηση στο συγκεκριμένο θέμα; 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Σας απάντησα ότι…
      ΠΡΟΕΔΡΕΥΩΝ (Γεώργιος Σούρλας): Μην απαντάτε τώρα, κύριε Υπουργέ, θα απαντήσετε μετά.
      Συνεχίστε, κύριε Ντόλιο.
      ΓΕΩΡΓΙΟΣ ΝΤΟΛΙΟΣ: Υπάρχουν διάφορα ζητήματα, λοιπόν, τα οποία αναφέρθηκαν. Ο κύριος συνάδελφος Κοινοβουλευτικός Εκπρόσωπος επιχείρησε να μου κάνει και κάποια μαθήματα για τις γνώσεις μου κ.λπ.. Αναφέρθηκε σε διάφορα θέματα. Εγώ δεν θα μείνω έτσι, σ’ αυτό το επίπεδο. Θα ήθελα, όμως, να μιλήσω για τη λαθρομετανάστευση που είναι ένα μείζον ζήτημα και στο οποίο αναφέρθηκε και ο κύριος συνάδελφος και αν κατάλαβα καλά, είπε ότι καλά πάει το θέμα των επαναπροωθήσεων. Θέλω να πω, λοιπόν, ότι δεν πάει καλά το θέμα των επαναπροωθήσεων. Χρειάζεται πάρα πολύς χρόνος. Γίνεται με εντελώς ατελέσφορο τρόπο. 
      Κύριε Υπουργέ, έχουμε καταθέσει και γραπτές ερωτήσεις. Φαντάζομαι να έχετε επισημάνει ότι υπάρχει μια άρνηση για την εφαρμογή της κανονικής, της τυπικής επαναπροώθησης εκ μέρους της Τουρκίας. Έρχονται οι λαθρομετανάστες χωρίς χαρτιά, γνωρίζουμε από πού προήλθαν, δεν αναγνωρίζει η γειτονική χώρα ότι αφίχθησαν στην Ελλάδα από το έδαφός της, με αποτέλεσμα να έχουμε πρόβλημα στην επαναπροώθηση. 
      Και αυτό δεν είναι το μόνο ζήτημα. Ως προς το θέμα της απέλασης, είστε ευχαριστημένος με τον τρόπο που γίνεται και με τα αποτελέσματα που έχει αυτός ο τρόπος; Τι κάνουμε; Τους κρατάμε τρεις μήνες και μέσα σ’ αυτό το διάστημα τους δίνουμε ένα χαρτί για απέλαση. Στην ουσία, τους απελευθερώνουμε για να τους δώσουμε την ευκαιρία να εγκατασταθούν στη χώρα μας ή να καταφέρουν να βρουν τρόπο να πάνε σε όποια άλλη χώρα θέλουν.
      Αυτή είναι η  πραγματικότητα. Είναι σωστό να την περιγράψουμε ακριβώς όπως είναι και είμαστε στη διάθεσή σας και ως κόμμα της Αξιωματικής Αντιπολίτευσης να συνδράμουμε, για να απαντήσουμε σ’ αυτό το πρόβλημα. Αλλιώς, βαυκαλιζόμαστε σ’ αυτήν την Αίθουσα! Βαυκαλιζόμαστε ως πολιτική ηγεσία!
      Επειδή αναφέρθηκα στη λαθρομετανάστευση που είναι το ένα μέρος της μετανάστευσης, θα πω και δυο λόγια για τη μεταναστευτική πολιτική. Δεν αντιλαμβάνεστε στο Υπουργείο –και δεν αναφέρομαι στο τέως Δημόσιας Τάξης, αλλά συνολικά στο ΥΠ.ΕΣ.Δ.Α.- ότι η μεταναστευτική μας πολιτική έχει ανάγκη επείγουσας παρέμβασης, επείγουσας προσαρμογής; Δεν αντιλαμβάνεστε ότι με τις διατάξεις που υπάρχουν δεν απαντώνται μια σειρά από ζητήματα τα οποία τα διαπιστώνουμε και τα διαπιστώνετε και ως υπηρεσία;
      Δεν είδατε το πόρισμα της Διακομματικής Επιτροπής της Βουλής των Ελλήνων; Σύμπασα η Βουλή, όλοι μαζί, ακόμα και Βουλευτές της Νέας Δημοκρατίας, διαπιστώνουν αδυναμίες. Πότε προτίθεστε να παρέμβετε να φέρετε στο Κοινοβούλιο ένα άλλο νομοσχέδιο για τη μεταναστευτική πολιτική; 
      Βεβαίως, επειδή μιλάμε γι’ αυτό το ζήτημα και έγινε και μία σειρά αναφορών, νομίζω ότι το παράδειγμα της Πάτρας –αυτοί δεν είναι ακριβώς μετανάστες, αλλά είναι πρόσφυγες ή λαθρομετανάστες- βοά, όπως είναι πολύ πρόσφατο και βοά και το παράδειγμα των εργαζομένων στις φράουλες στην Ηλεία. 
      Εμείς έχουμε καταθέσει ερωτήσεις, κύριε Υπουργέ, για να αλλάξετε τον τρόπο μετάκλησης εργαζομένων από σειρά επιχειρήσεων, γιατί θα προάγετε τη λαθροεργασία –επιτρέψτε μου την έκφραση- από γειτονικές σήμερα χώρες, ενταγμένες στην Ευρωπαϊκή Ένωση, όπως είναι η Βουλγαρία. Δυστυχώς, οι απαντήσεις τις οποίες έχουμε λάβει σε κάποια απ’ αυτά τα ζητήματα, είναι αμφίσημες και είναι απαντήσεις οι οποίες δεν λύνουν ουσιαστικά το πρόβλημα. 
      Κύριε Υπουργέ, στη σημερινή συζήτηση είπατε ότι το θέμα της εγκληματικότητας δεν είναι θέμα που χωρά πολιτική αντιπαράθεση. Όμως, είναι και θέμα το οποίο απαιτεί πολιτική κριτική. Δεν έχετε αντιληφθεί ότι υπάρχουν σήμερα στη χώρα μας απαγορευμένες περιοχές –ιδιαίτερα εδώ, στο Λεκανοπέδιο- και απαγορευμένες ώρες; Δεν γνωρίζει η Κυβέρνηση και ιδιαίτερα το Υπουργείο ότι υπάρχουν άβατα, όχι για τις γυναίκες όπως είναι το Άγιο Όρος, αλλά για όλους τους πολίτες αυτής της χώρας; Δεν σας λένε οι υφιστάμενοί σας αστυνομικοί ότι υπάρχουν κάποιες περιοχές τις οποίες τις επισκέπτονται με ιδιαίτερη προσοχή ή με κάποιον ανθρώπινο φόβο, για να το πω έτσι; 
      Σ’ αυτά τα ζητήματα δεν μας απαντήσατε. Και συμβαίνουν εδώ, στο κέντρο της Αθήνας. Είναι τεράστια ζητήματα. Τι κάνει το Υπουργείο για να συνεργαστεί στο θέμα των ναρκωτικών για παράδειγμα –γιατί μιλάμε και για αναγκαίες συνέργειες- με το Υπουργείο Υγείας; Τι γίνονται τα Κέντρα Πρόληψης που έχουν πρόβλημα χρηματοδότησης εκ μέρους του Υπουργείου Υγείας; 
      Υπήρξαν προχθές κάποιες δηλώσεις, κάποιες δεσμεύσεις του Υπουργού Υγείας εντελώς αόριστες.
      Τα κέντρα πρόληψης έχουν τεράστια συνεισφορά, έχουν καταξιωθεί στη συνείδηση των πολιτών των περισσότερων νομών της χώρας και αυτά τα εγκαταλείψατε. Η αστυνόμευση και η καταστολή είναι ένα μεγάλο ζήτημα. Η πρόληψη, όμως, αποτελεί προσφορότερο τρόπο. Πιστεύουμε ότι πρέπει να υπάρξει συνδυασμός και των δύο προσπαθειών. 
      Σ’ αυτή σας την προσπάθεια, κύριε Υπουργέ, θα συνδράμουμε εάν και εφόσον αντιληφθούμε ότι πραγματικά υπάρχει ένα σχέδιο το οποίο έχει συγκεκριμένους στόχους, τους οποίους στόχους «μετράει» κατά καιρούς, ένα σχέδιο που προσαρμόζεται, ένα σχέδιο που σέβεται τους ανθρώπους που ασχολούνται με την εφαρμογή του, ένα σχέδιο το οποίο δεν επιχειρεί η Κυβέρνηση και το Υπουργείο να το εφαρμόσει με άνδρες και γυναίκες της Ελληνικής Αστυνομίας οι οποίοι ζουν σ’ ένα αβέβαιο υπηρεσιακό περιβάλλον, χωρίς κανόνες, χωρίς αρχές και χωρίς καμμία έννοια και γεύση αξιοκρατίας. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ντόλιο. 
      Κύριε Υπουργέ, έχετε το λόγο για πέντε λεπτά για να ολοκληρώσουμε τη συζήτηση. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε. 
      Αναφορικά με τα ναρκωτικά και επειδή ορθώς δώσαμε μεγάλο βάρος σ’ αυτήν τη συζήτηση, θα ήθελα να πω ότι αποτελούν μία από τις βασικές προτεραιότητες του Υπουργείου. Και επειδή, όπως είπαμε, το 47% του ελληνικού πληθυσμού είναι εδώ στην Αττική, αρκεί να επισημάνω μερικά νούμερα. 
      Ολόκληρο το 2007 είχαμε επτακόσιους ενενήντα επτά συλληφθέντες –εννοώ στην Αττική- ενώ το πρώτο τρίμηνο του 2008 έχουμε διακόσιους εξήντα. 
      Ολόκληρο το 2007 κατασχέθηκαν σαράντα εννέα κιλά ηρωίνης και το πρώτο τρίμηνο του 2008 κατασχέθηκε ένα κιλό λιγότερο. Και εννοώ το πρώτο τρίμηνο του 2008, έναντι της ολικής ποσότητας το 2007. 
      Τα ίδια στοιχεία για κοκαΐνη, κάνναβη κ.λπ. υπό την αναλογική έννοια, όπως επίσης και για τα chat, τα ηρεμιστικά κ.λπ., αλλά δεν θέλω να χάσω το χρόνο μου γι’ αυτά. Το ίδιο ισχύει και για το θέμα των χρημάτων, που πέρυσι στην περιοχή της Αττικής κατασχέθηκαν 311.000 ευρώ και το πρώτο τρίμηνο μόνο 92.000 ευρώ. Στο σημείο αυτό, θα ήθελα να κάνω την εξής διάκριση. Αυτά δεν πάνε αναλογικά, διότι μπορεί να έχετε ορισμένες υποθέσεις σήμερα και ορισμένες αύριο ή κάποιος να τις αναγάγει στην περίπτωση που είπατε προηγουμένως, δηλαδή ανά ημίωρο, ανά τέταρτο, ανά εικοσάλεπτο και να βάλουμε και τις κενές περιόδους. 
      Όμως, θέλω να αναφέρω ορισμένα αποτελέσματα για όλη την Αττική, τα οποία τεκμηριώνουν την προσπάθεια που γίνεται από την πλευρά της Ελληνικής Αστυνομίας ή του Υπουργείου για το θέμα της καταπολέμησης των ναρκωτικών.  
      Αναφερθήκατε και πάλι στο θέμα της πολιτικής και της στρατηγικής του Υπουργείου. Επειδή μαζί με τον Υπουργό κ. Παυλόπουλο είχα ασχοληθεί πάρα πολύ με τη σύνταξη και επειδή ξέρω πώς είναι η μεθοδικότητα η οποία πρέπει να ακολουθείται μέχρι να επιτύχεις και τον τελευταίο στόχο –είναι κάτι που το έκανα σαράντα χρόνια- θεωρώ ότι δεν το έχετε διαβάσει και ορθώς βέβαια, γιατί σήμερα το κατέθεσα στη Βουλή. Επίσης, θα σας δώσω και το πλέον εξειδικευμένο Πρόγραμμα Δράσης συνοπτικά, το οποίο μπορείτε να ελέγξετε και το οποίο καταθέτω στα Πρακτικά της Βουλής. 
      (Στο σημείο αυτό ο Υφυπουργός Εσωτερικών κ. Παναγιώτης Χηνοφώτης καταθέτει για τα Πρακτικά το προαναφερθέν Πρόγραμμα Δράσης, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όμως -με συγχωρείτε και με όλο το σεβασμό- δεν δέχομαι ότι αυτό το Υπουργείο τώρα και με τον τρόπο που λειτουργεί από την 1η Μαρτίου και για πρώτη φορά στα χρονικά δεν έχει καταγεγραμμένη πολιτική από τον Υπουργό, η οποία έχει εγκριθεί από την κυβερνητική επιτροπή και επίσης –και σας παρακαλώ!- ότι δεν έχει στρατηγική με βάση την υλοποίηση των πολιτικών στόχων που τίθενται και απορρέουν εξ αυτής. 
      Οπωσδήποτε, ο έλεγχος πρέπει να γίνεται μετέπειτα στο ποσοστό της επιτυχίας, για το οποίο εκτιμώ ότι όλοι ευχόμεθα το μεγαλύτερο και το καλύτερο.
      Ως προς το θέμα της εταιρείας security, υπάρχει επιχείρηση με την επωνυμία «EXECUTIVE SECURITY». Η άδεια εξεδόθη στις 27 Δεκεμβρίου του 2002 από το Αρχηγείο της Ελληνικής Αστυνομίας. 
      Όλα αυτά τα στοιχεία τα οποία εσείς επικαλείστε ή ισχυρίζεστε θα ήταν γνωστά και τότε. Άρα, έχουμε να διακρίνουμε μεταξύ δύο περιπτώσεων: Ή ανοχή ή μη συμμετοχή. Δεν μπορώ εγώ να το κρίνω. Υπάρχουν αρμόδια όργανα για να κριθεί. Η υπόθεση παραπέμπεται κανονικά. 
      Ως προς την ανταπόκριση της Κυβέρνησης που είπατε, νομίζω ότι είναι κοινός τόπος πως τέτοιες ανοχές δεν είναι ανεκτές ή επιτρεπτές. Νομίζω ότι εκεί η κατάσταση είναι τελείως ξεκάθαρη. Ειδικά στην Αστυνομία φάνηκαν τα δείγματα γραφής και στην περίπτωση των κρίσεων. Μέχρι και διοικητικά ενεχόμενοι σε υποθέσεις έτυχαν τα δέοντα, όπως επίσης και στη συνέχεια άλλοι εμπλεκόμενοι κατά την έννοια των προανακριτικών διαδικασιών σε διάφορες διαδικασίες μέχρι και για διοικητική ολιγωρία υπέστησαν συνέπειες. 
      Όμως, αυτό, όπως πολύ σωστά είπε και ο Πρόεδρος κ. Κακλαμάνης και έρχομαι και εγώ ως αρμόδιος Υφυπουργός να το επαναλάβω, δεν είναι κάτι που πρέπει να χαρακτηρίζει την Αστυνομία. Κάποτε θα πρέπει να καταλάβουμε ότι πρέπει να αγαπήσουμε την Αστυνομία και όχι να την έχουμε ως στόχο. Και όπως συνηθίζω να λέω απ’ αυτό το Βήμα, οι θυσίες για τις οποίες προορίζονται αυτοί οι άνθρωποι είναι αυτές που τους προσδιορίζουν στη συνείδηση του ελληνικού λαού. Όμως, αυτό πρέπει να το ενστερνιστούμε και να το συνειδητοποιήσουμε πρώτα όλοι εμείς. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ. 
      Κηρύσσεται περαιωμένη η συζήτηση επί της υπ’ αριθμόν 34/28.1.2008 επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, σχετικά με την πολιτική της Κυβέρνησης για την αντιμετώπιση της  εγκληματικότητας.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 28 Μαρτίου 2008, της Δευτέρας 31 Μαρτίου 2008 και της Τρίτης 1 Απριλίου 2008 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά των συνεδριάσεων της Παρασκευής 28 Μαρτίου 2008, της Δευτέρας 31 Μαρτίου 2008 και της Τρίτης 1 Απριλίου 2008 επικυρώθηκαν. 
      Ερωτάται το Σώμα: Δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 14.52΄ λύεται η συνεδρίαση για την προσεχή Δευτέρα 14 Απριλίου 2008 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ
Τελευταία Αποθήκευση:	16/4/2008 4:45:00 μμ	Από:	L.venetikidou
Εκτυπώθηκε:	16/4/2008 12:34:00 μμ

