 
Τετάρτη 3 Οκτωβρίου 2001
ΣΥΝΕΔΡΙΑΣΗ Δ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
 
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Γκ. Γκαλήπ, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 4 Οκτωβρίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης να αποσύρει τα κεφάλια των Ασφαλιστικών Ταμείων που έχουν επενδυθεί στο χρηματιστήριο κλπ., σελ.
β) Προς τον Υπουργό Εθνικής Παιδείας και Θρησκευμάτων σχετικά με την έγκαιρη επιλογή του αναγκαίου εκπαιδευτικού προσωπικού για τη στελέχωση των Τεχνολογικών Επαγγελματικών Εκπαιδευτηρίων (ΤΕΕ) κλπ, σελ.
γ) Προς τον Υπουργό Υγείας και Πρόνοιας, σχετικά με την εξόφληση των χρεών των δημοσίων νοσοκομείων προς τους προμηθευτές, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομικών: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία", σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς", σελ.
2. Συζήτηση για τις αιτήσεις άρσης ασυλίας των Βουλευτών Λ. Κανέλλη, Θ. Σκρέκα, Ε. Χαϊτίδη, σελ.
3. Συζήτηση επί των άρθρων του σχεδίου νόμου του Υπουργείου Υγείας και Πρόνοιας: "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΚΑΚΛΑΜΑΝΗΣ Ν., σελ.
ΚΑΛΟΣ Γ., σελ.
ΠΕΤΣΑΛΝΙΚΟΣ Φ., σελ.
ΣΠΥΡΑΚΗ Χ., σελ.
ΣΤΡΙΦΤΑΡΗΣ Σ., σελ.
ΦΑΡΜΑΚΗΣ Ν., σελ.
Β. Επί των αιτήσεων άρσης ασυλίας:
ΚΑΤΣΑΡΟΣ Ν., σελ.
ΚΟΥΒΕΛΗΣ Φ., σελ.
ΠΑΠΑΓΕΩΡΓΙΟΥ Γ., σελ.
ΣΚΡΕΚΑΣ Θ., σελ.
ΣΚΥΛΛΑΚΟΣ Α., σελ.
ΧΑΪΤΙΔΗΣ Ε., σελ.
Γ. Επί του σχεδίου νόμου του Υπουργείου Υγείας και Πρόνοιας:
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Ν., σελ.
ΚΙΛΤΙΔΗΣ Κ., σελ.
ΚΟΣΙΩΝΗΣ Π., σελ.
ΛΑΦΑΖΑΝΗΣ Π., σελ.
ΜΑΝΟΣ Σ., σελ.
ΜΑΤΖΑΠΕΤΑΚΗΣ Σ., σελ.
ΣΠΥΡΑΚΗ Χ., σελ.
ΣΠΥΡΙΟΥΝΗΣ Κ., σελ.
 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Δ΄
Τετάρτη 3 Οκτωβρίου 2001
 
 

Αθήνα, σήμερα στις 3 Οκτωβρίου 2001, ημέρα Τετάρτη και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2.10.2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Γ΄ συνεδριάσεώς του, της 2ας Οκτωβρίου 2001 σε ό,τι αφορά στην ψήφιση στο σύνολο του σχεδίου νόμου: "Προξενική διατίμηση και άλλες διατάξεις".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Καλό, Βουλευτή Α΄ Πειραιώς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δικηγορικός Σύλλογος Αγρινίου ζητεί την ίδρυση τακτικού Εφετείου με έδρα το Αγρίνιο.
2) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Γυναικών Μελιγαλά Μεσσηνίας ζητεί τη λήψη μέτρων για την αναβάθμιση της λειτουργίας του Κέντρου Υγείας Μελιγαλά.
3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Χαλανδρίου Αττικής ζητεί να μην γίνει επέκταση ή κατασκευή νέων κτιρίων στο χώρο της Ριζαρείου Σχολής, που θα βλάψουν το φυσικό περιβάλλον του Ιδρύματος και θα αλλοιώσουν τη φυσιογνωμία της περιοχής.
4) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Ιερός Ναός Αγίου Σπυρίδωνος Πειραιώς ζητεί οικονομική ενίσχυση για την αποκατάσταση των ζημιών που υπέστη από εμπρησμό.
5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία κάτοικοι περιοχής "Αγίου Μάρκου" Έδεσσας ζητούν την επίλυση του ιδιοκτησιακού προβλήματος των ακινήτων τους.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 53/25-6-01 ερώτηση δόθηκε με το υπ'αριθμ. 441/11-7-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της 53/25-6-01 ερώτησης του Βουλευτή κ. Ιορδ. Τζαμτζή και σ' ό,τι μας αφορά, σας γνωρίζουμε τα εξής:
Προτεραιότητα της Κυβέρνησης στις σχέσεις της με τις άλλες χώρες και κυρίως με τις γειτονικές είναι η ασφάλεια της χώρας.
Δραστηριότητες Αλβανών στη χώρα μας, όπως εκείνες που περιγράφονται στην ερώτηση, δεν επιβεβαιώνονται από τις ελληνικές αρχές, οι οποίες όμως διερευνούν με προσοχή κάθε τέτοια πληροφορία.
Όπως είναι γνωστό, θέμα "Τσάμηδων" δεν υφίσταται. Εξάλλου, η ανακίνηση φημών που προέρχονται από κύκλους εκτός Ελλάδος και έχουν αμφιλεγόμενη προέλευση και στόχους, δεν είναι σκόπιμο να διογκώνεται.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
2. Στην με αριθμό 54/25-6-01 ερώτηση δόθηκε με το υπ'αριθμ. 442/11-7-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της 54/25-6-01 ερώτησης του Βουλευτή κ. Ιορδ. Τζαμτζή και σ' ό,τι μας αφορά, σας γνωρίζουμε τα εξής:
Σύμφωνα με τα στοιχεία που μας περιήλθαν από το ΓΕΕΘΑ, ο αλβανικός λόχος διήλθε μέσω ελληνικού εδάφους προκειμένου να μεταβεί στη Βουλγαρία και να λάβει μέρος στην άσκηση "Seven Stars - 2001", στο πλαίσιο της Sοuth - eastern Εurοpe Defense Μinisterial (SΕDΜ), περιφερειακή πρωτοβουλία στην οποία η χώρα μας διαδραματίζει πρωταγωνιστικό ρόλο. Στην άσκηση αυτή μετείχαν και ελληνικά στρατεύματα. Κατά τη διάρκεια της διέλευσης μέσω ελληνικού εδάφους, ο αλβανικός λόχος συνοδευόταν από ελληνικό άγημα. 
Η συνεργασία στο πλαίσιο της SΕDΜ αποτελεί βασικό μέτρο οικοδόμησης εμπιστοσύνης μεταξύ των χωρών της περιοχής.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
3. Στην με αριθμό 57/25-6-01 ερώτηση δόθηκε με το υπ' αριθμ. 412/12-7-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμόν 57/25.06.2001 ερώτηση του Βουλευτή κ. Νικόλαου Νικολόπουλου σας γνωρίζουμε τα εξής:
Το Υπουργείο Πολιτισμού με το αριθμ. 52564/9.11.1999 έγγραφό του πληροφόρησε τον κ. Γιάννη Μουρελάτο ότι η προσφορά του στην τέχνη του θεάτρου Σκιών κρίθηκε ως διακεκριμένη από την αρμόδια Επιτροπή και συνεπώς πληρούνται οι καλλιτεχνικές προϋποθέσεις για συνταξιοδότηση.
Η συνδρομή των λοιπών προϋποθέσεων νομιμοποίησης χορήγησης της τιμητικής σύνταξης ελέγχεται από το Υπουργείο Οικονομικών (Υπηρεσία συντάξεων) το οποίο εκδίδει και την σχετική απόφαση.
Η καθυστέρηση που υπάρχει στην απονομή συντάξεων. οφείλεται στο πρόβλημα που ανέκυψε μετά την υποβολή εφέσεων από τον Γενικό Επίτροπο του Ελεγκτικού Συνεδρίου και το οποίο αντιμετωπίζεται από το Υπουργείο Οικονομικών στο σύνολό του.
Ήδη με απόφαση του Υπουργείου Οικονομικών, θα πληρωθούν άμεσα οι τιμητικές συντάξεις όσων καλλιτεχνών αξιολογήθηκαν το 1999, μεταξύ των οποίων και ο κ. Γιάννης Μουρελάτος.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
4. Στην με αριθμό 57/25.6.01 ερώτηση δόθηκε με το υπ΄ αριθμ.119313/11.7.01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην με αριθμό 57/25.6.01 ερώτηση που κατέθεσε ο Βουλευτής κ. Νίκος Νικολόπουλος σχετικά με την καθυστέρηση χορήγησης τιμητικής σύνταξης στον Καραγκιοζοπαίχτη Ιωάννη Μουρελάτο, σας πληροφορούμε τα εξής:
Με το αριθμ. 56587/18.11.99 έγγραφο της Δ/νσης Καλών Τεχνών του Υπουργείου Πολιτισμού στάλθηκαν στην Δ/νση μας τα δικαιολογητικά για απονομή τιμητικής σύνταξης στον παραπάνω ενδιαφερόμενο σε εφαρμογή των ν.2435/96 και 2557/97 "Για την επέκταση των τιμητικών συντάξεων κ.α. διατάξεις" και "Θεσμοί, μέτρα ... και δράσεις πολιτιστικής ανάπτυξης", αντίστοιχα.
Η υπηρεσία μας αφού εξέτασε τα παραπάνω δικαιολογητικά συνέταξε σχέδιο κοινής απόφασης των Υπουργείων Οικονομικών και Πολιτισμού για τη χορήγηση της προαναφερθείσας τιμητικής σύνταξης. Το σχέδιο αυτό μαζί με άλλα 36 όμοια στάλθηκαν με το από 1/3/2000 έγγραφο για υπογραφή στην αρμόδια Γεν. Γραμματέα του Υπουργείου Πολιτισμού, τα οποία στη συνέχεια και μετά την υπογραφή διαβιβάστηκαν στον Γεν. Γραμματέα Δημοσιονομικής Πολιτικής Υπουργείου Οικονομικών προκειμένου να τα συνυπογράψει.
Στο μεταξύ ο Γενικός Επίτροπος του Ελ. Συνεδρίου, μέσα στα πλαίσια των αρμοδιοτήτων του, άσκησε εφέσεις ενώπιον του ΙΙ Τμήματος του εν λόγω Δικαστηρίου κατά αποφάσεων απονομής τιμητικών συντάξεων, προτείνοντας την εξαφάνισή τους. Ευνόητο λοιπόν είναι ότι αν το Ελ. Συνέδριο κάνει δεκτές τις ασκηθείσες εφέσεις θα διακοπούν οι συντάξεις αυτές. Για το λόγο αυτό ο Γεν. Γραμματέας Δημοσιονομικής Πολιτικής Υπουργείου Οικονομικών, με το αρ. 752/20.2.2000 έγγραφό του, πληροφόρησε την αρμόδια Γενική Γραμματέα Υπουργείου Πολιτισμού ότι μέχρι να εκδικαστούν οι παραπάνω εφέσεις δεν θα πρέπει να προωθούνται σχέδια Κ.Υ.Α. για απονομή νέων τιμητικών συντάξεων.
Επειδή όμως οι ασκηθείσες εφέσεις καθυστερούν να εκδικαστούν με συνέπεια οι ενδιαφερόμενοι λογοτέχνες και καλλιτέχνες να διαμαρτύρονται, κρίναμε σκόπιμο ότι αιτήσεις τιμητικών συντάξεων για τις οποίες η αρμόδια επιτροπή του Υπουργείου Πολιτισμού έχει ήδη γνωμοδοτήσει και στις οποίες επίσης περιλαμβάνεται και αυτή του Ιωάννη Μουρελάτου, πρέπει να προωθηθούν. 
Την άποψη μας αυτή κάναμε γνωστή στη Γενική Γραμματεία Υπουργείου Πολιτισμού με το αρ. 3490/26.6.2001έγγραφό μας. 
Ο Υφυπουργός
ΓΕΩΡΓΙΟΣ ΔΡΥΣ"
5. Στην με αριθμό 59/25.6.01ερώτηση-ΑΚΕ3 δόθηκε με το υπ΄ αριθμ. 27477/23.7.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σχετικά με την ερώτηση ΑΚΕ 59/3/25.6.2001 του Βουλευτή κ. Ν. Νικολόπουλου, σας πληροφορούμε τα εξής:
1. Όσον αφορά για τα τέσσερα πρώτα υποερωτήματα της ερώτησης αρμόδια να απαντήσουν είναι τα συνερωτώμενα Υπουργεία ΠΕΧΩΔΕ και Δικαιοσύνης.
2. Όσον αφορά το πέμπτο υποερώτημα και σύμφωνα με σχετικό έγγραφο της Νομαρχιακής Αυτοδιοίκησης Αχαΐας, σας πληροφορούμε ότι δεν διαπιστώθηκε θέμα παράβασης υπηρεσιακών καθηκόντων από τους εμπλεκόμενους υπαλλήλους.
Ο Υφυπουργός
Κ. ΚΑΪΣΕΡΛΗΣ"
6. Στην με αριθμό 64/25.6.01ερώτηση δόθηκε με το υπ΄ αριθμ. 414/12.7.01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμόν 64/25.6.2001 ερώτηση του Βουλευτή κ. Ιορδάνη Τζαμτζή, σας γνωρίζουμε τα εξής:
Είναι γνωστό ότι κατά την ενδεικτική απαρίθμηση των εξουσιών που απορρέουν από το περιουσιακό δικαίωμα της πνευματικής ιδιοκτησίας, ο ν. 2121/1993 αναγνωρίζει στον δημιουργό την εξουσία να επιτρέπει ή να απαγορεύει τη δημόσια εκτέλεση του έργου του (άρθρο 3 παρ.1 περιπτ. στ). Δημόσια θεωρείται η εκτέλεση που κάνει το έργο προσιτό σε κύκλο προσώπων ευρύτερο από το στενό κύκλο της οικογένειας και το άμεσο κοινωνικό περιβάλλον, ανεξαρτήτως από το αν τα πρόσωπα αυτά βρίσκονται στον ίδιο ή σε διαφορετικούς χώρους (άρθρο 3 παρ.2). Η χρήση μουσικών έργων σε δημόσιο χώρο (π.χ. σε καταστήματα) αποτελεί δημόσια εκτέλεση.
Σύμφωνα με το άρθρο 54 παρ. 1 ν. 2121/1993, οι δημιουργοί μπορούν να αναθέτουν σε οργανισμούς συλλογικής διαχείρισης τη διαχείριση ή την προστασία ή τη διαχείριση και την προστασία του περιουσιακού τους δικαιώματος ή εξουσιών που απορρέουν από αυτό.
Το άρθρο 56 παρ. 2 ν. 2121/1993 δίνει τη δυνατότητα στον χρήση, σε περίπτωση που ο οργανισμός συλλογικής διαχείρισης αξιώνει αμοιβή προφανώς δυσανάλογη προς αυτή που συνήθως καταβάλλεται σε παρόμοιες περιπτώσεις, πριν από οποιαδήποτε χρήση, να προκαταβάλλει στον οργανισμό ή το ζητούμενο ποσό αμοιβής ή το ποσό που έχει ορίσει, ύστερα από αίτηση του χρήστη, ως συνήθως καταβαλλόμενο σε παρόμοιες περιπτώσεις, το Μονομελές Πρωτοδικείο κατά τη διαδικασία των ασφαλιστικών μέτρων. Οριστικά για την αμοιβή αποφαίνεται το αρμόδιο δικαστήριο. Κατά συνέπεια οι χρήστες μπορούν να προσφύγουν στα δικαστήρια για τον προσδιορισμό της αμοιβής.
Σύμφωνα με το άρθρο 56 παρ. 3 ν.2121/1993, οι οργανισμοί συλλογικής διαχείρισης καταρτίζουν αμοιβολόγιο το οποίο πρέπει να γνωστοποιείται προς το κοινό με δημοσίευση σε τρεις εφημερίδες. Ο νόμος προβλέπει ότι κατά την κατάστρωση και εφαρμογή των αμοιβολογίων τους, οι οργανισμοί συλλογικής διαχείρισης οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις. Το θέμα απασχολεί αυτό το χρονικό διάστημα και την Επιτροπή Ανταγωνισμού.
Οι οργανισμοί συλλογικής διαχείρισης και οι οργανώσεις αντιπροσωπευτικές των χρηστών μπορούν επίσης να καταρτίζουν συμφωνίες που ρυθμίζουν την αμοιβή την οποία καταβάλλει ο χρήστης σε κάθε κατηγορία δικαιούχων (άρθρο 8 παρ.21 ν.2557/1997). Προβλέπεται περαιτέρω η δυνατότητα υπαγωγής σε διαιτησία της διαφοράς μεταξύ των οργανισμών συλλογικής διαχείρισης και των χρηστών ως προς το ύψος της αμοιβής που θα πρέπει να καταβάλλει ο χρήστης στον οργανισμό (άρθρο 8 παρ.15 ν. 2557/1997).
Ενόψει του γεγονότος ότι οι δικαιούχοι οργανισμοί συλλογικής διαχείρισης συγγενικών δικαιωμάτων (π.χ. οργανισμοί ερμηνευτικών ή εκτελεστών καλλιτεχνών παραγωγών φωνογραφημάτων) έχουν δραστηριοποιηθεί στην είσπραξη αμοιβών για τη δημόσια εκτέλεση (εύλογη αμοιβή άρθρου 49 ν.2121/1993), θα ήταν σκόπιμο να συναφθούν συλλογικές συμβάσεις μεταξύ των αντιπροσωπευτικών σωματείων των χρηστών και των οργανισμών συλλογικής διαχείρισης ή να προβλεφθεί νομοθετικά η λειτουργία Επιτροπής η οποία επιλύει τα ζητήματα αυτά με δυνατότητα δικαστικής προσφυγής. Η λύση αυτή θα μπορούσε να γίνει αποδεκτή από ορισμένους οργανισμούς συλλογικής διαχείρισης. Στο στάδιο αυτό οργανώνονται διαβουλεύσεις με τους αρμόδιους φορείς, ώστε να καταγραφούν όλες οι απόψεις.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
7. Στις με αριθμό 68/26-6-01, 87/26-6-01, 197/29-6-01 ερωτήσεις δόθηκε με το υπ' αριθμ. 1756/9-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 68/26-6-2001, 87/26-6-01, 197/29-6-01, που κατέθεσαν οι Βουλευτές κύριοι Ε. Μπασιάκος, Ε. Σ.Στυλιανίδης, Θ. Λεονταρίδης, για τα θέματα της αρμοδιότητάς μας, σας πληροφορούμε τα εξής:
Η ΔΕΗ εποπτεύεται από το συνερωτώμενο Υπουργείο Ανάπτυξης και ως εκ τούτου αρμόδιο ν' απαντήσει είναι το ανωτέρω Υπουργείο.
Σημειώνουμε ότι ο Υπουργός Γεωργίας με το αριθμ. 12313/7-6-2001 έγγραφό του προ την ΔΕΗ, επισημαίνει τις αρνητικές συνέπειες που έχει στην εθνική οικονομία το μέτρο της διακοπής της παροχής ηλεκτρικής ενέργειας στα αντλιοστάσια και ζητά από αυτή να επανεξετάσει την απόφασή της να διακόπτει την παροχή του ρεύματος από τα αντλιοστάσια των ΟΕΒ, ενόψει της επικείμενης κατάθεσης προς ψήφιση από τη Βουλή των Ελλήνων καταρτιθείσας διάταξης για τη ρύθμιση του θέματος της δανειοδότησης των Οργανισμών Εγγείων Βελτιώσεων (ΤΟΕΒ, ΓΟΕΒ) βάσει των διατάξεων του ν. 1277/72.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 72/26-6-01 ερώτηση δόθηκε με το υπ' αριθμ. 1757/12-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 72/26-6-2001, που κατέθεσε ο Βουλευτής κ. Π.Χ. Ψωμιάδης, για τα θέματα της αρμοδιότητάς μας, σας πληροφορούμε τα εξής:
Το θέμα έχει απασχολήσει επανειλημμένα τη δασική υπηρεσία με στόχο να βρει τη χρυσή τομή ανάμεσα στην ανάγκη διασφάλισης του ενιαίου του οικοσυστήματος, κύρια λόγω της επίδρασής του στην προστασία της πόλης της Θεσ/νίκης από πλημμυρικά φαινόμενα, και στην ανάγκη διασφάλισης των ιδιοκτησιακών δικαιωμάτων που η ίδια η πολιτεία παραχώρησε στην περιοχή.
Η ίδια η Βουλή έχει γίνει αποδέκτης αντιμαχόμενων αιτημάτων, άλλοτε προς την κατεύθυνση διατήρησης και προστασίας του περιβάλλοντος (Ερωτήσεις 491/21-7-98, 864/7-8-97, Επικ. Ερωτ. 969/28-5-2001) και άλλοτε προς την κατεύθυνση προστασίας της ιδιοκτησίας των προσφύγων (Ερωτ. 746/15-6-00).
Το ίδιο συνέβη και με τις προσφυγές που ασκήθηκαν ενώπιον του Συμβουλίου της Επικρατείας. Έτσι, το Ε΄ τμήμα με την 3643/15-11-99 απόφασή του ακύρωσε αποφάσεις αναδάσωσης ύστερα από προσφυγές οικολογικών οργανώσεων με συνέπεια να αναβιώσει προγενέστερη απόφαση αναδάσωσης στην οποία δεν προβλεπόταν εξαίρεση των αγροτικών ιδιοκτησιών. Την απόφαση αυτή του ΣΤΕ έχουν προσβάλει στην συνέχεια με τριτανακοπές ιδιοκτήτες των εκτάσεων.
Οι δυνατότητες επίλυσης του προβλήματος συνοψίζονται στις εξής δύο:
α) εξαγορά των ιδιοκτησιών από το Δημόσιο και 
β) ανταλλαγή με εκτάσεις του Δημοσίου ίσης αξίας.
Η εξαγορά είναι δυσβάσταχτη για το Δημόσιο αφού το σχετικό ποσόν ανέρχεται στο ύψος των 100 δισ. δρχ. Παραμένει λοιπόν η ανταλλαγή η οποία και έχει προταθεί στο σχέδιο νόμου που θα κατατεθεί προσεχώς. Στη σχετική διάταξη προβλέπεται η ανταλλαγή των ιδιοκτησιών που βρίσκονται στο Δάσος - Πάρκο με εκτάσεις της δημόσιας Ανταλλάξιμης Περιουσίας του Υπ. Οικονομικών στις θέσεις Γεώργεβα εμβ. 626 στρ. και Πολύζοβα εμβ. 300 στρ.
Ο Υφυπουργός
Φ. ΧΑΤΖΗΜΙΧΑΛΗΣ"
9. Στην με αριθμό 74/26-6-01 ερώτηση δόθηκε με το υπ' αριθμ. 1758/11-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 74/26-6-2001, που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Με το άρθρο 44 του ν. 2169/93 και το Π.Δ. 126/86 η εκμετάλλευση των δημοσίων δασών παραχωρείται στους Δασικούς Συνεταιρισμούς με απόφαση του Περιφερειάρχη.
Η Δασική Υπηρεσία προκειμένου να καλύψει τις ανάγκες των κατοίκων, σχολείων κλπ., σε καυσόξυλα όπως προβλέπεται από τα άρθρα 168, 176 του Δασικού Κώδικα, δεσμεύει από τους Δασικούς Συν/σμούς την ποσότητα καυσόξυλων που είναι αναγκαία σύμφωνα με το άρθρο 8 του π.δ. 126/86. Για τα προϊόντα αυτά καταβάλλει στους Συν/σμούς το ανάλογο τίμημα. Τα υπόλοιπα καυσόξυλα τα διαθέτει ο Συν/σμός μόνος του στο ελεύθερο εμπόριο διότι είναι προϊόντα δικά του που παρήγαγε ο ίδιος.
Ο Υφυπουργός
Φ. ΧΑΤΖΗΜΙΧΑΛΗΣ"
10. Στην με αριθμό 76/26-6-01 ερώτηση δόθηκε με το υπ' αριθμ. 26909/16-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
"Απαντώντας στην ερώτηση 76/26-6-01 του Βουλευτή κ. Θ. Δημοσχάκη, σας γνωρίζουμε τα εξής:
Μετά την ψήφιση του ν. 2218/1994 και την ίδρυση της Νομαρχιακής Αυτοδιοίκησης, οι αρμοδιότητες της Αγροφυλακής περιήλθαν στον αιρετό Νομάρχη, στην αρμοδιότητα του οποίου υπάγεται και η στελέχωση των υπηρεσιών της Αγροφυλακής.
Όσον αφορά την αντιμετώπιση των προβλημάτων που αναφέρονται στην ερώτηση, τη βελτίωση της φύλαξης της Αγροτικής παραγωγής, καθώς και την ενίσχυση του αισθήματος ασφάλειας των κατοίκων της περιφέρειας, έχει προβλεφθεί στο υπό έκδοση Προεδρικό Διάταγμα για την ίδρυση και λειτουργία της Δημοτικής Αστυνομίας, οι αρμοδιότητες της Αγροφυλακής να ασκούνται από την Δημοτική Αστυνομία, η οποία θα στελεχωθεί με το κατάλληλο προσωπικό, ώστε να μπορέσει να ανταποκριθεί στις απαιτήσεις των κατοίκων της περιφέρειας.
Ο Υφυπουργός
Κ. ΚΑΪΣΕΡΛΗΣ"
11. Στην με αριθμό 81/26-6-01 ερώτηση δόθηκε με το υπ' αριθμ. 1759/9-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 81/26-6-01 που κατέθεσε ο Βουλευτής κ. Α. Χειμάρας, σας πληροφορούμε τα εξής:
Το Υπουργείο Γεωργίας προχωρεί ήδη στις ενέργειες προένταξης στο ΙΙΙ Κ.Π.Σ. του αρδευτικικού έργου Βίστριζα Ν. Φθιώτιδας, σύμφωνα με τη σχετική νομοθεσία και τις διατάξεις εφαρμογής του ΙΙΙ Κ.Π.Σ.
Η ένταξη του υπόψη έργου στο Π.Δ.Ε. 2001 (Σ.Α./3), προβλέπεται να υλοποιηθεί μετά τη συνεδρίαση της Επιτροπής Παρακολούθησης του ΙΙΙ Κ.Π.Σ. (3-7-01), το ταχύτερο δυνατόν.
Σύμφωνα δε με το χρονοδιάγραμμα, εκτιμάται ότι το έργο θα περαιωθεί περί το τέλος του 2003.
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 84/26-6-01 ερώτηση δόθηκε με το υπ' αριθμ. 417/12-7-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την ερώτηση 84/26-6-01 του Βουλευτή κ. Ν. Κατσαρού, σας γνωρίζουμε τα εξής:
Το Τ.Α.Π.Α. είχε καταβάλει το έτος 1997 στην δικαιούχο κα Πελαγία Οικονόμου ως αποζημίωση του απαλλοτριωθέντος ακινήτου στη Λάρισα το ποσό των 100.569.800 δρχ. που είχε καθορισθεί με πρωτόδικη απόφαση.
Επίσης, το Τ.Α.Π.Α. έχει παρακαταθέσει στις 30.5.2000 το ποσό των 26.508.300 δρχ. που είχε καθορισθεί με πρωτόδικη απόφαση.
Επίσης, το Τ.Α.Π.Α. έχει παρακαταθέσει στις 30.5.2000 το ποσό των 36.508.300 δρχ. που καθορίστηκε με την υπ' αριθμ. 43/99 απόφαση του Πολυμελούς Πρωτοδικείου Λάρισας (διαφορά μεταξύ προσωρινής και οριστικής αποζημίωσης) και η σχετική ειδοποίηση δημοσιεύθηκε στο ΦΕΚ Δ' 413/7.7.2000. Επίσης, η ιδιοκτήτρια ειδοποιήθηκε ατομικά με το έγγραφο ΥΠ.ΠΟ./ΑΠΑΛ/ Φ23/32305/913/9-6-2000, πλην όμως, παρόλο ότι ο σχετικός φάκελος είναι εκκαθαρισμένος από 28-7-000 και η δικαιούχος έχει ειδοποιηθεί από το Ταμείο Παρακαταθηκών και Δανείων, όπως μας ενημέρωσε η αρμόδια υπηρεσία του Τ.Π. Δ., η ενδιαφερόμενη δεν έχει προσέλθει μέχρι σήμερα για την είσπραξη του ποσού, για άγνωστους σε μας λόγους.
Η μόνη οικονομική υποχρέωση του Τ.Α.Π.Α. για την υπόθεση περιορίζεται στους αναλογούντες τόκους υπερημερίας που έχουν επιδικαστεί, επειδή η διαβιβασθείσα από το Τ.Α.Π.Α. στο αρμόδιο δικαστικό γραφείο Ν.Σ.Κ. Λάρισας αίτηση για άσκηση αναίρεσης κατά της σχετικής απόφασης του Εφετείου Λάρισας δεν ασκήθηκε από το ανωτέρω γραφείο.
Μετά την τελική έγκριση του προϋπολογισμού του Τ.Α.Π.Α. στις 20.6.01 το θέμα προωθείται για έγκριση από το Δ.Σ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
13. Στην με αριθμό 86/26-6-01 ερώτηση δόθηκε με το υπ' αριθμ. 26085/3-7-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
"Σε απάντηση της ερώτησης 86/26-6-2001 του Βουλευτού κ. Ν. Κατσαρού αναφορικά με την υδροδότηση των πρώην Κοινοτήτων Ζαππείου και Χαράς Ν. Λαρίσης και κατόπιν των (2) και (3) σχετικών, σας πληροφορούμε τα παρακάτω:
Η υδροδότηση των παραπάνω Κοινοτήτων παρουσίασε πρόβλημα το έτος 1994, το οποίο συνίστατο στην ύπαρξη νιτρικών σε ποσοστό πολύ μεγαλύτερο από το επιτρεπόμενο όριο.
Η Νομαρχία Λάρισας χρηματοδότησε την ανόρυξη δύο γεωτρήσεων με το ποσόν των 40.000.000 δρχ. την π. Κοινότητα Ζαππείου για την ανόρυξη γεωτρήσεων οι οποίες έδωσαν και πάλι ακατάλληλο νερό.
Η Περιφέρεια Θεσσαλίας ανέθεσε στο ΙΓΜΕ την μελέτη για ανεύρεση πόσιμου νερού για την ικανοποίηση όχι μόνο των Δ.Δ. Ζαππείου και Χαράς αλλά και της ευρύτερης περιοχής των Δήμων Νίκαιας και Κραννώνος.
Επίσης η Περιφέρεια χρηματοδότησε την ανόρυξη δύο γεωτρήσεων στην περιοχή Δ.Δ. Κυππαρισίου και στην περιοχή του Δ.Δ. Αγ. Γεωργίου του Δήμου Κραννώνος, οι οποίες γεωτρήσεις μαζί με τρεις γεωτρήσεις που παρέδωσε το ΙΓΜΕ με πόσιμο (κατάλληλο) νερό θα υδροδοτήσουν τα Δ.Δ. Ζαππείου, Χαράς, Νέων Καρυών του Δήμου Νίκαιας και Δ.Δ. Κυπαρίσσου, Ψυχικού και Αγ. Γεωργίου του Δήμου Κραννώνα.
Σήμερα εκτελείται το έργο αξιοποίησης των παραπάνω γεωτρήσεων με δαπάνη 110.000.000 δρχ. από την Περιφέρεια, μέσω της διαδημοτικής συνεργασίας των Δήμων Νίκαιας - Κραννώνα.
Σε εξέλιξη βρίσκεται η δημοπράτηση της κατασκευής των δικτύων ύδρευσης των παραπάνω Δ.Δ. με χρηματοδότηση 350.000.000 δρχ. περίπου από την Περιφέρεια (διαδημοτική συνεργασία).
Πέραν των παραπάνω για την αντιμετώπιση των άμεσων αναγκών σε πόσιμο νερό των Δ.Δ. Ζαππείου - Χαράς έχει εγκριθεί η προμήθεια ενός υδροφόρου (βυτίου) αυτοκινήτου.
Ο Υφυπουργός
Κ. ΚΑΪΣΕΡΛΗΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 4 Οκτωβρίου.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1.- Η με αριθμό 2/1-10-2001 επίκαιρη ερώτηση του Βουλευτή της Νέας Δημοκρατίας κ. Αθανάσιου Κατσιγιάννη προς τους Υπουργούς Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, σχετικώς με τα προβλήματα που αφορούν την ασφάλεια των πτήσεων και τις περιβαλλοντικές επιπτώσεις, από τη λειτουργία του νέου αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ" στα Σπάτα.
2.- Η με αριθμό 7/1-10-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εθνικής Οικονομίας, Εργασίας και Κοινωνικών Ασφαλίσεων, σχετικώς με την καταβολή των δεδουλευμένων στους απολυμένους της πρώην ΒΑΜΒΑΚΟΥΡΓΙΑΣ ΒΟΛΟΥ Α.Ε.
3.- Η με αριθμό 6/1-10-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με την επίλυση του προβλήματος της στέγασης των Τεχνολογικών Επαγγελματικών Εκπαιδευτηρίων στη Θεσσαλονίκη.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1.- Η με αριθμό 5/1-10-2001 επίκαιρη ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τους Υπουργούς Εμπορικής Ναυτιλίας, Ανάπτυξης, σχετικώς με τις επιπτώσεις στον τουρισμό μετά την τρομοκρατική επίθεση στις Ηνωμένες Πολιτείες της Αμερικής.
2.- Η με αριθμό 8/1-10-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εθνικής Άμυνας, σχετικώς με τις προθέσεις της Κυβέρνησης για την αμυντική Στρατηγική Αναθεώρηση των Ενόπλων Δυνάμεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η με αριθμό 1/1-10-2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας σχετικώς με δημοσιεύματα του Τύπου αναφερόμενα στο ύψος της επιδότησης του ελαιολάδου για την παραγωγή της περιόδου 2000-2001, λόγω κωλύματος των αρμόδιων Υπουργών δεν θα συζητηθεί και διαγράφεται.
ΠΕΤΡΟΣ ΚΑΤΣΙΛΙΕΡΗΣ: Με συγχωρείτε, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Υπάρχει κώλυμα, κύριε συνάδελφε. Έγινε συνεννόηση, μπορείτε να την επανακαταθέσετε και να τη συζητήσετε μια άλλη φορά.
ΠΕΤΡΟΣ ΚΑΤΣΙΛΙΕΡΗΣ: Να πω μια λέξη, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αφού ξέρετε ότι δεν προβλέπεται από τη διαδικασία. Γιατί με φέρνετε σε δύσκολη θέση;
ΠΕΤΡΟΣ ΚΑΤΣΙΛΙΕΡΗΣ: Δεν σας φέρνω σε δύσκολη θέση. Ξεκινάει σήμερα η Σύνοδος. Έχουν περάσει τέσσερις μήνες από τότε που τελείωσε -τον Ιούνιο- η προηγούμενη Ολομέλεια της Βουλής και περίμενα -περιμέναμε όλοι- ένας από τους τρεις της πολιτικής ηγεσίας του Υπουργείου Γεωργίας να είναι παρών.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας εξήγησα...
ΠΕΤΡΟΣ ΚΑΤΣΙΛΙΕΡΗΣ: Φρόντισαν ταυτόχρονα και οι τρεις να είναι απόντες;
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ να μας διευκολύνετε. Θα τη συζητήσετε μια άλλη φορά.
ΠΕΤΡΟΣ ΚΑΤΣΙΛΙΕΡΗΣ: Είναι δυνατόν να κληρώνεται πρώτη επίκαιρη ερώτηση και να διαγράφεται;
ΠΡΟΕΔΡΕΥΩΝ (Κωνσταντίνος Γείτονας): Η υπηρεσία με ενημερώνει ότι πρέπει να προηγηθεί η τρίτη στη σειρά επίκαιρη ερώτηση. 
Κύριε Φαρμάκη, υπάρχει κάτι επείγον;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Έχω συνεννοηθεί με τον κ. Πετσάλνικο και με τη Βουλή.
ΠΡΟΕΔΡΕΥΩΝ (Κωνσταντίνος Γείτονας): Εγώ δεν έχω αντίρρηση, αν το Σώμα συμφωνεί.
Συμφωνείτε, κύριοι συνάδελφοι, να προηγηθεί η τρίτη στη σειρά επίκαιρη ερώτηση πρώτου κύκλου; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Επομένως αλλάζει η σειρά και συζητείται η τρίτη με αριθμό 9/1.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης να αποσύρει τα κεφάλαια των Ασφαλιστικών Ταμείων που έχουν επενδυθεί στο Χρηματιστήριο κλπ.
Η επίκαιρη ερώτηση του κ. Στριφτάρη έχει ως εξής:
"Με την δημοσιοποίηση του Κοινωνικού Προϋπολογισμού του 2000, αποκαλύφθηκε ότι η αξία του μετοχικού κεφαλαίου των Ασφαλιστικών Ταμείων από 1.799.8 δισεκατομμύρια δραχμές το 1999 μειώθηκε σε 1.332.5 δισεκατομμύρια δραχμές το 2000, δηλαδή κατά 467,3 δισεκατομμύρια δραχμές ή κατά 25,96%. Παίρνοντας υπόψη την πορεία του δείκτη του Χρηματιστηρίου (30.12.1999 5.535,09 μονάδες, 29.12.2000 3.388,86 μονάδες, ενώ στο τέλος της προηγούμενης εβδομάδας κυμαινόνταν στις 2.200 μονάδες), εύλογα υποθέτει κανείς ότι η αξία του μετοχικού κεφαλαίου των Ταμείων μειώθηκε ακόμη περισσότερο.
Οι εξελίξεις αυτές υπογραμμίζουν με δραματικό τρόπο το λαθεμένο της κυβερνητικής επιλογής για εισαγωγή αποθεματικών των Ταμείων στο Χρηματιστήριο και αναδεικνύουν την αναγκαιότητα απόσυρσης των κεφαλαίων που συγκεντρώθηκαν με το αίμα και τον ιδρώτα των εργαζομένων της πατρίδας μας. Ταυτόχρονα, η Κυβέρνηση η οποία ανέλαβε την τεράστια ευθύνη να "τζογάρει" με αυτά τα χρήματα, ρισκάροντας το μέλλον του κοινωνικο-ασφαλιστικού συστήματος της χώρας, πρέπει να καλύψει αμέσως την όποια ζημιά υπάρχει.
Ερωτάται ο κύριος Υπουργός ποια μέτρα θα πάρει η Κυβέρνηση και πότε ώστε να αποσυρθούν αμέσως τα κεφάλαια των ασφαλιστικών ταμείων από το Χρηματιστήριο και να καλυφθούν οι όποιες ζημιές υπήρξαν από τον Κρατικό Προϋπολογισμό;"
Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, η ερώτηση του συναδέλφου κ. Στριφτάρη έχει απαντηθεί πάρα πολλές φορές. Και πρόσφατα μάλιστα ανάλογη ερώτηση του ιδίου και της συναδέλφου κας Κανέλλη απαντήθηκε γραπτά από το Υπουργείο μας. Μας κάνει εντύπωση η επιμονή του συναδέλφου και μας κάνουν ακόμη εντύπωση όσα αναφέρονται στο σκεπτικό, ότι η Κυβέρνηση "τζογάρει" στο χρηματιστήριο μέσω των ασφαλιστικών οργανισμών. 
Έχουμε τονίσει πολλές φορές -και πρέπει να το επαναλάβω και σήμερα στον κύριο συνάδελφο- ότι οι ασφαλιστικοί οργανισμοί της χώρας λειτουργούν ως θεσμικοί επενδυτές και η επενδυτική τους συμπεριφορά καθορίζεται με αποφάσεις των διοικητικών τους συμβουλίων, χωρίς καμία κυβερνητική παρέμβαση. Στη σύνθεση των διοικητικών συμβουλίων υπάρχουν και εκπρόσωποι των εργαζομένων και των εργοδοτών και συνήθως οι αποφάσεις αυτές είναι ομόφωνες. Αυτό που μας ζητάει σήμερα ο συνάδελφος είναι να παρέμβει η Κυβέρνηση και να επιβάλει στους ασφαλιστικούς οργανισμούς να κάνουν μαζικές πωλήσεις των τίτλων που έχουν στο χρηματιστήριο. Θα ήταν βεβαίως, αν γινόταν αποδεκτό, ευθεία παρέμβαση της Κυβέρνησης στη λειτουργία του χρηματιστηρίου και αυτό δεν μπορεί να συμβεί. Θα είχαμε κατηγορηθεί γι' αυτό αν το είχαμε κάνει, πέρα από τα προβλήματα που θα δημιουργούσε ασφαλώς, τις φοβερές παρενέργειες στη λειτουργία της κεφαλαιαγοράς, στις πραγματικές απώλειες πια αξιών από τους ίδιους τους ασφαλιστικούς οργανισμούς και στη γενικότερη λειτουργία της οικονομίας μας. Αυτό συνεπώς δεν μπορεί να συμβεί και δεν γνωρίζω γιατί επιμένει ιδιαιτέρως το Κομμουνιστικό Κόμμα της Ελλάδος να ζητάει μια μαζική πώληση, μια τέτοιου είδους συμπεριφορά από μέρους των ασφαλιστικών οργανισμών. 
Τώρα, σε ό,τι αφορά τις αξίες του χαρτοφυλακίου των ασφαλιστικών οργανισμών: Είναι γνωστό -προκύπτει και από τα στοιχεία του κοινωνικού προϋπολογισμού- ότι η αξία του χαρτοφυλακίου των ασφαλιστικών οργανισμών έχει αυξηθεί σημαντικά τα τελευταία χρόνια.
Ιδιαιτέρως από το 1995 και μετά, παρά την πτώση του χρηματιστηρίου, όχι μόνο δεν υπάρχουν απώλειες των αρχικών κεφαλαίων των ασφαλιστικών οργανισμών, αλλά έχει υπερδιπλασιαστεί η αξία τους. Όμως, αυτό είναι ένα λογιστικό θέμα και το έχουμε τονίσει πολλές φορές. Απώλειες υπάρχουν, όταν κανείς προβεί σε πώληση των μετοχών, όταν ρευστοποιήσει. Και η υπεραξία και οι απώλειες είναι λογιστικές, όταν κατέχει κάποιος τις μετοχές. 
Δεν μπορούμε, λοιπόν, να κατανοήσουμε αυτήν την εμμονή. Η Κυβέρνηση δεν παρεμβαίνει στην επενδυτική συμπεριφορά των ασφαλιστικών οργανισμών. Δεν πρόκειται να το κάνει και τώρα και για όλους τους άλλους λόγους που σας ανέφερα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχήν θα ήθελα να πω ότι δεν απάντησε στο ερώτημά μου ο κύριος Υφυπουργός, αλλά το θέμα είναι ότι επικαλείται μάλιστα το ότι δεν παρεμβαίνει.
Παρενέβη, όμως, κύριε Υφυπουργέ. Δεν έφτιαξε νομοσχέδιο που ουσιαστικά επέβαλε και με τις διοικήσεις στα ταμεία των ασφαλιστικών ταμείων να τζογάρουν στο χρηματιστήριο περισσότερο ποσοστό απ΄ ότι πριν; Δεν έκανε τέτοια παρέμβαση η Κυβέρνηση; Και φυσικά τις διοικήσεις δεν τις διορίζει η Κυβέρνηση; Και μου λέτε ότι δεν παρεμβαίνει η Κυβέρνηση στις διοικήσεις των ασφαλιστικών ταμείων; Και μου λέτε ακόμα ότι είναι ομόφωνες οι αποφάσεις; Για πείτε μου, στο ΙΚΑ είναι ομόφωνη η απόφαση; Ψήφισαν ο Μαυροδόγλου και ο Κακαβάς; Εγώ ξέρω και τα ονόματα αυτών που δεν ψήφισαν. Δεν ξέρω για τους άλλους εκπροσώπους των εργαζομένων, αλλά τουλάχιστον αυτοί οι δύο δεν ψήφισαν. Πώς επικαλείσθε εδώ την ομοφωνία; Για τις εντυπώσεις;
Επομένως, νομίζω ότι με δική σας παρέμβαση και δική σας παρότρυνση πήγαν τα αποθεματικά. Και το ότι αυξήθηκαν κλπ., αφήστε τα. Πριν το '98 πόσες ήταν οι μετοχές που είχαν τα ασφαλιστικά ταμεία; Το '98 που ψηφίσατε εσείς το νόμο, τους βάλατε και αγόρασαν μετοχές. Για κοιτάξτε πού πήγαν. 
Και αν δούμε ότι και το 2001 το ποσοστό πτώσης του δείκτη του χρηματιστηρίου είναι 35%, τότε δεν είναι 467 δισεκατομμύρια από το '99 μέχρι τώρα οι απώλειες, αλλά φθάνουν περίπου το ένα τρισεκατομμύριο. Ποιος θα τα πληρώσει αυτά; Κάποιος τα κέρδισε. Και αυτό δεν θέλετε να αποκαλύψετε και γι' αυτό επιμένουμε εμείς. Επιμένετε να δίνετε λεφτά στους μεγάλους, οι οποίοι λέγονται "θεσμικοί επενδυτές" ληστεύοντας τους μικροεπενδυτές -που δεν ξέρω πώς τους αποκαλείτε- και ουσιαστικά και τα ασφαλιστικά ταμεία.
Η ερώτησή μας είναι διπλή: το ένα ερώτημα είναι να απαγορευτεί να τζογάρουν τα ασφαλιστικά ταμεία όπως ήταν και πριν και το δεύτερο είναι γι' αυτές τις ζημιές, που αύριο θα πείτε ότι δεν έχουν τα ταμεία να πληρώσουν τις συντάξεις. θα τα δώσετε, αφού με δική σας παρέμβαση έγινε αυτό;
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, να αρχίσω από το τέλος της ομιλίας σας. Κατ' αρχήν, γνωρίζετε πάρα πολύ καλά ότι δεν απειλείται καμία σύνταξη κανενός ασφαλισμένου σε ασφαλιστικό οργανισμό. 
ΣΠΥΡΙΔΩΝ ΣΤΡΙΦΤΑΡΗΣ: Κάθε φορά αυτό λέτε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αυτό το εγγυάται πάντοτε η πολιτεία. Άλλωστε είναι και συνταγματική επιταγή. Δεν έχει συμβεί ποτέ στο παρελθόν και δεν θα συμβεί και στο μέλλον να μην πληρωθεί η σύνταξη. Αυτό άλλωστε δεν έχει καμία σχέση με τη λειτουργία του χρηματιστηρίου και με τις επενδύσεις των ασφαλιστικών οργανισμών. 
ΣΠΥΡΙΔΩΝ ΣΤΡΙΦΤΑΡΗΣ: Αυτό λέτε, όμως. Εσείς κάνετε κινδυνολογία γι' αυτό.
ΠΡΟΕΔΡΕΥΩΝ (Κωνσταντίνος Γείτονας): Θα αφήσετε τον κύριο Υπουργό να απαντήσει; Αφήστε τον, σας παρακαλώ.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αυτή είναι η κινδυνολογία, η οποία επαναλαμβάνεται μονότονα και από σας και γενικότερα από το Κομμουνιστικό Κόμμα Ελλάδας. Θέλετε δηλαδή η Ελλάδα να λειτουργεί, όπως δεν λειτουργεί κανένα άλλο κράτος στον κόσμο; Αλλά πρέπει να μας υποδείξετε αυτά που θέλετε να συμβούν στην Ελλάδα, πού αλλού συμβαίνουν, για να δούμε και εμείς μήπως κάνουμε λάθος. 
ΣΠΥΡΙΔΩΝ ΣΤΡΙΦΤΑΡΗΣ: Να αλλάξουν τον Κανονισμό και να μου δώσει ο Πρόεδρος το λόγο να σας πω.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν γνωρίζετε ότι σε όλο τον κόσμο οι ασφαλιστικοί οργανισμοί είναι θεσμικοί επενδυτές; Είναι "τζόγος" αυτός στο χρηματιστήριο; Τι τα κάνουν, δηλαδή, τα χρήματά τους οι ασφαλιστικοί οργανισμοί εκτός Ελλάδος; Είναι θεσμικοί επενδυτές παντού και είναι το ίδιο και στην Ελλάδα. 
Δεύτερον, δεν υπάρχει παρέμβαση. Μου αναφέρατε το ΙΚΑ και τον κ. Μαυροδόγλου. Το περίμενα. Στη συντριπτική τους πλειοψηφία οι ασφαλιστικοί οργανισμοί με ομόφωνες αποφάσεις ...
ΣΠΥΡΙΔΩΝ ΣΤΡΙΦΤΑΡΗΣ: Πείτε, όμως, ότι δεν είναι ομόφωνα. Μη λέτε ψέματα εδώ μέσα.
ΠΡΟΕΔΡΕΥΩΝ (Κωνσταντίνος Γείτονας): Όχι ένταση, κύριε Στριφτάρη, σας παρακαλώ. Γιατί δημιουργείτε ένταση; Διακόπτετε συνέχεια. Σεβαστείτε τον Κανονισμό. 
ΣΠΥΡΙΔΩΝ ΣΤΡΙΦΤΑΡΗΣ: Τι Κανονισμό; Να ακούω ψέματα και να διαστρεβλώνει την αλήθεια;
ΠΡΟΕΔΡΕΥΩΝ (Κωνσταντίνος Γείτονας): Δηλαδή θα εφαρμόσετε δικό σας Κανονισμό εσείς; Δεν καταλαβαίνω. Δηλαδή θα εφαρμόσετε Κανονισμό της "ισχυρής φωνής"; 
ΣΠΥΡΙΔΩΝ ΣΤΡΙΦΤΑΡΗΣ: Το σπιλώνετε το όνομά του, όταν λέτε ότι ψήφισε και αυτός.
ΠΡΟΕΔΡΕΥΩΝ (Κωνσταντίνος Γείτονας): Θα με αναγκάσετε να πω να μη γράφεται καμία διακοπή. Μη με αναγκάζετε από την πρώτη μέρα που αρχίζουμε τις επίκαιρες ερωτήσεις.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν περιμένει κανείς στο ΙΚΑ διαφορετική στάση του κ. Μαυροδόγλου από τη δική σας εδώ στη Βουλή. Είναι ενιαία η γραμμή.
Επαναλαμβάνουμε, λοιπόν, ότι η Κυβέρνηση δεν παρεμβαίνει στην επενδυτική συμπεριφορά των ασφαλιστικών οργανισμών, ούτε επέβαλε ούτε πρόκειται να επιβάλει ποτέ αγορά ή πώληση μετοχών. Είναι ακατανόητο αυτό που μας ζητάτε, μαζικά να πουλήσουν τις μετοχές τους οι ασφαλιστικοί οργανισμοί. Αυτό θα διαλύσει τη λειτουργία της κεφαλαιαγοράς και την ελληνική οικονομία και θα βλάψει όλους τους επενδυτές και τους ασφαλισμένους και τους συνταξιούχους και τα ίδια τα ασφαλιστικά ταμεία. Αυτό δεν μπορεί να γίνει.
ΣΠΥΡΙΔΩΝ ΣΤΡΙΦΤΑΡΗΣ: Τα αφεντικά σας θα βλάψει μόνο. 
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στη δεύτερη με αριθμό 3/1.10.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων σχετικώς με την έγκαιρη επιλογή του αναγκαίου εκπαιδευτικού προσωπικού για τη στελέχωση των Τεχνολογικών Επαγγελματικών Εκπαιδευτηρίων (ΤΕΕ) κλπ. 
Η επίκαιρη ερώτηση του κ. Καλού έχει ως εξής:
"Με τεράστια διδακτικά κενά στους κλάδους ΠΕ12 των Τεχνικών Επιστημών, ΠΕ14 και ΠΕ17 των Ιατρικών και Εφαρμοσμένων Επιστημών αλλά και ΠΕ18 Μαθηματικών Επιστημών άρχισε η φετινή σχολική χρονιά στα Τεχνικά Επαγγελματικά Εκπαιδευτήρια όλης της χώρας. Και ενώ έχει ήδη συμπληρωθεί και η τρίτη διδακτική εβδομάδα, τα κενά παραμένουν, τα ωρολόγια προγράμματα βρίσκονται κυριολεκτικά στον αέρα, ενώ μαθητές και γονείς διαμαρτύρονται καθημερινά γι' αυτήν την απαράδεκτη κατάσταση.
Το Υπουργείο Παιδείας, κύριο υπεύθυνο για τη δημιουργία αυτής της κατάστασης, προχώρησε τις ημέρες αυτές ακόμα και σε μη σύννομες ενέργειες για να λύσει τα προβλήματα που δημιούργησαν η νομοθετική βραδύτητα με την οποία αντιμετώπισε το θέμα των αναπληρωτών καθηγητών (Ενιαίος Πίνακας κλπ) αφ' ενός και η αδυναμία του να ολοκληρώσει μέσα σε εύλογο χρονικό διάστημα το σχετικό διαγωνισμό του ΑΣΕΠ για την πρόσληψη καθηγητών των ΤΕΕ. Έτσι, η όλη κατάσταση πήρε τραγελαφικές διαστάσεις όταν ο Υφυπουργός Παιδείας έστειλε στις διευθύνσεις δευτεροβάθμιας εκπαίδευσης εγκύκλιο με την οποία τις εξουσιοδότησε να παρατείνουν (!) μέχρι τέλος Οκτωβρίου (!) τις συμβάσεις των ωρομισθίων καθηγητών του προηγούμενου σχολικού έτους, παραβιάζοντας ουσιαστικά τις ρυθμίσεις του νόμου που πρόσφατα προώθησε η Βουλή και ο οποίος ψηφίστηκε.
Ερωτάται ο κύριος Υπουργός:
1. Με ποιο τρόπο θα αντιμετωπίσει επιτέλους το ΥΠΕΠΘ αυτή την απαράδεκτη κατάσταση στα ΤΕΕ και πότε;
2. Ήρθε η ώρα ή όχι να επανεξεταστεί το πρόβλημα της έγκαιρης και έγκυρης επιλογής του αναγκαίου εκπαιδευτικού προσωπικού για την επάνδρωση των σχολείων της χώρας, ώστε να μην καταφεύγει κάθε χρόνο το ΥΠΕΠΘ στη γνωστή τακτική ράβε-ξήλωνε και τα ΤΕΕ να οδηγηθούν σε συνθήκες εύρυθμης λειτουργίας μετά από τους "εκσυγχρονιστικούς πειραματισμούς" μιας ολόκληρης τριετίας;"
Ο Υφυπουργός Εθνικής Παιδείας και Θρησκευμάτων, κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Έχω την αίσθηση ότι στον κ. Καλό εδόθησαν μερικές πληροφορίες, οι οποίες δεν ανταποκρίνονται στα γεγονότα. Σε ό,τι αφορά βέβαια τη στελέχωση των ΤΕΕ θα έλεγα ότι πράγματι υπήρξε μία καθυστέρηση σε ό,τι αφορά την πρόσληψη των αναπληρωτών για το λόγο ότι καθυστέρησαν τα αποτελέσματα του ΑΣΕΠ. Το ΑΣΕΠ έχει την αποκλειστική αρμοδιότητα, όπως ξέρετε, για τη διεξαγωγή των διαγωνισμών. Για τον διαγωνισμό που είχαμε ζητήσει να προκηρυχθεί και προκηρύχθηκε τον Απρίλιο, δηλαδή, πριν από αρκετούς μήνες, για να προσλάβουμε χίλιους τετρακόσιους είκοσι δύο (1.422) εκπαιδευτικούς τεχνικών ειδικοτήτων για τη στελέχωση των ΤΕΕ, οι οποίοι θα προστεθούν στους χίλιους εκατό (1.100) που προσλάβαμε πέρυσι για την ενίσχυση της στελέχωσης των ΤΕΕ.
Θα ήμουν ευτυχής αν είχε ολοκληρωθεί η έκδοση των αποτελεσμάτων από το ΑΣΕΠ, όπως αρχικά είχε εκτιμήσει το ΑΣΕΠ, στις αρχές Σεπτέμβρη. Ωστόσο δεν συνέβη αυτό. Η ολοκλήρωση των διαδικασιών από το ΑΣΕΠ έγινε την 1η Οκτώβρη, δηλαδή την 1η Οκτώβρη δημοσιεύτηκε ο πίνακας των επιτυχόντων και από τη δική μας πλευρά θα έπρεπε να βρούμε τον τρόπο ώστε να ξεκινήσει η λειτουργία των ΤΕΕ με τα λιγότερα δυνατά προβλήματα λόγω αυτής της καθυστέρησης της έκδοσης των αποτελεσμάτων.
Γι' αυτόν το λόγο είχα στείλει την εγκύκλιο με την οποία δίναμε τη δυνατότητα στους προϊσταμένους διευθύνσεων να προχωρήσουν στην πρόσληψη με τη μορφή των ωρομισθίων, με τη νομική σχέση του ωρομισθίου, εκπαιδευτικών που είχαν απασχοληθεί και πέρυσι ως αναπληρωτές ή ωρομίσθιοι, για να υπάρξει ομαλή λειτουργία των ΤΕΕ.
Δεν ήταν, λοιπόν, κανείς άλλος λόγος, ούτε ήταν παράνομη, όπως σας έχουν πληροφορήσει, η διαδικασία αυτή, κύριε Καλέ. Αν δεν προχωρούσαμε σε αυτήν τη διαδικασία, τότε θα ήταν αδύνατο να στελεχωθούν τα ΤΕΕ. Και δεύτερον, δεν θα μπορούσαμε να πάρουμε τους αναπληρωτές, εφόσον δεν είχε εκδοθεί ο πίνακας των αποτελεσμάτων. Με καμία διαδικασία πλέον δεν θα μπορούσε να γίνει η στελέχωση και η πρόσληψη αναπληρωτών. Γι' αυτόν το λόγο εκδώσαμε αυτές τις αποφάσεις.
Και βέβαια συνεχίζεται με γοργούς ρυθμούς η στελέχωση με βάση τα κενά που μας έχουν δώσει οι διευθύνσεις. Έχουν ήδη προσληφθεί στη δευτεροβάθμια εκπαίδευση τρεις χιλιάδες εκατόν σαράντα (3.140) εκπαιδευτικοί αναπληρωτές και ένας μεγάλος αριθμός από αυτούς στελεχώνει ήδη τα ΤΕΕ, όπως οι εκπαιδευτικοί γενικών μαθημάτων, αλλά και πληροφορικής και μαθηματικοί και φυσικοί.
Μετά την έκδοση των αποτελεσμάτων, όπως είπα, την 1η Οκτώβρη προχωρούμε τις επόμενες ημέρες στην πρόσληψη κανονικά και όλων των άλλων αναπληρωτών, σύμφωνα με την πρόσφατη νομοθετική ρύθμιση που έχουμε κάνει, έτσι ώστε μέσα στην ερχόμενη εβδομάδα να έχει γίνει πλήρης κάλυψη όλων των κενών και των αναγκών σε αναπληρωτές στα ΤΕΕ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλός έχει το λόγο.
ΓΕΩΡΓΙΟΣ ΚΑΛΟΣ: Κύριε Πρόεδρε, ήθελα να πω το εξής. Χαίρομαι που η απάντηση του κυρίου Υφυπουργού επαληθεύει όσα αναφέρω στην επίκαιρη ερώτησή μου. 
Δεν νομίζω ότι με αποκλειστικούς ορισμούς του στυλ "είναι λάθος οι πληροφορίες σας" έρχεται κανείς να απαντήσει ή μπορεί να δώσει ικανοποιητικές απαντήσεις, όταν τα ίδια τα γεγονότα που αναφέρονται σ' αυτήν την προφορική απάντηση, που δόθηκε πριν από λίγο σε μένα, επαληθεύουν αυτά που είπα. 
Πρώτον, ξέρετε, κύριε Υφυπουργέ, ότι είναι τρεις χιλιάδες τα κενά; Το γνωρίζετε. Να σας πω λίγους αριθμούς για την ξεχασμένη εκπαιδευτική Ελλάδα, για να μην κουράσω το Σώμα: Αιτωλοακαρνανία διακόσια κενά, Καστοριά πενήντα κενά, Θεσπρωτία εξήντα κενά, Ιωάννινα πενήντα κενά. Στο ΤΕΕ Καστελίου Κρήτης -να το ακούσει και η κυρία Υφυπουργός- το 70% των καθηγητών στα αντίστοιχα τεχνολογικά εκπαιδευτικά ιδρύματα δεν έχουν πάει ακόμα. Στο δεύτερο ΤΕΕ Αθηνών δέκα κενά, στο ΤΕΕ Λήμνου δεκαεννέα κενά.
Όλα αυτά, λοιπόν, είναι ακριβώς αποτέλεσμα της πολιτικής σας. Τι κάνατε;
Πρώτα απ' όλα, ευθύνεστε για τη νομοθετική καθυστέρηση του ενιαίου πίνακα. Φέρατε τέλη Αυγούστου να φτιάξετε νομοθέτημα, με τα γνωστά εδώ που συζητήσαμε, για το πώς θα γίνεται η πρόσληψη των αναπληρωτών. Άρα, έχετε αδυναμία λόγω του ότι καθυστέρησε η σύνταξη του ενιαίου πίνακα. 
Δεύτερον, λέτε -και μετατοπίζετε τώρα τις ευθύνες στο ΑΣΕΠ- ότι από τον Απρίλιο μέχρι τώρα αυτός ο διαγωνισμός του ΑΣΕΠ καθυστέρησε να βγάλει τα αποτελέσματα και τα έβγαλε μόλις χθες, βάσει των οποίων εσείς λέτε ότι σύντομα θα καλύψετε τα κενά. Σας λέω εγώ ότι ούτε στις αρχές Νοεμβρίου δεν θα τα καλύψετε, διότι είναι γνωστή η διαδικασία των ενστάσεων και όλο αυτό το διοικητικό μέρος, που θα ακολουθηθεί αμέσως μετά τη χθεσινή έκδοση των αποτελεσμάτων. Να δούμε τι θα κάνετε. Γιατί δεν είναι παράνομο εκείνο που κάνατε χθες; Σας δίνει το δικαίωμα κανένας νόμος να παρατείνετε συμβάσεις ωρομισθίων; Πού ακούστηκε αυτό; Και έπειτα είναι και αναποτελεσματική η πολιτική σας. Με ποια ανανέωση για ένα δίμηνο ακόμα θα πάνε οι ωρομίσθιοι στα σχολεία αυτά; Γι' αυτό και δεν εμφανίστηκαν. 
Άρα, τα κενά παραμένουν και θα με νιώθετε μέσα σε αυτήν την Αίθουσα να τα επαναλαμβάνω και να τα φωνάζω μαζί με τις ελλείψεις στο ενιαίο λύκειο, για να δούμε -ήδη παρήλθε ένας ολόκληρος μήνας- πότε επιτέλους θα δώσετε σε αυτά τα πολύ σημαντικά Τεχνολογικά Επαγγελματικά Εκπαιδευτήρια τη δύναμη να κάνουν το έργο τους, γιατί τα έχει ανάγκη ο τόπος, τα έχει ανάγκη η εθνική οικονομία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Τα ΤΕΕ όντως τα έχει ανάγκη ο τόπος και η εθνική οικονομία και γι΄ αυτό καταβάλλουμε τις έντονες προσπάθειες για την αναβάθμιση της λειτουργίας τους και με την πολύ γρήγορη βελτίωση των υποδομών, τη δημιουργία των εργαστηρίων και τον εξοπλισμό τους, αλλά και με τη στελέχωση προσλαμβάνοντας, όπως είπα, και μόνιμο προσωπικό χίλιους τετρακόσιους είκοσι δύο (1.422) εκπαιδευτικούς.
Κύριε Καλέ, τώρα που έχουν εκδοθεί τα αποτελέσματα και έχει καταρτιστεί ο πίνακας των επιτυχόντων και διοριστέων από το ΑΣΕΠ, δεν χρειάζεται να περιμένουμε για την πρόσληψη των αναπληρωτών, την ολοκλήρωση της διαδικασίας εξέτασης και των τυχόν ενστάσεων που μπορούν να υποβληθούν από τους επιτυχόντες...
ΓΕΩΡΓΙΟΣ ΚΑΛΟΣ: Άρα, θα τους διορίσετε και αμέσως μετά...
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Μπορούμε αμέσως να τους προσλάβουμε πλέον. Εκείνο που χρειαζόμασταν ήταν η έκδοση των αποτελεσμάτων και αυτό δεν έχει να κάνει καθόλου με τη νομοθετική...
ΓΕΩΡΓΙΟΣ ΚΑΛΟΣ: Ο κ. Ανθόπουλος...
ΠΡΟΕΔΡΕΥΩΝ (Κωνσταντίνος Γείτονας): Κύριε Καλέ, αφήστε τον κύριο Υφυπουργό να ολοκληρώσει.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Καλέ, αν έχετε την καλοσύνη, μη διακόπτετε.
Επαναλαμβάνω ότι μπορούμε να προσλάβουμε τώρα πλέον αναπληρωτές, γιατί έχουμε τους επιτυχόντες, τους μη επιτυχόντες κλπ. 
Δεν έχει να κάνει με τη νομοθετική ρύθμιση του καλοκαιριού, γιατί αν τα αποτελέσματα είχαν εκδοθεί νωρίτερα, θα προχωρούσαμε σ' αυτήν τη διαδικασία, που τώρα προχωρούμε εκ των πραγμάτων. Και δεν επέρριψα ευθύνες στο ΑΣΕΠ, ούτε μετέφερα την ευθύνη εκεί.
Απλώς περιέγραψα ένα γεγονός. Από τον Απρίλιο έγινε ο διαγωνισμός. Θα ήμουν ευτυχής, αν είχαν εκδοθεί δύο εβδομάδες νωρίτερα τα αποτελέσματα.
Σε ό,τι αφορά την ανακρίβεια των στοιχείων που σας δίνουν θα επιμένω σ' αυτό, γιατί στο κείμενό σας λέτε για παράδειγμα ότι, πέρα από την εγκύκλιο με την οποία έλεγα να προσλάβετε ωρομισθίους για να μην δυσλειτουργήσουν τα ΤΕΕ -αυτός ήταν ο μοναδικός στόχος- λέτε ότι μετά ήρθε νέα απόφαση να διακόψει τις παρατάσεις και να απολύσει τους ελάχιστους επαναπροσληφθέντες ωρομισθίους καθηγητές. Αυτό ποιος σας το είπε; Ποια απόφαση είναι αυτή; Δεν υπάρχει καμιά τέτοια απόφαση. 
ΓΕΩΡΓΙΟΣ ΚΑΛΟΣ: Δεν υπάρχει απόφαση. 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Λέτε εδώ " και νέα απόφαση ήρθε να διακόψει..." 
ΓΕΩΡΓΙΟΣ ΚΑΛΟΣ: Δεν τη στείλατε γραπτώς, αλλά προφορικώς.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δεν υπάρχει επαναλαμβάνω καμιά απόφαση, κύριε Καλέ. 
ΓΕΩΡΓΙΟΣ ΚΑΛΟΣ: Θα σας τη στείλω στο γραφείο σας.
ΠΡΟΕΔΡΕΥΩΝ (Κωνσταντίνος Γείτονας): Δεν γίνεται έτσι συζήτηση, κύριε Καλέ.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Γι' αυτό θα σας παρακαλέσω, όταν χρησιμοποιείτε στοιχεία να υπομνήσετε σ'αυτούς που σας δίνουν τα στοιχεία τουλάχιστον να είναι ακριβείς για να μην σας εκθέτουν. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου. Θα συζητηθεί η με αριθμό 4/1.10.2001 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη, προς τον Υπουργό Υγείας και Πρόνοιας, σχετικώς με την εξόφληση των χρεών των δημοσίων νοσοκομείων προς τους προμηθευτές. 
Η επίκαιρη ερώτηση του κ. Κακλαμάνη έχει ως εξής:
"Τα δημόσια νοσοκομεία από 1η Οκτωβρίου 2001 κινδυνεύουν να μείνουν χωρίς υγειονομικό υλικό, ανταλλακτικά και σέρβις αυτοκινήτων.
Σύμφωνα με ομόφωνη απόφαση της Πανελλήνιας Ένωσης Προμηθευτών Επιστημονικών Συσκευών και Ιατρικών Μηχανημάτων "εάν μέχρι τις 30.9.2001 δεν έχουν εξοφληθεί τόσο τα παλιά (μέχρι 31.4.2001) χρέη, όσο και τα νέα (Μαΐου και Ιουνίου 2001) χρέη των νοσοκομείων προς τους προμηθευτές, τότε από 1η Οκτωβρίου 2001 θα σταματήσουν τις παραδόσεις υγειονομικού υλικού, ανταλλακτικών και τις παροχές υπηρεσιών υποστήριξης προς τα νοσοκομεία..."
Κατόπιν των ανωτέρω ερωτάσθε: 
1. Εάν εξοφλήθησαν οι προμηθευτές και αν όχι, γιατί συμβαίνει αυτό, αφού έχουν παρέλθει περίπου τρεις μήνες από την ψήφιση της γνωστής τροπολογίας, για τη "ρύθμιση" των χρεών των νοσοκομείων.
2. Ανευρέθησαν οι τράπεζες και ποιες είναι αυτές που θα αναλάβουν τις υποχρέωσεις της πολιτείας απέναντι στους προμηθευτές.
3. Πώς προτίθεσθε να αντιμετωπίσετε την κατάσταση που θα δημιουργηθεί από 1η Οκτωβρίου στα νοσοκομεία, εάν οι προμηθευτές προχωρήσουν στη δίκαια "απειλή" τους για διακοπή κάθε αναγκαίας προμήθειας".
Η Υφυπουργός Υγείας και Πρόνοιας κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Την αγωνία την οποία εκφράζει ο κ. Κακλαμάνης στην επίκαιρη ερώτηση την έχουμε όλοι από πάρα πολλούς μήνες και γνωρίζουμε ότι έχει γίνει μια νομοθετική ρύθμιση, την οποία συζητήσαμε εδώ και η οποία είναι το άρθρο 31 του νόμου 2937/2001 γι' αυτήν την προμήθεια του υγειονομικού υλικού, φαρμάκων και λοιπού υλικού. Αυτή δημοσιεύθηκε στις 26.7.2001. 
Πραγματικά αν ήμουν και εγώ έξω από το σύστημα θα έλεγα ότι από τη στιγμή που δημοσιεύθηκε και πήρε ΦΕΚ, την επομένη θα μπορούσαμε να αρχίσουμε να πληρώνουμε τους προμηθευτές. Γνωρίζουμε όμως, ότι αυτές οι διαδικασίες δεν είναι τόσο απλό να γίνουν και χρειάζεται κανείς να είναι και πολύ προσεκτικός, αλλά χρειάζονται και ορισμένες ρυθμίσεις πριν ξεκινήσουμε να πληρώνουμε.
Τι έχει γίνει από τότε που δημοσιεύθηκε μέχρι σήμερα; Κατ' αρχάς δημιουργήθηκε, όπως προβλέπεται και με τη ρύθμιση, η ομάδα του Υπουργείου Οικονομικών και η ομάδα του Υπουργείου Υγείας. Μάλιστα αυτό έγινε αμέσως μετά τη δημοσίευση του νόμου και εργάστηκαν πυρετωδώς και οι δύο ομάδες μέσα στον Αύγουστο που είναι και μήνας διακοπών.
Αρχικά από την ομάδα του Υπουργείου Οικονομικών επελέγησαν τα πιστωτικά ιδρύματα, τα οποία θα διενεργήσουν τις πληρωμές προς τους προμηθευτές. Αυτά τα ιδρύματα -όπως είναι και ένα τμήμα της ερώτησης του κ. Κακλαμάνη- είναι η Εθνική, η Εμπορική και η Αγροτική Τράπεζα της Ελλάδος.
Στη συνέχεια απεστάλησαν εγκύκλιοι με τους σχετικούς πίνακες στις 14 Αυγούστου από το Υπουργείο το δικό μας, βάσει των οποίων παρέχονται όλες οι αναγκαίες οδηγίες, καθώς και κάθε άλλη λεπτομέρεια για την εκκαθάριση των δαπανών και την αποστολή των οικονομικών δεδομένων στις τράπεζες.
Επίσης, έχει αρχίσει η ενταλματοποίηση των δαπανών και μέσα στις προσεχείς μέρες θα αρχίσει η αποστολή εντολών πληρωμής προς τα πιστωτικά ιδρύματα.
Θα πρέπει να διευκρινίσουμε εδώ ότι για να εκτελεστούν οι πληρωμές, οι τράπεζες έχουν θέσει κάποιες συγκεκριμένες προϋποθέσεις. Μια από τις προϋποθέσεις είναι ότι εξοφλούν μόνο τα κεντρικά πιστωτικά ιδρύματα και μάλιστα συνολικά. Δηλαδή, δεν μπορεί κάθε τόσο να στέλνουμε ένα χαρτάκι για να εξοφλείται. 
Αυτό τι σημαίνει; Σημαίνει ότι το Υπουργείο Υγείας έφτιαξε ένα ολόκληρο λογισμικό, το οποίο απέστειλε στις 3 Σεπτέμβρη προς τα νοσοκομεία, τα οποία αρχίζουν να συμπληρώνουν όλα αυτά τα στοιχεία, τα οποία πρέπει να είναι ενδελεχή και συγκεντρωτικά, προς τα πιστωτικά ιδρύματα.
Αυτό το οποίο προβλέπουμε είναι ότι με τη διάταξη νόμου οι διαδικασίες θα έχουν ολοκληρωθεί και εκτελεστεί μέχρι τις 10 Δεκεμβρίου 2001.
Τώρα, υπάρχει άλλο ένα θέμα, οι υποχρεώσεις των νοσοκομείων από 1/5/2001 και μετά. 
Βλέπω όμως ότι ο χρόνος δεν με παίρνει. Γι' αυτό θα συνεχίσω στη δευτερολογία μου. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κακλαμάνης.
ΝΙΚΗΤΑΣ ΚΑΚΛΑΜΑΝΗΣ: Κυρία Υφυπουργέ, εγώ σας αναγνωρίζω πολιτική γενναιότητα και σας συγχαίρω ότι τουλάχιστον εσείς σέβεστε τη Βουλή και έρχεστε. Εκείνο όμως το οποίο δεν μπορώ να δεχθώ είναι όταν σήμερα το πρωί πριν μισή ώρα έχετε καταθέσει τροπολογία που κατά την άποψή μας αποτελεί κοινοβουλευτικό και συνταγματικό πραξικόπημα παράκαμψης του Ελεγκτικού Συνεδρίου, να μου απαντάτε τώρα και να μου αιτιολογείτε ότι δεν ισχύει η υπόσχεση του κ. Δρυ ότι εντός τριών εβδομάδων θα πάρουν τα λεφτά τους, ότι αυτό οφείλεται σε διαδικαστικά προβλήματα τα οποία είναι υπαρκτά. 
Γιατί δεν είπατε, κυρία Υφυπουργέ, ότι το Ελεγκτικό Συνέδριο δεν ενέκρινε τις δαπάνες και φέρνετε σήμερα τροπολογία παράκαμψης του Ελεγκτικού Συνεδρίου; Εδώ είναι η αλήθεια, κυρία Υφυπουργέ, την οποία δεν μου την είπατε, παρά προσπαθήσατε να παραπλανήσετε και εμένα και το Κοινοβούλιο ότι φταίει η γραφειοκρατία. Φταίει και η γραφειοκρατία. Αλλά την πραγματικότητα την οποία περιγράφετε εσείς οι ίδιοι ως Κυβέρνηση, τέσσερις Υπουργοί στην τροπολογία που πριν μισή ώρα καταθέσατε, την αποκρύψατε. Βέβαια, γι' αυτά θα μιλήσουμε αύριο όταν θα έλθει η ώρα της τροπολογίας. Και παρεμπιπτόντως, επειδή μου είπατε και ποιες είναι οι τράπεζες, θα ήθελα να μου πείτε με ποιους όρους οι τράπεζες ανέλαβαν, με τι επιτόκιο. Θέλω να μου πείτε ακόμα και με τι εγγυήσεις. Διότι αν ισχύει αυτό που είπατε χθες, ότι θα είναι εγγύηση του δημοσίου, είναι εγγύηση της Κυβέρνησής σας. Μια άλλη κυβέρνηση δεν δεσμεύεται γι' αυτά τα οποία πράττετε όταν μάλιστα προσπαθήσετε να περάσετε και την τροπολογία που υπαινίχθηκα. Ουδεμία δέσμευση αναλαμβάνει μελλοντική κυβέρνηση της Νέας Δημοκρατίας για τις ρυθμίσεις που κάνετε εσείς σήμερα. Και αυτό θέλω να είναι μήνυμα σαφές προς τις τράπεζες που θα αναλάβουν κάτω από τέτοιες προϋποθέσεις παρακάμπτοντας το Ελεγκτικό Συνέδριο, να εξοφλήσουν τα χρέη σας.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός Υγείας και Πρόνοιας έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Τελικά νομίζω ότι ο κ. Κακλαμάνης προτρέχει, διότι όπως είπα, αναφέρεται στα θέματα, αν δεν κάνω λάθος, της εξόφλησης των λογαριασμών από 1/5/2001 και εντεύθεν και όχι μ' αυτά τα οποία ρυθμίζονται μέχρι 30/4/2001, γιατί το θέμα του Ελεγκτικού Συνεδρίου υπάρχει εκεί και η τροπολογία που έχει κατατεθεί, προσπαθεί να λύσει κάποια θέματα τα οποία έχουν προκύψει. Θα έλθουμε όμως στην τροπολογία, όπως είπε και ο κ. Κακλαμάνης, είτε σήμερα, αν έχουμε χρόνο, είτε αύριο κατά τη διάρκεια της νομοθετικής εργασίας της Βουλής.
Τι έχει όμως συμβεί με το Ελεγκτικό Συνέδριο (δεν αποκρύπτουμε τίποτα, απλά δεν πρόλαβα να απαντήσω). Πράγματι, έχουν επιστραφεί κάποια εντάλματα τα οποία δεν ενέκρινε το Ελεγκτικό Συνέδριο και επαναλαμβάνω για τις πληρωμές από 1/5/2001 και εντεύθεν. Και γιατί δεν τα εγκρίνουν; Διότι έπρεπε στα εντάλματα όπως πήγαν να είχαν επακριβώς καθοριστεί οι ποσότητες των υλικών. Και αυτές τις ποσότητες των υλικών θα βρούμε κάποιο τρόπο να τις προσδιορίσουμε από δω και στο εξής, διότι υπάρχει μια απόφαση του Συμβουλίου της Επικρατείας που το επιβάλλει, αλλά αντιλαμβάνεται ο κ. Κακλαμάνης ο οποίος είναι και γιατρός πόσο δύσκολο είναι να προβλέψεις τις ποσότητες σε ορισμένα π.χ. προσθετικά υλικά, όπως είναι ενδοφακοί που δεν ξέρεις πόσοι ασθενείς θα σου έλθουν, με τι διάμετρο τους θέλεις, με τι καμπύλη θα τους θέλεις. Και ξέρετε τι δυσκολίες είναι όλες αυτές.
Επίσης, θα ήθελα να σας πω -γιατί πάντα κάνετε το λάθος και επαναλαμβάνετε μετά από δύο λεπτά πράγματα που δεν είπα- ότι εγώ δεν είπα ότι φταίει η γραφειοκρατία. Σ' αυτήν την περίπτωση λειτουργήσαμε τόσο πολύ καλά, όπου είναι και φαινόμενο το πόσο γρήγορα αρχίζουν να ξεπληρώνονται αυτά τα χρέη. Και δεν υπήρχε καμία γραφειοκρατία. Υπάρχουν διαδικασίες του δημοσίου τις οποίες οφείλουμε να ακολουθήσουμε, διότι διαφορετικά νομίζω ότι δεν θα ανταποκριθούμε σ' αυτό το οποίο είναι το ζητούμενο, η σωστή αποτίμηση κατ' αρχάς και η πληρωμή των προμηθευτών. Και αυτό θα γίνει στις προθεσμίες ακριβώς που είπα. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Έχω την τιμή να ανακοινώσω στο Σώμα τα εξής:
1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία".
2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς".
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
ΑΙΤΗΣΕΙΣ ΑΡΣΕΩΣ ΑΣΥΛΙΑΣ ΒΟΥΛΕΥΤΩΝ
Συζήτηση και λήψη απόφασης σύμφωνα με το άρθρο 62 του Συντάγματος, για τις αιτήσεις άρσεως της ασυλίας των Βουλευτών:
1. Λιάνας Κανέλλη
2. Θεόδωρου Σκρέκα
3. Ευγένιου Χαϊτίδη
Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση των αιτήσεων άρσεως ασυλίας ο Βουλευτής Β΄ Αθηνών κ. Βύρων Πολύδωρας. 
Ο εισηγητής του ΠΑΣΟΚ κ. Γεώργιος Παπαγεωργίου έχει το λόγο.
ΓΕΩΡΓΙΟΣ ΠΑΠΑΓΕΩΡΓΙΟΥ: Στην πρώτη αίτηση για τη συνάδελφο Βουλευτή κα Λιάνα Κανέλλη, ζητείται η άδεια συνέχισης της ποινικής δίωξης για το αδίκημα της απλής χρεοκοπίας που φέρεται να έχει διαπράξει προ της εκλογής της, γιατί σαν μέλος και διαχειρίστρια της εταιρείας περιορισμένης ευθύνης "ERGOMEDIA PRODUCTION", που είχε σαν σκοπό και δραστηριότητα την παραγωγή ραδιοφωνικών και τηλεοπτικών προγραμμάτων και ραδιοφωνικών και τηλεοπτικών εκπομπών, επειδή δεν δήλωσε έγκαιρα την αδυναμία αντιμετώπισης των ληξιπρόθεσμων οφειλών της και στη συνέχεια κηρύχθηκε ερήμην σε κατάσταση πτωχεύσεως. 
Είναι γνωστό στους νομικούς και όχι μόνο, ότι ο έμπορος προσπαθεί μέχρι την τελευταία στιγμή να ανασυνταχθεί, προσπαθεί να εκπληρώσει τις υποχρεώσεις του. Στην ουσία και ο ίδιος δεν αντιλαμβάνεται πολλές φορές ποιο είναι εκείνο το σημείο όπου θα πρέπει να προβεί στην κατά νόμο δήλωση περί αδυναμίας συνέχισης των πληρωμών.
Νομίζω ότι είναι μία υπόθεση με περιορισμένο αντικείμενο. Απ' όσο έχουμε πληροφορηθεί, έχει τακτοποιηθεί. Σε κάθε περίπτωση, δεν βρίσκω ότι υπάρχει κάποιος δόλος και κάποια σκοπιμότητα. Με αυτό το σκεπτικό, προτείνω να μη δοθεί η άδεια για να συνεχισθεί η ποινική δίωξη κατά της Βουλευτού κας Λιάνας Κανέλλη.
Όσον αφορά το συνάδελφο κ. Σκρέκα, τον Ιούλιο του 1995, σύμφωνα με το κατηγορητήριο, φέρεται να παραβίασε το δακτύλιο. Από τη μελέτη της δικογραφίας προκύπτει ότι είχαν ληφθεί έκτακτα μέτρα λόγω του νέφους. Τον παραβίασε κατά ολίγα μέτρα. Αντιληφθείς ότι πράγματι είχε προβεί σ' αυτήν την παραβίαση, οπισθοχώρησε και συνέχισε την πορεία του κανονικά μέσω άλλης πορείας, βεβαίως εκτός δακτυλίου.
Η τρίτη περίπτωση αφορά το συνάδελφο κ. Ευγένιο Χαϊτίδη. Ζητείται η άδεια να ασκηθεί ποινική δίωξη για το αδίκημα της συκοφαντικής δυσφημίσεως ύστερα από έγκληση που υπέβαλε εναντίον του ο δικηγόρος Θεσσαλονίκης κ. Νικόλαος Ιωαννίδης. 
Ο εγκαλών δικηγόρος ισχυρίζεται ότι ο συνάδελφος Βουλευτής ομιλών -και μάλιστα σαν εισηγητής- σε νομοσχέδιο που αφορούσε τους Έλληνες ομογενείς που παλιννοστούσαν από τη Σοβιετική Ένωση, ανέφερε γι' αυτόν ότι είχε εγκαταστήσει "ένα εργαστήριο, σε κάποια οδό της Θεσσαλονίκης, παραποίησης πλαστών εγγράφων". Αυτό το θεώρησε συκοφαντικό ο κύριος συνάδελφος δικηγόρος -με αυτήν την ιδιότητα τον αναφέρω ως συνάδελφο- και άσκησε μήνυση κατά του Βουλευτή.
Από την απλή ανάγνωση της μηνύσεως προκύπτει ότι ο εγκαλών ομολογεί ότι πράγματι είχε εγκαταλείψει το σφραγιδάκι του -έτσι τουλάχιστον το αντιλαμβάνομαι εγώ ως δικηγόρος- σε κάποιο μεταφραστικό γραφείο της κας Καρυπίδου και προφανώς, όπως ο ίδιος ομολογεί, μη έχοντας και γνώση της ρωσικής γλώσσας και άρα εξ ιδίας αντιλήψεως δεν μπορούσε να βεβαιώσει τη γνησιότητα της μεταφράσεως, εν τούτοις μέσω -όπως λέει- κάποιου βοηθού του που γνώριζε ρωσικά έκανε αυτήν την εργασία. 
Πέραν του ότι δεν είναι δικό μου έργο να υπεισέλθω στην ουσία των πραγμάτων, στην αλήθεια της υποθέσεως και στη βασιμότητα ή μη των καταγγελλομένων -αν και πεποίθησή μου είναι ότι μάλλον είναι βάσιμα αυτά τα οποία ανέφερε ο συνάδελφος Βουλευτής- εκείνο στο οποίο πρέπει εμείς εδώ να αντιταχθούμε είναι ότι δεν μπορούμε να δώσουμε άδεια για να αρθεί η ασυλία ενός Βουλευτή και μάλιστα για το αδίκημα της συκοφαντικής δυσφημίσεως, το οποίο θα εδράζεται στα όσα ανέφερε ένας Βουλευτής όταν ασκούσε το νομοθετικό του έργο. Και μάλιστα, όχι απλώς ασκεί το νομοθετικό του έργο, αλλά ασκεί το νομοθετικό του έργο ως εισηγητής.
Νομίζω ότι έχουμε υποχρέωση να προστατεύσουμε την ελευθερία της έκφρασης του Βουλευτή και με αυτό το σκεπτικό και μόνο προτείνω να μην αρθεί η ασυλία του. 
Κλείνοντας, κύριε Πρόεδρε, θα ήθελα να πω γενικά ότι ενδεχομένως να ακουστούν και πάλιν απόψεις ότι εδώ οι Βουλευτές αλληλοκαλύπτονται, ότι στην ουσία όταν μηνύεται ο ένας έχει την υποστήριξη των άλλων ώστε να μην οδηγούνται σε δικαστήρια κλπ. Από την άλλη όμως, πρέπει να παραδεχθούμε, και αυτό φαίνεται ξεκάθαρα και με κατηγορηματική βεβαιότητα στην περίπτωση του κ. Χαϊτίδη, ότι πολλές φορές οι Βουλευτές εγκαλούνται αβασάνιστα από πολίτες που είτε έχουν προσωπικά είτε θέλουν να καλύψουν δικές τους αδυναμίες και επομένως, χρέος μας είναι να προστατεύσουμε και τους Βουλευτές από το να μην ταλαιπωρούνται με άδικες διώξεις, οι οποίες ειλικρινά θα τους παρακώλυαν στην άσκηση των κοινοβουλευτικών καθηκόντων και του εν γένει λειτουργήματός τους.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός, εισηγητής της Νέας Δημοκρατίας, έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, είμαι απόλυτα βέβαιος ότι αν οι τρεις υποθέσεις που μας απασχολούν σήμερα έφθαναν για να δικαστούν στα αρμόδια ποινικά δικαστήρια και οι τρεις συνάδελφοι, θα αθωωνόταν πανηγυρικά. Είμαι μάλιστα βέβαιος, ότι τα δικαστήρια θα επέβαλαν και τα δικαστικά έξοδα εις βάρος των μηνυτών. 
Δεν νομίζω ότι μπορεί να υπάρχει Έλληνας δικαστής που να διαθέτει τον κοινό νου, να δικάσει την υπόθεση του κ. Σκρέκα για παράβαση του δακτυλίου και να μη αχθεί σε απαλλακτική απόφαση. Πρόκειται για μία απόφαση ισχύος του δακτυλίου η οποία ελήφθη στις 6.7.95. Ο κ. Σκρέκας συνελήφθη "παραβαίνων" αυτήν τη διάταξη την ίδια μέρα στις 8.10' το πρωί. "Διέπραξε το έγκλημα" να μην ανοίξει το ραδιόφωνο για να πληροφορηθεί την εκδοθείσα διαταγή της ίδιας μέρας ισχύος του δακτυλίου. Όταν είδε το μπλόκο στην άκρη του δακτυλίου σε απόσταση περίπου δέκα μέτρων, όπως είπε και ο εισηγητής της Πλειοψηφίας και του ελέχθη ότι ισχύει ο δακτύλιος, γύρισε αμέσως πίσω. Παρά ταύτα, βρέθηκε αστυνομικό όργανο και του έκανε μήνυση. 
Επίσης, δεν νομίζω ότι δεν θα αθώωνε πανηγυρικά ένα άλλο δικαστήριο την κα Κανέλλη, όταν κηρύσσεται σε πτώχευση -όπως τουλάχιστον υπεστήριξε και αποδεικνύεται- χωρίς να κλητευθεί ή εκλητεύθη σε κάποια άλλη διεύθυνση και όταν η εκδοθείσα απόφαση όρισε και το χρόνο αναστολής των πληρωμών. Και επειδή στο χρόνο εκείνον, ένα χρόνο και πλέον προ της εκδόσεως της αποφάσεως δεν δήλωσε την αναστολή των πληρωμών, φέρεται ως διαπράξασα το αδίκημα της απλής χρεοκοπίας για ένα χρέος το οποίο και τακτοποιήθηκε και, όπως η κα Κανέλλη είπε στην επιτροπή, αναζητούσε το δικαιούχο επί πολύ χρονικό διάστημα για να δώσει τα λεφτά, εκείνος δε προέβαλε αξίωση καταβολής διπλασίου μισθώματος κλπ. Υπήρχε διένεξη ως προς το ύψος. Και εν πάση περιπτώσει, κηρύχθηκε σε πτώχευση χωρίς να το ξέρει. 
Για δε την περίπτωση του κ. Χαϊτίδη, πρέπει να έχει κανείς πάρα πολύ θράσος για να φτάσει στο σημείο να κάνει αυτήν τη μήνυση, την οποία έκανε ο πρώην Γενικός Γραμματέας Παλιννοστούντων κ. Ιωαννίδης, ο οποίος δέχεται ότι δεν ξέρει ο ίδιος ρωσικά, ότι έχει όμως ένα βοηθό ομογενή ο οποίος του λέει αν είναι σωστή ή όχι η μετάφραση. Και εκείνος με πλατιά φαρδιά υπογραφή και με τη σφραγίδα του βεβαιώνει την ορθότητα της μετάφρασης και δημιουργεί την εντύπωση ότι είναι γνήσιο και το έγγραφο κάτω από το οποίο θέτει την υπογραφή του.
Και ακούστε, παρακαλώ, τι ομολογεί στην ίδια τη μήνυσή του. Ότι το "καταγγελθέν ως εργαστήριό μου γραφείο, δεν ήταν δικό μου γραφείο, αλλά ήταν κάποιαs κ. Καρυπίδου, η οποία δεν είναι δικηγόρος και η οποία έκανε μεταφράσεις όλων των εγγράφων των Ελληνοποντίων, οι οποίοι έφθαναν μέχρι το γραφείο της. Λέει ο κ. Ιωαννίδης, χωρίς ντροπή πραγματικά, "εγώ και άλλοι συνάδελφοι περνούσαμε από εκεί και βάζαμε τις υπογραφές, αλλά είχα το ατύχημα να ξεχάσω τη σφραγίδα μου εκεί" και να μείνει περίπου ένα μήνα η σφραγίδα ξεχασμένη. Χρησιμοποιήθηκε η σφραγίδα σε κάποια κυρία η οποία γι' αυτήν την υπογραφή και την μετάφραση των πέντε-δέκα σειρών -τα έγγραφα αυτά δεν έχουν μεγαλύτερη έκταση- πλήρωσε 35.000 δρχ.
Κύριε Πρόεδρε, έχει πολύ μεγάλη σημασία αυτή η υποθέση, γιατί δείχνει πώς έγιναν οι ελληνοποιήσεις με έγγραφα ανθρώπων σαν τον κ. Ιωαννίδη. Δεν θέλω να πω τίποτε άλλο περισσότερο. Και ενώ θα έπρεπε ο Δικηγορικός Σύλλογος Θεσσαλονίκης να του κόψει τα πόδια, τολμάει να καταμηνύσει το συνάδελφο, ο οποίος τι έκανε; 'Εφθασε στα χέρια του μία καταγγελία. Είδε να δημοσιεύεται στις εφημερίδες δελτίο της αστυνομικής διεύθυνσης Θεσσαλονίκης ότι συνελήφθησαν τέσσερις και οδηγήθηκαν στο αυτόφωρο. Εδημοσιεύθη πάλι αυτή η είδηση στη "ΜΑΚΕΔΟΝΙΑ" και στη "ΘΕΣΣΑΛΟΝΙΚΗ". Αλλά βεβαίως είχε την ατυχία ο κύριος συνάδελφος να δημοσιευθεί και στον "ΕΛΕΥΘΕΡΟ ΤΥΠΟ", οπότε τότε διεπράχθη το αδίκημα. Τότε συγκινήθηκε και τότε ένιωσε τα αισθήματα, τα οποία περιγράφει στη μήνυσή του ο κ. Ιωαννίδης. Τότε συκοφαντήθηκε ο κ. Ιωαννίδης. ΄Ετσι, λοιπόν, σε αυτά τα θέματα στηρίζει τη μήνυσή του για αγόρευση μέσα στη Βουλή του κ. Χαϊτίδη. Δεν νομίζω ότι και σ' αυτήν την περίπτωση θα υπήρχε Έλληνας δικαστής που θα εσκέπτετο ότι υπάρχει έστω ίχνος ευθύνης του κ. Ιωαννίδη. Και βεβαίως θα επέβαλε τα έσοδα στο μηνυτή. 
Εκείνο όμως το οποίο σε εμένα δημιουργεί εντύπωση, είναι το εξής: Εξυπηρετούμε σήμερα τους συναδέλφους με το να μην αίρουμε την ασυλία; Και τους αφήνουμε κατά κάποιον τρόπο υπόδικους, αναστέλλοντας την ποινική δίωξη μέχρι πότε θα απωλέσουν την ιδιότητα του Βουλευτού; Ή μήπως θα έπρεπε να έχουν στα χέρια τους την αθωωτική απόφαση και να ασκήσουν και τα δικαιώματα που γεννώνται για κείνους από την απόφαση αυτή;
Νομίζω ότι η τακτική την οποία ακολουθούμε να μην αίρεται η ασυλία κανενός για οποιοδήποτε αδίκημα ζημιώνει τους συναδέλφους και πιστεύω ότι είναι ένα από τα στοιχεία εκείνα που κάνει τους Έλληνες πολίτες σε ποσοστό 64,2% κατά μία τελευταία δημοσκόπηση να μην εκτιμούν τους Έλληνες πολιτικούς.
Κύριε Πρόεδρε, έπρεπε να προβληματισθούμε πάρα πολύ από τη στάση την οποία τηρούμε και από αυτά τα οποία ακούγονται εναντίον μας. Ίσως το ξεκαθάρισμα μερικών υποθέσεων, είναι χίλιες φορές προτιμότερο απ' αυτήν την εκκρεμότητα. Μένουμε υπόδικοι και λέει και ο ελληνικός λαός ότι μπορούν οι Βουλευτές να διαπράξουν όλα τα αδικήματα του Ποινικού Κώδικα, αλλά να ασκήσουν το προνόμιό τους με την ασυλία και επομένως να διασφαλίσουν για τον εαυτό τους το ακαταδίωκτο.
Εάν σ' αυτά προσθέσουμε, κύριε Πρόεδρε, α) την τακτική η οποία ακολουθείται με τον έλεγχο των οικονομικών των Βουλευτών και των κομμάτων που οι ίδιοι εμείς ελέγχουμε τους εαυτούς μας β) την τακτική η οποία ακολουθείται για τη μη σύσταση Εξεταστικών των Πραγμάτων Επιτροπών για πάρα πολλά σοβαρά θέματα, γ) εάν σ' αυτά, λοιπόν, προστεθούν οι ειδικές ρυθμίσεις του άρθρου 86 για την ευθύνη των Υπουργών που είναι σύντομη η παραγραφή και πλειοψηφία διαφορετική από τις συνηθισμένες μπορούμε να καταλήξουμε σε κάποιο συμπέρασμα: Ότι γι' αυτήν την έλλειψη εκτίμησης από τη συντριπτική πλειοψηφία του ελληνικού λαού, ευθυνόμεθα και εμείς.
Και ενώ μας παρείχετο μια θαυμάσια ευκαιρία με το Σύνταγμα να διορθώσουμε όλα όσα μας εκθέτουν δεν την εκμεταλλευθήκαμε. Για την ασυλία παραλείψαμε με ευθύνη του ΠΑΣΟΚ να δεχθούμε την πρόταση της Νέας Δημοκρατίας, η οποία είπε ότι πρέπει να ισχύσει η ασυλία μόνο για τα αδικήματα που εφέροντο ότι διεπράχθησαν κατά την άσκηση των καθηκόντων τους και για τα αδικήματα του κοινού Ποινικού Δικαίου, να ισχύσει ό,τι ισχύει για όλους τους Έλληνες πολίτες, έστω με μερικά άλλα μέτρα καλύτερης διασφάλισης. Ενώ έπρεπε να δεχθούμε την πρόταση της Νέας Δημοκρατίας για τον έλεγχο των οικονομικών των Βουλευτών και των Κομμάτων από το Ελεγκτικό Συνέδριο, ενώ έπρεπε άλλη να είναι η τακτική συγκρότηση των εξεταστικών επιτροπών, να ισχύσει η παλιά διάταξη, που με εκατόν είκοσι ψήφους μπορούσε να συγκροτηθεί εξεταστική των πραγμάτων επιτροπή κι ενώ άλλες ήταν οι ρυθμίσεις που προτείναμε στο άρθρο 86 του Συντάγματος, δεν έγινε τίποτα από όλα αυτά, δεν τα απεδέχθη η κυβερνητική Πλειοψηφία. 
Έφτασε, μάλιστα, στο σημείο, στη θέση των Υπουργών που διώκονται σύμφωνα με το άρθρο 86, να κατατάξει και τους συμμετόχους, δηλαδή, να διασφαλίσει όχι μόνο τα κυβερνητικά στελέχη, αλλά και τους συμμετόχους, τους διορισμένους από τους ίδιους, που μπορεί να διαπράττουν αδικήματα, για τα οποία μπορεί να μην ευθύνονται οι Υπουργοί, εν τούτοις, διασφαλίζεται και η θέση εκείνων. 
Φοβάμαι ότι, αν δεν αλλάξουμε τακτική, το σημερινό 65% περίπου θα φτάσει ίσως πάνω από το 80%, που θα σημαίνει θρυαλλίδα στα θεμέλια του κοινοβουλευτικού πολιτεύματος. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Δεν θα επεκταθώ σε όλα τα ζητήματα διαφάνειας. Εμείς είμαστε κόμμα που αντιταχθήκαμε στο να τροποποιηθεί η διάταξη του Συντάγματος όσον αφορά την ασυλία. Είναι γνωστό ότι ορισμένες έννοιες μπορεί να είναι "λάστιχο" και αν κάποια ενέργεια άπτεται των πολιτικών δραστηριοτήτων ή των καθηκόντων ενός Βουλευτή ή όχι μπορεί να εκτιμηθεί και έτσι και αλλιώς, ανάλογα με τους συσχετισμούς, με τη συγκυρία, με τις εποχές. Γι' αυτό, είμαστε πολύ προσεκτικοί στο να μην ανοίξει ένας δρόμος που θα εμποδίζει τελικά τη δραστηριότητα των κομμάτων και των Βουλευτών. 
Εξάλλου, κανείς δεν εμποδίζει τα κόμματα και τους Βουλευτές κατά περίπτωση να κρίνουν ότι πρέπει να αρθεί η ασυλία και όταν κρίνεται σκόπιμο να έχουν την τόλμη να το λένε και να ψηφίζουν αναλόγως στην Αίθουσα. Αυτά είναι γενικά, τα οποία τα έχουμε επαναλάβει. Τώρα στα συγκεκριμένα για τις τρεις περιπτώσεις.
Για τον κ. Χαϊτίδη είναι σαφές ότι έχει σχέση με την πολιτική του δραστηριότητα. 
Για τις άλλες δύο περιπτώσεις πρόκειται για ζητήματα αμφιλεγόμενα, πολύ μικρής σημασίας και όσον αφορά τον κ. Σκρέκα και όσον αφορά την κ. Κανέλλη. Ειδικότερα για την κ. Κανέλλη θέλω να προσθέσω και να επιβεβαιώσω κάτι. Πράγματι, υπήρχε μια αντιδικία σε σχέση με τα μισθώματα. Εδώ υπάρχει ένα ζήτημα, ότι ερήμην της κηρύχθηκε σε πτώχευση, οπότε πρακτικά δεν μπορεί να κάνει τη δήλωση ότι έπαυσε τις πληρωμές. Δεν μπορεί να πραγματοποιηθεί αυτό.
Εν πάση περιπτώσει, εν όψει και του εφετείου, έχει λυθεί η διαφορά και συναινεί ο αντίδικος ότι δεν υπάρχει πρόβλημα. Και γι' αυτές τις περιπτώσεις, όπως και για του κ. Χαϊτίδη, λέμε να μην αρθεί η ασυλία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, και εγώ έχω τη βεβαιότητα ότι αν οι υποθέσεις αυτές είχαν φτάσει στο ακροατήριο, η δικαστική κρίση θα ήταν εξαιρετικά απαλλακτική και για τον κ. Χαϊτίδη και για τον κ. Σκρέκα και για την κα Κανέλλη. 
Όμως από θέση αρχής θα υποστηρίξω ότι για την περίπτωση του αγαπητού κατά τα αλλά κ. Σκρέκα και της αγαπητής κας Κανέλλη πρέπει να δοθεί άδεια για τη δίωξη. Και τούτο γιατί οι πράξεις για τις οποίες κατηγορούνται δεν έχουν καμία σχέση άμεση ή έμμεση με την πολιτική δραστηριότητα των δύο συναδέλφων. Η μία αφορά υπόθεση του Κώδικα Οδικής Κυκλοφορίας και η άλλη αφορά υπόθεση του Εμπορικού Δικαίου και μάλιστα σε σχέση με συγκεκριμένη ποινική διάταξη του Εμπορικού Δικαίου. Επαναλαμβάνω, αυτές οι υποθέσεις δεν έχουν σχέση με την πολιτική δραστηριότητα και εφόσον θέλουμε να υπερασπιστούμε το πλαίσιο και τα όρια της βουλευτικής ασυλίας από θέση αρχής, πρέπει να συναινούμε στη χορήγηση άδειας δίωξης για πράξεις που δεν αναφέρονται στη σφαίρα της πολιτικής δράσης των Βουλευτών.
Σε ό,τι αφορά την περίπτωση του κ. Χαϊτίδη, είναι πρόδηλο ότι ο κ. Χαϊτίδης πολιτική δράση επέδειξε, πολιτική άποψη κατέθεσε, όταν είπε τα όσα είπε, και μάλιστα από το Βήμα της Βουλής. Γι' αυτό στην περίπτωση του κ. Χαϊτίδη δεν πρέπει να χορηγηθεί άδεια για τη δίωξη. 
Και έχω τη γνώμη για λόγους που ανέφερα -και αυτή είναι η πάγια αρχή, κύριοι συνάδελφοι, του Συνασπισμού της Αριστεράς και της Προόδου- ότι πρέπει να δοθεί η άδεια δίωξης για τους άλλους δύο κατά τα άλλα εκλεκτούς συναδέλφους.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Θα μπορούσα να αρκεστώ στα όσα ομοφώνως εξέθεσαν οι κύριοι εισηγητές όλων των κομμάτων για τη δική μου περίπτωση, αλλά θεωρώ χρέος μου να σας εκθέσω κάποια συμπληρωματικά θέματα. 
Εγώ βλέπω ότι πίσω από τέτοιου είδους ενέργειες, όπως η εναντίον μου μήνυση, κρύβεται μια πρόθεση να μας φιμώσουν, κύριοι συνάδελφοι. Διότι δεν είναι δυνατόν να υπάρχουν επί δεκαπενθήμερο δημοσιεύματα του τύπου "Μαφία στο Υπουργείο Μακεδονίας Θράκης", "Ταρίφα τριακοσίων χιλιάδων δραχμών για ελληνοποιήσεις". Αυτά δεν τα λέω εγώ, ούτε τα λέει καμία εφημερίδα με διάθεση αντιπολιτεύσεως. Τα λένε γνωστές εφημερίδες όπως η "ΘΕΣΣΑΛΟΝΙΚΗ", η "ΜΑΚΕΔΟΝΙΑ". Ενδεχομένως να έχουν αναδημοσιευτεί και σε άλλες εφημερίδες πανελλήνιας κυκλοφορίας. 
Εκείνο το οποίο είναι χαρακτηριστικό, είναι το θράσος και θα μου επιτρέψετε τη λέξη, του μηνυτή ο οποίος ομολογεί ότι δεν γνωρίζει ρωσικά, ότι δεν γνωρίζει την ειδική διάλεκτο ρωσικής-γεωργιανής και εν τούτοις έδωσε σε μια κυρία σε κάποιο ιδιωτικό γραφείο χωρίς καμία ιδιότητα και χωρίς καμία περγαμηνή και τίτλο να μεταφράζει και να χρησιμοποιεί όχι μόνο τη σφραγίδα αλλά και την υπογραφή του. Βεβαίως αυτή η κυρία στην κατάθεσή της ως μάρτυρας κατηγορίας ομολογεί και "καίει" κυριολεκτικά το μηνυτή, όταν λέει ότι ο μηνυτής δεν γνώριζε ρωσικά και αντ' αυτού η ίδια και μετέφραζε και επικύρωνε το γνήσιο της μεταφράσεώς της. 
Κύριοι συνάδελφοι, όλα όσα προελέχθησαν αποδεικνύουν ότι δεν υπάρχει θέμα και ότι πράγματι όφειλα να επικαλεσθώ αυτά τα δημοσιεύματα στη Βουλή. Διαφορετικά εάν δεν εκφράζουμε ελευθέρως τη γνώμη μας -και εμείς ειδικά της αντιπολιτεύσεως θεσμικά πρέπει να κρίνουμε και την Κυβέρνηση και τον κρατικό μηχανισμό- εάν δεν επικαλούμαστε δημοσιεύματα για τα οποία δεν ασκήθηκε καμιά δίωξη ή δεν κατετέθη καμιά μήνυση ή αγωγή, τότε τι θα κάνουμε εδώ μέσα;
Θα σιωπούμε; Γι΄ αυτό μας εξέλεξε ο ελληνικός λαός; 
Εν τούτοις, ήθελα να σας παρακαλέσω, επειδή για μένα τίθεται μείζον θέμα δημοκρατικής λειτουργίας αυτού του Σώματος -όχι γιατί με αφορά προσωπικά, έχω κάνει την προέκταση την οποία σας ανέλυσα προηγουμένως- επειδή τίθεται και θέμα ελευθεροτυπίας, αλλά και ελεύθερης έκφρασης των Βουλευτών, να άρετε τη βουλευτική μου ασυλία, ώστε να μπορέσω ενώπιον της ελληνικής δικαιοσύνης, την οποία απεριόριστα εκτιμώ και εμπιστεύομαι, να καταθέσω και συμπληρωματικά στοιχεία. 
Τότε θα καταθέσω ένα στοιχείο το οποίο δεν το είχα, πριν αγαπητοί συνάδελφοι και κύριε Πρόεδρε. Σε μεγάλη εφημερίδα της Μόσχας υπάρχει διαφήμιση γραφείου η οποία διαφήμιση λέει -ακούστε- ότι αυτό το γραφείο το οποίο εξασφαλίζει την έκδοση ελληνικών διαβατηρίων έχει ως συνεργάτες δικηγόρους του Υπουργείου Εξωτερικών Υποθέσεων της Ελλάδος. Δεν θέλω να κατηγορήσω το Υπουργείο. Είναι αδιανόητο για εμένα να πω ότι το Υπουργείο έχει κάποια συμμετοχή, όμως συμβαίνουν αυτά. Δημοσιεύονται θρασύτατα σε εφημερίδες του εξωτερικού και μας εκθέτουν ως χώρα. 
Αυτά, λοιπόν, τα οποία νομίζω ότι και οι αγαπητοί συνάδελφοι της κυβερνητικής πλευράς και όλοι οι συνάδελφοι εδώ από τη γνωστή τους ευαισθησία εάν τα γνώριζαν θα τα κατήγγειλαν και θα ζητούσαν να ληφθούν μέτρα, αυτά και εγώ κατήγγειλα.
Επαναλαμβάνω και πάλι: Δώστε μου την ευκαιρία να τα εκθέσω ενώπιον της ελληνικής δικαιοσύνης για να δούμε, εν πάση περιπτώσει, εάν αυτοί οι θρασείς οι οποίοι εγκληματούν εις βάρος των νόμων, της πολιτείας, της δημοκρατίας έχουν το δικαίωμα να είναι και οι κατήγοροί μας από πάνω. Γι΄ αυτό σας παρακαλώ, κάντε δεκτό το αίτημά μου να άρετε την ασυλία μου.
Σας ευχαριστώ για όσα εξετέθησαν προηγουμένως από τους κυρίους εισηγητάς που δείχνουν -αυτό σημειώνω- την εμπιστοσύνη την οποία μου δείξατε όλες οι πλευρές της Βουλής και στην οποία θα φροντίσω να ανταποκρίνομαι και εις το μέλλον.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκρέκας έχει το λόγο για δύο λεπτά.
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
Συμπληρωματικά θα ήθελα να ενημερώσω το Σώμα ότι δεν υπήρξε παράβαση, γιατί δεν μου απεδόθη, όταν βρέθηκα στο σημείο που ήταν το μπλόκο της τροχαίας. 
Να προσθέσω επίσης ότι το 1995 δεν ήμουν Βουλευτής. Σε καμία περίπτωση δεν θα άφηνα τότε να πάει το θέμα στο δικαστήριο και να πληρώσω πολλαπλάσια χρήματα από όσα εάν είχε γίνει πράγματι η παράβαση. 
Αυτά είχα να πω για την καλύτερη ενημέρωση των συναδέλφων.
ΠΡΟΕΔΡΕΥΩΝ (Κωνσταντίνος Γείτονας): Καλώς. 
Κηρύσσεται περαιωμένη η συζήτηση επί των αιτήσεων άρσεως ασυλίας των Βουλευτών κας Λιάνας Κανέλλη, κ. Θεόδωρου Σκρέκα και κ. Ευγένιου Χαϊτίδη.
Η λήψη της απόφασης, κύριοι συνάδελφοι, αναβάλλεται για άλλη συνεδρίαση που θα καθορισθεί με ειδική ημερήσια διάταξη. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας : "Προμήθειες νοσοκομείων και λοιπών μονάδων υγείας των Πε.Σ.Υ και άλλες διατάξεις" . 
Το νομοσχέδιο ψηφίστηκε επί της αρχής στη χθεσινή συνεδρίαση. Σήμερα και αύριο θα συζητηθούν τα άρθρα και οι τροπολογίες. Στη Διαρκή Επιτροπή τα άρθρα συζητήθηκαν όλα μαζί με τρεις υπουργικές τροπολογίες που αποτέλεσαν και άρθρα του νομοσχεδίου. 
Το νομοσχέδιο έχει 14 άρθρα, σας υπενθυμίζω, κατανεμημένα σε δύο κεφάλαια. Το κεφάλαιο Α΄ είναι από το άρθρο 1 έως το άρθρο 9 και αφορά στις προμήθειες των νοσοκομείων με τίτλο "Ρυθμίσεις θεμάτων προμηθειών" και το κεφάλαιο Β΄ από το άρθρο 10 έως το άρθρο 14 έχει τίτλο "Λοιπές διατάξεις". Υπάρχουν επίσης μία υπουργική τροπολογία που διανεμήθηκε, μια εμπρόθεσμη Βουλευτών και μια εκπρόθεσμη.
Έχω την τιμή να ανακοινώσω στο Σώμα ότι ο Συνασπισμός ορίζει ως Κοινοβουλευτικό Εκπρόσωπο για τη συζήτηση του νομοσχεδίου το Βουλευτή κ. Παναγιώτη Λαφαζάνη.
Θα συζητήσουμε σήμερα την ενότητα των άρθρων 1 έως 9; Ακούω τις προτάσεις των εισηγητών. 
Κύριε Ματζαπετάκη, έχετε κάποια άλλη άποψη;
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, αφού από το άρθρο 1 μέχρι και το 9 ρυθμίζονται οι προμήθειες, καλό θα ήταν να συζητήσουμε τώρα αυτήν την ενότητα. 
ΠΡΟΕΔΡΕΥΩΝ (Κωνσταντίνος Γείτονας): Συμφωνεί το Σώμα να συζητήσουμε σήμερα τα άρθρα 1 έως και 9 και αύριο τα υπόλοιπα άρθρα και την τροπολογία; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα συνεφώνησε.
Ο εισηγητής της Πλειοψηφίας κ. Ματζαπετάκης έχει το λόγο επί της ενότητας των άρθρων 1 έως και 9.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Χθες υπήρξε ένα βαρύ κλίμα. Δεν νομίζω ότι μας έκανε να νιώθουμε ιδιαίτερα ευτυχείς, διότι υπήρξε μια εριστικότητα που δεν ωφελεί τη νομοθετική εργασία. Άλλωστε, ο κοινοβουλευτικός έλεγχος είναι δικαίωμα των Βουλευτών και κανείς δεν εμποδίζεται να τον κάνει.
Το σχέδιο νόμου που συζητάμε περιλαμβάνει δύο κεφάλαια. Στο πρώτο κεφάλαιο ρυθμίζονται τα θέματα που αφορούν τις προμήθειες των νοσοκομείων και των λοιπών μονάδων υγείας των Πε.Σ.Υ. Στο δεύτερο κεφάλαιο στα άρθρα 10 έως και 13 έχουν ενταχθεί διατάξεις που είχαν έρθει προς συζήτηση με τροπολογία του Υπουργείου. Συζητήθηκαν εκτενώς στη Διαρκή Επιτροπή και αφορούν τακτοποίηση εκκρεμουσών περιπτώσεων του Υπουργείου Προνοίας, επί θεμάτων προσωπικού, επιστημονικών φορέων, του ΕΟΦ και του ΟΚΑΝΑ. Στο 13ο άρθρο γίνονται συμπληρώσεις διατάξεων του ν.2889/2001.
Στο άρθρο 1 έχουμε τους φορείς της διενέργειας προμηθειών. Οι συμβάσεις προμηθειών συνάπτονται και εκτελούνται είτε από το Υπουργείο Ανάπτυξης είτε από τα Πε.Σ.Υ. και τα νοσοκομεία που συνδέονται λειτουργικά με τα Πε.Σ.Υ.. Με κοινή απόφαση των Υπουργών Ανάπτυξης και Υγείας Πρόνοιας καθορίζονται τα είδη για την προμήθεια των οποίων γίνεται ο διαγωνισμός από το Υπουργείο Ανάπτυξης και τα είδη για την προμήθεια των οποίων η διεξαγωγή του διαγωνισμού ανατίθεται στα Πε.Σ.Υ. ή στα νοσοκομεία του ΕΣΥ. 
Το άρθρο 2 αναφέρεται στο μητρώο επιτρεπομένων ιατροτεχνολογικών προϊόντων. Καθορίζονται από το Υπουργείο Υγείας τα είδη των ιατροτεχνολογικών μηχανημάτων και υλικών που χρειάζονται τα νοσοκομεία. Εγγράφονται όλα αυτά σε ειδικό μητρώο από το οποίο και μόνο επιτρέπεται η προμήθεια. Κατόπιν, κατατάσσονται σε χωριστούς κωδικούς αριθμούς. Το έργο της διεύθυνσης προμηθειών του Υπουργείου Υγείας το υποβοηθά πενταμελής επιτροπή εμπειρογνωμόνων που απαρτίζεται από δημόσιους λειτουργούς αλλά και ιδιώτες με ειδικές γνώσεις. Προβλέπεται ότι αμείβονται και καλύπτονται τα έξοδα κίνησής τους. Τονίζω την ανάγκη να ληφθεί μέριμνα, ούτως ώστε να αλλάζει κάθε εξάμηνο η σύνθεση της επιτροπής για ευνόητους λόγους. Ένα μέλος μιας επιτροπής, όταν παραμένει σ' αυτήν επί μεγάλο χρονικό διάστημα, εξοικειώνεται με ορισμένες πράξεις οι οποίες πρέπει να αποφεύγονται.
Στο άρθρο 3 έχουμε τον προγραμματισμό των προμηθειών. Μέχρι τέλος Φεβρουαρίου η κάθε αποκεντρωμένη μονάδα καταρτίζει το πρόγραμμα αναγκών της για το επόμενο έτος και υποβάλλει κατάλογο με όλες τις πληροφορίες κατ' είδος, αξία, πηγή χρηματοδότησης, χρόνο απορρόφησης, αποθέματα κλπ. στοιχεία από τα οποία να είναι εύκολο να φανεί πού υπάρχει μια υπερβολική παραγγελία. 
Στο τέλος Απριλίου υποβάλλονται από το Πε.Σ.Υ. στο Υπουργείο Ανάπτυξης τα στοιχεία και καταρτίζεται το ετήσιο πρόγραμμα προμηθειών
Το άρθρο 4 έχει σχέση με τα αρμόδια όργανα. Όπως ελέγχθη και πιο πριν για τις πενταμελής επιτροπές, έτσι κατ' αντιστοιχία συγκροτούνται πενταμελείς επιτροπές και για τις προμήθειες των Πε.Σ.Υ. που πέραν των τελικών προτάσεών τους ευθύνη έχουν να κάνουν έρευνα της αγοράς. Σε αυτές τις επιτροπές θεωρώ αυτονόητο ότι θα προβλέπεται τουλάχιστον ένας φαρμακοποιός και αυτό λόγω των ειδικών γνώσεων. Επαναλαμβάνω τη σύσταση, να προβλέπεται η αντικατάσταση των μελών για να μην "παραγνωρίζονται". 
Ο διαγωνισμός μπορεί να είναι και κοινός και να αφορά δύο Πε.Σ.Υ., οπότε οι συμβάσεις ορίζονται με κοινές αποφάσεις των δύο Πε.Σ.Υ. 
Το άρθρο 5 αναφέρεται στην άμεση εξόφληση προμηθευτών. Χθες έγινε πολλή συζήτηση σε αυτό το άρθρο, ακούστηκαν πολλά και διάφορα και εγώ δεν κατάλαβα τελικά την επιμονή ορισμένων και την άποψη πώς μπορεί να βλάπτει το να πληρώνονται άμεσα οι προμηθευτές. Λέχθηκε πού θα τα βρει η τράπεζα τα χρήματα και πώς θα τα εισπράξει. Οπωσδήποτε αυτή η διαδικασία δίνει τη δυνατότητα της άμεσης πληρωμής από πλευράς νοσοκομείων με αποτέλεσμα να κάνουν καλύτερες συμφωνίες. Οποιαδήποτε επιβάρυνση και να υπάρχει με τους νόμιμους τόκους, οπωσδήποτε θα έχει ένα αποτέλεσμα πιο καλό, γιατί θα είναι υπερπολλαπλάσια η επιβάρυνση αν δεν πληρωθούν άμεσα οι προμηθευτές. Οποιοδήποτε επιτόκιο και να υπάρχει, το κέρδος θα είναι εντυπωσιακά υψηλό. Η άμεση, λοιπόν, εξόφληση των προμηθευτών επιτρέπεται με ειδική σύμβαση με αλληλόχρεο λογαριασμό μεταξύ Πε.Σ.Υ.-νοσοκομείου και τραπεζών, που αναλαμβάνουν να καταβάλουν στον προμηθευτή κατά τη συμβατική ημερομηνία το οφειλόμενο ποσό. Οι λεπτομέρειες, τα κριτήρια αλλά και οι διαδικασίες επιλογής της τράπεζας καθορίζονται από κοινή απόφαση του Υπουργού των Οικονομικών και του αντίστοιχου Υπουργού Υγείας και Πρόνοιας. 
Επίσης αναφέρθηκε το γεγονός κατά πόσο θα μπορεί να εγγυηθεί το κράτος. Βέβαια έχει λεχθεί και στην επιτροπή ότι, αν χρειαστεί, βεβαίως θα εγγυηθεί το κράτος. 
Άρθρο 6, απαγόρευση δωρεών. Πάνω σε αυτό δεν ακούστηκαν χθες ιδιαίτερα σχόλια και πώς να ακουστούν όταν είναι τόσο γνωστό το τι γίνεται, σε ποιο σημείο υπάρχει η διάβρωση, χρησιμοποιώντας ως προπέτασμα καπνού αυτή τη δωρεά για να μπορέσουν να κάνουν πίσω από αυτήν την ευγενή τάχα χειρονομία τέτοια όχι χρήση αλλά κατάχρηση και εκμετάλλευση του δημοσίου με το να πουλάνε αποκλειστικά τα αντιδραστήρια, τα οποία ταιριάζουν μονάχα με το συγκεκριμένο μηχάνημα.
Με αυτό το άρθρο απαγορεύονται οι δωρεές μηχανημάτων που επιδέχονται αντιδραστήρια και αναλώσιμα συγκεκριμένης εταιρείας ή συνδεδεμένων με αυτή εταιρειών, εκτός αν τη δωρεά του μηχανήματος συνοδεύουν και τα αναλώσιμά του. Δεν απαγορεύονται οι δωρεές και δη μηχανημάτων, αλλά μόνον αν συνοδεύονται και από τα αντιδραστήρια αλλά και από τη συντήρηση του μηχανήματος, ούτως ώστε να μην υποκρύπτει αυτή η δωρεά τίποτα πονηρό. Βεβαίως δεν αποκλείεται και δεν αναφέρεται πουθενά στο άρθρο ότι απαγορεύονται άλλης μορφής δωρεές, όπως παραδείγματος χάρη ένα νοσοκομειακό αυτοκίνητο ή κάποιο χρηματικό ποσό στα νοσοκομεία. Δεν αναφέρεται παρά μόνο στις πονηρές εκείνες προσφορές που έχουν σχέση με την προώθηση των παρεπομένων ειδών που εμπορεύεται η εταιρεία.
Το άρθρο 7 έχει σχέση με το διαγωνισμό, με προσφορά τιμής ανά εξέταση ή πράξη. Ίσως είναι το πιο σημαντικό στοιχείο στο νομοσχέδιο, γιατί πραγματικά περιορίζει στο ελάχιστο τις δαπάνες. Είναι μία καινοτόμος πρόταση που μ' αυτόν τον τρόπο επιτρέπεται ο διαγωνισμός για την αγορά ή τη μίσθωση ιατροτεχνολογικών μηχανημάτων με τη μέθοδο της προσφοράς από τους προμηθευτές τιμής ανά εργαστηριακή εξέταση με προϋποθέσεις. 
Οι προϋποθέσεις είναι:
Πρώτον, να υπάρχει υποχρεωτικά η διάθεση του απαιτούμενου εξοπλισμού με ευθύνη για την αντικατάστασή του σε περίπτωση βλάβης ή κυκλοφορίας μηχανήματος νέας τεχνολογίας κατά τη διάρκεια της σύμβασης.
Δεύτερον, να διαθέτει και δεύτερη μονάδα εκτός από τη βασική, σε περίπτωση βλάβης της βασικής μονάδας. 
Τρίτον, να αναλαμβάνει την ευθύνη αναβάθμισης του λογισμικού του εξοπλισμού και τη σύνδεσή του με το πληροφοριακό σύστημα του νοσοκομείου για όλη τη διάρκεια της σύμβασης. 
Τέταρτον, να αναλαμβάνει το σύνολο των εργασιών και υλικών συντήρησης και επισκευών και να έχει πάντοτε ένα ελάχιστο απόθεμα ανταλλακτικών, ούτως ώστε να μην υπάρχει πρόβλημα, να σταματήσει μέσα στο χρόνο η λειτουργία του. Να γίνεται ένας έλεγχος της καλής λειτουργίας των μηχανημάτων και βεβαίως αναλαμβάνει η ίδια η εταιρεία και το κόστος ασφάλισης, να ασφαλίζει δηλαδή τα μηχανήματα τα οποία είναι συνήθως πολύ μεγάλης αξίας. 
Επίσης, στο ίδιο άρθρο στην παράγραφο 2 αναφέρεται ότι επιτρέπεται η προμήθεια χωρίς διαγωνισμό για ειδικές περιπτώσεις, όπως είναι τα υλικά οστεοσύνθεσης για ενδοφακούς και λοιπές εξειδικευμένες περιπτώσεις με κοινή απόφαση των Υπουργών Ανάπτυξης, Οικονομικών, Εργασίας και Κοινωνικών Ασφαλίσεων και Υγείας και Πρόνοιας. Είναι ένα θέμα που και αυτό αποτέλεσε αντικείμενο συζήτησης στη Διαρκή Επιτροπή, γιατί να μην έχει και αυτό μία διαδικασία όμοια με τα τυποποιημένα προϊόντα. Δεν είναι δυνατόν να υπάρχει η ίδια αντιμετώπιση. Ξέρουμε σε πολλές περιπτώσεις ότι είναι εξειδικευμένο το υλικό αυτό για κάθε περίπτωση, για κάθε βλάβη, ακόμα και για διαφορετικό ασθενή, αναλόγως με την αντίδρασή του στα συγκεκριμένα υλικά.
Το άρθρο 8 επιλαμβάνεται των διαδικασιών με τις οποίες συντομεύεται η οριστικοποίηση της διαδικασίας των προμηθειών, όπως προβλέπεται από τις επιτυχείς ρυθμίσεις του ν. 2522/97. 
Το άρθρο 9 έχει μεταβατικές διατάξεις μέχρι την έγκριση του πρώτου ετήσιου προγράμματος προμηθειών. Οι διαδικασίες σύναψης και εκτέλεσης των συμβάσεων προμηθειών της κεντρικής υπηρεσίας εξακολουθούν να διέπονται από τις ισχύουσες κατά τη δημοσίευση αυτού του νόμου διατάξεις. 
Θα αναφερθούμε για τα υπόλοιπα θέματα στην αυριανή συνεδρίαση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης, Βουλευτής της Νέας Δημοκρατίας, έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, με ειδοποίησε ότι είναι καθ' οδόν. Μπορώ να μιλήσω στη θέση του;
ΠΡΟΕΔΡΕΥΩΝ (Κωνσταντίνος Γείτονας): Μπορείτε να μιλήσετε ως Κοινοβουλευτικός Εκπρόσωπος. 
Ορίστε, έχετε το λόγο.
ΝΙΚΗΤΑΣ ΚΑΚΛΑΜΑΝΗΣ: Τα κυρίως θέματα των πρώτων εννέα άρθρων είναι τρία. 
Το πρώτο είναι το θέμα των δωρεών. Με τη φιλοσοφία του άρθρου δεν διαφωνούμε. Όμως, κυρία Υφυπουργέ, έχω την άποψη ότι πρέπει να κάνετε διευκρινίσεις.
Παραδείγματος χάρη ο αποθανών Αγγελόπουλος έκανε δωρεά στον Άγιο Σάββα, όπως ξέρετε, δύο ακτινοθεραπευτικά μηχανήματα της τάξεως των επτακοσίων εκατομμυρίων συγκεκριμένης μάρκας. Εκεί, δηλαδή, επειδή το σέρβις θα γίνει από τη συγκεκριμένη εταιρεία από την οποία ο δωρητής αγόρασε τα μηχανήματα -γιατί δεν μπορεί να το κάνει άλλη εταιρεία- εμείς θα πούμε όχι; Διότι αν περιμένουμε να έλθει άλλη εταιρεία που δεν έχει την άμεση τεχνογνωσία και μείνουν κλειστά τα μηχανήματα για μια εβδομάδα, η λίστα των καρκινοπαθών θα βγει στη λεωφόρο Αλεξάνδρας! 
Σας το βάζω αυτό για να σας προβληματίσω, ώστε όταν θα έλθει η ώρα που θα κάνουμε την τελική ψηφοφορία να βρείτε μια διατύπωση που να διευκρινίζουμε τέτοιου είδους δωρεές να μη βρουν κωλύματα. Αυτό είναι το ένα. 
Το δεύτερο τώρα σε ό,τι αφορά αυτό που είπε ο αγαπητός συνάδελφος κ. Ματζαπετάκης ότι δεν κατάλαβε γιατί έχουμε αγωνία για τις τράπεζες. 
Με βάση την τροπολογία που ψηφίσατε για την αποπληρωμή των χρεών λέει σε κάποιο σημείο ότι τα νοσοκομεία μπορούν να εκχωρούν το δικαίωμα απαιτήσεων που έχουν από τα ασφαλιστικά ταμεία στις τράπεζες. Εάν λοιπόν όταν έλθει η ώρα δεν γίνεται η αποπληρωμή, νομίζετε ότι οι τράπεζες έχουν την ευαισθησία του εκάστοτε ενδεχομένως Υπουργού Υγείας να μη βγάλουν στο σφυρί τα περιουσιακά στοιχεία των ταμείων; Ποιος μας το εγγυάται αυτό; Πού το είδατε; Επειδή λέει ότι η Εθνική Τράπεζα, η Εμπορική και η Αγροτική, όπως είπε η κυρία Υπουργός, θα αναλάβουν να πληρώσουν; Μα, οι μεγαλύτεροι επίσημοι τοκογλύφοι είναι κατ' εξοχήν αυτές οι τράπεζες και τώρα και χθες και προχθές και ενδεχομένως και αύριο. 
ΠΡΟΕΔΡΕΥΩΝ (Κωνσταντίνος Γείτονας): Είναι θέμα μετόχων, κύριε συνάδελφε. Δεν είναι θέμα τοκογλυφίας!
ΝΙΚΗΤΑΣ ΚΑΚΛΑΜΑΝΗΣ: Εντάξει, είναι θέμα μετόχων. Τώρα το πώς λειτουργούμε, το ξέρουμε! 
Βεβαίως θα μπορούσε να δοθεί μια απάντηση ότι θα υπάρχει εκεί η εγγύηση του δημοσίου και επεκαλέσθη, αν θυμάμαι καλά χθες, η κυρία Υφυπουργός υπερκείμενες διατάξεις, γιατί αυτό δεν το γράφει πουθενά ο νόμος. Εγώ να δεχθώ ότι υπάρχουν. Δεν το ξέρω πουθενά, αλλά να το δεχθώ ότι υπάρχουν. 
Καλό όμως θα ήταν, κυρία Υφυπουργέ, μέχρι αύριο που θα τελειώσουμε να έλθει εδώ ο κ. Παπαντωνίου ή ο κ. Δρυς, να μας κάνει μια δήλωση μέσα στη Βουλή ότι εγγυάται το αρμόδιο Υπουργείο ότι το κράτος θα δώσει την εγγύησή του. Έχουμε το χρόνο να τον ειδοποιήσουμε και να έλθει μέχρι αύριο ο αρμόδιος Υπουργός και να μας πει ότι υπάρχει εγγύηση του δημοσίου και να γραφεί στα Πρακτικά. Όχι μόνο για την ιστορία αλλά και για την ουσία, κύριε Ματζαπετάκη! 
Από εκεί και πέρα και σήμερα ρωτούσα -ίσως δεν είχατε το χρόνο, δεν είναι και της απόλυτης αρμοδιότητάς σας- με ποιους όρους η τράπεζα αναλαμβάνει; Εσείς ξέρετε, κύριε Ματζαπετάκη, να μου πείτε με τι τόκο; Γιατί το ότι θα υπάρχει τόκος, αυτό είναι σίγουρο. Με τι;
ΣΤΕΛΙΟΣ ΜΑΤΖΑΠΕΤΑΚΗΣ: Θα υπάρξει συμφωνία.
ΝΙΚΗΤΑΣ ΚΑΚΛΑΜΑΝΗΣ: Πού είναι αυτή η συμφωνία; Δηλαδή ψηφίσατε μια τροπολογία χωρίς να ξέρετε, όταν θα έλθει η ώρα της αποπληρωμής, τα τριακόσια πενήντα πέντε δισεκατομμύρια πόσα θα είναι; Θα είναι τετρακόσια; Θα είναι τριακόσια ενενήντα; Θα είναι τετρακόσια δέκα; Εκτός αν έχετε χάσει το λογαριασμό των δισεκατομμυρίων και νομίζετε ότι μιλάμε για χιλιάρικα! Με ποιες προϋποθέσεις; Ουδείς γνωρίζει μέχρι αυτήν τη στιγμή που μιλάμε. Όχι μόνο δεν γνωρίζει το Υπουργείο Υγείας, αλλά πολύ φοβούμαι ότι δεν γνωρίζει ούτε το Υπουργείο Οικονομικών. Με ποιες προϋποθέσεις λοιπόν; 
Να γιατί αγωνιούμε και γιατί διαφωνούμε. Και βεβαίως δεν θέλω να πάω στο εύκολο πολιτικό επιχείρημα ότι όταν και φέτος φανφαρονίζει ο κ. Παπαντωνίου ότι έχει πλεονασματικό προϋπολογισμό, γιατί δεν τα δίνει από το πλεόνασμα; Τετρακόσια δισεκατομμύρια μας είπε πέρυσι ότι είχε πλεόνασμα. Ας έδινε τα μισά να ξεχρέωνε τα νοσοκομεία και τα άλλα μισά φέτος από τα άλλα τετρακόσια δισεκατομμύρια πλεόνασμα και ούτε να χρειαστεί να δανειστείτε από τράπεζες ούτε από πουθενά. Τι το κάνει ο κ. Παπαντωνίου αυτό το πλεόνασμα. Δεν το κατάλαβα. Το βάζει και το καμαρώνει σε κανένα θησαυροφυλάκιο; Γιατί δεν το χρησιμοποιείτε για κοινωνική πολιτική μέσα στα πλαίσια του κοινωνικού πακέτου που ο κ. Σημίτης εξήγγειλε πριν από δεκαπέντε-είκοσι μέρες;
Κοινωνική πολιτική με δανεικά, κύριοι συνάδελφοι, δεν γίνεται. Κοινωνική πολιτική γίνεται όταν αυξάνεται ο εθνικός πλούτος και από το περίσσευμα γίνεται σωστή διανομή εκεί που πρέπει. Τότε είναι σωστή και σύγχρονη και αποτελεσματική κοινωνική πολιτική. Να λοιπόν γιατί αντιδρούμε για τις τράπεζες. 
Τρίτο σημείο. Πιθανώς να κάνω λάθος εδώ, κυρία Υφυπουργέ, αλλά θέλω να το ψάξετε. Αλλάζετε τον τρόπο προμηθειών. Εντάξει, εμείς διαφωνούμε, εσείς τον αλλάζετε. Χθες σας επεσήμανα τι λέει το άρθρο 18 στην παράγραφο 8 και στην παράγραφο 9 του ν. 2469 που ψήφισε ο κ. Αλέκος Παπαδόπουλος το 1997 ως Υπουργός Δημόσιας Διοίκησης. Το ξαναδιαβάζω και σήμερα για να μη μου πείτε πάλι ότι το ελεγκτικό συνέδριο μετά σας μπλοκάρει και φέρνετε τροπολογίες στη Βουλή να παρακάμπτετε το ελεγκτικό συνέδριο. 
Λέει λοιπόν στην παράγραφο 8: "Από της ισχύος του νόμου ουδείς διαγωνισμός θα προκηρύσσεται και ουδεμία προμήθεια θα πραγματοποιείται χωρίς αιτιολογημένη απόφαση του διοικητικού συμβουλίου του νοσηλευτικού ιδρύματος και βεβαίωση της αρμόδιας οικονομικής υπηρεσίας ότι υπάρχει εγγεγραμμένη η απαιτούμενη πίστωση και η ταμειακή ευχέρεια για την πληρωμή της σχετικής δαπάνης". Τώρα αυτό το παρακάμπτετε μέσω της τράπεζας. Καταργείται, δηλαδή, αυτό το άρθρο και αυτή η παράγραφος; Εάν καταργείται, να γραφτεί. Δεν ξέρω. Δεν θα πρέπει να μπούμε σε καταργούμενες διατάξεις; Δεν είδα πουθενά να το λέει ούτε στην αιτιολογική έκθεση ούτε αλλού. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, με συγχωρείτε για τη διακοπή αλλά θέλω να σας πω ότι αυτό δεν ήταν άρθρο του Υπουργείου Δημόσιας Διοίκησης. Ήταν κάτι που είχε ξεκινήσει με πρωτοβουλία από το Υπουργείο Υγείας. Αυτό σας θυμίζω. 
ΝΙΚΗΤΑΣ ΚΑΚΛΑΜΑΝΗΣ: Σύμφωνοι. Και όχι μόνο αυτό. Και με πρωτοβουλία του Υπουργού Υγείας που τότε ήσαστε εσείς και η επόμενη παράγραφος η οποία μιλάει για την εξόφληση εντός τριών μηνών.
Αυτές οι δύο παράγραφοι λοιπόν καταργούνται, κυρία Υφυπουργέ; Διότι, αν καταργούνται, πρέπει να το γράψετε. Αν δεν καταργούνται θα πάνε και θα σας κάνουν ενστάσεις επ' αυτών των πραγμάτων. Αυτό για να δείτε πόσο πρόχειρα νομοθετείτε. Αλλά αυτό θα το πούμε στην άλλη ενότητα αύριο που ανατρέπονται εκ βάθρων τα Πε.Σ.Υ. και όλα τα υπόλοιπα. 
Τέλος, θέλω να μου πείτε τι θα κάνουν τελικά, κυρία Υφυπουργέ, οι ανώνυμες εταιρείες των Πε.Σ.Υ.. Διότι εγώ διαβάζοντας ποιες είναι οι λειτουργίες των Πε.Σ.Υ. των ανωνύμων εταιρειών των διοικητών των νοσοκομείων -σχετικά πάντα με τις προμήθειες μιλάω, δεν μιλάω με άλλα καθήκοντά τους των διοικητικών συμβουλίων υπό τη νέα σύνθεση με το διοικητή και τους τρεις εκλεγμένους κλπ. των διοικητών των νοσοκομείων συν το δικαίωμα που έχουν να κάνουν απευθείας χωρίς έγκριση σκοπιμότητος προμήθειες 140 εκατομμυρίων, χωρίς να λέτε και εδώ άπαξ του έτους ή κάθε φορά διότι αν δεν είναι άπαξ του έτους και είναι κάθε φορά κάνετε 10 επί 140 ένα δισεκατομμύρια τετρακόσια εκατομμύρια. Δεν γράφεται πουθενά. 
Για πείτε μου: Δεν υπάρχει αλληλοκάλυψη τώρα εδώ; Και επιτέλους, πότε θα μας πείτε από πόσους θα απαρτίζονται αυτές οι ανώνυμες εταιρείες; Ποιος θα είναι ο επικεφαλής τους; Τι μισθό θα παίρνει αυτός ο επικεφαλής της ανώνυμης εταιρείας; Θα είναι ένα εκατομμύριο εννιακόσιες πενήντα χιλιάδες όπως ο πρόεδρος του Πε.Σ.Υ. όταν ο καθηγητής πανεπιστημίου Α΄ βαθμίδος με τριάντα χρόνια παίρνει λιγότερα από τα μισά; Απλά στο πρόσωπο των καθηγητών ανακαλύψατε τον εχθρό του λαού σε ό,τι αφορά την υγειονομική απορύθμιση που κάνετε, συγγνώμη μεταρρύθμιση ήθελα να πω. Εκεί ανακαλύψατε τους εχθρούς του λαού και της υγείας. 
Πόσα λεφτά θα παίρνουν αυτοί; Δεν μας έχετε πει. Δημιουργείτε δε μέσα από αυτό το πλέγμα των νέων προμηθειών -των νέων υπό τη νέα διαδικασία εννοώ- πάλι σωρεία θέσεων. Και δεν είναι καθόλου δίκαιο άλλο τώρα αν ο κύριος Υπουργός επικαλέστηκε κομματική δουλειά χθες, εγώ είπα το σέβομαι, όλοι γνωρίζουμε από κόμματα που έρχεται, εν πάση περιπτώσει, λίγες μέρες πριν από το συνέδριο. Η σύμπτωση είναι σατανική κυρία Υφυπουργέ. Να έρχεται ένα νομοσχέδιο που δημιουργεί πάλι αργόμισθους, υψηλόβαθμους και παχυλά αμειβόμενους όπως και όλοι οι προηγούμενοι διοικητές και όλοι αυτοί λίγες μέρες πριν το συνέδριο. Ενώ τώρα οι συνάδελφοι νομίζουν ότι αυτό είναι καλό για το συνέδριο ή καλό συνολικά για το ΠΑΣΟΚ. Δεν έχουν βέβαια καταλάβει αυτό που έχω πει επανειλημμένα δημόσια και ενώπιον του κυρίου Υπουργού ότι φροντίζει να φτιάξει τον προσωπικό κομματικό του στρατό εν' όψει του συνεδρίου και για τις προσωπικές του φιλοδοξίες. 
Και αυτό δεν μας ενδιαφέρει, ας ενδιαφέρει τους συναδέλφους του ΠΑΣΟΚ και εσάς που είστε συνάδελφός του στην Κυβέρνηση. Το τι κάνετε μέσα στο κόμμα σας εμείς το σεβόμεθα, είναι δικό σας θέμα, όπως δεν θέλουμε να ανακατεύεστε και στα εσωτερικά τα δικά μας. Αλλά αυτά είναι λεφτά του δημοσίου, κυρία Υφυπουργέ, αυτά από κάπου βγαίνουν και δεν μπορούμε να μοιράζουμε οφίτσια έτσι χωρίς να αιτιολογούμε και τη σκοπιμότητά τους. 
Αυτός λοιπόν είναι ο λόγος, αγαπητέ κύριε Ματζαπετάκη, που εμείς έχουμε ενστάσεις σε όλα αυτά εκτός από ένα δύο σημεία. Όπως και για τα προσφυγικά παρ' ότι δεν έχουμε καταλάβει απόλυτα τη σκοπιμότητα που έρχεται τώρα και την ενσωμάτωσή του στο συγκεκριμένο νομοσχέδιο λέμε ναι. Επομένως δεν χρειάζεται να αναλύσουμε περισσότερο το θέμα όπως θα πούμε ναι και σε δύο τρία άλλα κομμάτια όπως το θέμα της ιατροφαρμακευτικής περίθαλψης των μεταναστών νομίμων και μη. Βέβαια δεν είχατε καν ούτε τη δεοντολογία ή την ευθιξία να γράψετε ότι υιοθετήσατε την πρόταση της Νέας Δημοκρατίας την οποία τη γράψατε και αυτολεξεί και χωρίς λάθη αυτήν τη φορά στην αντιγραφή. Δεν είχατε τη δεοντολογία να ενημερώσετε τους συναδέλφους ότι ήταν πρωτοβουλία της Νέας Δημοκρατίας εδώ και έξι μήνες. Αλλά εγώ χαίρομαι που μπήκε και που τηρήθηκε και η δέσμευση η προφορική ότι θα το φέρνατε σε επόμενο νομοσχέδιο. Βεβαίως υπάρχουν άλλα σημεία που θα τα συζητήσουμε αύριο.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
Επ' αυτών των παρατηρήσεων που σας έκανα θα ήθελα να ακούσω τις προτάσεις σας. Και τελικά δεν είναι εδώ σήμερα ο Κοινοβουλευτικός Εκπρόσωπος του ΠΑΣΟΚ που είπε ότι δεν άκουσε πρόταση που σημαίνει ότι δεν άκουσε την πρόταση που έκανα χθες την οποία απορρίψατε. Σας κάνω λοιπόν σήμερα άλλη πρόταση. Ξέρετε τι ισχύει στα φάρμακα και εννοώ τις τιμές των εισαγομένων. Παίρνουμε το μέσο όρο των τριών χαμηλοτέρων τιμών της Ευρώπης. Να κάνετε το ίδιο, κυρία Υφυπουργέ, και στα μηχανήματα και με βάση αυτήν την τιμή να ορίσετε το ανώτατο πλαφόν που θα πρέπει να δίνει ένα ασφαλιστικό ταμείο, παραδείγματος χάρη, σε μια αρθροπλαστική. Διότι βεβαίως όταν τώρα την κεφαλή τη χρεώνουν όσο θέλουν οι προμηθευτές και λένε πεντακόσιες χιλιάδες για να βγει το νοσοκομείο βεβαίως θα βάλει το ταμείο να πληρώσει ένα εκατομμύριο διακόσιες χιλιάδες. Όταν όμως η κεφαλή πάει στη σωστή τιμή που πρέπει να πάει, το ποσό θα πάει στις εννιακόσιες χιλιάδες και θα είναι μέσα και η "μαύρη" αμοιβή όσων την παίρνουν, μερικών γιατρών αλλά και άλλων. Πάλι ευχαριστημένοι θα είναι. Να λοιπόν πρόταση που σας κάνουμε να κάνετε σε ό,τι αφορά τα μηχανήματα ό,τι έχει θεσπιστεί για το φάρμακο. Και αφού βγει η τιμή αυτή μετά να βγει το ανώτατο πλαφόν, είτε για τα καρδιοχειρουργικά είτε για τις επεμβατικές καρδιολογικές, μπαλονάκια κλπ. είτε για τις αρθροπλαστικές. Έτσι και το κράτος θα έχει κέρδος και η σπατάλη θα περιοριστεί και υπάρχει ένα αντικειμενικό κριτήριο. Κανείς δεν μπορεί να σας πει τίποτε. Δεν μπορεί να μας κατηγορήσουν ότι η Γαλλία χρησιμοποιεί χειρότερες τεχνικές κεφαλές για τις αρθροπλαστικές απ' ότι η Ελλάδα ή η Γερμανία. Υπάρχει έτσι πλήρες αντικειμενικό κριτήριο. Ούτε INTERNET που λέτε, ούτε site του Υπουργείου που λέτε και που δεν ξέρετε και να το χειριστείτε, ούτε τίποτα. Αυτά είναι αυτόματα. Μόλις ανεβαίνουν οι τιμές από την παραγωγό εταιρεία στην Ευρώπη αυτόματα θα ανεβαίνει και αυτό, γιατί θα είναι πάντα ο μέσος όρος. Θέλω λοιπόν στην πρόταση αυτή να μου πείτε τι απαντάτε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι τις απόψεις μας επί της αρχής, κυρία Πρόεδρε, τις έχουμε εκθέσει μάλλον αναλυτικά και στην επιτροπή και κατά τη χθεσινή συζήτηση αλλά είμαι υποχρεωμένος και στην κατ' άρθρον συζήτηση να αναφερθώ σε ορισμένες απ' αυτές εξειδικεύοντάς τες σχετικά με τα άρθρα του παρόντος νομοσχεδίου.
Για το άρθρο 1, κυρία Υπουργέ. Δεν έχω καταλάβει γιατί φέρνετε αυτό το άρθρο, τι νόημα έχει. Προφανώς το άρθρο αυτό απ' ό,τι αντιλαμβάνομαι κατατίθεται μόνο και μόνο για να εξουσιοδοτήσει τον κύριο Υπουργό προκειμένου ο ίδιος να αποφασίζει ποιες προμήθειες θα πηγαίνουν στο Υπουργείο Ανάπτυξης ποιες θα πηγαίνουν στα Πε.Σ.Υ. και στις ανώνυμες εταιρείες και ποιες στις αποκεντρωμένες μονάδες. Αυτή όμως η εν λευκώ εξουσιοδότηση μας βρίσκει άκρως αντίθετους διότι νομίζω ότι δεν έχει και καμία σχέση με την προσπάθεια αναδιάρθρωσης και καλύτερης εξυπηρέτησης στο θέμα των προμηθειών, διότι δεν τίθενται καν έστω κάποια πλαίσια κάποια κριτήρια με τα οποία θα γίνονται αυτές οι κατανομές των προμηθειών στο Υπουργείο Ανάπτυξης, στα Πε.Σ.Υ. ή στις αποκεντρωμένες μονάδες και τις ανώνυμες εταιρείες. Αυθαιρέτως ο Υπουργός θα αποφασίζει για τα πάντα χωρίς πλαίσια και κριτήρια τα οποία να αναγράφονται στο συγκεκριμένο νομοσχέδιο.
Επομένως δεν αλλάζει σχεδόν τίποτε από τη μέχρι τώρα φιλοσοφία και λογική.
Πέραν αυτού έχουμε σοβαρή διαφωνία, ριζική διαφωνία θα έλεγα στο γεγονός ότι αφήνετε τη δυνατότητα τους διαγωνισμούς για τις προμήθειες και τις συμβάσεις προμηθειών των νοσοκομείων του ΕΣΥ γενικότερα να τις φέρνουν σε πέρας, οι ανώνυμες εταιρείες του ν. 2889/2001. Έτσι όπως είναι διατυπωμένο το άρθρο μπορούν και όλες οι προμήθειες να ανατίθενται για να τις φέρουν σε πέρας οι ανώνυμες εταιρείες. Πολύ φοβάμαι ότι ανοίγετε μάλλον συνειδητά επικίνδυνους δρόμους. 
Η ανωνυμοποίηση των προμηθειών μέσω των εταιρειών, αύριο μπορεί να σημαίνει είτε έμμεση είτε άμεση ιδιωτικοποίηση των φορέων που κάνουν τις προμήθειες με βάση τη γνωστή λογική πλέον που επικρατεί και κυριαρχεί στην Κυβέρνηση. Τώρα οι ανώνυμες αυτές εταιρείες είναι δημόσιες, αύριο όμως μπορεί να μετοχοποιηθούν και μεθαύριο να ιδιωτικοποιηθούν για να είναι πιο ευέλικτες πιο ανταγωνιστικές πιο αποδοτικές με τη γνωστή νεοφιλελεύθερη ιδεολογία. Εσείς μπορεί να το αποκλείσετε αυτό τώρα φραστικά αλλά αυτό δεν έχει καμία αξία. Γιατί, ρωτάω, αφήνετε τη δυνατότητα σχεδόν όλες οι προμήθειες να διεξάγονται από τις ανώνυμες εταιρείες χωρίς κανέναν απολύτως περιορισμό; 
Στο άρθρο 2 καθιερώνετε το μητρώο των επιτρεπομένων ιατροτεχνολογικών προϊόντων και υλικών. Είναι μια καλή ιδέα την οποία άλλωστε και εμείς από παλιά είχαμε προτείνει. Δεν συνοδεύεται όμως και από το αναγκαίο μητρώο των επιχειρήσεων που προμηθεύουν τα νοσοκομεία και γνωρίζετε ότι εδώ έχουμε μεγάλα προβλήματα και νοσηρά φαινόμενα. Έχουμε εταιρείες που κατασκευάζονται εν μια νυκτί για να εκτελέσουν εφάπαξ μια προμήθεια και διαλύονται μετά και αφήνουν μετέωρο το νοσοκομείο, εταιρείες οι οποίες είναι "μαϊμού" πολλές φορές, εταιρείες που γίνονται μιας χρήσης για ένα διαγωνισμό και εξαφανίζονται, εταιρείες που χρεώνονται, πτωχεύουν και μετά το νοσοκομείο μένει επί ξύλου κρεμάμενο με το υλικό που είχε προμηθευτεί απ' αυτές κλπ. και εδώ έπρεπε να βάλετε μια τάξη. Πρώτα απ' όλα εδώ θα έλεγα ότι θα έπρεπε να βάλετε μια τάξη και να καθιερώσετε το μητρώο των επιχειρήσεων οι οποίες θα μπορούν να προμηθεύουν τα νοσοκομεία με κριτήρια φερεγγυότητας και αξιοπιστίας. Δεν το πράττετε. Αντιθέτως αυτές οι υποχρεώσεις που θέτετε με το άρθρο 2 για τους προμηθευτές των νοσοκομείων είναι, επιτρέψτε μου την έκφραση, αστειότητες. Δηλαδή λέτε ας πούμε, προϋπόθεση του προμηθευτή να συνοδεύει την τεχνική προσφορά με οδηγίες χρήσης και συντήρησης του προϊόντος στην ελληνική γλώσσα. Μα είναι δυνατόν; Εδώ ραδιόφωνο αγοράζεις και συνοδεύεται από οδηγίες χρήσης στην ελληνική γλώσσα. Δεν το αγοράζει κανείς αν δεν συνοδεύεται από οδηγίες χρήσης. Αυτές θα είναι οι υποχρεώσεις των προμηθευτών όταν βλέπουμε να έχουν συμβεί σημεία και τέρατα ως προς τις εταιρείες αυτές έναντι των νοσοκομείων; 
Επίσης για το μητρώο επιτρεπομένων ιατροτεχνολογικών προϊόντων και υλικών προξενεί εντύπωση ότι και αυτό το αποφασίζει κατά το δοκούν ο κύριος Υπουργός. Ακόμη ο ίδιος αποφασίζει και για τις τεχνικές προδιαγραφές των ιατροτεχνολογικών προϊόντων και υλικών, χωρίς κανένα συμμετοχικό θεσμό, χωρίς καμία αντιπροσωπευτική συμμετοχή φορέων του ιατρικού κόσμου, του νοσηλευτικού προσωπικού, εξειδικευμένων επιστημόνων με κάποια στάθμη και κάποιο κύρος. Μπορεί να το κάνει αυτό ο Υπουργός; Τεράστιες αυθαιρεσίες θα γίνουν.
Είναι συγκεντρωτικό το νομοσχέδιό σας, όπως και γενικότερα συγκεντρωτική είναι η λογική του Υπουργείου από τότε που ανέλαβε ο κ. Παπαδόπουλος. Νομίζει ότι με το να τα κρατάει όλα ο ίδιος και να αποφασίζει μόνος του θα λύσει προβλήματα. Χάος δημιουργείται έτσι. Αντιθέτως, υποβαθμίζονται οι συμμετοχικοί θεσμοί, οι οποίοι είναι απαραίτητοι.
Μη μου πείτε ότι οι επιτροπές που συστήνει το άρθρο 2 μπορούν να υποκαταστήσουν αυτό που λέμε εμείς "αντιπροσωπευτική συμμετοχή και γνωμοδότηση". Αυτές οι επιτροπές είναι επιτροπές υποβοήθησης του Υπουργού και μπαίνουν στο νομοσχέδιο χωρίς να έχουν καμία σχεδόν αρμοδιότητα, μόνο και μόνο για να αμείβονται τα μέλη τους.
Φυσικά θα μου πείτε ποιος να έχει τον τελικό λόγο γι' αυτό το μητρώο; Ασφαλώς ο Υπουργός. Αλλά τον τελικό λόγο, όχι το μοναδικό λόγο. Και όχι να αποφασίζει ερήμην όλων των φορέων, των συντελεστών που προάγουν το νοσηλευτικό έργο.
Όσον αφορά το άρθρο 3 για τον προγραμματισμό των προμηθειών, και εδώ απουσιάζει απολύτως κάθε έννοια αντιπροσωπευτικού θεσμού και συμμετοχής. Ο προγραμματισμός των προμηθειών από διοικητικό συμβούλιο αποκεντρωμένης μονάδας, διοικητικό συμβούλιο Πε.Σ.Υ., φθάνει στον Υπουργό, αποφασίζεται και καθορίζεται. Αλλά τις ανάγκες των νοσοκομείων, τις ανάγκες του ΕΣΥ, δεν μπορούν να τις προδιαγράψουν μόνο τα διοικητικά συμβούλια. Δεν μπορεί να γίνεται προγραμματισμός προμηθειών ερήμην των εργαζομένων.
Καταργήσατε τα επιστημονικά συμβούλια. Θα πληρωθεί αυτό πανάκριβα, διότι θα αρχίσουν οι αντεγκλήσεις, οι αντιδικίες μεταξύ των νοσοκομείων, ατέλειωτες διενέξεις για το ποιος αποφάσισε, πώς αποφάσισε, χωρίς να μπορείτε να ρυθμίσετε στοιχειωδώς τα πράγματα.
Στο άρθρο 4 είχαμε τονίσει πέραν των άλλων -και θέλω να το υπογραμμίσω εδώ- το περίφημο 10%, το οποίο τίθεται ως κατώφλι πέραν του οποίου θα ακυρώνεται ο διαγωνισμός. Λέει δηλαδή η παράγραφος 3 ότι "Για τον ακριβή προϋπολογισμό κάθε κατηγορίας δαπάνης το τμήμα προμηθειών του Πε.Σ.Υ. προβαίνει υποχρεωτικά στη σύνταξη μελέτης σχετικά με τις τιμές που διατίθενται προς πώληση τα ζητούμενα είδη στην ελεύθερη αγορά. Το Δ.Σ. του Πε.Σ.Υ. υποχρεούται να ματαιώσει το διαγωνισμό ολικά ή μερικά αν οι τιμές που προσέφερε ο μειοδότης για τα συγκεκριμένα είδη είναι ανώτερες κατά ποσοστό πάνω από 10% από την προϋπολογισθείσα δαπάνη, η οποία είναι κατά τα ανωτέρω".
Δεν μας εξηγήσατε γιατί βάζετε αυτό το 10% και σε τι σας διασφαλίζει. Με το παρακάτω άρθρο 5 υποτίθεται ότι οι προμηθευτές θα πληρώνονται κανονικά μέσω των τραπεζών. Επομένως αν πληρώνονται κανονικά οι προμηθευτές μέσω των τραπεζών, γιατί να προσφέρουν τιμή 10% πάνω από τις τιμές που υπάρχουν για τα αντίστοιχα προϊόντα και είδη στην αγορά; Γιατί το δημόσιο μπορεί να αγοράζει, όπως λέτε στην παράγραφο 3, κατά 10% περισσότερο απ' ό,τι θα αγοράσει το ιδιωτικό νοσοκομείο;
Κανονικά με αυτές τις αλλαγές που κάνετε με αυτό το νομοσχέδιο και με τη συγκέντρωση των προμηθειών η οποία γίνεται -και έχει εν μέρει βάση αυτή η κατεύθυνση- θα έπρεπε οι τιμές που θα προσφέρονται από τους προμηθευτές να είναι κάτω από τις τρέχουσες αγοραίες τιμές και όχι 10% πάνω. Πολύ φοβάμαι ότι με το 10% δίνεται μια ευχέρεια στους προμηθευτές να μη δίνουν τιμές συμφέρουσες, αλλά να παίρνουν το 10% πάνω από την τρέχουσα αγοραία τιμή του προϊόντος ως πλαφόν, προκειμένου να μπαίνουν στους διαγωνισμούς. Και ξέρουμε πως αυτοί οι διαγωνισμοί δεν είναι πάντοτε αδέκαστοι, αλλά υπάρχει και συνεννόηση των διαγωνιζομένων περίπου πού να κινηθούν, ώστε να μη γίνει η αλληλοεξόντωσή τους. Το 10% νομίζω ότι τους προσφέρει μια καλή ευκαιρία για υψηλές τιμές προμήθειας των υλικών που είναι απαραίτητα στα νοσοκομεία. Είναι ένα μπόνους, θα μου επιτρέψετε να πω, στους προμηθευτές, το οποίο δεν έχω καταλάβει γιατί μπαίνει στο νομοσχέδιο και τι διασφαλίζει. 
Όσον αφορά το άρθρο 5, έχω μιλήσει αρκετά αναλυτικά. Έχετε έναν προϋπολογισμό ο οποίος είναι απολύτως πλασματικός και διάτρητος στα μεγέθη του, στα ελλείμματά του, στο πλεόνασμά του, όπως διατυμπανίζετε τώρα, και ως προς το δημόσιο χρέος. Νομίζω ότι είχε δοθεί η ευχέρεια και στον κύριο Υπουργό --είναι απών σήμερα- να το καυτηριάσει πρόσφατα. Το παραβλέπω όμως. Αυτός είναι ο προϋπολογισμός. Και τι κάνατε εδώ; Συνεχίζετε την ίδια δημιουργική λογιστική. 
Ποιος πληρώνει τους προμηθευτές; Και μιλάμε για προμήθειες οι οποίες έχουν εγκριθεί με διάφορα στάδια και από το Υπουργείο. Ποιος πληρώνει τους προμηθευτές; Ή θα έπρεπε να τους πληρώνουν τα νοσοκομεία ή το κράτος. Αν δεν έχουν λεφτά να πληρώσουν και να εξοφλήσουν τους προμηθευτές, θα έπρεπε να ξέρουμε ποιος δανείζεται. Σε αυτήν την περίπτωση δανείζεται το κράτος. Εσείς βάζετε τώρα να δανείζονται τα νοσοκομεία. Γιατί το κάνετε αυτό; Πρώτα -πρώτα γλιτώνετε από το να εμφανίζετε με αυτόν το δημιουργικό τρόπο, με αυτήν τη δημιουργική λογιστική, το πραγματικό μέγεθος του δημόσιου χρέους. Χρωστούσατε μέχρι πρότινος 600, 700 δισεκατομμύρια δραχμές στα νοσοκομεία. Αναζητούσαμε να δούμε αν αυτό ήταν καταγεγραμμένο ως χρέος του δημοσίου, που έπρεπε να είναι. Δεν υπήρχε. Αφανές χρέος. Το ρυθμίσατε, όπως το ρυθμίσατε, για να το πληρώσετε τα επόμενα χρόνια, φορτώνοντας τα πλεονάσματα τάχα του προϋπολογισμού να τα πληρώσουν οι επόμενες γενιές και επόμενοι προϋπολογισμοί. Αυτά είναι λαθροχειρίες, μεγάλες λαθροχειρίες. Αποφεύγετε λοιπόν έτσι να εμφανίζετε την πραγματικότητα των δημοσιονομικών της χώρας. Από την άλλη μεριά κάνετε και κάτι πολύ επικίνδυνο. Με το να προστρέχουν τα νοσοκομεία στις τράπεζες, τα χρεώνετε στις τράπεζες τα νοσοκομεία. Και όταν δεν έχουν να τα αποπληρώσουν τα νοσοκομεία κανονικά το χρέος τους, θα τρέχουν τα πανωτόκια και οι τόκοι υπερημερίας. Θα καταληστεύουν οι τράπεζες τα νοσοκομεία, τα χρέη θα πολλαπλασιάζονται. Θα ερχόσαστε ύστερα είτε να πωλήσετε τα νοσοκομεία, πράγμα που δεν το φαντάζομαι, αν και με τη νεοφιλελεύθερη λογική που σας διακρίνει δεν το αποκλείω και αυτό, θα κάνετε νέες ρυθμίσεις με τις τράπεζες, θα προσφέρετε ομόλογα με υψηλό τίμημα πάλι σε βάρος του δημοσίου, πέραν των τόκων υπερημερίας και τα πανωτόκια για να εξοφλούνται αυτά από τις μέλλουσες γενιές, για να εμφανίζετε έναν προϋπολογισμό ο οποίος τάχα έχει μικρό δημόσιο χρέος ή έχει και πλεόνασμα. Κατ' αυτόν τον τρόπο και το δημόσιο επιβαρύνεται και τα νοσοκομεία δεν μπορούν να λειτουργούν σωστά και υποθηκεύονται και η ληστεία σε βάρος και των νοσοκομείων και του δημοσίου συνεχίζεται. Πρέπει αυτό το θέμα να το ξεκαθαρίσετε στο νομοσχέδιό σας. Αυτό που κάνετε είναι επιεικώς απαράδεκτο και εμπαιγμός στη νοημοσύνη μας.
Να πείτε καθαρά ποιοι δανείζονται και ποιοι καλύπτουν τα δάνεια, αν χρειαστεί δάνειο. Όταν εγκρίνετε τις προμήθειες, να υπάρχει δίπλα και αυτός που πληρώνει και γι' αυτόν που δεν πληρώνει, αυτός που δανείζεται. Και το χρέος αυτό να είναι χρέος αυτού στον οποίο ανήκει, να είναι χρέος του δημοσίου. 
Ως προς τα άλλα άρθρα, δεν έχω ιδιαίτερες παρατηρήσεις. Ευχαριστώ, κύριε Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να μιλήσετε, κύριε Κοσιώνη; 
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ναι, κυρία Πρόεδρε.
ΣΤΕΦΑΝΟΣ ΜΑΝΟΣ: Αυτοί που ζητούν το λόγο, δεν θα μιλήσουν;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μιλούν οι Κοινοβουλευτικοί Εκπρόσωποι, θα μιλήσει ο κ. Κιλτίδης, που είναι η σειρά του, γιατί δεν έχει μιλήσει ως εισηγητής και μετά θα μιλήσουν οι συνάδελφοι που έχουν εγγραφεί.
ΣΤΕΦΑΝΟΣ ΜΑΝΟΣ: Σχεδόν τους καταπιέζετε τους άλλους να μιλήσουν. Αυτό βλέπω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αυτό λέει ο Κανονισμός. Εφόσον ζητούν το λόγο οι Κοινοβουλευτικοί Εκπρόσωποι, δεν μπορούμε να κάνουμε διαφορετικά.
ΣΤΕΦΑΝΟΣ ΜΑΝΟΣ: Δεν τον ζητούν. Εσείς τους ρωτάτε "μήπως θέλετε να μιλήσετε"; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μα είναι η σειρά τους, κύριε Μάνο. Έχω υποχρέωση να τους ρωτήσω.
Ο κ. Κοσιώνης έχει το λόγο. Ελπίζω να είσθε σύντομος.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ούτε σαράντα πέντε δευτερόλεπτα, κυρία Πρόεδρε.
Στη χθεσινή μου τοποθέτηση επί της αρχής είπα ότι θα επικεντρωθώ στο πρώτο κεφάλαιο και αναφέρθηκα ειδικότερα στα άρθρα 1, 5 και 7, τα οποία αποτελούν την ουσία της υπόθεσης και του νομοσχεδίου. Ανέλυσα τις θέσεις μας, τοποθετήθηκα και δεν θεωρώ ότι πρέπει να επαναλάβω τα ίδια σήμερα με εκείνα που είπα χθες. Καταψηφίζουμε δηλαδή και τα άρθρα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κύριε Κοσιώνη.
Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε, κύριε Υφυπουργέ, στην κατ΄ άρθρο συζήτηση πράγματι οφείλουμε να είμαστε παραγωγικοί και όχι κριτικοί. 
Ξεκινώντας θα ήθελα να εκφράσω και εγώ, όπως και ο Κοινοβουλευτικός μας Εκπρόσωπος στο τέλος, ο κ. Κακλαμάνης, τον προβληματισμό μου για το ποιο θα είναι το αντικείμενο και το περιεχόμενο των δραστηριοτήτων των ανωνύμων εταιρειών που θα συσταθούν, όταν δεν θα ασχολούνται με τις προμήθειες. Αν δεν είναι οικονομική δραστηριότητα οι προμήθειες, τότε τι είναι οικονομική δραστηριότητα; 
Ειλικρινά νομίζω ότι δημιουργείται ένα πρωθύστερο σχήμα νομοθετώντας κατ΄ αυτόν τον τρόπο, το οποίο θα συναντήσουμε μετέπειτα, όταν και εφόσον έρθουν οι ανώνυμες εταιρείες, ΟΔΙΠΥ και όλα τα συναφή, για να τα συζητήσουμε στο ελληνικό Κοινοβούλίο. Αυτός ο προβληματισμός υπάρχει, διότι πάλι πιστεύω ότι προχωρούμε εκ του προχείρου. 
Για το άρθρο 1 και στην επιτροπή αλλά και σήμερα πιστεύω ότι πρέπει τελικά, αν κατανοείτε αυτά που μεγάλη μερίδα συναδέλφων και αντιπροσωπιών σε αυτήν την Αίθουσα σας προτείνουν, να τα ακούσετε με προσοχή και να τα συμπεριλάβετε στις διατάξεις τις οποίες έχετε. 
Θεωρώ απαραίτητο να υπάρχουν κάποιες αποχρώσες ενδείξεις έστω για το ποιοι διαγωνισμοί θα γίνονται σε κεντρικό επίπεδο, ποιοι διαγωνισμοί θα γίνονται από ομάδες Πε.Σ.Υ., ποιοι διαγωνισμοί θα γίνονται από μεμονωμένο Πε.Σ.Υ. και ποιοι διαγωνισμοί θα γίνονται από μία μεμονωμένη μονάδα παροχής υπηρεσιών υγείας. 
Διότι μετά τον απεγκλωβισμό και των κέντρων υγείας από τα νοσηλευτικά ιδρύματα, αντιλαμβάνεσθε ότι θα υπάρχουν περιφερειακές μονάδες, όπως κέντρα υγείας ή ακόμη και διευθύνσεις υγιεινής, που θα έχουν άλλου είδους ιδιαιτερότητες και ανάγκες.
Εσείς εδώ πολύ γενικά, όχι αποσπασματικά, αλλά σίγουρα γενικά και αόριστα, λέτε ότι θα διεξάγονται απ' αυτούς και αυτούς. Όλα αυτά θα καθοριστούν από τον Υπουργό Ανάπτυξης, από τον Υπουργό Υγείας και Πρόνοιας και όποιον άλλο θα ήθελε να συμμετέχει σε αυτήν την ομάδα προκηρύξεως.
Πιστεύω, δηλαδή, ότι δεν μπορεί να υπάρχει ένα νομοσχέδιο, που στην αιτιολογική του έκθεση θέλουμε να εμφανίσουμε ότι αν κάνουμε μαζικότερες, μεγαλύτερες προμήθειες, αυτό ανεβάζει τη διαπραγματευτική ικανότητα. Αυτό το πράγμα δεν πρέπει να το αναφέρουμε, δηλαδή ποιες προμήθειες θα αφορούν αυτές οι μεγάλες μαζικές προμήθειες. Γι' αυτήν τη διαδικασία, για να πειστούμε ότι χρειάζεται να γίνουν και ότι θα έχει όφελος το ελληνικό δημόσιο, οφείλετε με ενδείξεις να το δηλώσετε.
Να καταλάβουμε εμείς οι υγειονομικοί, αλλά και όσοι συνάδελφοι δεν έχουν σχέση με τα υγειονομικά πράγματα της πατρίδος μας, ότι αυτό θα είναι επ' ωφελεία του ελληνικού δημοσίου.
Μια άλλη διάκριση: υπάρχουν οι γενικοί διαγωνισμοί, δηλαδή υλικά τα οποία χρησιμοποιούνται σε όλες τις νοσηλευτικές μονάδες, σε όλες τις μονάδες υγείας της πατρίδος μας και υπάρχουν και ειδικά, κατά κατηγορίες. Δεν γίνεται καμία μνεία ή δεν γίνεται και καμία σύνδεση, κανένας συνδυασμός ότι όταν ένα Πε.Σ.Υ. αναγνωριστεί ότι πρέπει να κάνει μια μεμονωμένη προμήθεια, γίνεται γιατί υπάρχουν κάποιοι δεοντολογικοί λόγοι ότι δεν γίνεται γιατί έτσι μας αρέσει η φυσιογνωμία ή η οποιαδήποτε οντότητα του προέδρου του Πε.Σ.Υ. και σ' εκείνο το Πε.Σ.Υ. δίνουμε τη δυνατότητα να κάνει μία προμήθεια και σε άλλο Πε.Σ.Υ. δεν δίνουμε.
Πώς δηλαδή αύριο -μεθαύριο θα ελεγχθείτε εσείς από εμάς και από την ελληνική κοινωνία, όταν δεν προκαθορίζετε βασικές τέτοιες οδηγίες, δεν δείχνετε τέτοιους δρόμους, ότι αυτούς υποχρεούσθε να ακολουθήσετε από αυτό που θα ψηφίσουμε εδώ ως Αντιπροσωπία. Διότι ανά πάσα, στιγμή όποιο ερώτημα και αν σας υποβάλουμε μετέπειτα, θα λέτε "ήταν με απόφαση του Υπουργού, ήταν να καθοριστεί κατ' αυτόν τον τρόπο" και δεν θα υπάρχει εκείνη η ειδοποιός διαφορά για να σας κρίνουμε και να είναι ευκρινής η κριτική μας. Διότι τότε θα λέτε "τα αρνείσθε όλα", όπως συνήθως συμβαίνει σ' αυτήν την Αίθουσα, ότι "διαρκώς η Αντιπολίτευση αρνείται τα πάντα". Μα, τα αρνείται γιατί είναι γενικά και αόριστα. Εσείς σ' αυτό το νομοθέτημα καθορίζετε ότι οι κεντρικοί διαγωνισμοί έχουν αυτά τα χαρακτηριστικά, υψηλή βιοτεχνολογία κλπ. όπως και οι ειδικοί διαγωνισμοί, ή οι μεμονωμένοι διαγωνισμοί που στην επιτροπή και ο συνάδελφος κ. Δασκαλάκης σας τόνισε και σας τόνισα και εγώ για την εγχώρια παραγωγή.
Θα σας φέρω ένα παράδειγμα. Να αφεθούν τα νοσοκομεία, οι μεμονωμένες μονάδες, να προχωρήσουν στους διαγωνισμούς των τροφίμων και των λοιπών καταναλωτικών αγαθών για να ενισχυθεί η τοπική οικονομία, διότι σύμφωνα με τις κείμενες διατάξεις του διεθνούς εμπορίου, της Ευρωπαϊκής ΄Ενωσης και κάθε μορφής διεθνούς δικαίου, δεν θα μπορέσουμε να βάλουμε καμία διάταξη που να οδηγεί σε στήριξη των τοπικών επιχειρήσεων ή των εθνικών βιομηχανιών. Εάν όμως μ' αυτό το νομοθέτημα φροντίζατε να βάλετε αυτά τα χαρακτηριστικά, θα ήταν πολύ εύκολο αυτό το ευεργετικό αποτέλεσμα που όλοι δηλώνουμε ότι έχουμε τις καλές προθέσεις. Αλλά πρέπει να γνωρίζουμε και όλοι ότι οι πολιτικοί κρίνονται εκ του αποτελέσματος και από το πώς έχουν μεθοδεύσει να οδηγηθούν τα πράγματα εκεί που πιστεύουν -και που επιθυμούν- ότι θα ωφελήσουν τους πολίτες.
Στο άρθρο 2 με χαρά διαπιστώνω ότι τονίστηκε από πάρα πολλούς συναδέλφους και από πολλές πτέρυγες της Αντιπροσωπίας ότι πρέπει επιτέλους να κατανοήσετε ότι συμφωνούμε με το Μητρώο των Ιατροτεχνολογικών προϊόντων. Είναι μια αναγκαιότητα, αλλά ξέρετε ότι κι εκεί τα τρωτά πάλι θα υπάρχουν, όπως έγινε και με τη λίστα των φαρμάκων και ζούσαμε και ζούμε αυτά τα ευτράπελα τα οποία συμβαίνουν και τις υπόνοιες οι οποίες ακούγονται, διότι οι διαδικασίες πάλι θα υπόκεινται σε ανθρώπινους χειρισμούς με τα μειονεκτήματά τους. 
Στο άρθρο 2 πρέπει οπωσδήποτε να μπει το Μητρώο Προμηθευτών. Επέμενα, το εισηγήθηκα και επιμένω με έμφαση σήμερα, διότι όσοι διοικήσαμε μονάδες υγείας, αυτό το ζήσαμε στις πλάτες μας και το έζησαν και οι άνθρωποι οι οποίοι έρχονται για να δεχθούν την παροχή υπηρεσιών υγείας. Το έζησαν με τις καθυστερήσεις και τις κωλυσιεργίες των εταιρειών, οι οποίες θα καλύπτονται γύρω από ένα νομικό πλαίσιο, αν δεν υπάρχει το Μητρώο Προμηθευτών το οποίο να γίνεται αποδεκτό, σύμφωνα με κατάλογο προϊόντων που προμηθεύει. Και δεν είναι δύσκολο αυτό. Γιατί άραγε στον κατάλογο προϊόντων που εσείς θέλετε να συντάξετε σε κεντρικό επίπεδο θα είναι εύκολο κάθε χρόνο να αλλάζουν αυτές οι καταστάσεις, αυτοί οι κατάλογοι και δεν είναι εύκολο να έχουμε τον κατάλογο των προμηθευτών; Και αν ο προμηθευτής αυτός, με την όποια τεχνογνωσία έχει, έρχεται σε ομάδα εμπειρογνωμόνων του Υπουργείου σας ή των Πε.Σ.Υ. ή των νοσοκομείων και εισηγείται ότι θέλει να προμηθεύσει και αυτό το προϊόν, να κρίνεται, και τότε να αναγράφεται στη λίστα των προϊόντων, τα οποία θέλει να προμηθεύσει ο συγκεκριμένος προμηθευτής. Πιστεύω ότι είναι αναγκαίο και πρέπει οπωσδήποτε να το δείτε και να γίνει. 
Όσον αφορά τον προγραμματισμό των προμηθειών, εκτιμώ, αυτήν τη στιγμή όμως στην Ολομέλεια, -γι' αυτό και επέμενα ότι έπρεπε να συζητηθούν και να έρθουν και να τα δούμε σαν διατάξεις του νομοσχεδίου, όπως ήρθε στην Ολομέλεια της Βουλής- ότι έπρεπε να συζητηθούν στη Διαρκή Επιτροπή Κοινωνικών Υποθέσεων. Διότι τώρα το να σας προτείνω κάτι το οποίο θέλει επεξεργασία και ίσως νομοτεχνική, πράγματι έρχεσθε σε δύσκολη θέση να το εφαρμόσετε.
Σας ανέφερα για τον προγραμματισμό των προμηθειών. Είναι μια πρώτης τάξεως ευκαιρία σε αυτό το άρθρο να έμπαιναν όλα αυτά για τα οποία λίγο-πολύ έκανα νύξη. Δηλαδή, θέλουμε να βοηθήσουμε τοπικές επιχειρήσεις, θέλουμε να βοηθήσουμε εθνικές βιομηχανίες. Εάν δεν αναγραφούν με έναν τρόπο που να οδηγεί προς αυτήν την κατεύθυνση, νομίζω ότι εκφράζουμε ευσεβείς πόθους και δεν γινόμαστε πιστευτοί από τους συγκεκριμένους ανθρώπους ότι θέλουμε να τους βοηθήσουμε.
Στο άρθρο 4 θα σταματήσω με ιδιαίτερο τρόπο στην τελευταία παράγραφο, την παράγραφο 2, όπου νομίζω ότι είναι η αχίλλειος πτέρνα της όλης φιλοσοφίας που θελήσατε να παρουσιάσετε στο νομοσχέδιο αυτό. Θέλετε να βγάλετε τον ανθρώπινο παράγοντα. Ακούστηκαν και φράσεις οι οποίες αδικούν τους εργαζομένους στα νοσηλευτικά ιδρύματα, γιατρούς, νοσηλευτές και άλλους διοικητικούς παράγοντες. Ακούστηκε ότι ο υποκειμενισμός του χρήστη οδηγούσε αναγκαστικά τα νοσηλευτικά ιδρύματα στην προμήθεια κάποιων υλικών από τα οποία κάποιοι προσπορίζονταν κέρδη. 
Στην παράγραφο 2 του άρθρου 4, όπου αφορά υλικά τα οποία λίγο ή πολύ πιστεύω ότι είναι το 20% του τζίρου των νοσηλευτικών μονάδων, γιατί είναι ακριβά υλικά, αφήνετε το "παράθυρο" ανοικτό. Αναφέρομαι στους βηματοδότες, στα υλικά οστεοσυνθέσεως, στους ενδοφακούς, όπου εκεί δίνετε τη δυνατότητα ο υποκειμενικός παράγων του χρήστη, με την επιστημονική διάσταση του όρου, να λαμβάνεται κατ' εξοχήν υπόψη και λέτε ότι εκεί θα βάλετε ένα ανώτατο όριο. Νομίζω ότι, εάν θέλετε να είστε σύμφωνα με το πνεύμα του νομοσχεδίου που θέλετε και εσείς να συνταχθούμε, πρέπει να απαλειφθεί αυτή η διάταξη. Και πολύ απλά να βάλετε ότι μόνον για κατεπείγουσες και εξαιρετικά ιδιαίτερες περιπτώσεις να ασχολούνται επιστημονικά συμβούλια και εμπειρογνώμονες για προμήθεια ιδιαιτέρων υλικών. 
Για ποιο λόγο, δηλαδή, δεν μπορούν να μπουν τεχνικές προδιαγραφές, ειδικές, επιστημονικές στους βηματοδότες, όταν εσείς οι ίδιοι στις προδιαγραφές των προμηθευτών -στα τεχνικά και ειδικά γνωρίσματα των προϊόντων των προμηθευτών- βάζετε ότι είναι απαραίτητη σε κάποιες περιπτώσεις και η εκπαίδευση και η μετεκπαίδευση των χρηστών; Για ποιο λόγο να μπει αυτού του είδους το "παράθυρο"; Βάλτε το κατά ένα γενικό τρόπο που πράγματι να στενεύει όσο γίνεται περισσότερο τη δυνατότητα αυτών των υποκειμενικών εξαιρέσεων. 
Για το περίφημο 10% και στην επιτροπή σας είπα ότι δεν γνωρίζω άριστα νομικά, αλλά απ' αυτά που γνωρίζω εκ της πολιτικής μου ενασχολήσεως, πιστεύω ότι βρισκόμαστε μπροστά στη διαδικασία αντιπροσφοράς. Εγώ έχω ενδείξεις ότι στην Ευρωπαϊκή Ένωση απαγορεύεται αυτό διότι, όταν του λέτε ότι αν είναι άνω του 10% από κάποια τιμή, όποια τιμή καθορίζεται, είναι σαν να του λέτε ότι θέλω αντιπροσφορά. Και πιστεύω ότι σ' έναν κλειστό διαγωνισμό ο οποίος γίνεται, είναι σαν να του ζητάτε να κάνει μια άλλη προσφορά. Νομίζω ότι εδώ θα υπάρχει κάποιο πρόβλημα. 
Πιστεύω ότι είναι αντισυνταγματικό ολοσχερώς το τελευταίο εδάφιο του άρθρου 4 που αναφέρεσθε, ότι θα κάνετε έρευνα τιμολογίων σε ιδιωτικές κλινικές. Άλλο του να γνωρίζουμε από προσφορές των κατασκευαστριών εταιρειών στην έδρα τους, στην αλλοδαπή ή στην Ελλάδα και άλλο να λέτε ότι θα κάνετε έρευνα από τα τιμολόγια που υπάρχουν στις ιδιωτικές κλινικές. Είναι δυνατόν να συμβεί αυτό; Είναι δυνατόν δηλαδή, να δοθεί το τιμολόγιο της ιδιωτικής κλινικής που προμηθεύτηκε κάτι από μια εταιρεία με την οποιαδήποτε τιμή; 
Πιστεύω ότι θα έχει θέση εδώ και ο κ. Δαφέρμος ότι είναι ένα δεδομένο το οποίο η κάθε επιχείρηση μπορεί να το αποκρύπτει. Άλλο του να δοθεί ως οικονομικό στοιχείο και άλλο να ζητάτε εσείς πώς κατάφερε ο άνθρωπος και προμηθεύτηκε κάτι φτηνότερα με οποιαδήποτε διαδικασία. 
Στο άρθρο 5 η αντίθεσή μας είναι σαφέστατη, ευδιάκριτη και ξεκάθαρη ιδεολογικά. Το τονίζω αυτό. Δεν έχει να κάνει με ιδεολογία, ούτε καν με ιδεολογήματα η διάταξη περί της εισαγωγής των τραπεζών. 
Ο κ. Κακλαμάνης σας ανέφερε τη διάταξη του νόμου του 1997. Εγώ είμαι σε θέση να σας αναφέρω δεκάδες υπουργικές αποφάσεις, τουλάχιστον από το 1990 που παρακολουθώ, που όριζαν και καθόριζαν, πώς πρέπει να γίνεται η εξόφληση των τιμολογίων, χρονολογικά, αναλογικά, σύμφωνα με τον όγκο που χρωστά στην τάδε προμηθεύτρια εταιρεία το νοσοκομείο. Υπάρχουν χιλιάδες τέτοιες διατάξεις.
Είναι δυνατόν να πιστεύετε ότι η εισαγωγή των τραπεζών γίνεται, γιατί οποιαδήποτε αναγκαιότητα το επιβάλλει, διότι αυτό θα ωφελήσει; Ένα πράγμα σας είπα ότι χρειάζεται. Χρειάζεται να εφαρμοστούν οι νόμοι, να εφαρμοστούν οι διατάξεις και να υπάρξει ελεγκτική διαδικασία. Θα πρέπει να σταλούν κάποιοι στα σπίτια τους. Αν δεν κάνετε αυτό το πράγμα, εθελοτυφλείτε και θα οδηγήσετε τον τόπο και τα νοσηλευτικά ιδρύματα σε άνευ προηγουμένου περιπέτειες με τις τράπεζες. Έχουν εμπλακεί άνθρωποι, επιχειρηματίες, δίκαιοι και άδικοι με τις τράπεζες και είδαμε και πάθαμε ως ελληνική Βουλή να βρούμε ένα νόμο περί πανωτοκίων και να ρυθμίσουμε το θέμα. Και εσείς πιστεύετε ότι βάζοντας τις τράπεζες σε αυτό το τόσο εύκολο διαχειριστικό θέμα, θα έχει κάποια αξία; 
Ως προς τα χρησιδάνεια -και τελειώνω- πρέπει να είμαστε προσεκτικοί. Σας το είπε και κ. Λαγοπόδης στην επιτροπή. Αυτήν τη στιγμή υπάρχει ένας αριθμός μηχανημάτων με χρησιδανεισμό. Αν δεν είμαστε σε θέση να υπηρετήσουμε τον πολίτη δι' άλλης οδού, οφείλουμε να βάλουμε μεταβατική περίοδο. 
Ως προς τις δωρεές, κυρία Υπουργέ, θα πρέπει πάση θυσία να ξεκαθαριστεί. Ότι όταν γίνεται δωρεά, ευεργέτημα, αυτό το ελληνικό προνόμιο, αυτό το ελληνικό προσόν του φιλότιμου του Έλληνα, δεν μπορούμε να το αρνηθούμε. Αρκεί να το περιγράψουμε, αρκεί να το περιφρουρήσουμε με εκείνες τις διατάξεις που θα καθορίζεται ότι δεν θα οδηγεί σε μονοπωλιακή χρήση υλικών ή αντιδραστηρίων. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Ένα πολύ σύντομο σχόλιο, κυρία Πρόεδρε.
Αναφέρομαι στο άρθρο 2 γι' αυτό το μητρώο επιτρεπόμενων ιατροτεχνολογικών προϊόντων. Η γνώμη μου είναι, κυρία Υφυπουργέ, ότι δεν έχει το Υπουργείο σας τις προϋποθέσεις να κάνει τέτοιο μητρώο, δεν έχει το ανθρώπινο δυναμικό να κάνει κάτι τέτοιο. Με αυτή τη διαδικασία την οποία χρησιμοποιείτε, νομοθετείτε στην πραγματικότητα ευκαιρίες χρηματισμού των υπαλλήλων του Υπουργείου σας. Αυτό κάνετε. Συμβαίνει συχνά αυτό και σε νομοθετήματα του Υπουργείου Οικονομικών. Θεσμοθετούνται μέτρα για τα οποία δεν υπάρχουν οι δυνατότητες να πραγματοποιηθούν. Απλώς, δημιουργούν ευκαιρίες χρηματισμού. 
Βεβαίως, είναι αργά τώρα, αλλά θα θυμηθείτε αυτήν την πρόβλεψη, ότι εκεί θα καταλήξει το άρθρο 2. 
Θα ήθελα να κάνω και ένα πολύ σύντομο σχόλιο για τον κ. Κακλαμάνη. Μίλησε πολύ σωστά για τα υποτιθέμενα πλεονάσματα.
Τα πλεονάσματα, κύριε Κακλαμάνη, είναι όλα εικονικά. Αυτό αποδεικνύεται στον προϋπολογισμό από το γεγονός ότι σε απολύτους αριθμούς το δημόσιο χρέος συνεχώς αυξάνεται, παρά την ύπαρξη πλεονασμάτων, περισσευμάτων κ.ο.κ. Η πραγματικότητα είναι ότι δεν υπάρχουν πλεονάσματα. Απλώς τα εμφανίζουν.
Αυτά, κύριε Πρόεδρε. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, αναμφισβήτητα με την ομάδα των εννέα άρθρων του Α' Κεφαλαίου έρχεται το νομοσχέδιο να υλοποιήσει με συγκεκριμένες διαδικασίες και ρυθμίσεις τον επιδιωκόμενο σκοπό. Αυτός είναι, από τη μια μεριά το να εξασφαλίσει για την απρόσκοπτη λειτουργία των μονάδων το αναγκαίο ιατροφαρμακευτικό και λοιπό τεχνολογικό υλικό και από την άλλη μεριά, υπό τις καλύτερες δυνατές προϋποθέσεις, προϋποθέσεις δηλαδή τιμής, προϋποθέσεις ποιότητας, προϋποθέσεις χρόνου κλπ.
Ακόμη επιδιώκεται η μεγίστη δυνατή διαφάνεια, ένα κεφάλαιο, ένα θέμα που προβληματίζει όλους μας και απασχολεί το σύνολο του ελληνικού λαού. Συνδέεται δε απευθείας αμέσως και ευστόχως με την εικόνα του πολιτικού κόσμου. 
Θα μπορούσα καίτοι αναγράφονται λεπτομερώς οι διαδικασίες, να αναφερθώ σε δύο-τρία σημεία. Στο άρθρο 1 καθορίζονται οι φορείς διενεργείας των προμηθειών και αυτοί είναι είτε το Υπουργείο Ανάπτυξης για ορισμένες κατηγορίες είτε τα Πε.Σ.Υ. και οι μονάδες, νοσοκομεία κλπ. 
Το άρθρο 2 αναφέρεται στο ειδικό μητρώο, το μητρώο ειδικού υλικού και προσλαμβάνει και τη βαρύτητα της αξίας του κατά το γεγονός ότι καμία δεν θα μπορεί να συντελεστεί παραγγελία-προμήθεια για υλικά κλπ., αν δεν είναι αναγεγραμμένα τα αντίστοιχα ιατροτεχνολογικά υλικά στο ειδικό μητρώο. Είναι μια διάταξη με πρόνοια, καλή. 
Ο προγραμματισμός των προμηθειών. Γενικά ο προγραμματισμός στη ζωή μας είναι ένα βασικό, θετικό στοιχείο, για να έχει την επιδιωκόμενη αποτελεσματικότητα, να έχεις την πρόνοια ότι τα έχεις προβλέψει όλα και δεν θα αντιμετωπίσεις ενδιαμέσως κενά. Ο προγραμματισμός στεγανοποιεί διαρροές ή διεισδύσεις ανόμων συμφερόντων. Ο προγραμματισμός εγγυάται ότι συντελούνται οι επιδιωκόμενες προμήθειες ή υπηρεσίες με τις καλύτερες προϋποθέσεις. Οι διαδικασίες αναγράφονται λεπτομερώς στο άρθρο 3.
Για το άρθρο 5, η άμεση εξόφληση των προμηθευτών αντικρίζεται στο βασικό στόχο, στην επιδίωξη. Πιστεύω, δηλαδή, ότι ενισχύει και ενδυναμώνει τρόπον τινά τις προϋποθέσεις της επιδίωξης του βασικού στόχου που είναι η διαπραγματευτική ισχύ. Διότι -θα το πω όπως το είπε προσφυώς κάποιος συνάδελφός μου- όταν χρωστάς, όταν είσαι οφειλέτης και μάλιστα γίνεσαι και οφειλέτης μη αξιόπιστος τις περισσότερες φορές, δεν έχεις ελπίδα να διαπραγματευτείς με όρους ισοτιμίας.
Πιστεύω λοιπόν ότι αυτή η παρεμβολή παρά τις αντιρρήσεις που εκφράστηκαν και που έχουν μία λογική βάση, ευεργετεί τη διαπραγματευτική ισχύ και από την άλλη μεριά δείχνει και ένα κράτος που έχει μία στοιχειώδη αξιοπιστία στις συναλλαγές του. Έχει δηλαδή μία διαπλαστική λειτουργία.
Κυρία Πρόεδρε, θέλω να πω, επειδή αφορά ευθέως την κυρία Υπουργό, ότι η λειτουργία από την κοινοβουλευτική μου πείρα -και επιτρέψτε μου να εκφράσω με ταπεινότητα την άποψή μου, δεν θα διδάξω κανέναν, διδάσκομαι συνεχώς εδώ μέσα- είναι ότι όσο η Κυβέρνηση επιδιώκει να συνθέσει τις απόψεις του Κοινοβουλίου, τόσο αρτιότερο βγαίνει κάθε φορά το νομοσχέδιο. Επιπλέον καλλιεργείται και το πνεύμα της συνεργασίας, της συνεννόησης που είναι εθνικός όρος και για την πρόοδο και για την ασφάλεια του λαού μας. Είναι δε πρόσθετος όρος για την ομαλή και παραγωγική λειτουργία της δημοκρατίας.
'Ένα δεύτερο σημείο που θέλω να παρατηρήσω είναι αυτή η περίφημη διοίκηση, η άσκηση της διοίκησης. Έχουμε ανάγκη από διοικητές, όπως προσφυώς τους ονομάσατε, αλλά διοικητές που να έχουν ηγετικά προσόντα. Διοικητές που να μπορούν να ασκήσουν την εμπιστευομένη εξουσία με πνεύμα ευθύνης και πνεύμα αποτελεσματικότητας. 
Λυπάμαι που θα πω, η επαφή μου με το γίγνεσθαι και τα δρώμενα στη Δημόσια Διοίκηση με έχει πείσει ότι αντίθετα απ' ότι συμβαίνει στις 'Ενοπλες Δυνάμεις δεν επιλέγετε τους διοικητές ούτε το Υπουργείο Υγείας ούτε τα άλλα Υπουργεία κλπ. Γίνεται κακή επιλογή διοικητών. Εάν δεν είναι ο κανόνας, είναι ωστόσο ένα πρόβλημα που ταλανίζει τη Δημόσια Διοίκηση. Επιλέξτε τους διοικητές που θα αρμονίσουν την αρμοδιότητά τους με την εξουσία που τους δίνετε και με την ευθύνη που οφείλουν. 
Ψηφίζω και τα εννέα άρθρα του νομοσχεδίου. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, είναι ακόμη ο κ. Γιαννόπουλος εγγεγραμμένος ο οποίος είναι καθ' οδόν και έρχεται. Θα παρακαλέσω να μην τον διαγράψουμε. 
Η κυρία Υφυπουργός έχει το λόγο. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ο κ. Γιαννόπουλος δεν θα έχει απαντήσεις εάν πάρει τώρα το λόγο και θα είναι δριμύς ως συνήθως. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα έχετε και σεις το λόγο εάν τον χρειάζεστε. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Θα ήθελα να ευχαριστήσω για τις σημερινές παρεμβάσεις και για το κλίμα στο οποίο συζητάμε διότι όπως είπε και ο κ. Σπυριούνης πραγματικά μπορεί να διαμορφωθούν κατά τη διάρκεια της συζήτησης πολλές βελτιώσεις σ' ένα νομοσχέδιο. Αυτό το οποίο βλέπω γενικά στις επιφυλάξεις οι οποίες εκφράζονται εδώ, είναι ότι όλοι φοβόμαστε τη διαφθορά η οποία υπάρχει στο δημόσιο. Και πάλι θα αναφερθώ στον κ. Σπυριούνη ο οποίος χθες μας είπε ότι είναι εθνικό θέμα και θα πρέπει όλοι μαζί να προσπαθήσουμε ούτως ώστε να έχουμε πάταξη της διαφθοράς. Δεν είναι όμως σωστό να πάμε στο άλλο άκρο, όπου φανταζόμαστε ότι υπάρχει μία διαφθορά ή ακόμα περισσότερο φανταζόμαστε ότι γίνεται και μία διάταξη για να καλύψει κάποια διαφθορά. Πιστεύω ότι δεν συμβαίνει κάτι τέτοιο διότι όλη αυτή η φιλολογία γύρω από αυτό μάλλον επιτείνει τη διαφθορά παρά την ακυρώνει. 
Θα έλθω σε ορισμένα θέματα συγκεκριμένα τα οποία ετέθησαν και θα τα πάρω με τη σειρά όπως προβλέπονται στα άρθρα. Κατ' αρχάς το θέμα του γιατί αυτό το νομοσχέδιο δεν φέρνει μέσα τις κατηγορίες τα είδη κλπ. Δεν είναι δυνατόν να γίνει αυτό με αυτό το νομοσχέδιο και γι 'αυτό προβλέπεται υπουργική απόφαση κοινή των δύο Υπουργών που θα τα κατηγοριοποιήσουν, διότι κοινές υπουργικές αποφάσεις έχουν μία ευεληξία και η εποχή μας είναι ταχύτατα εξελισσόμενη που δεν είναι δυνατόν να παγιδευτούμε μέσα σ' ένα νομοσχέδιο - αυτό που ισχύει σήμερα μπορεί να αλλάξει αύριο-.
Συναφές με αυτό είναι κάτι το οποίο ελέχθη και από τη Νέα Δημοκρατία, αλλά και από τον κ. Λαφαζάνη το γιατί δεν κάνουμε και μητρώο προμηθευτών. Ένα τέτοιο μητρώο προμηθευτών για να γίνει (και γίνεται και υπάρχει) δεν χρειάζεται διάταξη νόμου και γι' αυτό δεν περιλαμβάνεται. Ενώ για το μητρώο του τι επιτρέπεται από άποψη ιατροτεχνολογικού εξοπλισμού χρειάζεται νόμος και υπάρχει. Και αυτό το οποίο είναι πολύ σημαντικό είναι ότι αυτό το μητρώο θα περιέχει και τα τεχνικά χαρακτηριστικά του κάθε περιγραφόμενου είδους έτσι ώστε με αυτό τον τρόπο να μπορέσουμε να κατοχυρώσουμε τη διαφάνεια. Διότι κ. Κιλτίδη και απαντάω σε σας εγώ δεν κατηγορώ κανέναν προσωπικά, ότι θέτει τις προδιαγραφές όπως εκείνος νομίζει, αλλά νομίζω ότι όλοι το έχουμε ζήσει αυτό. Σίγουρα υπάρχει μια μερίδα -και το έχουμε παραδεχθεί- ότι περιγράφει προδιαγραφές-φωτογραφία, διότι υπάρχουν κάποια οικονομικά οφέλη. Αλλά και αν αυτά δεν υπάρχουν μέσα στο επάγγελμα, στο οποιοδήποτε επάγγελμα, αλλά κυρίως μέσα σε αυτό το επάγγελμα των γιατρών, συνηθίζει κανείς σε κάτι. Και όταν συνηθίζει κανείς σε κάτι το προδιαγράφει όπως το έχει συνηθίσει, αγνοώντας και όχι ηθελημένα, ότι υπάρχουν και άλλα υλικά τα οποία είναι καλύτερα ή είναι φθηνότερα. Και μπορώ να σας δώσω παραδείγματα. Κατά τη διάρκεια στη θέση που βρίσκομαι ως Υφυπουργός, έχω τηλεφωνήματα από επιστημονικές επιτροπές και από διοικητές των νοσοκομείων σε θέματα φαρμάκων. Με παίρνουν τηλέφωνο επειδή τυχαίνει να γνωρίζω αυτό το αντικείμενο. Ενώ είναι γνωστό, ότι υπάρχει βιοισοδύναμο φάρμακο γνωρίζετε ότι πιέζονται οι επιστημονικές επιτροπές από κάποιον γιατρό να μη δεχθούν το φθηνότερο ίδιο καλό φάρμακο, αλλά το συγκεκριμένο το οποίο έχει ο γιατρός στο μυαλό του. 
Είναι πάρα πολύ δύσκολο αυτό και δεν έχει άμεσα σχέση με διαφθορά. Επομένως όταν υπάρχουν εκ των προτέρων οι τεχνικές προδιαγραφές καταγεγραμμένες σε ένα μητρώο, πιστεύω τουλάχιστον στη συγκεκριμένη στιγμή να μπορέσουμε να ξεπεράσουμε ορισμένες συνήθειες, χωρίς βέβαια να μπορούμε να προβλέψουμε τι άλλο θα επινοηθεί από όσους έχουν συμφέροντα, στο μέλλον.
Ο κ. Μάνος είπε ότι δεν υπάρχουν κατάλληλα άτομα μέσα στη Δημόσια Διοίκηση τα οποία μπορούν πραγματικά να συντάξουν αυτούς τους καταλόγους. Και αυτό είναι αληθές. Υπάρχουν κάποιοι οι οποίοι είναι καλοί, αλλά δεν έχουμε τόσους καλούς υπαλλήλους μέσα στη Δημόσια Διοίκηση δυστυχώς και γνωρίζουμε τα προβλήματα. Γι΄αυτό και μέσα σε αυτό το νόμο προβλέπουμε τη σύσταση επιτροπών εμπειρογνωμόνων οι οποίες θα είναι υποβοηθητικές σε όλες αυτές τις υπηρεσίες προμηθειών. Και αυτές θα εισηγούνται στον Υπουργό. Αποφασίζει ο Υπουργός βάσει εισηγήσεων.
Ο κ. Λαφαζάνης και στη Διαρκή Επιτροπή αλλά και εδώ διερωτήθη γιατί να αποφασίζει μόνος ο Υπουργός. Μα, μόνο ένας αποφασίσει, φυσικά μέσα από διαδικασίες εισηγήσεων. Και αυτές οι διαδικασίες προβλέπονται και με τις επιτροπές και με την παρέμβαση των υπηρεσιών που είναι αρμόδιες να δουν όλες αυτές τις διαδικασίες, όπως η διεύθυνση προμηθειών.
Ένα άλλο από τα θέματα τα οποία εθίγησαν έντονα είναι το θέμα των δωρεών. Μα, προς Θεού δεν δεχόμαστε δωρεές σε μηχανήματα τα οποία συνδέονται άμεσα και μόνο με κάποια αντιδραστήρια. Και δεν λέμε καν για το σέρβις το οποίο σε μια δωρεά προκηρύσσεται και κατοχυρώνεται το φθηνότερο. Δεχόμαστε τις δωρεές. Απλά δεν δεχόμαστε τις δωρεές εκείνες για τις οποίες δυστυχώς δεν μπορούμε να ελέγξουμε εάν υπάρχει συμφέρον για την εταιρεία η οποία πουλάει τα αντιδραστήρια. Διότι και οι ίδιες αυτές οι εταιρείες κάνουν δωρεές μηχανημάτων. Άρα κάπου πρέπει να μπουν τα όρια. 
Το θέμα των ανωνύμων εταιρειών δεν είναι επινόηση αυτού του νομοσχεδίου. Οι ανώνυμες εταιρείες προβλέπονται ως δυνατότητα για κάθε δημόσια υπηρεσία. Είναι ο ν. 2469 ο οποίος προβλέπει και με προεδρικό διάταγμα τον καθορισμό των ορίων και των προϋποθέσεων της λειτουργίας όλων αυτών των ανωνύμων εταιρειών και των θέσεων που θα τις στελεχώσουν. Άρα εμείς θα ακολουθήσουμε αυτές τις γενικές διατάξεις. Επίσης όπως είπα και χθες υπάρχουν υπερκείμενες νομοθετικές διατάξεις που δίνουν τις εγγυήσεις από πλευράς δημοσίου.
ΝΙΚΗΤΑΣ ΚΑΚΛΑΜΑΝΗΣ : Άλλα μας είπε ο κύριος Υπουργός χθες.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ένα άλλο θέμα είναι αυτό το οποίο τίθεται και επαναλαμβάνεται για το όριο του 10% . Δεν θα ισχύει πάντα το 10%. Αλλά όταν ένα νοσοκομείο έχει άμεσες ανάγκες και έχουμε δει στην πορεία ματαίωση διαγωνισμών γιατί δεν προεβλέπετο κάποια αύξηση. Όταν είναι ένας ο μειοδότης με προσφορά που δημιουργεί μια παρέκκλιση από το γενικό προϋπολογισμό, και δεν έχει τη δυνατότητα να περιμένει ένα νοσοκομείο να προκηρυχθεί ένα άλλος διαγωνισμός, ο οποίος πιθανόν πάλι τις ίδιες οικονομικές προσφορές θα έχει. Σε αυτήν την περίπτωση δίνουμε τη δυνατότητα να ξεπεραστεί το προβλεπόμενο στη διακήρυξη ποσό με μια απόκλιση 10%. Ουσιαστικά βάζουμε όριο γιατί μέχρις στιγμής τα όρια ήταν και 80% και 60% και 40%. Αντίθετα τώρα το μειώνουμε στο 10% τουλάχιστον από την εμπειρία που έχει προκύψει μέχρι στιγμής.
Για το θέμα των Τραπεζών το οποίο τίθεται θα ήθελα να σας πω ότι δεν είναι υποχρεωτική η παρέμβασή τους. Μακάρι να υπάρχει χρήμα στα νοσοκομεία -και πολλά νοσοκομεία έχουν δυνατότητες- ώστε να μην χρειαστεί να πάνε στις τράπεζες. Αλλά όπως γνωρίζεται υπάρχουν ανάγκες μια συγκεκριμένη στιγμή για να καλυφθούν. Και σε αυτήν τη συγκεκριμένη στιγμή, έστω και να οι προϋπολογισμοί των νοσοκομείων υπάρχουν θα χρειάζεται πολλές φορές να γίνονται διαφοροποιήσεις και τροποποιήσεις σε κωδικούς.
Οι τράπεζες είναι εργαλείο. Δεν είναι το ζητούμενο. Και δεν είναι το ζητούμενο ο δανεισμός. Ούτε μπορεί να ξεκαθαρισθούν οι όροι μέσα σε ένα νόμο, γιατί και αυτό το περιβάλλον αλλάζει.
Γι' αυτό προβλέπεται μια υπουργική απόφαση η οποία καθορίζει όλους τους όρους, τους συμφερότερους ανάλογα με αυτά που ισχύουν στην αγορά. 
Σήμερα τα επιτόκια τα οποία ισχύουν είναι πάρα πολύ χαμηλά. Και γι' αυτό το προτείνουμε, αν μάλιστα συνυπολογίσουμε ότι επειδή δεν υπάρχει ρευστότητα και επειδή δεν μπορούμε να συζητήσουμε για εκπτώσεις όταν δεν έχουμε το ρευστό, οι επιβαρύνσεις τις οποίες έχουμε στις τιμές είναι μεγάλες, 40% και 50%.
Επίσης ετέθη το θέμα αναφορικά με την εξαίρεση ορισμένων υλικών όπως βηματοδότες και γενικά προσθετικά υλικά. Είχα την ευκαιρία να απαντήσω σε κοινοβουλευτικό έλεγχο και στον κ. Κακλαμάνη, ότι αυτά είναι υλικά τα οποία δημιουργούν προβλήματα διότι πρόκειται για υλικά εξατομικευμένα και ως εξατομικευμένα δεν μπορούμε να τα προβλέψουμε. Αν όμως τα αφήσουμε ελεύθερα, όπως προτείνετε, κύριε Κιλτίδη, πιστεύω ότι η κατάσταση θα είναι χειρότερη παρά καλύτερη. Γι' αυτό είναι πάρα πολύ συγκεκριμένα αυτά τα οποία αναφέρουμε εδώ. Και δεν υπάρχει κάτι πίσω από το μυαλό μας, να θέλουμε δηλαδή να ωφελήσουμε κάποιους μέσα από αυτήν τη διάταξη. Προσπαθούμε μέσα από αυτήν τη διάταξη να βρούμε μια ευέλικτη λύση η οποία προκύπτει μέσα από την εμπειρία την οποία τουλάχιστον είχαμε μέχρι στιγμής και την εμπειρία την οποία έχει το Υπουργείο Υγείας τόσα χρόνια. 
Ο κ. Κακλαμάνης, έκανε μια πρόταση η οποία θα ήταν ευχής έργον να μπορούσε να γίνει δεκτή σχετικά με την κατώτερη τιμή των μηχανημάτων. 
ΝΙΚΗΤΑΣ ΚΑΚΛΑΜΑΝΗΣ: Το μέσο όρο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Το μέσο όρο.
Κάνετε δε μια σύγκριση με τα φάρμακα. 'Όπως έχουν γίνει συσχετίσεις και χθες με τη λίστα φαρμάκων. Πρέπει να πω ότι δεν πρέπει να μπερδεύουμε τα δύο πράγματα. Στα φάρμακα σε όλες τις χώρες και σε εμάς υπάρχει διατίμηση και μπορούμε και το κάνουμε. Στα μηχανήματα δεν μπορούμε. Είναι ελεύθερη η αγορά. Δεν είναι δυνατόν να γίνει αυτό. Όπως δεν είναι δυνατόν να μπουν μέσα σε ένα νομοσχέδιο προϋποθέσεις οι οποίες μπορούν -και το θέλουμε βέβαια- να ευνοήσουν κάποιες παραγωγικές μονάδες εγχώριες ή ακόμα και τοπικές. Είμαστε σε μια εποχή ελεύθερου ανταγωνισμού και δεν είναι δυνατόν αυτά να προσδιοριστούν εδώ. Αλλά, με τις δυνατότητες που δίνονται στα νοσοκομεία με τα ποσά -τα οποία θα ήθελα να διευκρινίσω είναι εφάπαξ ετησίως και δεν χρειάζεται αυτό να μπει στο νόμο αλλά αυτά είναι τα ποσά- έχουν τη δυνατότητα σε μικρούς διαγωνισμούς που κάνουν από μόνοι τους ακόμα και τα Πε.Σ.Υ., να δουν τι υπάρχει στην αγορά έτσι ώστε να κάνουν διακηρύξεις τέτοιου τύπου -άκουσα για παράδειγμα για τρόφιμα που είπατε- ή άλλου τύπου υπηρεσίες που πράγματι είναι πολύ σωστό εκεί που υπάρχει μια υγειονομική μονάδα να προσφέρει και στην οικονομική ανάπτυξη γενικά της περιοχής. 
Κύριε Κιλτίδη, δεν είναι αντισυνταγματικό όσον αφορά τα τιμολόγια προς τις ιδιωτικές κλινικές. Τους καλούμε, αν θέλουν οι ίδιες, να καταθέσουν τέτοια τιμολόγια έτσι ώστε ...
ΚΩΝΣΤΑΝΤΙΝΟΣ ΚΙΛΤΙΔΗΣ: Τι δουλειά έχουν να εμπλακούν;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Έχουν πάρα πολύ δουλειά για να εμπλακούν. Όπως κάνει κανείς μια μελέτη και έρευνα αγοράς, μπορούν έτσι να δικαιολογήσουν τις τιμές τις οποίες δίνουν με το τι ισχύει γενικώς. Και αποδεικτικό αυτού είναι τα τιμολόγια. Δεν παρεμβαίνουμε εμείς να κάνουμε έλεγχο. Ως ερευνητικά στοιχεία τα χρησιμοποιούμε. Επομένως δεν είναι θέμα παρέμβασής μας. 
ΚΩΝΣΤΑΝΤΙΝΟΣ ΚΙΛΤΙΔΗΣ: Μα, είναι ανταγωνιστές του ελληνικού δημοσίου οι ιδιωτικές κλινικές. Είναι δυνατόν να υπάρχει όφελος;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Γιατί να μην υπάρχει όφελος; Αν οι τιμές αυτών των υλικών στις ιδιωτικές κλινικές είναι μικρότερες, το δημόσιο δεν θα ήταν καλό αυτό να το ξέρει ώστε να ζητήσει και μικρότερες τιμές; Νομίζω ότι αυτό είναι πάρα πολύ σαφές και καλό για το δημόσιο. Όπως το ελληνικό δημόσιο πρέπει να γίνει ανταγωνιστικό ως προς τις ιδιωτικές για το καλύτερο της υγείας του ελληνικού λαού και όχι γι' αυτό καθ' αυτόν τον ανταγωνισμό, κατά τον ίδιον τρόπο θα πρέπει να έχει αρκετές πληροφορίες για το πώς λειτουργεί μια κατάσταση μέσα στις ιδιωτικές κλινικές ούτως ώστε να μπορεί συγκριτικά να κάνει τις παρεμβάσεις του.
Όσον αφορά το θέμα της κατάργησης της διάταξης για τα ταμεία όπως προβλέπεται, προς Θεού, δεν θέλουμε καν να καταργηθεί. Ίσα-ίσα που σε κάποια στιγμή θα θέλαμε να φθάσουμε στο σημείο, ούτως ώστε να μπορέσουμε μέσα σε αυτούς τους τρεις μήνες να έχουμε τα χρήματα από τα ταμεία. Αυτά βέβαια είναι θέματα και αρκετά τα οποία εθίγησαν αρμοδιότητας του Υπουργείου Οικονομικών και πιστεύω ότι θα έχετε όλη την άνεση να κάνετε τις συγκεκριμένες ερωτήσεις και απορίες που έχετε προς το Υπουργείο Οικονομικών, ούτως ώστε να έχετε και τις καλύτερες και τις σωστότερες απαντήσεις.
Τέλος, θα ήθελα να πω το εξής, εάν μου επιτρέπετε, ότι το νομοσχέδιο αυτό, προς Θεού, δεν προβλέπει θέσεις. Προβλέπει επιτροπές και δεν προβλέπει θέσεις εκτός εάν εγώ ...
ΝΙΚΗΤΑΣ ΚΑΚΛΑΜΑΝΗΣ: Οι επιτροπές δεν καταρτίζονται από άτομα; Μονήρεις είναι; 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν είναι θέσεις οι οποίες συνιστώνται. Είναι επιτροπές οι οποίες θα έχουν κάποια άτομα. Και γνωρίζετε το πρόβλημα των επιτροπών που κάνουν δουλειές και ξενύχτια. Και νομίζω ότι το δημόσιο θα πρέπει και αυτό ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι όλες. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Όχι όλες, κύριε Πρόεδρε, το ξέρω. Υπάρχουν και άτομα τα οποία δουλεύουν πάρα πολύ και δεν μπορούμε πάντα να βασιζόμαστε στον ηρωϊσμό των Ελλήνων. Καλό είναι να τους πληρώνουμε, διότι παντού πληρώνονται και νομίζω ότι σε αυτό δεν έχετε αντίρρηση. Δεν προκύπτουν, όμως, θέσεις από αυτό το νομοσχέδιο και προς Θεού, ένα άτομο το οποίο από το 1974 βρίσκεται σε έναν κομματικό μηχανισμό για να φτιάξει πιθανά τον κομματικό στρατό του όπως είπατε, δεν περιμένει μία εβδομάδα πριν από το συνέδριο με ένα νομοσχέδιο ώστε μέσω αυτού να φτιάξει τον κομματικό μηχανισμό. Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, η Βουλή συγκατατέθηκε να μη σας διαγράψουμε επειδή δεν ήσαστε παρών την ώρα που εκφωνήθηκε το όνομά σας.
Αν θέλετε να μιλήσετε τώρα, ορίστε έχετε το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Άκουσα την κυρία Υφυπουργό για τα θέματα τα οποία σχολίασε, αλλά θα ήθελα να πω μερικές παρατηρήσεις. Οι επιτροπές αυτές τις οποίες λέτε ότι θα κάνετε, τις έχουμε συνηθίσει, ιδιαίτερα δε στις μεγάλες προμήθειες που έγιναν στο Υπουργείο Εμπορίου. Αυτά που είπα χθες όταν πήρατε τις προμήθειες από τα νοσοκομεία ώστε και τις πήγατε στο Υπουργείο Εμπορίου, απλούστατα το κάνατε για να ελέγξετε όλο το αντικείμενο. Γίνανε με τα φίλτρα νεφρού, γίνανε με βηματοδότες, γίνανε με όλα τα υλικά, αναλώσιμα, μαζικών ποσοτήτων, μεγάλης οικονομικής ύλης. Και διορίσατε άτομα απολύτως που ανήκαν στο χώρο σας. Ιδιαίτερα τώρα ήταν και ένας ανώτατος δικαστικός λειτουργός, ο πρόεδρος της επιτροπής των μεγάλων προμηθειών των νοσοκομείων. 
Και εγώ θα σας πω το εξής: Λέτε για επιτροπές. Ποιες θα είναι αυτές; Θέλετε να μιλήσουμε για επιτροπές; Βάλτε ορισμένους τεχνοκράτες ειδικούς, υπαλλήλους των νοσοκομείων, τυχαιοποιήσετε την όλη διαδικασία και διά κληρώσεως στα αντίστοιχα τμήματα των προμηθειών κληρώσετε αυτούς. Όχι τους δικούς σας, τους αγαπητούς να τους βάζετε. Διότι μοιραίως θα φθάσετε πάλι να έχετε μία τραγική εικόνα και όταν δίνετε δεκαοκτώ μήνες παράταση έως εφαρμοστεί πλήρως ο πίνακας των υπό διαγωνισμό υλικών, ξέρετε τι χρονικό διάστημα είναι οι δεκαοκτώ μήνες; Αυτό μετατρέψτε το σε κάποια δισεκατομμύρια. Εκεί τι θα πείτε; Περιμένουμε να συσταθούν οι επιτροπές και να φτιάξουμε τον πίνακα αυτόν τον οποίο εσείς αναφέρετε; 
Για το χρησιδανεισμό επί παραδείγματι τον οποίο εσείς λέτε και τον καταδικάζετε, πώς θα αντικαταστήσετε τα μηχανήματα αυτά τα οποία χρησιμοποιούνται από τα νοσοκομεία, διότι δεν έχουν τη δυνατότητα τα νοσοκομεία -εσείς δηλαδή- να δώσετε τις προβλεπόμενες πιστώσεις, να αγοράσουν τα νοσοκομεία; Λέτε βέβαια ότι θα κάνετε διαγωνισμούς υλικών και θα κοστολογηθεί η κάθε πράξη. Αυτό μπορούσε να γίνει. Και είναι μερίμνη των διοικήσεων ακόμα και αν τα αντιδραστήρια είναι μοναδικά για το συγκεκριμένο μηχάνημα, μπορούσαν να το κάνουν και δεν το έκαναν, διότι απλούστατα οι διοικήσεις των νοσοκομείων, οι περισσότερες, να μην αδικήσουμε και κάποιους είναι άνθρωποι οι οποίοι δεν έχουν ιδέα μουσικής.
Τους βάλατε εκεί, κάνουν τη δουλίτσα τους ως υπάλληλοι και μοιραίως τα νοσοκομεία υπερχρεώνονται. Κοστολογήσατε τα υλικά όπως σας είπα και χθες τα οποία χρειάζονται για να παρασκευαστεί μία φιάλη αίματος; Όχι. Πόσο στοιχίζει; Την έχετε προσδιορίσει; Ξέρετε πόσες χιλιάδες φιάλες χρησιμοποιεί ο ιδιωτικός τομέας και χρησιμοποιείται το δημόσιο νοσοκομείο; Είναι πάνω από εκατό χιλιάδες φιάλες ετησίως.
Αυτό, λοιπόν, το κόστος για το οποίο ο ιδιωτικός τομέας πληρώνεται -πληρώνεται γιατί έχετε υπογράψει συμβάσεις για τα πακέτα ειδικά των καρδιοχειρουργικών επεμβάσεων κλπ.- γιατί το δημόσιο νοσοκομείο να τα στερείται; Έχετε τέτοια πολυτέλεια χρήματος που σας δίνει τη δυνατότητα να χρηματοδοτείτε τον ιδιωτικό τομέα της υγείας; Τα έχω πει χίλιες φορές. Δεν ακούτε και συνεχίζετε. Αφού θέλετε να συνεχίζετε σ' αυτήν την οδό μπορείτε να προχωρήσετε. Γι' αυτό, λοιπόν, πρέπει να πάρετε ορισμένες αποφάσεις.
Θα ήθελα να σας πω το εξής, κύριε Υπουργέ. Για όλα αυτά τα οποία λέτε για τις επιτροπές, για τις προδιαγραφές κλπ. εμείς συμφωνούμε. Για τις προδιαγραφές μπορείτε να βγάλετε μία εγκύκλιο και να πείτε ότι στα νοσοκομεία γι' αυτούς τους δεκαοκτώ μήνες που θα διαρρεύσουν από σήμερα μέχρις ότου γίνει όλο αυτό το μητρώο ότι πρέπει να είναι άλλες οι επιτροπές προδιαγραφών, άλλες οι επιτροπές των διαγωνισμών. Συνήθως συμβαίνει να είναι οι ίδιες επιτροπές. Γιάννης κερνάει, Γιάννης πίνει. Και οι προδιαγραφές έχουν φωτογραφίες ειδικά δε σε αριθμητικά δεδομένα. Δώστε αποκλίσεις συν πλην, να υπάρχουν τόσο στα μηχανήματα της φυσιοτεχνολογίας όσο και σε αναλώσιμα υλικά για να μπορέσετε κάπως να λειτουργήσετε αυτό το δεκαοκτάμηνο έως ότου συστήσετε αυτές τις επιτροπές που εσείς τις βλέπετε ως πανάκεια. Σας λέω το εξής. Επειδή είδαμε τις επιτροπές, γνωριζόμαστε όλοι, ξέρουμε πού βρίσκονται, πείτε μου εσείς ποια επιτροπή έχετε συνθέσει στο Υπουργείο Εμπορίου και κάποιο άτομο που να ανήκει στο χώρο της Νέας Δημοκρατίας ή στα κόμματα της ελάσσονος Αντιπολίτευσης του Κ.Κ.Ε. ή του Συνασπισμού. Πείτε μου έναν. Να βρείτε έναν και να σας πω μπράβο. Όλοι είναι παιδιά της Χαριλάου Τρικούπη. Και αυτό βέβαια δεν σας τιμά. Είπατε ότι είναι και ένας ανώτατος δικαστικός λειτουργός. Δεν θέλω να πω το όνομά του, αλλά τουλάχιστον δεν κοσμεί αυτήν τη στιγμή την επιτροπή η οποία επιτροπή έχει οδηγηθεί σε σκάνδαλα δισεκατομμυρίων. Σας είχαμε πει για το Γενικό Γραμματέα του Υπουργείου Εμπορίου με τα ασθενοφόρα τι έγινε και αναγκάστηκε το Ελεγκτικό Συνέδριο να βγάλει απόφαση λόγω συγγνωστής πλάνης και πλήρωσε το ελληνικό δημόσιο δύο φορές τα ασθενοφόρα. Αυτό, λοιπόν, δεν σας προβληματίζει; Να, λοιπόν, γιατί σας τα λέμε. 
Χθες είπα κάτι και μπορεί να έγινα κακός. Είπα ότι εάν ο κύριος Υπουργός δεν ξέρει τουλάχιστον οφείλει να μας ακούει. Κάτι και εμείς να προσφέρουμε σ' αυτά τα οποία ο ίδιος έχει άγνοια και βρίσκεται σε μεσάνυχτα. Και βεβαίως καλό θα είναι αντί να γυρνάει για συνέδρους να είναι εδώ στην Αίθουσα να ακούει. Και ο ίδιος έπρεπε να έλθει αλλά θέλετε κάτι άλλο βλέπει μπροστά του. Πιθανόν μία μετάταξη σε κάποιο άλλο Υπουργείο διότι φοβήθηκε τον "υγειονομικό" Οτσαλάν όπως είπα χθες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ο συνάδελφος Βουλευτής κ. Γκαλήπ Γκαλήπ ζητεί να εγκρίνουμε άδεια ολιγοήμερης απουσίας του στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε.
Εισερχόμαστε στο στάδιο των δευτερολογιών.
Το λόγο έχουν οι εισηγητές. Ας τηρήσουμε τη σειρά. Θέλετε, κύριε Ματζαπετάκη, να μιλήσετε;
ΣΤΥΛΙΑΝΟΣ ΜΑΤΖΑΠΕΤΑΚΗΣ: Ναι, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Ματζαπετάκη, έχετε το λόγο.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Κυρία Πρόεδρε, άκουσα τις παρατηρήσεις. Θα ήθελα να αναφερθώ σε ορισμένα άρθρα, κυρίως στο θέμα των δωρεών.
Επαναλαμβάνω τα όσα είχα πει και πιο πριν. Ήθελα όμως να πω ότι πρέπει να προσέξουμε ότι η αναφορά είναι σαφής. Λέει συγκεκριμένα στο άρθρο 6 ότι απαγορεύεται να αποδέχονται δωρεές με αντικείμενο την παραχώρηση της κυριότητας ή τη χρήση ιατροτεχνολογικών μηχανημάτων που επιδέχονται αντιδραστήρια και αναλώσιμα υλικά συγκεκριμένης μόνο εταιρείας ή συνδεδεμένης με αυτήν την εταιρεία. Δηλαδή προσπαθεί να πατάξει μία προσπάθεια των εταιρειών να διεισδύσουν στο νοσοκομείο διά της πλαγίας οδού. 
Δεν αποκλείει βεβαίως καθόλου κανένα δωρητή. Μάλιστα, απεναντίας, θα έλεγα, θα τιμά και θα ενθαρρύνει τους δωρητές. Μόνο τις "πονηρές" δωρεές αποκλείει. 
Όσον αφορά το άρθρο 5 για την άμεση εξόφληση από τις τράπεζες ο κ. Κακλαμάνης τόνισε και επέδειξε ένα φόβο, σχετικά με το ποια θα είναι εκείνη η τράπεζα που θα δεχθεί να αναλάβει να συμβληθεί με τα νοσοκομεία όταν υπάρχει αυτός το κίνδυνος, η ασυνέπεια και τα τεράστια ποσά. Εγώ σας βεβαιώνω -πιστεύω τουλάχιστον- ότι θα υπάρξει ένας εντονότατος συναγωνισμός από τις τράπεζες που θα αποβεί νομίζω ωφέλιμος, ώστε να υπάρξει συμφωνία με πολύ καλύτερους όρους.
ΝΙΚΗΤΑΣ ΚΑΚΛΑΜΑΝΗΣ: Δεν υπήρξε καμία. Μου απάντησε η κυρία Υπουργός το πρωί.
ΣΤΥΛΙΑΝΟΣ ΜΑΤΖΑΠΕΤΑΚΗΣ: Θα δείτε ότι στο μέλλον πέρα από την Αγροτική και την Εθνική Τράπεζα θα υπάρξουν και άλλες τράπεζες που θα κάνουν καλύτερες προτάσεις από πλευράς συναγωνισμού.
Είπατε ότι για να υπάρξει κοινωνική πολιτική προϋπόθεση είναι να αυξηθεί ο εθνικός πλούτος. Κανείς δεν διαφωνεί σε αυτό αλλά θα έλεγα ότι είναι ευτύχημα ότι μετά από πολλές δεκαετίες μπορούμε να νιώθουμε ευτυχείς ότι αυτός ο εθνικός πλούτος αρχίζει να φαίνεται και θα υπάρχει ακόμα μεγαλύτερος στη συνέχεια.
Για το μητρώο των επιχειρήσεων πιστεύω ότι θα μπορούσε να υπάρχει πέρα από το μητρώο των προϊόντων. Τα εξήγησε η Υπουργός προηγουμένως. Νομίζω όμως ότι δεν μπορεί κανείς να το προβλέψει διότι συνεχώς αλλάζουν και οι αντιπρόσωποι και τα είδη που έχουν οι συγκεκριμένοι αντιπρόσωποι. Πέραν του ότι υπάρχει υποθέτω αρχείο στις διάφορες υπηρεσίες των Υπουργείων, είναι πάρα πολύ απλό τώρα με τη διευκόλυνση του διαδικτύου να υπάρχει η δυνατότητα να μπορούμε να γνωρίζουμε τη λίστα όλων των προμηθευτών και όλων των ειδών που έχουν τα συγκεκριμένα προϊόντα. 
Για το 10% εγώ συμφωνώ ότι πιθανότατα αυτό να είναι ένα κίνητρο, ένα στοιχείο που ορισμένους να τους κάνει να αυξάνουν την τιμή μέχρι το 10% που αφήνει περιθώριο ο νόμος, με μια ίσως κακή εκτίμηση αυτής της συγκεκριμένης αναφοράς. Μήπως θα έπρεπε να αλλάξει, κυρία Υφυπουργέ, έτσι ώστε να δίνει τη δυνατότητα και όχι την υποχρέωση στο Δ.Σ. να ματαιώνει το διαγωνισμό μερικά ή ολικά αν οι τιμές που προσφέρει ο μειοδότης είναι ανώτερες από τις προϋπολογισθείσες δαπάνες; Να αφαιρέσουμε αυτό το "κατά ποσοστό 10%" . Να αναφέρεται όμως στη δυνατότητα και όχι στην υποχρέωση. Ίσως αυτό να έδινε τη λύση στο θέμα.
Όσον αφορά τώρα τα πολλά που ακούστηκαν για τον Υπουργό κυρίως εχθές αλλά και σήμερα, δεν θα ήθελα εγώ να αναφερθώ εξ ονόματος του Υπουργού αλλά ιδίως να μείνω σε αυτό που ο κ. Λαφαζάνης χθες και σήμερα επέμενε. Είπε ότι είναι συγκεντρωτικός. Ο κ. Γιαννόπουλος είπε ότι δεν τολμάει. Ο κ. Λαφαζάνης επίσης είπε ότι όλα τα κάνει με ένα συγκεντρωτισμό που δεν επιτρέπεται στην περίπτωση αυτή. Θα έλεγα ότι ειδικά στην περίπτωση του κ. Παπαδόπουλου δεν μπορεί να λεχθεί αυτό όταν μάλιστα ο ν. 2889 αυτό το βασικό στοιχείο το καταρρίπτει. Η αποκέντρωση που επιχειρείται με τα Πε.Σ.Υ. δίνει τη δυνατότητα πραγματικά όχι να συγκεντρώνει αλλά να αποκεντρώνει τις παρεμβάσεις του Υπουργείου. Ελέχθη ότι κάνει δεκαεπτά μικρά Υπουργεία. Κάπως έτσι είναι.
Δίνει εν πάση περιπτώσει τεράστιες αρμοδιότητες σε περιφερειακούς φορείς για να επιληφθούν. Πού είναι λοιπόν ο συγκεντρωτισμός;
ΑΘΑΝΑΣΙΟΣ ΓΙΑΝΝΟΠΟΥΛΟΣ: Το νομοσχέδιο έχει περιφερειακή αντίληψη αλλά συγκεντρωτική τακτική. 
ΣΤΥΛΙΑΝΟΣ ΜΑΤΖΑΠΕΤΑΚΗΣ: Πιστεύω ότι δεν υπάρχει, απ' όσο τουλάχιστον διαπίστωσα, μεγάλη αντίρρηση στα βασικά θέματα. Υπάρχουν κάποιες επιφυλάξεις οι οποίες είναι εύλογες βέβαια. Τελικά νομίζω ότι όλοι συνηγορούμε με τις μικρές επιφυλάξεις, ότι είναι ένα πολύ καλό νομοσχέδιο. Πιστεύω απόλυτα ότι πρέπει να το στηρίξουμε και να το ψηφίσουμε.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Πώς το ερμηνεύετε αυτό;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κιλτίδης.
ΚΩΝΣΤΑΝΤΙΝΟΣ ΚΙΛΤΙΔΗΣ: Ειλικρινά, κυρία Υπουργέ, περίμενα, γιατί προοιωνίσατε κάτι ανάλογο, ότι κάπου η συζήτηση θα είναι παραγωγική. Πιστεύω ότι η παραγωγική συζήτηση προέρχεται από μια σύνθεση απόψεων. 
Δεχθήκαμε τον κατάλογο των προϊόντων. Θέλω να μου εξηγήσετε όμως -δεν ξέρω αν υπάρχει κοινοβουλευτική δυνατότητα- γιατί δεν δέχεστε τον κατάλογο των προμηθευτών. Δεν γνωρίζετε τα προβλήματα; Δεν γνωρίζετε ότι εμφανίζονται εταιρείες σε διαγωνισμό τη μια μέρα με πέντε προϊόντα, τον επόμενο μήνα με άλλα τρία προϊόντα και τον επόμενο μήνα με άλλο ειδικό μηχάνημα και στο τέλος όταν έρχεται η διοικητική υπηρεσία της εκάστοτε μονάδας υγείας να λύσει το πρόβλημα, το πρόβλημα δεν λύνεται; Ύστερα δεν υπάρχουν ούτε αντιδραστήρια και έχουμε το ακριβότερο τίμημα ή δεν υπάρχει ο χρόνος και επί ένα μεγάλο χρονικό διάστημα δεν υπάρχουν τα κατάλληλα μηχανήματα για να διεκπεραιωθούν άμεσες ανάγκες στην παροχή υπηρεσιών υγείας. Πιστεύω ότι είναι ξεκάθαρο το πρόβλημα. Ούτε τις διατάξεις του ελεύθερου ανταγωνισμού θίγουμε ούτε παραγνωρίζουμε ότι εφόσον κάποιος συμμετέχει σ' ένα διαγωνισμό αυτό σημαίνει ότι δέχεται αυτού του είδους τις διαδικασίες. Από την άλλη όμως δεν μπορούμε να παραγνωρίσουμε την πραγματικότητα, η οποία λέει ότι καθημερινά ζούμε προβλήματα, μικρά ή μεγάλα από τις ατασθαλίες, από τις παραλείψεις, στην καλύτερη εκδοχή, αυτών των ανθρώπων που έρχονται για να κερδίσουν και καλά κάνουν. Το θέμα είναι το δημόσιο πως θα προφυλαχθεί. Νομίζω ότι πρέπει αυτή η ψαλίδα στην πιθανότητα του ηθελημένου ή μη λάθους ή της παρεκτροπής του εκάστοτε προμηθευτή, να κλείσει. 
Όσον αφορά το άρθρο 4 οι παράγραφοι 3 και 4 που αναφέρονται σ' αυτό το περιβόητο 10% καθώς και στην έρευνα των τιμολογίων νομίζω ότι πρέπει να απαλειφθούν. Με το περιβόητο 10% κάποιες εταιρείες θα προσφύγουν σε κάποιους διαγωνισμούς και δεν θα δεχθούν ότι είναι σύννομη αυτή η διάταξη. Επίσης ή υπάρχουν χρήματα ή δεν υπάρχουν. Τι θα πει 10% πάνω από την προϋπολογισθείσα δαπάνη; Ή θέλουμε κάποια υλικά με τα συγκεκριμένα ποιοτικά γνωρίσματα και προβαίνουμε σε μια ελεύθερη διαπραγμάτευση υγιή από προμηθευτές οι οποίοι προστρέχουν και έρχονται και συμμετέχουν και κατοχυρώνεται ο διαγωνισμός ή δεν υπάρχουν τα χρήματα ή δεν θέλουμε ποιότητα σε υλικά. Φοβάμαι ότι όταν θα γίνεται η αντιπροσφορά που λέτε στη δεύτερη διαπραγμάτευση με τον ένα μειοδότη καλό είναι να περιμένετε και τη μείωση της ποιότητας των προϊόντων που θα σας προμηθεύσει. Θα βρεθεί ο τρόπος αυτός για να γίνει. 
Όσον αφορά τις τράπεζες πιστεύω ότι η Νέα Δημοκρατία είναι ξεκάθαρη. Ή υπάρχει κράτος ή δεν υπάρχει. Ή το κράτος αναλαμβάνει τις λειτουργίες του ή δεν μπορεί να ονομάζουμε εκσυγχρονισμό ή φιλελευθεροποιημένο μέτρο την εισαγωγή των τραπεζών σε διαχειριστική διαδικασία καθαρά του κράτους. Τίθεται μείζον θέμα. Υπάρχει κράτος με τις λειτουργίες του, με τις υπηρεσίες του ναι ή όχι; Δεν είναι εδώ ούτε επιχείρηση να την ιδιωτικοποιήσουμε ούτε μπορούμε να δεχθούμε και εμείς με τι ιδεολογικό μας πνεύμα ότι είναι εμπορία του κράτους.
Εδώ είναι ξεκάθαρο. Ή υπάρχει κρατική υπηρεσία ή δεν υπάρχει.
Το άρθρο 6 για τις δωρεές σας επισημαίνω ότι πρέπει να το αλλάξετε. Αναφέρεται: "...που επιδέχονται αντιδραστήρια και αναλώσιμα υλικά συγκεκριμένης μόνο εταιρείας ή συνδεδεμένων με αυτήν εταιρειών". Παρακάτω, συνεχίζετε λέγοντας: "Εξαίρεση συγχωρείται μόνο όταν η δωρεά περιλαμβάνει και τα αναλώσιμα υλικά και αντιδραστήρια...". Προσέξτε! Εμείς δεν σας είπαμε αυτό. Όταν σας μιλήσαμε για το προνόμιο και το προσόν του Έλληνα ευεργέτη και του δωρητή που εκ της φύσεώς του υπάρχει, μιλήσαμε για συγκεκριμένη διαδικασία. Ο Κιλτίδης ο Κώστας, ο επιχειρηματίας ή ο άνθρωπος που θέλει να προσφέρει κάτι, θέλει να δώσει ένα μηχάνημα υψηλής ή χαμηλής τεχνολογίας σ' ένα νοσοκομείο. 
Από κει και ύστερα σας προτείναμε η αποδοχή να γίνεται σύμφωνα με τις προδιαγραφές που εμπειρογνώμονες, επιτροπή, επιστημονικό συμβούλιο, όπως θέλετε πείτε το, θα κρίνουν εάν αυτό οδηγεί σε μονομέρεια χρησιμοποιήσεως αντιδραστηρίων ή όχι. Όχι να υποχρεώνετε το δωρητή εσαεί, ζει δεν ζει ο άνθρωπος, να πληρώνει και τα αναλώσιμα υλικά και τότε μόνο να δέχεστε τη δωρεά. Η δωρεά να γίνεται αυθύπαρκτα, αυτόνομα αποδεκτή, εφόσον όμως το μηχάνημα το οποίο δίνεται έχει αυτά τα τεχνικά γνωρίσματα, ούτως ώστε η χρησιμοποίησή του να μην οδηγεί στην πρώτη παράγραφο. Η πρώτη παράγραφος είναι σωστή, η δεύτερη όμως είναι διαφορετική από αυτό που σας λέω. Αυτό που σας προτείνω τώρα είναι μια σύνδεση αυτού του πράγματος. 
Πάμε στην τελευταία και επίμαχη για εμένα διάταξη. 
Κυρία Υφυπουργέ, τα υλικά οστεοσυνθέσεως -σας το είπε και ο κ. Κακλαμάνης- τα υλικά των καρδιοχειρουργών είναι αυτά που σχολιάζονται διαρκώς. Εάν δείτε τα δημοσιεύματα των εφημερίδων, δεν ασχολούνται με τις σύριγγες. Ασχολούνται με ευαίσθητα υλικά. Εκεί γίνεται η ατασθαλία, εκεί γίνεται η κατεύθυνση των επιστημόνων, των χρηστών αυτών των μηχανημάτων και αυτού του εξοπλισμού και οδηγούνται τα νοσοκομεία στην προμήθεια αυτών των υλικών με πανάκριβες τιμές. 
Αφαιρέστε τις και βάλτε αυτό που σας είπα γενικά: Μόνο κατεπείγουσες ανάγκες που έχουν να κάνουν με τη ζωή του ανθρώπου, μόνο αυτές να εξετάζονται και να υλοποιούνται, διότι για ποιο λόγο τότε δεν θα εμφανιστεί και ένας επιστήμονας συνάδελφος, ο οποίος εκπαιδεύτηκε δέκα χρόνια στην Αμερική και έμαθε να χρησιμοποιεί στην απλούστερη των εξετάσεων ή πράξεων, τη χολοκυστεκτομή ένα άλφα μηχάνημα και θα έρχεται στο νοσοκομείο λέγοντας: "Εγώ δεν μπορώ να χειρουργήσω με άλλο μηχάνημα" και έτσι να σας οδηγεί να το αγοράσετε; Πώς θα αντισταθείτε εκεί και εδώ δεν αντιστέκεστε; Νομίζω ότι πρέπει να το δείτε. 
Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γιαννόπουλος έχει το λόγο. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Το άρθρο 7 πιθανόν να έχει και στοιχεία φωτογραφίας. Πρέπει να πούμε το εξής για να γίνει και αντιληπτό σε πάρα πολλούς που βλέπουν πολύ "κρατικίστικα" τα νοσοκομεία. Στην Αγγλία πολλά νοσοκομεία τα εργαστήρια, βιοχημικό, μικροβιολογικό κλπ. τα έχουν δώσει στον ιδιωτικό τομέα, δηλαδή έχουν συμβληθεί και έχουν μέσα ιδιωτικά εργαστήρια. Αυτό γιατί έγινε; Έγινε, γιατί λειτουργούν κατ' οικονομία. Στα νοσοκομεία τα δικά μας δεν ξέρει κανείς τα αντιδραστήρια, τα οποία μπαίνουν στα νοσοκομεία και πληρώνονται από το ελληνικό δημόσιο, για πόσες εξετάσεις είναι. Αυτήν τη στιγμή βλέπουμε ότι οδηγούμεθα με αυτήν τη φωτογραφική, θα έλεγα εγώ, διάταξη -μοιραίως αύριο είναι το δεύτερο βήμα- στα ιδιωτικά εργαστήρια.
Προσωπική μου γνώμη; Εγώ δεν είμαι αντίθετος σε τέτοια μετεξέλιξη ενός συστήματος που θα λειτουργήσει υπεύθυνα και θα ξέρουμε πώς θα γίνονται οι εργαστηριακές εξετάσεις. Εγώ το βλέπω θετικά, αλλά όμως εδώ με τους περιορισμούς που βάζετε, κάποιους φωτογραφίζετε. Ποίοι είναι αυτοί; Είναι αυτοί που έχουν μεγάλη δυνατότητα οι επιστημονικοί τους οίκοι να μπορέσουν να καλύψουν νοσοκομεία για να μπουν δια της οδού αυτής μέσα στα νοσοκομεία. 
Βέβαια έχετε το άρθρο 6 με την απαγόρευση των δωρεών, των χρησιδανεισμών κλπ. 
Ελάτε αύριο στο Λαϊκό Νοσοκομείο να δείτε πόσα μηχανάκια υπάρχουν με χρησιδανεισμό. Και αν είσθε έτοιμη, να τα αντικαταστήσετε. Βεβαίως το νοσοκομείο θα οδηγηθεί σε μαρασμό. Είπα και χθες ότι το ανοσοβιολογικό του Κρατικού Νοσοκομείου θα οδηγηθεί στο κλείσιμο, όταν το Ελεγκτικό Συνέδριο θα κάνει καταλογισμό στις διοικήσεις και στους γιατρούς για την περίπτωση του ατυχούς παιδιού, την οποία σας ανέφερα. Ευτυχώς όμως έγινε μια ολόκληρη σταυροφορία, για να γίνει αυτή η δεξαμενή των δοτών και έτσι δεν πληρώνει το ελληνικό δημόσιο. Υπάρχουν άνθρωποι λευχαιμικοί, που ζητούν τακτοποίηση αλλά δεν μπορούν να πάρουν απάντηση. 
Κύριοι συνάδελφοι, αν ήταν οι γυναίκες σας ή αν ήμαστε εμείς οι ίδιοι, ή αν ήταν τα παιδιά σας και δεν μπορούσατε να πάρετε απάντηση, πού θα έπρεπε να πάμε; Στο εξωτερικό, για να μάθουν ποιοι συγγενείς μπορούν να είναι υποψήφιοι δότες; Πολλοί συνάνθρωποί μας βρίσκονται σε αγωνία. Όμως εσείς δεν συγκινείσθε. Και είναι λυπηρό, διότι ο κύριος Υπουργός για την περίπτωση του δυστυχούς παιδιού από τη Μυτιλήνη έλεγε στους δημοσιογράφους "άλλη ερώτηση, άλλη ερώτηση". 
Αφήστε, λοιπόν, τους μαξιμαλισμούς και προσγειωθείτε ήρεμα στην καθημερινότητα της υγείας, που την έχετε ξεχάσει. Δυστυχώς, κυρία Υφυπουργέ, δεν μας ακούτε. Βέβαια ως γιατρός ό,τι μπορείτε κάνετε. Ο δε κύριος Υφυπουργός φυγομαχεί. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κακλαμάνης ως Κοινοβουλευτικός Εκπρόσωπος της Νέας Δημοκρατίας.
ΝΙΚΗΤΑΣ ΚΑΚΛΑΜΑΝΗΣ: Κυρία Υφυπουργέ, απ΄ ό,τι αντιληφθήκαμε ναι μεν έχετε πάρει την εξουσιοδότηση από τον κύριο Υπουργό, για να εκπροσωπήσετε το Υπουργείο και κατ΄ επέκταση την Κυβέρνηση, αλλά πολύ φοβάμαι ότι δεν έχετε πάρει καμία εξουσιοδότηση να κάνετε αποδεκτή έστω και μία πρόταση από τις δεκάδες που ακούστηκαν εδώ μέσα. Είναι κρίμα και για σας και για τον τρόπο, με τον οποίο λειτουργεί το Υπουργείο. Και για μεν τον τρόπο που λειτουργεί το Υπουργείο δεν με ενδιαφέρει, διότι όπως στρώνει θα κοιμηθεί. Για σας όμως που είσθε συνάδελφος εν τη επιστήμη είναι κρίμα.
Κύριε Ματζαπετάκη, δεν αντιλήφθηκα πώς ερμηνεύσατε τα όσα ακούσατε. Όλα τα κόμματα είπα ότι είναι ξεκάθαρες οι διαφορές μας και ελάχιστες οι κατ΄ αρχήν συμφωνίες μας. Τώρα πώς εσείς καταλάβατε ότι όλοι σχεδόν συμφωνούμε και στηρίζουμε το πνεύμα του νομοσχεδίου, δεν το αντελήφθην. Ούτε καν το κόμμα σας δεν στηρίζει το νομοσχέδιο. 
Κυρία Υφυπουργέ, σας έκανα μία πρόταση και μου δώσατε μια φοβερή απάντηση. Μου είπατε ότι τα φάρμακα έχουν διατίμηση, ενώ τα άλλα είναι στην ελεύθερη αγορά. Ποια διατίμηση έχουν τα φάρμακα; Στην ίδια τιμή πουλιέται το φάρμακο στη Γερμανία, στην Ισπανία, στη Γαλλία; Είναι ελεύθερη αγορά, διότι αν δεν υπήρχε διατίμηση, τότε γιατί υπάρχει το σκάνδαλο των παράλληλων εξαγωγών και θησαυρίζουν κάποιοι. Θησαυρίζουν ακριβώς επειδή δεν υπάρχει διατίμηση. Θησαυρίζουν με την ανοχή της Κυβέρνησης. Έτσι υπάρχουν κενά στην ελληνική αγορά. Θέλετε να πω ότι υπάρχει και διατίμηση; Πάρτε στο τηλέφωνο τους ομολόγους σας Υπουργούς των υπολοίπων δεκατεσσάρων της Ευρωπαϊκής Ένωσης και να τους ρωτήσετε πόσο αγοράζουν το βηματοδότη. Πάρτε τις τρεις χαμηλότερες τιμές και βγάλτε το μέσο όρο. Να απευθυνθείτε μετά σε αυτήν την εταιρία και να πάρετε αυτόν το βηματοδότη ή αυτήν την κεφαλή για οστεοπλαστική.
Τι είναι αυτό που μου απαντήσατε τώρα; Απλά δεν είχατε εξουσιοδιοτηθεί από τον Υπουργό να κάνετε δεκτή την πρόταση. Μάλιστα στα ειδικά υλικά είπατε ότι δεν μπορούν να προβλεφθούν πόσα. 
Μα τι λέτε κυρία Υπουργέ; Δεν υπάρχουν στατιστικές στα νοσοκομεία; Εκτός αν μου πείτε ότι δεν υπάρχουν, πού να δείτε πόσο ήταν τον προηγούμενο ή τον πιο προηγούμενο χρόνο, τα τελευταία πέντε χρόνια, δηλαδή να βγάλετε το μέσο όρο και με μια απόκλιση συν πλην 10% να βγάλετε το συμπέρασμα πόσες θα κάνετε φέτος; Τι είναι αυτά που λέτε; Είναι πρωτοφανή. Εκτός αν τα ελληνικά νοσοκομεία δεν κρατούν ούτε καν στοιχειώδη στατιστική πόσες ορθοπλαστικές έκαναν. Γιατί απ' ό,τι ξέρετε η συγκεκριμένη επέμβαση δεν είναι λοιμώδες νόσημα το οποίο κάνει επιδημίες ούτε ξαφνικά όλα τα αυτοκίνητα της Ελλάδας θα συγκρουστούν στην πλατεία της Ομόνοιας και θα έχουμε χιλιάδες κατάγματα. Τι μου λέτε δεν μπορούν να προβλεφθούν. Δεν μπορεί το Ιπποκράτειο δεν μπορεί να σας πει πόσους βηματοδότες έβαλε την τελευταία πενταετία ανά χρόνο και να βγάλετε το μέσο όρο με μια απόκλιση συν πλην 10% να κάνετε τον προγραμματισμό; 
Και τα λέει αυτά επιστήμων καθηγήτρια της ιατρικής σχολής και γράφονται στα Πρακτικά; Να τα έλεγε ο κ. Παπαδόπουλος που είναι μακριά νυχτωμένος, θα το κατανοούσα, δεν ξέρει, δεν έχει περάσει πόρτα νοσοκομείου. Τα λέτε εσείς; Πείτε ότι δεν θέλετε να το κάνετε. Πείτε αυτό που σας είπε ο κ. Γιαννόπουλος, ότι μυρίζει φωτογραφίες. 'Οχι να λέτε ότι δεν μπορείτε να βγάλετε αριθμό. Τι είναι αυτά που λέτε, κυρία Υπουργέ. Και άκουσα και το άλλο πρωτοφανές, να μην ανησυχούμε, διότι πολλά νοσοκομεία έχουν χρήματα και δεν θα χρειαστεί να πάνε στις τράπεζες. Μπορείτε να μου πείτε ένα από τα εκατόν τριάντα οκτώ που να έχει χρήματα και να μη χρωστάει; Εγώ διαβάζοντας το εξώδικο που έστειλε ο Σύλλογος των Προμηθευτών, είδα ότι είναι καταγεγραμμένα και το εξώδικο έχει πάει και στα εκατόν τριάντα οκτώ γιατί όλα χρωστάνε. Τι έχουν οι πρόεδροι των νοσοκομείων βίτσιο, έχουν χρήματα αλλά δεν πληρώνουν για να χρωστούν; Ποια είναι τα πολλά νοσοκομεία; Για όνομα του Θεού είσθε δεκαοκτώ μήνες στο νοσοκομείο και μου λέτε ότι υπάρχουν πολλά νοσοκομεία που έχουν λεφτά και δεν θα χρειαστούν να πάνε στις τράπεζες; Εγώ δεν το αντιλαμβάνομαι αυτό. 
Για το 10% άλλα σας είπαμε και άλλα εσείς καταλάβατε. Για δε το μητρώο προμηθευτών, δεν έχετε ακούσει για τις παράλληλες εταιρείες, τις θυγατρικές; Εγώ μπορεί να έχω μια και να έχω και τέσσερις θυγατρικές και να λυμαίνομαι το χώρο των προμηθειών στα ακτινολογικά μηχανήματα, όπου οι άλλες δεν θα φαίνονται στο όνομά μου. Αυτό δεν σας λέει τίποτα, ότι μπορεί να μπλοκάρω το σύνολο των προμηθειών; Δεν καταλαβαίνετε επομένως γιατί ζητάμε να υπάρχει και μητρώο προμηθευτών; Υστερα μας μιλάτε για διαφάνεια. Να μην επανέλθω στα χθεσινά που σας στεναχώρησα. Εμείς σας δείχνουμε δρόμο να διασφαλιστεί όχι στο 100% σε μεγαλύτερο βαθμό η διαφάνεια και εσείς δεν το δέχεσθε. Εγώ είμαι σίγουρος ότι εσείς το δέχεσθε γιατί σας ξέρω χρόνια. Και είμαι σίγουρος 100% το δέχεσθε. Ατυχώς δεν έχετε εξουσιοδότηση από τον απουσιάζοντα Υπουργό να κάνετε αποδεκτές σωστές και εποικοδομητικές προτάσεις της Αντιπολίτευσης. Αυτό είναι το δράμα και αυτό λέγεται υποβάθμιση της Βουλής αυτό είναι που κάνει να λέει έξω ο κόσμος ότι όλοι είσθε ίδιοι. Εμείς οι ίδιοι την υποβαθμίζουμε τη Βουλή και επειδή εν πάση περιπτώσει οι πρωτοβουλίες όταν νομοθετούμε είναι στην εκτελεστική εξουσία δυστυχώς, ενώ θα έπρεπε να είναι στο Κοινοβούλιο με το "δέχομαι ή όχι", έχετε την κύρια ευθύνη, κυρία Υφυπουργέ, όχι ως άτομο, ως αυτό που εκπροσωπείτε, το συγκεκριμένο Υπουργείο και τη συγκεκριμένη κυβέρνηση. 
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας) Δεν θα απαντήσω και πάλι γιατί νομίζω ότι τα θέματα έτσι όπως τα απάντησα είναι κατανοητά και δεν έχω δυνατότητα να τα εξηγήσω περισσότερο απ' ό,τι τα εξήγησα στην πρωτολογία μου.
Θα ήθελα βέβαια να πω το εξής, ότι εγώ απάντησα σε όλα τα θέματα και σε όλες τις προτάσεις και εξήγησα με τεκμήρια για ποιο λόγο δεν μπορούν να γίνουν δεκτές. Υπάρχει δυστυχώς πάλι από τον κ. Κακλαμάνη μια διαστρέβλωση των όσων λέω, όπως τα λέω και μια συνεχής μείωση το αν έχω εξουσιοδότηση από τον κύριο Υπουργό ή όχι. 'Ένα έχω να πω, ίσως πρέπει να δει ο κ. Κακλαμάνης τις αρμοδιότητες των Υφυπουργών για να μη συνεχίζει να λέει αυτά τα οποία λέει.
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 1 έως 9. Θα γίνει η ψήφιση των άρθρων κεχωρισμένως.
Ερωτάται το Σώμα: Γίνεται δεκτό το άρθρο 1 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (E' Aντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 1 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 2 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 2 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 3 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 3 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 4 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 5, όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 5 έγινε δεκτό κατά πλειοψηφία όπως τροποποιήθηκε από την κυρία Υπουργό.
Ερωτάται το Σώμα: Γίνεται δεκτό το άρθρο 6 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 6 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 7 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 7 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 8 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 8 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 9 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 9 έγινε δεκτό κατά πλειοψηφία ως έχει.
Κύριοι συνάδελφοι, δέχεστε στο σημείο αυτό να λύσουμε την συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.50' , λύεται η συνεδρίαση για αύριο Πέμπτη 4 Οκτωβρίου 2001 και ώρα 10.30' με αντικείμενο εργασιών του Σώματος: α)κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Πρόνοιας: "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις".
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



