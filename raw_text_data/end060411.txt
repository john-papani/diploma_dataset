ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΚΒ’

Τρίτη 11 Απριλίου 2006

Α. ΕΙΔΙΚΑ ΘΕΜΑΤΑ
1. Επικύρωση  Πρακτικών, σελ.
2. ‘Αδεια απουσίας της Βουλευτή κ. Α. Διαμαντόπουλου, σελ.
3. Επί του Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α. Προς τον Υπουργό Οικονομίας και Οικονομικών σχετικά με την οικονομική ενίσχυση της Ελληνικής Περιφέρειας και των Αγροτικών νοικοκυριών, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργνων:
i. σχετικά με την οδική σύνδεση του Δήμου Φερών Νομού Μαγνησίας με τον οδικό άξονα Πατρών-Αθηνών-Θεσσαλονίκης-Ευζώνων, σελ.
ii. σχετικά με τη διευθέτηση λειτουργικών προβλημάτων ξενοδοχειακών μονάδων, σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χορήγηση στεγαστικών δανείων στους ‘Ελληνες ΡΟΜ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Μεταρρύθμιση του συστήματος φαρμακευτικής περίθαλψης», σελ.
2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Εξυγίανση και εκκαθάριση των πιστωτικών ιδρυμάτων», σελ.

ΟΜΙΛΗΤΕΣ
Α. Επί Διαδικαστικού Θέματος:
ΓΚΑΤΖΗΣ Ν., σελ.
ΚΑΣΤΑΝΙΔΗΣ Χ., σελ.
ΜΑΓΓΙΝΑΣ Β., σελ.
ΜΑΚΡΥΠΙΔΗΣ Α., σελ.
ΣΟΥΡΛΑΣ Γ., σελ.

Β. Επί των Επικαίρων Ερωτήσεων:
ΑΛΑΒΑΝΟΣ Α., σελ.
ΓΚΑΤΖΗΣ Ν., σελ.
ΚΑΛΟΓΙΑΝΝΗΣ Σ., σελ.
ΝΑΚΟΣ Α., σελ.
ΞΑΝΘΟΠΟΥΛΟΣ Θ., σελ.
ΠΑΡΑΣΚΕΥΑΣ Ι., σελ.
ΣΤΡΑΤΑΚΗΣ Ε., σελ.
ΦΩΛΙΑΣ Χ., σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΔΕΡΜΕΝΤΖΟΠΟΥΛΟΣ Α., σελ.
ΚΑΛΛΙΩΡΑΣ Η., σελ.
ΚΑΣΤΑΝΙΔΗΣ Χ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΩΣΤΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΜΑΓΓΙΝΑΣ Β., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΑΤΖΑΠΕΤΑΚΗΣ Σ., σελ.
ΜΠΕΖΑΣ Α., σελ.
ΤΖΕΚΗΣ Α., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΥΣΗΣ Β., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΒ΄
      Τρίτη 11 Απριλίου 2006
      Αθήνα, σήμερα στις 11 Απριλίου 2006, ημέρα Τρίτη και ώρα 18.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:  
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτές Λαρίσης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την ικανοποίηση εργασιακών, ασφαλιστικών και λοιπών προβλημάτων.
      2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Ελλήνων Χημικών διαμαρτύρεται για την υποβάθμιση του ρόλου του Γενικού Χημείου του Κράτους στον έλεγχο των τροφίμων.
      3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κυρία Χριστίνα Μαρκέλλου ζητεί να εφαρμοστεί η σχετική νομοθεσία για την πιστοποίηση γλωσσομάθειας.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Ίδρυμα Τεχνολογίας και Έρευνας ζητεί την εγκατάσταση και λειτουργία στην Κρήτη Κέντρου Καινοτομίας Σχολικής Τεχνολογίας.
      5) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί την ένταξη του μαθήματος της θεατρικής αγωγής στα Σχολεία.
      6) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία συμβασιούχοι του Κ.Ε.Π. Σοφάδων ζητούν τη μονιμοποίησή τους.
      7) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία Συμβασιούχοι του Κ.Ε.Π. της Ν.Α. Καρδίτσας ζητούν τη μονιμοποίησή τους.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τον έλεγχο διαχείρισης του φαρμακευτικού υλικού της μονάδας χημειοθεραπείας του Νοσοκομείου Αγ. Ανδρέας Πατρών Αχαΐας.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επαγγελματική χρησιμότητα των πτυχίων Α.Ε.Ι..
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με προβλήματα λειτουργίας του αστικού ΚΤΕΛ Πατρών Αχαΐας.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αδυναμία της Αστυνομίας Πατρών Αχαΐας στην επίδοση δικαστικών κλήσεων.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επισκευή του περιβάλλοντος χώρου της πλατείας Τριών Συμμάχων Πατρών Αχαΐας.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά  με περιουσιακά στοιχεία του Ι.Ν. Ευαγγελίστριας Πατρών Αχαΐας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την κακή λειτουργία των εξωτερικών ιατρείων του Νοσοκομείου Αγ. Ανδρέας Πατρών Αχαΐας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις αντιρρήσεις της εταιρείας προστασίας και περιβάλλοντος για την αποστράγγιση της λίμνης Ρακίτας Αχαΐας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την τιμή και την ποιότητα της πατάτας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με παραποιημένες κλήσεις της Τροχαίας Πατρών Αχαΐας.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την έκδοση παράνομων αδειών από την Πολεοδομία Αιγιάλειας Αχαΐας.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύνδεσμος Βιοτεχνών Αργυροχρυσοχόων – Καταστηματαρχών Ωρολογοποιών Νομού Αχαΐας εκφράζει τις απόψεις του για το ζήτημα της εφαρμογής της Αγορανομικής Διάταξης με Αρ. 1/2006.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η κυρία Μαργαρίτα Παπαδοπούλου ζητεί έγγραφα στοιχεία σχετικά με την ίδρυση και λειτουργία απογευματινών σχολείων.
      21) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο κ. Χαράλαμπος Σολδάτος ζητεί τη συνεργασία του Ο.Π.Α.Δ. με την Αγροτική Τράπεζα στο Αμύνταιο.
      22) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία το Εργατοϋπαλληλικό Κέντρο Ορεστιάδας – Επαρχείου Βορείου Έβρου ζητεί την αποκατάσταση των ζημιών από τις βροχοπτώσεις στο Νομό Έβρου και την αποζημίωση των πληγέντων.
      23) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Δέσποινα Ζαχοπούλου υπάλληλος στην Πρότυπη Βιοτεχνική Μονάδα Λακκιάς ζητεί την αναγνώριση προϋπηρεσίας της.
      24) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Εργαζομένων στις Εγκαταστάσεις Επεξεργασίας Λυμάτων Νομού Θεσσαλονίκης ζητεί το διορισμό Διευθυντή με προσόντα μηχανικού μηχανολόγου στην Ε.Ε.Λ.Θ..
      25) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ Αρσένης Σπύρος, τέως Δήμαρχος Ιθάκης, προτείνει νομοθετική τροποποίηση ως προς τον τρόπο εκλογής των εκπροσώπων, στη Δευτεροβάθμια Αυτοδιοίκηση.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Ελλήνων Χημικών διαμαρτύρεται για την υποβάθμιση του ρόλου του Γ.Χ.Κ. στον έλεγχο των τροφίμων.
      27) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λακωνίας ζητεί τη σύσταση θέσεων μόνιμου προσωπικού για τα Κ.Ε.Π. των Ο.Τ.Α..
      28) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Μακρακώμης ζητεί την τοποθέτηση γραμματέως στο Ειρηνοδικείο Μακρακώμης.
      29) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία Ιατροί Επαρχιακών Νοσοκομείων ζητούν τη θέσπιση νέου ιατρικού μισθολογίου και ωραρίου εργασίας των ιατρών.
      30) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Εργαζομένων ΕΛ.ΤΑ. ζητεί την ικανοποίηση εργασιακών αιτημάτων των μελών του.
      31) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Εθνική Διεπαγγελματική Οργάνωση Πτηνοτροφίας ζητεί τη λήψη μέτρων στήριξης του Κλάδου των πτηνοτρόφων.
      32) Η Βουλευτής Α΄ Αθηνών κ. ΕΛΕΝΗ ΚΟΥΝΤΟΥΡΑ κατέθεσε αναφορά με την οποία κάτοικοι περιοχής Θησείου Αθηνών ζητούν την αστυνόμευση και προστασία της περιοχής του Θησείου και των αρχαιολογικών χώρων.
      33) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία η κυρία Δοσούλα Παναγιώτα ζητεί οικονομικές ελαφρύνσεις και επιχορήγηση των προσθετικών μελών και άλλων αναγκών υγείας του γιού της Βασίλη Δοσούλα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7784/16-2-06 ερώτηση του Βουλευτή κ ‘Αρη Σπηλιωτόπουλου δόθηκε με το υπ’ αριθμ. ΤΚΕ/Φ1/5268/13-3-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. πρωτ. 7784/16.2.2006, που κατέθεσε στη Βουλή ο Βουλευτής κ. Άρης Σπηλιωτόπουλος με θέμα: «Ο  Δ.Σ.Α. αρνείται να ελεγχθεί από το Σώμα Ελεγκτών Επιθεωρητών Δημόσιας Διοίκησης», σας αποστέλλουμε συνημμένα το με αριθμ. πρωτ. ΣΕΕΔΔ/Φ13/1507 έγγραφο του Σώματος Ελεγκτών Επιθεωρητών Δημόσιας Διοίκησης (Σ.Ε.Ε.Δ.Δ.) και τα επισυναπτόμενα αυτού.
      Κατά τα λοιπά αρμόδιο να απαντήσει είναι το συνερωτώμενο Υπουργείο Δικαιοσύνης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό  7632/13-2-06 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. 1131/10-3-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Νιώτης, σας πληροφορούμε τα εξής:
      Εξακολουθεί να ισχύει η υποχρέωση έκδοσης πρωτοκόλλων επιβολής ειδικής αποζημίωσης, που προβλέπεται στο άρθρο 45 του Ν. 2145/93, καθώς με την παρ. 15 του άρθρου 21 του Ν. 3208/2003 έχει ανασταλεί μέχρι την κατάρτιση  και κύρωση των προβλεπόμενων με το άρθρο 27 του Ν. 2664/1998 δασικών χαρτών, μόνο η βεβαίωση, εκτέλεση και είσπραξη των πρωτοκόλλων επιβολής ειδικής αποζημίωσης. Το Δασαρχείο Πειραιά, που υπάγεται στην Περιφέρεια Αττικής, δεν έχει βεβαιώσει κανένα πρωτόκολλο μετά την έκδοση του Ν. 3208/03.
      Επιπλέον, τα Πρωτόκολλα Διοικητικής Αποβολής του άρθρου 61 του Ν. Δ/γματος 86/69, όσον αφορά τη νήσο Σαλαμίνα, εκδίδονται μόνο σε εκείνα τα δάση και τις δασικές εκτάσεις της διαλυμένης Μονής Αγ. Νικολάου και της περιοχής Κολώνας που, κατά το άρθρο 15 του Ν. 3208/2003, ανήκουν στο Δημόσιο.
      Για τα υπόλοιπα δάση και δασικές εκτάσεις της νήσου, καθώς έχουν αναγνωριστεί ως ιδιωτικά με το ανωτέρω άρθρο, δεν είναι δυνατή η έκδοση Πρωτοκόλλων Διοικητικής Αποβολής.
      Ο Υπουργός
      Ε. ΜΠΑΣΙΑΚΟΣ»
      3. Στην με αριθμό 7953/21-2-06 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. Β-355/10-3-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7953/21-2-2006, που κατέθεσε στη Βουλή ο Βουλευτής κ. Μίμης Ανδρουλάκης, θέτουμε υπόψη σας ότι τα θέματα που αναφέρονται σε αυτήν εμπίπτουν στις αρμοδιότητες της Αρχής Διασφάλισης του Απορρήτου των Επικοινωνιών (Α.Δ.Α.Ε.), όπως αυτές προσδιορίζονται από την κείμενη νομοθεσία (ν. 3115/2003, άρθρο 1).
      Διαβιβάζουμε το με αριθμό 189/23-2-2006 απαντητικό έγγραφο της Αρχής, προς ενημέρωση του ερωτώντος.
      Η Ο.Τ.Ε. Α.Ε. προς την οποία διαβιβάσαμε επίσης, την ως άνω Ερώτηση, απέστειλε, εγγράφως, τα εξής στοιχεία αρμοδιότητάς της:
      - Τα εξωτερικά στοιχεία στα οποία αναφέρεται η σχετική ερώτηση είναι οι υπαίθριοι κατανεμητές (ΚV-ΚΑΦΑΟ). Για την ενίσχυση της ασφάλειας τους σε παράνομες παρεμβάσεις έχει προστεθεί ειδική κλειδαριά ασφαλείας. Ήδη στο μεγαλύτερο ποσοστό των ΚV έχει εγκατασταθεί κλειδαριά.
      - Επιπρόσθετα έχει εφαρμοστεί μελέτη και λειτουργεί πιλοτικά (στο κέντρο της Αθήνας) ηλεκτρονικός έλεγχος των ΚV με κεντρική διαχείριση, και τα πρώτα αποτελέσματα κρίνονται πολύ καλά.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 7843/17-2-06 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 824/13-3-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 7843/17-2-2006 ερώτηση, που κατατέθηκε στη Βουλή από το Βουλευτή κ. Θ. Παπαγεωργίου, σχετικά με την ίδρυση Γραφείου Ανταποκριτή του Οργανισμού Απασχόλησης Εργατικού Δυναμικού (ΟΑΕΔ) στο Δήμο Αιγινίου, σας πληροφορούμε τα εξής:
      Για την ίδρυση Γραφείου Ανταποκριτή ΟΑΕΔ σε κάποιο Δήμο, αποφασίζει το Διοικητικό Συμβούλιο (Δ.Σ.) του ΟΑΕΔ μετά από σχετική αίτηση του ενδιαφερόμενου Δήμου.
      Συγκεκριμένα ο ενδιαφερόμενος Δήμος αποστέλλει στον ΟΑΕΔ απόσπασμα από το Πρακτικό της δημόσιας συνεδρίασης του Δημοτικού Συμβουλίου του με την σχετική απόφαση ίδρυσης Γραφείου Ανταποκριτή ΟΑΕΔ στο Δήμο, επικυρωμένο από την αρμόδια Περιφέρεια.
      Στη συνέχεια το Δ.Σ. του ΟΑΕΔ, συνεκτιμώντας τα ανωτέρω στοιχεία, αποφασίζει αν συντρέχουν οι λόγοι σύναψης Προγραμματικής Σύμβασης με τον ενδιαφερόμενο Δήμο, για την ίδρυση Γραφείου Ανταποκριτή ΟΑΕΔ στο Δήμο.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      5. Στην με αριθμό 7702/14-2-06 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. Β-366/8-3-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7702/14-2-2006 που κατέθεσε στη Βουλή ο Βουλευτής κ. Χρήστος Πρωτόπαπας, σας πληροφορούμε ότι :
      Σύμφωνα με την κείμενη νομοθεσία, η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.), είναι αρμόδια τόσο για τη συμπλήρωση και διευκρίνιση των αναφερομένων στον Κανονισμό Προεπιλογής Φορέα, όσον και για την επιβολή κυρώσεων στους παρόχους ηλεκτρονικών επικοινωνιών.
      Προς τούτο διαβιβάζουμε το αριθμ. 6969/Φ.450/28-2-2006 έγγραφο της Επιτροπής, με το οποίο παρέχονται στοιχεία και πληροφορίες για τα θιγόμενα με την ερώτηση θέματα .
      Επίσης, ο ερωτών Βουλευτής μπορεί να απευθυνθεί προς την Αρχή, όπου τηρείται και το σχετικό αρχείο, για περαιτέρω ενημέρωση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      6. Στην με αριθμό 7535/9-2-06 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 829/3-3-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 753519-2-06, που κατέθεσε στη Βουλή η Βουλευτής κ. Σούλα Mερεvτίτη, σχετικά με τον κίνδυνο εξαίρεσης του ΒΙΠΑ Φαρκαδόνας Τρικάλων από την επέκταση του δικτύου διανομής φυσικού αερίου στη Δυτική Θεσσαλία, και σύμφωνα με όσες πληροφορίες μας παρέσχε εγγράφως η ΔΕΠΑ, σας πληροφορούμε τα παρακάτω:
      Το δικαίωμα τροφοδοσίας και των τεσσάρων νομών της Θεσσαλίας με φυσικό αέριο έχει δοθεί, σύμφωνα με τον νόμο, από το Ελληνικό κράτος στην ΕΠΑ Θεσσαλίας. Η τροφοδοσία αυτή γίνεται μέσω δικτύων μέσης και χαμηλής πίεσης, η ευθύνη κατασκευής των οποίων ανήκει αποκλειστικά στην ΕΠΑ. Τα δίκτυα αυτά έχουν αφετηρία εκκίνησης αγωγό υψηλής πίεσης, την ευθύνη κατασκευής του οποίου έχει, κατά νόμο, η ΔΕΠΑ.
      Η ΔΕΠΑ ανέλαβε να κατασκευάσει αγωγό μεταφοράς υψηλής πίεσης προσεγγίζοντας τις ευρύτερες περιοχές Καρδίτσας και Τρικάλων ώστε στη συνέχεια η ΕΠΑ Θεσσαλίας να αρχίσει την τροφοδοσία καταναλωτών φυσικού αερίου μέσω δικτύων μέσης και χαμηλής πίεσης που, προς τούτο, θα κατασκευάσει. Ο αγωγός υψηλής πίεσης, που έχει δρομολογήσει η ΔΕΠΑ, και ξεκινάει από την Αμπελιά, σχεδιάζεται εις τρόπον ώστε να αποτελέσει τη βάση μεταφοράς φυσικού αερίου από τον Κεντρικό αγωγό μεταφοράς προς την περιοχή Καρδίτσας και Τρικάλων προκειμένου στη συνέχεια να τροφοδοτηθούν βαθμιαία όλα τα επί μέρους σημεία καταναλώσεων.
      Η ΕΠΑ Θεσσαλίας, στην οποία ανήκει η ευθύνη σχεδιασμού και ανάπτυξης των δικτύων διανομής των περιοχών είναι πλέον αρμόδια για τον τρόπο και τον χρόνο τροφοδότησης της περιοχής της Φαρκαδόνας με φυσικό αέριο και έχει αναλόγως ενημερωθεί για να συμπερ1λάβει την περιοχή στο σχεδιασμό της. Η ολοκλήρωση κατασκευής του αγωγού υψηλής πίεσης της ΔΕΠΑ τοποθετείται στα μέσα του 2008.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      7. Στην με αριθμό 7343/3-2-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 3439/20-2-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι Βουλευτές κύριοι Δ. Πιπεργιάς και Β. Κεγκέρογλου, σας πληροφορούμε τα εξής:
      Σύμφωνα με τις διατάξεις της ισχύουσας Νομοθεσίας εκδόθηκε η α.π. 160799/17-11-05 Κοινή Υπουργική Απόφαση που τροποποιεί την α.π. 57492/23-7-2001 Απόφαση Έγκρισης Περιβαλλοντικών Όρων του εργοστασίου παραγωγής κεραμικών προϊόντων ΒΙΟΚΕΡΑΛ της εταιρείας TERRA ΑΕ (6ο χλμ Επ. Οδού Λάρισας - Συκουρίου Ν. Λάρισας). Με βάση τη συγκεκριμένη ΚΥΑ, επιτρέπεται στην επιχείρηση να χρησιμοποιεί Pet-Coke παράλληλα με μαζούτ στους καυστήρες των κλιβάνων έψησης τούβλων και κεραμιδιών. Το χρησιμοποιούμενο Pet-Coke πρέπει να καλύπτει το 40% της απαιτούμενης θερμικής ενέργειας, ενώ το μαζούτ το υπόλοιπο 60%. Ταυτόχρονα, καταγράφονται λεπτομερώς. οι απαιτούμενοι όροι για την προστασία του περιβάλλοντος.
      Ως γνωστό, το Pet-Coke είναι ένα πετρελαϊκό καύσιμο, εναλλακτικό των ανθρακούχων στερεών καυσίμων, που χρησιμοποιείται ευρύτατα και παγκοσμίως σε μονάδες κεραμοποιίας αλλά και σε άλλους βιομηχανικούς κλάδους (τσιμεντοβιομηχανία, ασβεστοποιία κ.λπ.).
      Η συγκεκριμένη επιχείρηση εμπίπτει στις διατάξεις της Οδηγίας 96/61 ΙPPC. Η αρμόδια Υπηρεσία της Ευρωπαϊκής Επιτροπής, που εδρεύει στη  Σεβίλλη της Ισπανίας (http://eippcbjrc.es/pages,s/FActivitiestm), δεν έχει οριστικοποιήσει το Κείμενο Αναφοράς για τις Βέλτιστες Διαθέσιμες Τεχνικές που πρέπει να εφαρμόζουν οι Βιομηχανίες Κεραμικών στο οποίο θα αναφέρονται και τα προτεινόμενα καύσιμα. Μόλις οριστικοποιηθεί το συγκεκριμένο κείμενο η επιχείρηση οφείλει να συμμορφωθεί πλήρως.
      Τέλος, η αρμόδια Υπηρεσία της Νομαρχίας είναι υπεύθυνη για την διενέργεια ελέγχων αναφορικά με την τήρηση των περιβαλλοντικών όρων.
      Για τα λοιπά θέματα αρμόδια να απαντήσουν είναι το συνερωτώμενο Υπουργείο ΠΕΧΩΔΕ και το Υπουργείο Απασχόλησης, προς το οποίο κοινοποιούμε το παρόν έγγραφό μας με συνημμένη τη σχετική ερώτηση.
      Ο Υπουργός
      ΔΗΜ. ΣΙΟΥΦΑΣ»
      8. Στην με αριθμό 7223/1-2-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Δ11/Φ40/3024/76/24-2-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 7223/1-2-06, που κατέθεσε στη Βουλή ο Βουλευτής κ. Μανώλης Στρατάκης, σχετικά με την αξιοποίηση των πηγών του Αλμυρού Ηρακλείου και σύμφωνα με όσες διευκρινήσεις μας παρέσχε εγγράφως το Ινστιτούτο Γεωλογικών και Μεταλλευτικών Ερευνών (ΙΓΜΕ), σας πληροφορούμε τα παρακάτω:
      Το επιστημονικό ενδιαφέρον για την εξεύρεση τρόπου αξιοποίησης των νερών της πηγής Αλμυρού Ηρακλείου είναι τεράστιο και έχει εκδηλωθεί, σε πoλλές επιστημονικές συναντήσεις (Συνέδρια κ.ά.), από όλους τους αρμόδιους φορείς, χωρίς όμως να έχει εξευρεθεί κοινή αποδεκτή λύση.
      Παρόλο που δεν είναι γνωστά τα στοιχεία, τα οποία τεκμηριώνουν την άποψη ότι, είναι εφικτό να κλείσουν οι πηγές Μπαλί και να σταματήσει η υφαλμύρινση του νερού της πηγής του Αλμυρού, αυτό, σύμφωνα με το ΙΓΜΕ, φαίνεται πρακτικά ακατόρθωτο.
      Τα συμπεράσματα που προκύπτουν από τα στοιχεία του ΙΓΜΕ είναι ότι, το διαμορφωμένο ευρύ καρστικό δίκτυο και οι ρωγματώσεις των ανθρακικών σχηματισμών του καρστικού υδροσυστήματος του Ψηλορείτη, μέσα από το οποίο κινείται το νερό για να φθάσει τόσο στην πηγή Αλμυρού όσο και στις πηγές Μπαλί, είναι πολύπλοκο, τόσο σε διεύθυνση, όσο και σε μέγεθος.
      Οι εκφορτίσεις δεν είναι σημειακές, έτσι σε περίπτωση που κλείσουν ορισμένα καρστικά διάκενα θα έχουμε διαφυγές νερού από παρακείμενες περιοχές, αφού το μέτωπο των ανθρακικών σχηματισμών που βρίσκεται σε επαφή με τη θάλασσα είναι μεγάλο.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      9. Στην με αριθμό 7250/2-2-06 ερώτηση του Βουλευτή κ. Γρηγόρη Νιώτη δόθηκε με το υπ’ αριθμ. 4022/27-2-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Γρ. Νιώτης, σας πληροφορούμε τα εξής:
      Το υπουργείο μας, μέσω του αναπτυξιακού νόμου, υποστηρίζει τον τεχνολογικό εκσυγχρονισμό των επιχειρήσεων, προκειμένου να γίνουν περισσότερο ανταγωνιστικές.
      Η εταιρεία ΚΕΡΑΝΗΣ ΑΒΕΕ δεν έχει υπαχθεί στις διατάξεις του αναπτυξιακού νόμου που χειρίζεται η υπηρεσία μας.
      Σε περίπτωση υποβολής αίτησης ένταξης επενδυτικού σχεδίου στα πλαίσια του Ν. 3299/04, αυτή θα εξετασθεί βάσει των διατάξεων του ανωτέρω νόμου.
      Όσον αφορά την ανάληψη τυχόν εργολαβιών, σας γνωρίζω ότι αυτές αφορούν εκτελέσεις Δημοσίων Έργων, που δεν εμπίπτουν στις αρμοδιότητες του Υπουργείου Ανάπτυξης.
      Για τα λοιπά θέματα αρμόδια να απαντήσουν είναι τα συνερωτώμενα Υπουργεία.
      Ο Υπουργός
      ΔΗΜ. ΣΙΟΥΦΑΣ»
      10. Στην με αριθμό 7892/20-2-06 ερώτηση του Βουλευτή  κ. Γεωργίου Κοντογιάννη δόθηκε με το υπ’ αριθμ. 1181/14-3-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 772/13-3-2006 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή . Γ. Κοντογιάννη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 8085/24-2-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 27832/0092/10-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Αθανάσιος Λεβέντης και κατά το μέρος που αφορά υπαλλήλους που υπάγονται στο ασφαλιστικό-συνταξιοδοτικό καθεστώς του Δημοσίου, σας γνωρίζουμε τα εξής:
      Το αίτημα όσων έχουν υποστεί μεταμόσχευση μυελού των οστών και έχουν αναπηρία τουλάχιστον 67%, για λήψη πλήρους σύνταξης με τη συμπλήρωση 15ετούς συντάξιμης υπηρεσίας, τελεί υπόψη του Υπουργείου Οικονομίας και Οικονομικών και εξετάζεται η δυνατότητα ικανοποίησής του.
      Ο Υφυπουργός
      ΠΕΤΡΟΣ ΔΟΥΚΑΣ»
      12. Στην με αριθμό 7982/22-2-06 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. Δ1/1073/16-3-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Δ. Πιπεργιάς, σχετικά με την κατασκευή αγωγού Φυσικού Αερίου Υψηλής Πίεσης προς το Αλιβέρι, σύμφωνα με την έγγραφη άποψη της ΔΕΠΑ Α.Ε., σας πληροφορούμε τα παρακάτω:
      1. Η ΔΕΠΑ έχει αναθέσει την εκτέλεση του βασικού σχεδιασμού του έργου και της μελέτης περιβαλλοντικών επιπτώσεων, στην μελετητική εταιρία ΑΣΠΡΟΦΟΣ, ενώ, παράλληλα, βρίσκεται σε συνεχή επικοινωνία και συζητήσεις με τη ΔΕΗ, προκειμένου να συγκεκριμενοποιηθεί και οριοθετηθεί το όλο έργο (αριθμός μονάδων για τροφοδοσία και χρονοδιάγραμμα κατασκευής και λειτουργίας τους, συμφωνίες σύνδεσης, εμπορικές συμφωνίες, προσομοιώσεις συστήματος με εναλλακτικά σχήματα τροφοδοσίας, προσδιορισμός τεχνικών παραμέτρων, κοστολογήσεις, κ.λπ.)
      2. Το δίκτυο διανομής φυσικού αερίου προς την ευρύτερη περιοχή της Χαλκίδας είναι ενταγμένο στα υπό μελέτη έργα της ΔΕΠΑ και εξετάζεται σε συνδυασμό με την προώθηση της ίδρυσης ΕΠΑ Στερεάς Ελλάδας. Ο αγωγός προς Αλιβέρι συνδέεται με την τροφοδοσία της (ή των) υπό κατασκευή μονάδος (ή μονάδων) ηλεκτροπαραγωγής της ΔΕΗ, η έναρξη λειτουργίας της οποίας τοποθετείται στο τέλος του 2008.
      3. Η ΔΕΠΑ έχει αναθέσει στην ΑΣΠΡΟΦΟΣ να εξετάσει όλες τις δυνατές εναλλακτικές οδεύσεις του αγωγού για την τροφοδοσία του Αλιβερίου, προκειμένου να αξιολογηθεί και τελικά επιλεγεί η προσφορότερη λύση.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      13. Στην με αριθμό 7888/20-2-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 834/16-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 7888/2006 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με το Μητρώο Καταγραφής Αστέγων, σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      Ο Οργανισμός Εργατικής Κατοικίας (ΟΕΚ), σύμφωνα με τον Ιδρυτικό του Νόμο και το ισχύον νομοθετικό πλαίσιο που διέπει τη δράση του, είναι φορέας που χρηματοδοτείται από τις εισφορές των εργαζομένων και των εργοδοτών τους και έχει ανταποδοτική δράση, δηλαδή απευθύνει τη στεγαστική του συνδρομή αποκλειστικά και μόνον στους δικαιούχους του, δηλαδή στους εργαζόμενους από τις αμοιβές των οποίων παρακρατούνται εισφορές υπέρ του Οργανισμού και οι οποίοι είναι άστεγοι, και όχι στο σύνολο του πληθυσμού.
      Επίσης, βάσει του ιδρυτικού του Νόμου, άστεγοι δικαιούχοι του ΟΕΚ είναι οι εργαζόμενοι που δεν διαθέτουν ιδιόκτητη κατοικία ή περιουσιακά στοιχεία ικανά να τους την εξασφαλίσουν. Με τις κατά καιρούς ενδεικτικές απογραφές δικαιούχων, που διενεργεί ανά περιοχή, καταγράφει τους αστέγους δικαιούχους του - με την έννοια που προαναφέραμε- και διαμορφώνει ανάλογα τα προγράμματά του ώστε να στεγάσει τον μεγαλύτερο δυνατό αριθμό αυτών.
      Επομένως, ο ΟΕΚ δεν έχει τη δυνατότητα να επεκτείνει τη στεγαστική του συνδρομή σε αστέγους που στερούνται παντελώς καταλύματος, όπως αυτοί στους οποίους αναφέρεται ο ερωτών βουλευτής και οι οποίοι δεν είναι δικαιούχοι του, ούτε είναι δυνατόν να αναλάβει ή να συμμετάσχει στη δημιουργία μητρώου αυτών των αστέγων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      14. Στην με αριθμό 6961/30-1-06 ερώτηση του Βουλευτή  κ. Παναγιώτη Ρήγα δόθηκε με το υπ’ αριθμ. 941/16-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 6961/30-1-2006 ερώτηση, που κατατέθηκε στη Βουλή από το Βουλευτή κ. Π. Ρήγα, σχετικά με την καταβολή δεδουλευμένων σε εργαζόμενους σε Δημοτικές Επιχειρήσεις του Δήμου Άνω Σύρου του Νομού Κυκλάδων και κύρια για συγχρηματοδοτούμενα από το Ευρωπαϊκό Κοινωνικό Ταμείο Προγράμματα Κοινωνικής Πολιτικής στα πλαίσια του Γ΄ ΚΠΣ, που υπάγονται στην αρμοδιότητα του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Κατά την Αναθεώρηση των Επιχειρησιακών Προγραμμάτων, εγκρίθηκε η παράταση της συγχρηματοδότησης των εν λόγω Προγραμμάτων.
      Ήδη, το Υπουργείο Απασχόλησης και Κοινωνικής Προστασίας απέστειλε προς την Τράπεζα της Ελλάδος την αριθμ. 161116/20-2-2006 Απόφασή του για την κατανομή χρηματοδότησης των 366 Δημοτικών Επιχειρήσεων, που υλοποιούν Προγράμματα Κοινωνικής Μέριμνας, έτσι ώστε άμεσα να καταστεί δυνατή, στο πρώτο δεκαπενθήμερο του Μαρτίου του τρέχοντος έτους, η εκταμίευση των πόρων από τις αρμόδιες Διαχειριστικές Αρχές προς τους φορείς υλοποίησης των Προγραμμάτων και συνεπώς να καταβληθούν οι δεδουλευμένες αποδοχές στους εργαζόμενους και τα Προγράμματα να συνεχίσουν απρόσκοπτα τη λειτουργία τους.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      15. Στην με αριθμό 8169/27-2-06 ερώτηση της Βουλευτού  κ. Χρύσας Μανωλιά δόθηκε με το υπ’ αριθμ. 2014/16-3-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και όσον αφορά το αντικείμενο του θέματος, σας κοινοποιούμε έγγραφο της αρμόδιας Περιφέρειας Ανατολικής Μακεδονίας-Θράκης (αρ.πρ. 909/8.3.2006), για ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Θα συζητηθεί η πρώτη με αριθμό 7625/10-2-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την οικονομική ενίσχυση της Ελληνικής Περιφέρειας και των Αγροτικών νοικοκυριών.
      Η ερώτηση του κυρίου συναδέλφου έχει ως εξής:
      «Σύμφωνα με στοιχεία πρόσφατης έρευνας της Εθνικής Στατιστικής Υπηρεσίας, στα όρια της φτώχειας εκτιμάται ότι βρίσκονται περίπου δύο εκατομμύρια Έλληνες, αφού τα νοικοκυριά που απειλούνται με τον κίνδυνο της φτώχειας πλησιάζουν τις 800.000 και κατά συνέπεια τα μέλη τους ανέρχονται σε 2.126.750 άτομα.
      Αξιοσημείωτο είναι το γεγονός ότι το χρηματικό όριο της φτώχειας, όπως προσδιορίζεται από την Ε.Σ.Υ.Ε., ανέρχεται στα 5.300 ευρώ ανά άτομο ετησίως και σε 33.130 ευρώ για τις οικογένειες με τέσσερα μέλη, ενώ ο κίνδυνος της φτώχειας απειλεί περισσότερο τις γυναίκες, τα άτομα ηλικίας άνω των 65 ετών και όσους ζουν σε αγροτικές αλλά και αραιοκατοικημένες περιοχές.
      Μέσα από τα στοιχεία της έρευνας προκύπτει ένα παράδοξο που πιστοποιεί την ανέχεια και τον οικονομικό μαρασμό ολόκληρης της ελληνικής περιφέρειας. Τα νοικοκυριά που διαμένουν σε ιδιόκτητη κατοικία απειλούνται από οικονομική επισφάλεια σε πολύ μεγαλύτερο ποσοστό απ’ ό,τι τα νοικοκυριά που διαμένουν σε ενοικιασμένη κατοικία. Η ερμηνεία που δίνει η Ε.Σ.Υ.Ε. είναι ότι τα νοικοκυριά που διαμένουν σε αγροτικές περιοχές απειλούνται από τη φτώχεια σε μεγαλύτερο βαθμό (υπερδιπλάσιο) του ποσοστού του συνόλου της χώρας, αν και το ποσοστό ιδιοκατοίκησής του φτάνει το 97%.
      Επειδή η ελληνική περιφέρεια και ιδιαίτερα ο αγροτικός πληθυσμός δεν βρίσκεται απλά σε οικονομική στενότητα, όπως άλλωστε ολόκληρος ο ελληνικός λαός, αλλά απειλούνται περισσότερο από όλους να βρεθούν σε οικονομική επισφάλεια και κατά συνέπεια κινδυνεύουν να βρεθούν στα όρια της φτώχειας με τις επιλογές και τις πολιτικές της νέας διακυβέρνησης, επειδή το πρόβλημα είναι ιδιαίτερα έντονο στο Νομό Ηρακλείου, πολλές περιοχές του οποίου υπέστησαν ζημιές από ακραία καιρικά φαινόμενα και τις οποίες με διάφορες προφάσεις και δικαιολογίες δεν καλύπτει η πολιτεία, ερωτάται ο κ. Υπουργός εάν προτίθεται και με ποιους τρόπους να στηρίξει άμεσα και ουσιαστικά το εισόδημα των αγροτικών νοικοκυριών, αφού αποτελούν μία από τις πολυπληθέστερες κοινωνικές ομάδες του Νομού Ηρακλείου και ήδη βρίσκονται σε οριακό επίπεδο φτώχειας».
      Βέβαια, η ερώτησή σας, κύριε Στρατάκη, δεν είναι και πολύ επίκαιρη. Είναι μόνιμη ερώτηση, δεν είναι θέμα των ημερών. 
      ΕΜΜΑΝΟΥΗΛ ΣΤΡΑΤΑΚΗΣ: Απλά, κυρία Πρόεδρε, δεν έχει απαντηθεί η ερώτησή μου.
      ΠΡΟΕΔΡΟΣ (Άννα Μπενάκη-Ψαρούδα): Ναι, βεβαίως, έχετε δίκιο. 
      Ο Υφυπουργός κ. Φώλιας θα απαντήσει στην ερώτηση του κυρίου συναδέλφου.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέλω να ευχαριστήσω το συνάδελφο κ. Στρατάκη. Θα μου επιτρέψετε, κυρία Πρόεδρε, να πω ότι τα προβλήματα των αγροτών είναι πάντοτε επίκαιρα. Ως εκ τούτου, θεωρώ και την ερώτηση, του κυρίου Στρατάκη, επίκαιρη. Ξέρω ότι έχει ξαναρωτήσει και θα συνεχίσει να ρωτά κι εμείς θα συνεχίσουμε να απαντούμε. 
      Επειδή ο χρόνος είναι περιορισμένος, απλά για να κάνω πλήρη χρήση του χρόνου, θα μου επιτρέψετε χωρίς περισσότερα σχόλια να σας πω τι έχουμε κάνει για τον αγροτικό πληθυσμό της Ελλάδος. 
      Μειώθηκε κατά 25% η ειδική ασφαλιστική εισφορά των κτηνοτρόφων στον ΕΛ.Γ.Α. στο ζωικό κεφάλαιο και κατά 25% μειώθηκε το κόστος συμπλήρωσης των δηλώσεων Ο.Σ.Δ.Ε. για τους γεωργοκτηνοτρόφους, προκειμένου να λάβουν την ενίσχυση για τις αγροτικές εκτάσεις και τα ζώα. 
      Επίσης, οι εισφορές των αγροτών προς τον ΕΛ.Γ.Α. ανέρχονται σε 90.000.000 ευρώ ετησίως, ποσό το οποίο καλύπτει μόλις το 17% του συνολικά αποδιδόμενου ποσού από τον ΕΛ.Γ.Α. στους αγρότες, ενώ μετά από ενέργειες του Υπουργείου Αγροτικής Ανάπτυξης ο χρόνος καταβολής των αποζημιώσεων μέσω των προγραμμάτων Π.Σ.Ε.Α. έχει μειωθεί περίπου στο μισό, απ’ ό,τι μέχρι πρότινος απαιτείτο.
      Ακόμη, αποφασίστηκε η δωρεάν έκδοση οικοδομικών αδειών για την κατασκευή γεωργοκτηνοτροφικών εγκαταστάσεων και έργων υποδομής. 
      Εγκρίθηκε, επίσης, η νομιμοποίηση υφισταμένων μη νομίμων παλαιών κτηνοπτηνοτροφικών εγκαταστάσεων που έχουν ανεγερθεί μέχρι τις 20 Μάρτη 2003, εφόσον βεβαίως για τις μονάδες αυτές εκδοθεί απόφαση έγκρισης περιβαλλοντικών όρων από τη Νομαρχιακή Αυτοδιοίκηση.
      Ένα ακόμη μέτρο είναι το εξής: Υπεγράφη η σχετική απόφαση για την απλούστευση των διαδικασιών για τη διευκόλυνση της παράλληλης εισαγωγής φυτοπροστατευτικών προϊόντων στη χώρα μας από χώρες της Ευρωπαϊκής Ένωσης ή της Ε.Ζ.Ε.Σ. στο πλαίσιο της προσπάθειας για τη μείωση του κόστους των εφοδίων και της παραγωγής των αγροτικών προϊόντων. 
      Επίσης, υπογράφτηκε απόφαση με την οποία καθιερώθηκε διαδικασία επιτάχυνσης της έγκρισης κυκλοφορίας στην εγχώρια αγορά των φυτοπροστατευτικών προϊόντων. Ήδη από έρευνα αγοράς έχει καταγραφεί σημαντική μείωση στις τιμές χονδρικής πώλησης σαράντα επτά φυτοπροστατευτικών προϊόντων σαν αποτέλεσμα αυτής της προσπάθειας.
      Ακόμη, υπεγράφη σχετική κοινή υπουργική απόφαση με το συναρμόδιο Υπουργείο Αιγαίου και Νησιωτικής Πολιτικής, που στοχεύει στην αύξηση του πλαφόν της επιδότησης των μεταφορικών από την ηπειρωτική Ελλάδα στα νησιά και για τη διάθεση μεγαλύτερων ποσοτήτων ζωοτροφών. 
      Επίσης, αποφασίστηκε η ρύθμιση χρεών από ασφαλιστικές εισφορές των αγροτικών συνεταιριστικών οργανώσεων με εξόφληση σε εκατόν είκοσι μηνιαίες ισόποσες δόσεις, χωρίς υποχρέωση προκαταβολής.
      Ακόμη, η Κυβέρνηση προωθεί σε συνεργασία και συμφωνία με τους εκπροσώπους των πτηνοτρόφων τη λήψη συγκεκριμένων μέτρων που είναι συμβατά με τις κοινωνικές ρυθμίσεις με νομοθετική διάταξη του Υπουργείου Απασχόλησης: 
      Πρώτον, για τη ρύθμιση των οφειλών από ασφαλιστικές εισφορές με εξάμηνη αναστολή στις εισπράξεις και με καταβολή τους χωρίς προκαταβολή και προσαυξήσεις σε ογδόντα μηνιαίες δόσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
       Θα μου επιτρέψετε, κυρία Πρόεδρε, να κάνω λίγο υπέρβαση χρόνου, γιατί κάναμε πάρα πολλά και δεν προλαβαίνω να τα πω σε τρία λεπτά.
      ΠΡΟΕΔΡΟΣ (Άννα Μπενάκη-Ψαρούδα): Θα έχετε άλλα δυο λεπτά μετά, στη δευτερολογία σας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Τελειώνω τότε αυτή την παράγραφο και θα συνεχίσω στη δευτερολογία μου.
      ΠΡΟΕΔΡΟΣ (Άννα Μπενάκη-Ψαρούδα): Εντάξει. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεύτερον, καταβολή ενίσχυσης 12% στο μισθό των εργαζομένων.
      Τρίτον, η χρηματοδοτική και οικονομική διευκόλυνση από το Υπουργείο, το οποίο έχω εγώ την τιμή να υπηρετώ, με την παροχή εγγύησης του ελληνικού δημοσίου προς τις τράπεζες για όλα τα κεφάλαια κίνησης που θα χορηγηθούν σε πτηνοτροφικές επιχειρήσεις με το ύψος της δαπάνης να ανέρχεται περίπου στα 41.000.000 ευρώ, αλλά παράλληλα και με την αναστολή καταβολής ληξιπροθέσμων χρεών για τα έτη 2003 και 2004, τα οποία βεβαιώθηκαν το 2005.
      Τέλος, το Υπουργείο Εξωτερικών ενέκρινε 12.000.000 ευρώ για την προώθηση επισιτιστικής βοήθειας σε τρίτες φτωχές χώρες με πτηνοτροφικά προϊόντα. 
      Σταματώ εδώ και θα συνεχίσω μετά.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Είναι παρήγορο τουλάχιστον που δεν αμφισβητήσατε, κύριε Υπουργέ, την πραγματικότητα αυτή που διατυπώνεται στην ερώτησή μου, που βέβαια δεν απαντήθηκε, γι’ αυτό ήρθε για συζήτηση στη Βουλή. Δεν απαντήθηκε εγγράφως γιατί ασφαλώς τα επιχειρήματα που υπάρχουν δεν είναι τόσο σθεναρά, ώστε να μπορούν να καλύψουν αυτές τις πραγματικές ανάγκες.
      Παρακολούθησα την τοποθέτησή σας –δεν την ολοκληρώσατε για να μπορώ να απαντήσω και σ’ αυτά που θα πείτε στη συνέχεια- αλλά όλα αυτά τα οποία μας είπατε δεν ανταποκρίνονται στην πραγματικότητα. Μπορεί μεν να πήρατε κάποια μέτρα, αλλά επί της ουσίας δεν υπήρξε καμία ουσιαστική συνεισφορά σ’ αυτό το μείζον πρόβλημα της φτώχειας που αντιμετωπίζουν κυρίως τα αγροτικά νοικοκυριά. 
      Αναφέρατε τελευταίο το παράδειγμα της πτηνοτροφίας όπου λέτε ότι πήρατε κάποια μέτρα, αλλά θέλω να σας τονίσω ότι προχθές η κ. Μποέλ, η Επίτροπος της Ευρωπαϊκής Ένωσης, είπε ότι η Κυβέρνησή μας δεν παίρνει ούτε αυτά τα οποία προβλέπονται από τους κανονισμούς. Δηλαδή, να δώσει μέσα στην τριετία τα 100.000 ευρώ σε κάθε πτηνοτροφική εκμετάλλευση, ώστε να μπορούν πραγματικά να ενισχυθούν, αφού γνωρίζετε πάρα πολύ καλά ότι οι ζημιές είναι πάρα πολύ μεγάλες. 
      Όμως θα έλθω και σε κάτι άλλο, που νομίζω ότι υπάρχει ένα πρόβλημα και δεν το αντιμετωπίζετε. Η Στατιστική Υπηρεσία που εποπτεύετε εσείς –αυτή βγάζει τα στοιχεία, επίσημα στοιχεία είναι- λέει ότι υπάρχει επισφάλεια στα αγροτικά νοικοκυριά κυρίως σε απομακρυσμένες και αραιοκατοικημένες περιοχές. Αυτό επιτείνεται και από ένα άλλο μέτρο που παίρνετε: Ότι, δηλαδή, όλες αυτές οι κατοικίες και οι περιουσίες των αγροτών μας που έχουν πραγματικά ουσιαστική αδυναμία υπόκεινται στον κίνδυνο να βγουν σε πλειστηριασμό από την Αγροτική Τράπεζα που είναι υποθηκευμένες οι περισσότερες, μια και τη δίνετε στον ιδιωτικό τομέα. Καταλαβαίνετε, λοιπόν, με ποιο τρόπο έμμεσα κινδυνεύουν τα αγροτικά σπίτια, κινδυνεύουν τα νοικοκυριά και οι περιουσίες των αγροτών να πάνε εντελώς σε ξένα χέρια.
      Όμως εδώ υπάρχει ένα ουσιαστικό πρόβλημα, κύριε Υπουργέ. Στο Ηράκλειο υπάρχουν τεράστιες ζημιές και από το χιονιά του 2004. Καταστράφηκαν ολόκληρες περιοχές και τα ελαιόδεντρα που έχουν δεν θα παράξουν ούτε τα επόμενα χρόνια σημαντική παραγωγή. Έχουμε μεγάλες ζημιές από τις μεταφορές λόγω της απεργίας κ.λπ. και ξέρετε ότι υπήρξε έντονο πρόβλημα στις περιοχές με κηπευτικά και δεν έχει κάνει καμία προσπάθεια η Κυβέρνηση.
      Όσον αφορά δε τις πτηνοτροφικές επιχειρήσεις πρέπει να σας πω –διότι δεν απαντήθηκε η αντίστοιχη ερώτηση που έχω κάνει, όπως έπρεπε να απαντηθεί- ότι δεν καταβάλλεται κανένα ποσό και τα όποια μέτρα παίρνετε για τις μικρές και μεσαίες πτηνοτροφικές επιχειρήσεις δεν έχουν καμία θετική επίπτωση. Αυτό πρέπει να το αντιληφθεί το Υπουργείο διότι εκείνες είναι ο στυλοβάτης, εκείνες πρέπει να στηριχτούν και όμως δεν γίνεται καμία προσπάθεια προς αυτή την κατεύθυνση.
      Θα ήθελα να παρακαλέσω, κύριε Υπουργέ, πέραν από τα όποια μέτρα λέτε ότι έχετε πάρει μέχρι στιγμής, να δείτε με πολύ προσοχή τα σημαντικά αυτά ζητήματα συγκεκριμένων ομάδων αγροτικού πληθυσμού σε συγκεκριμένες περιοχές γιατί πραγματικά είναι προ των πυλών της φτώχειας και της πλήρους ανέχειας ακόμα και να επιβιώσουν. 
      Θα ήθελα να το δείτε με πολλή προσοχή γιατί υπάρχει μείζον κοινωνικό ζήτημα.
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κατ’ αρχήν θέλω να σας παρακαλέσω να μην μας αδικείτε όταν λέτε ότι δεν απαντήσαμε την ερώτησή σας διότι δεν είχαμε τι να πούμε. 
      Το πρόβλημα ήταν ότι με τόσες πολλές ερωτήσεις που καταθέτετε, υπάρχει φόρτος εργασίας και με τόσα πολλά που έχουμε κάνει χρειάζεται χρόνος για να καταγραφούν. Από την άλλη μεριά δεν θα σας κρύψω ότι προτιμώ ειδικά με εσάς, κύριε συνάδελφε, να συζητώ δια ζώσης παρά δια αλληλογραφίας, γι’ αυτό και είμαστε εδώ.
      Από κει και πέρα είναι καλή η κριτική, η καλόπιστη κριτική, αλλά δεν θα συμβούλευα το μηδενισμό των τόσων ενεργειών, οι οποίες γνωρίζετε και εσείς ότι έχουν γίνει. Θέλω να σας διαβεβαιώσω ότι αν είχατε μπει στον κόπο να κάνετε την ίδια ερώτηση πριν από δύο ή τρία χρόνια σε μία προηγούμενη κυβέρνηση, ο κατάλογος δεν θα ήταν ούτε μακρύς ούτε τόσο εξαντλητικός. Δεν ξέρω όμως πόσες ερωτήσεις περί του ιδίου θέματος κάνατε τότε. 
      Θέλω να σας παρακαλέσω, επίσης, να μην μονοπωλείτε το ενδιαφέρον για τον αγροτικό πληθυσμό διότι κακά τα ψέματα το μεγαλύτερο μέρος των παρισταμένων στη Βουλή εν γένει, αλλά και κυρίως αυτών οι οποίοι βρίσκονται στη Νέα Δημοκρατία και στην Κυβέρνηση από αγροτικές περιοχές προερχόμαστε.
      Από κει και πέρα, τα μέτρα τα οποία παίρνουμε είναι πάντοτε σε συμβατότητα με τα κοινοτικά δεδομένα, διότι δεν θέλουμε να έχουμε πισωγυρίσματα, όπως αναγκαζόμαστε να κάνουμε σήμερα, από αμαρτίες του παρελθόντος. 
      Θα συνεχίσω όμως τον κατάλογο και θα πω ότι ρυθμίστηκαν από το δικό μας Υπουργείο οι δόσεις δανείων εγγυημένων που είχαν χορηγηθεί σε κτηνοτρόφους και τα οποία από τα έτη 2003 και 2004 είχαν πάει στις ΔΟΥ για είσπραξη. Αυτά ρυθμίστηκαν και αυτό είναι μια σοβαρότατη, όπως γνωρίζετε, ρύθμιση υπέρ των κτηνοτρόφων.
      Επίσης ρυθμίστηκε το θέμα των πανωτοκίων, το οποίο κάποια άλλη κυβέρνηση ηρνείτο στην ουσία να το ρυθμίσει. Κατόπιν τούτου έχω να πω ότι η αύξηση των συντάξεων του Ο.Γ.Α. και του ΕΚΑΣ θα είναι 7%, υπερδιπλάσια του πληθωρισμού. 
      Για τη στήριξη της αγροτικής παραγωγής έχουν ήδη υπογραφεί μεταξύ Υπουργείου και φορέων εγκριθέντων προγραμμάτων τέσσερις συμβάσεις που αφορούν ενέργειες ενημέρωσης και προώθησης αγροτικών προϊόντων στην εσωτερική αγορά και ειδικά ελαιόλαδο, που αφορά ιδιαίτερα την Κρήτη, μήλα, αυγά και μεταποιημένα ροδάκινα συνολικού προϋπολογισμού περίπου 8.000.000 ευρώ και επίσης, προώθηση για τρίτες χώρες τεσσάρων προϊόντων –κοτόπουλα, ελαιόλαδο, κρόκους και μαστίχα- προϋπολογισμού περίπου 9.000.000 ευρώ.
      Επίσης γίνεται μία μεγάλη χρηματοδότηση δράσεων για προώθηση εξαγωγών και για υποστήριξη συλλογικών φορέων.
      Τέλος, θέλω να πω ότι αυτή η πραγματική στήριξη στα αγροτικά προϊόντα έχει φθάσει σήμερα, στο έτος 2005, στην αύξηση των εξαγωγών αγροτικών προϊόντων της τάξεως του 24%, σε σχέση με το δωδεκάμηνο του 2004.
      Θεωρούμε ότι αυτά είναι ρυθμιστικά μέτρα και φαντάζομαι ότι θα συμφωνήσετε ότι κάτι κάναμε. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε  Υπουργέ.
      Θα συζητηθεί τώρα η δεύτερη με αριθμό 4880/23.11.2005 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με την οδική σύνδεση του Δήμου Φερών Νομού Μαγνησίας με τον οδικό άξονα Πατρών-Αθηνών-Θεσσαλονίκης-Ευζώνων. 
      Η ερώτηση του κ. Νικολάου Γκατζή έχει ως εξής:
      «Είναι γνωστό το πρόβλημα που έχει προκύψει στο Δήμο Φερών, έναν από τους ιστορικότερους δήμους της Ελλάδας, όσον αφορά την οδική απομόνωσή του λόγω κακού σχεδιασμού του Υ.ΠΕ.ΧΩ.Δ.Ε. για την οδική σύνδεση του Δήμου Φερών με την ΠΑΘΕ.
      Το πρόβλημα που προέκυψε ταλανίζει τους κατοίκους του Δήμου Φερών για την είσοδο-έξοδο προς τον οδικό άξονα όπως και τους επισκέπτες για την πόλη του Ρήγα, που είναι αναγκασμένοι να διανύσουν –αν τα καταφέρουν- ένα λαβύρινθο προκειμένου να φθάσουν στον προορισμό τους.
      Οι κάτοικοι του δήμου αντέδρασαν πολλές φορές δυναμικά απαιτώντας την επίλυση του προβλήματος το οποίο αναγνωρίζεται από όλους τους αρμόδιους, Νομαρχιακή Αυτοδιοίκηση, Περιφέρεια και το Υ.ΠΕ.ΧΩ.Δ.Ε..
      Λύση στο πρόβλημα αποτελεί η κατασκευή ανισόπεδου κόμβου στην είσοδο-έξοδο με την Εθνική Οδό. Για την κατασκευή όμως του ανισόπεδου κόμβου απαιτείται η παραχώρηση έκτασης ιδιοκτησίας Ταμείου Εθνικής Άμυνας δεκαπέντε στρεμμάτων. Η απάντηση του Ταμείου Εθνικής Άμυνας, σε σχετικό αίτημα, θίγει του κατοίκους του Δήμου γιατί από τη μια απαντά ότι χρειάζεται την έκταση για μελλοντική επέκταση του στρατοπέδου και από την άλλη ζητά την κατά νόμο ορισθείσα αποζημίωση.
      Δεδομένου ότι υπάρχει η πολιτική δέσμευση του αρμόδιου Υπουργού ΠΕ.ΧΩ.Δ.Ε. για την κατασκευή του ανισόπεδου κόμβου ερωτώνται οι κ.κ. Υπουργοί: 
      Τι  μέτρα προτίθεται να πάρει η Κυβέρνηση ώστε να ξεπεραστούν τα εμπόδια που βάζει το Ταμείο Εθνικής Άμυνας και να υλοποιηθεί η δέσμευση κατασκευής του συγκεκριμένου ανισόπεδου κόμβου και πότε θα ξεκινήσουν οι διαδικασίες αυτές ώστε η πόλη του Βελεστίνου να βγει από την οδική απομόνωση;
      Τι μέτρα θα πάρει για να κατασκευαστεί η οριστική μελέτη της «Απορροής Ομβρίων του 304 ΠΕΒ Εργοστασίου Αρμάτων» και να εξευρεθεί η χρηματοδότηση του έργου;».
      Θα απαντήσει ο Υφυπουργός κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κύριε Βουλευτά, είναι πράγματι απολύτως αναγκαία η κατασκευή αυτού του ανισόπεδου κόμβου, γιατί ο ιστορικός Δήμος Φερών ταλαιπωρείται –και όχι μόνο, είναι και ο γειτονικός Δήμος της πόλης του Ρήγα κ.λπ.- μέχρι στιγμής και η ταλαιπωρία οφείλεται στο ότι η περιοχή εκεί είναι γενικώς δύσκολη από πλευράς τοπογραφικού αναγλύφου και δεν προσφέρεται ιδιαίτερα για τη βελτίωση του κόμβου.
      Όπως σωστά επισημαίνετε, μόνη λύση είναι η απαλλοτρίωση μιας εκτάσεως για την ακρίβεια δεκατριών στρεμμάτων στο Στρατόπεδο Παπαϊωάννου, έναντι κάποιων ανταλλαγμάτων τα οποία ζητάει ο Στρατός. 
      Ακολούθησε μία αναλυτική συνεργασία με τις υπηρεσίες του στρατού και στην τελευταία έγγραφη επικοινωνία, η οποία ολοκληρώθηκε πρακτικώς το Σεπτέμβριο του προηγούμενου χρόνου, έγινε συμφωνία επί της μελέτης και των ανταλλαγμάτων. 
      Συγκεκριμένα, πρώτον οριστικοποιήθηκε η λύση η οποία ικανοποιεί και τις δύο πλευρές, δηλαδή και εμάς και το Στρατό, από πλευράς οδικών ρυθμίσεων και, δεύτερον, δεχτήκαμε να πληρώσουμε την απαλλοτρίωση –ήδη υπάρχει η σχετική πρόθεση διάθεσης της πίστωσης για το σκοπό αυτό- και να φτιάξουμε τα αντιπλημμυρικά του στρατοπέδου στο πλαίσιο των εργασιών του κόμβου.
      Αυτή τη στιγμή, λοιπόν, βάσει αυτής της συμφωνίας, προχωρούμε στη σύνταξη της οριστικής μελέτης, με κοινή συμφωνία –επαναλαμβάνω- και κοινούς στόχους με το Στρατό.
      Η πίστωση έχει ήδη εγκριθεί, τα 800.000 ευρώ, ετοιμάζεται ο φάκελος του έργου και εκτιμάται ότι η μελέτη θα βγει στον αέρα για να ανατεθεί εντός ενός μηνός από σήμερα. 
      Για να είμαι απόλυτα ειλικρινής μαζί σας και μ’ αυτούς που μας ακούνε αυτή τη στιγμή, θα δώσω και ένα ρεαλιστικό χρονοδιάγραμμα υλοποίησης του έργου, για να μην υπάρχουν αυταπάτες. Η μελέτη για να ολοκληρωθεί, για να εγκριθεί κ.λπ, χρειάζεται τουλάχιστον ένα χρόνο. Εκτιμάται, λοιπόν, ότι σε ένα χρόνο από σήμερα θα αρχίσει η διαδικασία δημοπράτησης αυτού καθ’ εαυτού του έργου, για το οποίο υπάρχει ήδη αίτημα και προβλέπεται η  ένταξη στο Δ΄ Κοινοτικό Πλαίσιο Στήριξης, δηλαδή στην επόμενη προγραμματική περίοδο. Συνεπώς, εκτιμούμε ότι σε δύο με δυόμισι χρόνια από σήμερα, θα έχει επιτέλους το θέμα λυθεί και θα λήξει και η ταλαιπωρία των κατοίκων του Δήμου Φερών και της πόλης του Ρήγα. Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
      Ύστερα απ’ αυτά τα οποία είπε ο κύριος Υπουργός, είναι αλήθεια ότι δεν αφήνει πολλά περιθώρια για να γίνει ο διάλογος. 
      Θα ήθελα, όμως, εδώ να τονίσω, κύριε Υπουργέ -και ο κ. Νάκος ξέρει το πρόβλημα, είναι συντοπίτης- ότι έχει βγει μία πίστωση από το Υ.ΠΕ.ΧΩ.Δ.Ε. 800.000 ευρώ για να γίνει η μελέτη των δύο έργων. Είναι γεγονός ότι ιδιαίτερα το έργο της απορροής των βρόχινων νερών που είναι αιτία, αν θέλετε, μεταφοράς αποβλήτων, πρέπει να γίνει. Τώρα, αν το ένα Υπουργείο χρηματοδοτήσει το άλλο για να γίνει, είναι δικό σας θέμα, κυβερνητικό. Λύστε το. 
      Το πρόβλημα με τον ανισόπεδο κόμβο είναι πολύ σοβαρό, κύριε Υπουργέ. Είναι πραγματικά λαβύρινθος. Ένας ξένος δεν μπορεί να πάει στο Βελεστίνο. Και εμείς οι Βολιώτες πολλές φορές δυσκολευόμαστε. Λέτε εσείς ότι σε ένα χρόνο θα γίνει η δημοπράτηση. Σας ερωτώ, από τα 800.000 ευρώ που έχει διαθέσει το Υ.ΠΕ.ΧΩ.Δ.Ε. για τη μελέτη και των δύο έργων και του ανισόπεδου κόμβου και για το έργο της απορροής των βρόχινων νερών μέσα στο στρατόπεδο, έχει κάτι ανατεθεί; Το ένα είναι αυτό. 
      Δεύτερον, μέσα στην αλληλογραφία που σας έχει στείλει το Υπουργείο Άμυνας αναφέρει ότι θα στοιχίσει 12,5 εκατομμύρια ευρώ το έργο απορροής των βρόχινων νερών. Το έχετε αυτό μελετήσει; Θα φθάσει τόσο; Μήπως έχουμε πάλι δυσκολίες ότι δεν φθάνουν τα λεφτά, αν η πίστωση είναι αυτή ή δεν είναι κ.λπ.; 
      Τρίτον, μιλήσατε για ένα χρονοδιάγραμμα και είπατε ότι σε ένα χρόνο θα δημοπρατηθεί. Ποιο; Το έργο του ανισόπεδου κόμβου ή το έργο μέσα στο στρατόπεδο για να συμμαζέψει τα προβλήματα που υπάρχουν από τα νερά της βροχής; 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Ξανθόπουλος έχει το λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Για να τα ξεκαθαρίσω για άλλη μια φορά, γιατί δεν ήμουν απολύτως σαφής, επισημαίνω τα εξής: 
      Πρώτον, με το ποσό για τη μελέτη ολοκληρώνεται η μελέτη και του ανισόπεδου κόμβου και των συναφών έργων για την αποχέτευση των ομβρίων και άλλων υδάτων της περιοχής, που ούτως ή άλλως είναι απαραίτητο για τη βελτίωση των τοπικών συνθηκών. Η μελέτη αυτή, επαναλαμβάνω, έχει τελειώσει από πλευράς προετοιμασίας του φακέλου της και βγαίνει στον αέρα για δημοπράτηση, για να ανατεθεί. 
      ΝΙΚΟΛΑΟΣ ΓΚΑΤΖΗΣ: Πότε θα γίνει αυτό; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα ανατεθεί σε δύο-τρεις μήνες από σήμερα. Εκτιμάμε ότι για να τελειώσει θέλει ένα χρόνο από σήμερα. Συνεπώς, θα είμαστε έτοιμοι για δημοπράτηση του έργου αυτού καθ’ εαυτού -το οποίο πράγματι εκτιμάται ότι θα φθάσει τα 12,5 εκατομμύρια ευρώ- περίπου τον Ιούνιο-Ιούλιο του 2007. 
      Επειδή αρχίζει ήδη το επόμενο Κοινοτικό Πλαίσιο Στήριξης, δηλαδή επί το ακριβέστερον η επόμενη περίοδος χρηματοδότησης από κοινοτικούς πόρους, πιστεύουμε ότι θα ενταχθεί αμέσως, γιατί έχει γίνει αίτηση για να μπει στο πρόγραμμα –το έχουμε στο δικό μας πρόγραμμα αυτό καθ’ εαυτό ως έργο- και θα αρχίσει το έργο να υλοποιείται προς το τέλος του 2007. Αυτή είναι η πραγματικότητα. 
      ΝΙΚΟΛΑΟΣ ΓΚΑΤΖΗΣ: Το έργο του ανισόπεδου κόμβου; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Και τα δύο. 
      ΝΙΚΟΛΑΟΣ ΓΚΑΤΖΗΣ: Επομένως τα έργα. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ναι, και τα δύο έργα. Λέω έργο, γιατί θεωρώ ότι είναι απαραίτητο να γίνει και το ένα και το άλλο μαζί. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      Ακολουθεί η τρίτη με αριθμό 8031/22-2-2006 ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών,  Δημόσιας Διοίκησης και Αποκέντρωσης, σχετικά με τη χορήγηση στεγαστικών δανείων στους Έλληνες ΡΟΜ. 
      Το περιεχόμενο της ερώτησης του κ. Αλαβάνου έχει ως εξής:
      «Η χορήγηση στεγαστικών δανείων με ευνοϊκούς όρους στους Έλληνες τσιγγάνους αποτελεί μέτρο που κρίνεται αναγκαίο, προκειμένου να επιλυθεί το μακρόχρονο και πολύπλοκο θέμα της στέγασης της κοινωνικής αυτής ομάδας και να βελτιωθούν οι συνθήκες διαβίωσής τους. Σύμφωνα με τα στοιχεία που μας δόθηκαν σε πρόσφατη συνάντησή μας με τους εκπροσώπους του κόμματος Α.Σ.Π.ΙΔ.Α.–ΡΟΜ, μέχρι σήμερα από τις δεκαέξι χιλιάδες αιτήσεις που έχουν κατατεθεί για χορήγηση δανείου, έχουν εγκριθεί περίπου έξι χιλιάδες. Η Κυβέρνηση όχι μόνο δεν έχει δεσμευθεί για τον τελικό αριθμό των δανείων που θα χορηγηθούν παρά τις προεκλογικές της υποσχέσεις, αλλά επιπλέον εξασφαλίζει την εγγύηση του ελληνικού δημοσίου μόνο για τεσσερεσίμισι χιλιάδες δάνεια και όχι για τα εννέα χιλιάδες δάνεια που η χορήγησή τους προβλέπεται στην με αριθμό 6035/30.1.2004 (Φ.Ε.Κ. 170Β) Κοινή Υπουργική Απόφαση των Υπουργών Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης. 
      Δεδομένου ότι το στεγαστικό πρόβλημα των Ελλήνων ΡΟΜ, είναι ιδιαίτερα οξύ και αφορά όχι μόνο στην εξασφάλιση των στοιχειωδών συνθηκών υγιεινής και ασφάλειας της διαβίωσής τους, αλλά και στην εξασφάλιση της κοινωνικής ένταξής τους, ερωτώνται οι κ.κ. Υπουργοί:
      1. Προτίθενται να ικανοποιήσουν τις δεκαέξι χιλιάδες αιτήσεις για χορήγηση στεγαστικών δανείων που έχουν υποβληθεί και με ποιο χρονοδιάγραμμα; Θα εξασφαλίσουν την εγγύηση του ελληνικού δημοσίου για τις εννέα χιλιάδες στεγαστικά δάνεια, τουλάχιστον όπως προβλεπόταν στην με αριθμό 6035/30.1.2004 (ΦΕΚ 170Β) Κοινή Απόφαση των Υπουργών Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης;
      2. Προτίθενται να δώσουν παράταση στην υποβολή αιτήσεων για δάνεια, ώστε να μπορέσουν να υποβάλλουν αιτήσεις και όσοι δικαιούχοι τσιγγάνοι δεν πρόλαβαν τις αρχικές ημερομηνίες, λόγω των συχνών τους μετακινήσεων;
      3. Θα εξετάσουν το αίτημα του κόμματος Α.Σ.Π.ΙΔ.Α.–ΡΟΜ να συμμετάσχουν εκπρόσωποι των συλλογικών οργανώσεων των Ελλήνων ΡΟΜ στις διάφορες επιτροπές χορήγησης των στεγαστικών δανείων, δεδομένου ότι έχουν υπάρξει πολλές καταγγελίες για αδιαφανείς και με κομματική λογική εγκρίσεις των δανείων;».
      Ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, αμέσως μετά την ανάληψη των καθηκόντων μας, διαπιστώσαμε με έκπληξη ότι επικρατεί απαράδεκτη κατάσταση στο όλο θέμα της χορήγησης στεγαστικών δανείων στους Έλληνες τσιγγάνους. Μέχρι την 1η Μαρτίου 2004, δηλαδή παραμονές των εθνικών εκλογών, είχαν χορηγηθεί τέσσερις χιλιάδες επτακόσιες ενενήντα επτά εγκρίσεις δανείων. Ουδείς, όμως, μπόρεσε να εξηγήσει με ποια κριτήρια γίνονταν αυτές οι εγκρίσεις, μια που στη διαδικασία έγκρισης του δανείου δεν προβλεπόταν η τήρηση στοιχείων από το φάκελο του αιτούντα. Με την έγκριση του δανείου ο φάκελος με τα δικαιολογητικά επιστρέφονταν στο δήμο, στον οποίο είχε γίνει η αρχική αίτηση, και παρέμενε εκεί.
      Σε ό,τι αφορά τους υπόλοιπους φακέλους που βρήκαμε, θέλω να σας πω ότι αυτοί ευρέθησαν ατάκτως ερριμμένοι σε ντουλάπες και διάφορους χώρους του Υπουργείου. Είναι προφανές ότι με κάποιων εντολές ανασύρονταν από το σωρό φάκελοι για την εξυπηρέτηση συγκεκριμένων ατόμων ή διαφόρων που εμφανίζονταν ως πληρεξούσιοι στο Υπουργείο. Μερικοί αυτοαποκαλούνταν πρόεδροι ή εκπρόσωποι, ενώ ακόμη και εργολάβοι κυκλοφορούσαν στο Υπουργείο, ενδιαφερόμενοι για τη χορήγηση δανείων σε συγκεκριμένα άτομα.
      Ακόμη, περιήλθε στην αντίληψή μας ότι εκ του γεγονότος ότι δεν υπήρχε κανένας έλεγχος όσον αφορά την αξία των αγοραζομένων ακινήτων μερικοί δικαιούχοι αγόραζαν ακίνητα πολύ μικρότερης αξίας από το ποσό του δανείου και διέθεταν προφανώς το περίσσευμα σε άλλες ανάγκες. Χαρακτηριστική είναι –και θα το καταθέσω στα Πρακτικά- η ενημέρωση του Υπουργείου μας από το Δήμο Ιθώμης του Νομού Καρδίτσας, όπου εμφανίζονται ακίνητα διώροφα ερείπια αγορασμένα προς 120.000 ευρώ. Γινόταν σύσταση οριζοντίου ιδιοκτησίας και έπαιρναν δύο δάνεια των 60.000 ευρώ. Το καταθέτω αυτό και θα παρακαλούσα, κύριε Πρόεδρε του Συνασπισμού, να του ρίξετε μία ματιά, γιατί είναι ιδιαίτερα αποκαλυπτικό.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παραθέτω δε και δύο συμβόλαια, το ένα από αυτά, για να δείτε πώς γινόταν η σύσταση οριζοντίου ιδιοκτησίας και πώς κάποιοι εκπρόσωποι και αντίκλητοι για λογαριασμό των αγοραστών πήγαιναν και αγόραζαν αυτά τα ερείπια με 120.000 ευρώ. Τα καταθέτω για τα Πρακτικά.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό είχε ως αποτέλεσμα, αφ΄ενός να μην επιτυγχάνεται ο σκοπός για τον οποίο χορηγείται το δάνειο και αφ’ ετέρου να προκαλείται υπέρογκη αύξηση στα συγκριτικά στοιχεία της εφορίας, με αποτέλεσμα να δημιουργηθούν σε ορισμένες περιοχές στρεβλώσεις στην αγορά των ακινήτων, με δυσάρεστες επιπτώσεις στους λοιπούς αγοραστές. 
      Αμέσως μόλις αντιληφθήκαμε αυτό που συνέβαινε, τροποποιήσαμε την κοινή υπουργική απόφαση και επιβάλαμε την εκτίμηση της αξίας του ακινήτου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα παρακαλούσα να δείξετε ανοχή δύο λεπτών και δεν θα χρειαστεί να δευτερολογήσω. 
      ΠΡΟΕΔΡΟΣ (Άννα Μπενάκη-Ψαρούδα): Όχι, όχι γιατί μπορεί να χρειαστεί να δώσετε κάποια απάντηση.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Δεν χρειάζεται να δευτερολογήσω, γιατί είναι στη μέση…
      ΠΡΟΕΔΡΟΣ (Άννα Μπενάκη-Ψαρούδα): Μα, μπορεί να θέλει ο ερωτών να δευτερολογήσετε, τι να κάνουμε; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Πάντως είναι στη μέση, δεν προλαβαίνω να πω…
      ΠΡΟΕΔΡΟΣ (Άννα Μπενάκη-Ψαρούδα): Μιλήστε ακόμη για μισό λεπτό που έχετε και μετά θα συνεχίσετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τροποποιήσαμε την κοινή υπουργική απόφαση και επιβάλαμε εκτίμηση του μηχανικού της τράπεζας που χορηγεί το δάνειο. Μηχανοργανώσαμε τις αιτήσεις. Από τη μηχανοργάνωση διαπιστώσαμε ότι υπήρχαν διπλές και τριπλές αιτήσεις. Δηλαδή το ίδιο άτομο υπέβαλλε αίτηση σε δυο ή τρεις διαφορετικούς δήμους. Από τους δώδεκα χιλιάδες φακέλους περίπου που βρέθηκαν, οι εννιά χιλιάδες τετρακόσιες ογδόντα εννέα πληρούσαν κατ’ αρχήν τις προϋποθέσεις και οι πέντε χιλιάδες επτακόσιες ογδόντα είχαν πλήρη δικαιολογητικά. Για τις υπόλοιπες τρεις χιλιάδες επτακόσιες περιπτώσεις ζητήσαμε από τους δήμους συμπληρωματικά στοιχεία. Από αυτές τις πέντε χιλιάδες επτακόσιες αιτήσεις, χορηγήθηκαν ακόμη εξακόσια τριάντα εννέα δάνεια και απερρίφθησαν τα υπόλοιπα.
      Ταυτόχρονα παρακολουθούμε σε μηνιαία βάση με τις συνεργαζόμενες τράπεζες, Εθνική, Εμπορική, Πειραιώς και Αγροτική, τις πιθανές διπλές εγκρίσεις δανείων, σε αιτούντα και σύζυγό του. Η επιτροπή ανάλογα με τις εγγυήσεις -και καινούργια εγγύηση θα έχουμε αύριο για πεντακόσια ακόμη δάνεια- συνεχίζει τις εγκρίσεις. 
      ΠΡΟΕΔΡΟΣ (Άννα Μπενάκη-Ψαρούδα): Ωραία, θα ολοκληρώσετε μετά, κύριε Υφυπουργέ. 
      Ο Πρόεδρος του Συνασπισμού Ριζοσπαστικής Αριστεράς, κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Ευχαριστώ, κυρία Πρόεδρε.
      Θέλω να πω ότι η ερώτηση κατατέθηκε σε συνεργασία του Συνασπισμού Ριζοσπαστικής Αριστεράς, με την ανεξάρτητη συσπείρωση πολιτών ιδιαίτερου αυτοπροσδιορισμού, ΑΣΠΙΔΑ-ΡΟΜ, διότι δεν έχουν τη δυνατότητα να καταθέσουν ερώτηση. Αναφέρατε πολλά φαινόμενα και προβλήματα και πιστεύω ότι η προσπάθεια δημοκρατικής αυτοοργάνωσης των ΡΟΜ είναι κάτι θετικό, όπου μπορεί ν’ αντιμετωπίσει και φαινόμενα, σαν και αυτά,  τα οποία εσείς αναφέρατε.
      Θα έλεγα ότι περιοριστήκατε στην επισήμανση προβλημάτων, τα οποία μπορεί να είναι σοβαρά προβλήματα και θα δούμε όλα τα στοιχεία, τα οποία είπατε, αλλά το μεγαλύτερο πρόβλημα από όλα, είναι αυτό που είδα, κύριε Υπουργέ, όταν πήγα στο Ζεφύρι ή όταν πάει κάποιος στη δυτική Αττική μέσα στο χειμώνα, όπου χρειάζεσαι βάρκα και βλέπεις τους πολίτες να ζουν μέσα στην αθλιότητα και να μην έχουν τα στοιχειώδη δικαιώματα που έχουν οι άλλοι Έλληνες πολίτες.
      Επομένως τα ζητήματα που σας θέτω, είναι: Εντάξει, να παρθούν μέτρα για να υπάρχει διαφάνεια, να μη γίνονται παρανομίες, να μην υπάρχουν κοράκια, να μην υπάρχει κομματική εκμετάλλευση, αλλά γιατί να μη διαμορφωθούν επιτροπές, όπου θα συμμετέχουν εκπρόσωποι των δημοκρατικών οργανώσεων, των τσιγγάνων -που μπορούν και αυτοί να λένε το λόγο τους- και αν θέλετε να είναι ανοικτές και στα κόμματα και στους άλλους κοινωνικούς φορείς. Πρώτον, δηλαδή, συμμετοχή και των ιδίων.
      Δεύτερον, υπάρχει το θέμα των εγγυήσεων του δημοσίου. Υπήρχε μια προηγούμενη κυβερνητική απόφαση, η οποία τις επέκτεινε σε εννέα χιλιάδες. Έχουν περιοριστεί περίπου σε τεσσερισίμισι χιλιάδες. Όπως γίνεται και στους παλιννοστούντες, θα επεκτείνετε και εσείς σε εννέα χιλιάδες τις εγγυήσεις;
      Τρίτον, μετά από αυτή την εκκαθάριση που λέτε ότι γίνεται και που πρέπει να έχουν λόγο αυτοί οι άνθρωποι –οι οργανώσεις τους-  θα καλυφθεί όλος ο αριθμός ή το μεγαλύτερο μέρος του αριθμού των γνησίων και με πραγματικά στοιχεία αιτήσεων;
       Τέταρτον, κύριε Υπουργέ, θα ήθελα τη γνώμη σας και την τοποθέτησή σας,  σχετικά με την πρακτική που υπάρχει σε μερικούς δήμους να γίνονται πολυκατοικίες –τσιγγανοπολυκατοικίες- που δημιουργούν ένα είδος νέου γκέτο -με λίγο καλύτερους όρους, αλλά γκέτο- ενώ η πολιτική πρέπει να είναι η διασπορά μέσα στην κοινωνία και η συμμετοχή των τσιγγάνων μαζί με όλους τους άλλους πολίτες, με ίσους όρους, δηλαδή στη βάση των ατομικών αιτήσεων για στεγαστικά δάνεια και απόκτηση στέγης.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Νάκος, έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα αρχίσω από το τελευταίο, κυρία Πρόεδρε. 
      Πράγματι, γινόντουσαν και πολυκατοικίες και μάλιστα κάποιοι εργολάβοι, απ’ αυτούς που κατασκεύαζαν τις πολυκατοικίες, ενδιαφερόντουσαν για να χορηγηθούν δάνεια σε συγκεκριμένα άτομα. Το μόνο που κάνανε και το οποίο θεωρούμε ότι είναι πολύ καλό και μπορεί κανείς να το δει στους Σοφάδες της Καρδίτσας, είναι η εκχώρηση των δανείων αυτών στους δήμους και οι δήμοι να κατασκευάζουν και να παραχωρούν μονοκατοικίες. Υπάρχει και σχετικό φιλμάκι από τις συνθήκες διαβίωσης. Έχουμε επισκεφτεί το μέρος αυτό με τον Πρωθυπουργό. Είναι πράγματι υποδειγματικό μέρος αρκεί να παραχωρήσουν τα δάνειά τους οι Τσιγγάνοι. 
      Πιστεύω ότι μετά απ’ αυτά τα μέτρα θα είναι η καλύτερη λύση γι’ αυτούς γιατί με αυτό το δάνειο, χωρίς συμπλήρωση τιμήματος, παίρνουν ογδόντα τετραγωνικά σπίτι. 
      Δεν είναι αληθές ότι δεν συμμετείχαν εκπρόσωποι των Τσιγγάνων στις επιτροπές χορήγησης των δανείων. Συμμετείχαν και συμμετέχουν και από τους Τσιγγάνους από την Π.Ο.Σ.Ε.Ρ. και από τους δήμους, οι οποίοι έχουν Τσιγγάνους στις περιοχές τους και συνιστούν το δίκτυο ROM που είναι από πενήντα δύο δήμους.
       Πρόθεσή μας όμως, είναι να αλλάξουμε το σύστημα, κυρία Πρόεδρε. Να πούμε αυτό που είναι προφανές, ότι επειδή αυτές οι αιτήσεις είναι παλιές, είναι τεσσάρων και πέντε ετών, σε κάποιους οι συνθήκες οικογενειακής κατάστασης έχουν αλλάξει. Κάποιοι είχαν ένα παιδί και τώρα έχουν τέσσερα. Επειδή δεν μπορούμε να παρακολουθήσουμε την ταχύτητα, πρόθεσή μας είναι –και ελπίζω να το καταφέρουμε μέχρι το τέλος του επόμενου μήνα- να μεταβιβαστεί αυτή η δυνατότητα στους δήμους, οι οποίοι είναι πιο κοντά στα πράγματα και εκεί βεβαίως θα γράψουμε μέσα στην κοινή υπουργική απόφαση να συμμετέχουν και εκπρόσωποι των Τσιγγάνων και με διαφανή κριτήρια οι δήμοι να δίνουν σε αυτούς που έχουν περισσότερη ανάγκη, γιατί αυτοί μπορούν από κοντά να διαπιστώσουν πολύ ευκολότερα απ’ ό,τι το Υπουργείο ποιοι έχουν πραγματική ανάγκη, διότι υπάρχει ο κοινωνικός έλεγχος. Ο ένας Τσιγγάνος ξέρει εάν ο άλλος έχει τέσσερα παιδιά ή ένα ή αν έχει ψεύτικο πιστοποιητικό. 
      Το δεύτερο είναι ότι πράγματι θα συνεχιστεί μέχρι του αριθμού των εννέα χιλιάδων η παροχή εγγυήσεων του δημοσίου, αρχής γενομένης από αύριο, όπου υπογράφεται από τον κ. Δούκα ένα ακόμη κομμάτι πεντακοσίων δανείων. Αυτά θα πηγαίνουν σταδιακά. 
      Πολύ σύντομα θα σας ενημερώσουμε για την κοινή υπουργική απόφαση και τη μεταβίβαση αυτής της επιλογής στους δήμους που είναι πιο κοντά στο πρόβλημα.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Εισερχόμαστε στη συζήτηση αναφορών και ερωτήσεων δεύτερου κύκλου.
      Θα συζητηθεί η με αριθμό 7562/9-2-2006 ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Παρασκευά προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διευθέτηση λειτουργικών προβλημάτων ξενοδοχειακών μονάδων. 
      Το περιεχόμενο της ερώτησης του κυρίου συναδέλφου έχει ως εξής: 
      «Μετά από σειρά καταγγελιών, οι υπηρεσίες της πολεοδομίας Ρόδου κατέγραψαν πολεοδομικές παραβάσεις και υπερβάσεις των συντελεστών δόμησης σε περισσότερες από είκοσι πέντε (25) μεγάλες ξενοδοχειακές επιχειρήσεις του Νομού Δωδεκανήσου και ειδικότερα του νησιού της Ρόδου.
      Οι εν λόγω ξενοδοχειακές μονάδες έχουν ένα άθροισμα κλινών που δεν ξεπερνά τις είκοσι χιλιάδες – είκοσι δύο χιλιάδες και μάλιστα κλινών Α’ και ΑΑ' κατηγορίας. Η λειτουργία αυτών των μονάδων είναι επισφαλής. Αν η πολιτεία σεβόμενη τον εαυτό της και την κείμενη νομοθεσία λειτουργήσει, οφείλει «πάραυτα», να κλείσει αυτά τα ξενοδοχεία και να μην επιτρέψει τη λειτουργία τους την προσεχή τουριστική περίοδο.
      Μία τέτοια απόφαση, κύριε Υπουργέ, «στέλνει αδιάβαστη», κατά το κοινώς λεγόμενο, όλη την τουριστική υποδομή του νομού που είναι ο πρώτος τουριστικός προορισμός της χώρας. Η πολιτεία ολιγωρεί, αφήνει τα πράγματα να κυλούν και οι εμπλεκόμενοι επιχειρηματίες βρίσκονται στο έλεος της όποιας καταγγελίας. 
      Σας είναι κατανοητό ότι πρέπει να δοθεί κάποια λύση και οι επιλογές είναι δύο: ή αφαιρείται η άδεια λειτουργίας όλων αυτών των ξενοδοχειακών μονάδων τώρα ή με νομοθετική ρύθμιση, η οποία όμως δεν θα δίνει άφεση αμαρτιών στους παραβάτες, επιλύεται το πρόβλημα.
      Ερωτάται ο κύριος Υπουργός:
      1. Τι θα κάνει; Θα αφαιρεθούν οι άδειες λειτουργίας των ξενοδοχείων στα οποία έχουν διαπιστωθεί παραβάσεις και υπερβάσεις;
      2. Θα επιχειρηθεί η λύση του προβλήματος με νομοθετική ρύθμιση;»
      Ο Υφυπουργός κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κατ’ αρχάς θα ήθελα να τονίσω ότι διαφωνώ πλήρως με εκφράσεις που αναφέρονται στο κείμενο της ερώτησης του κυρίου συναδέλφου, όπως για παράδειγμα ότι η «πολιτεία κάνει ότι δεν βλέπει το πρόβλημα».
      Αναφέρεται επίσης στο κείμενο της ερώτησης ότι οι εμπλεκόμενοι επιχειρηματίες, εννοείται, στον τουριστικό τομέα, βρίσκονται στο έλεος της όποιας καταγγελίας. Ποιοι επιχειρηματίες, κύριοι συνάδελφοι; Οι νόμιμοι δεν έχουν να φοβηθούν απολύτως τίποτα. 
      Το πρόβλημα των πολεοδομικών παραβάσεων των ξενοδοχείων όχι μόνο για την περιοχή της Ρόδου και της Δωδεκανήσου αλλά γενικότερα της χώρας ολόκληρης είναι υπαρκτό εδώ και τουλάχιστον μια εικοσαετία. Επί κυβερνήσεων ΠΑ.ΣΟ.Κ. όχι μόνο δημιουργήθηκαν τα προβλήματα αλλά και γιγαντώθηκαν. Όχι μόνο δεν δόθηκε λύση στο μεγάλο υπαρκτό αυτό πρόβλημα αλλά οι προηγούμενες κυβερνήσεις παραπλάνησαν πολλούς επιχειρηματίες μικρού και μεγάλου μεγέθους. 
      Αναφέρω ενδεικτικά ότι με νομοθετικές ρυθμίσεις το 1999 και το 2001 ο Ε.Ο.Τ. «τακτοποίησε» λειτουργικά ένα αριθμό ξενοδοχείων τα οποία είχαν πολεοδομικές παραβάσεις. Για τα ξενοδοχεία αυτά, αναλόγως της κατηγορίας, υποχρεώθηκαν οι ιδιοκτήτες τους να καταβάλλουν ένα σημαντικό τέλος. Έλαβαν κατά συνέπεια το ειδικό σήμα λειτουργίας αλλά το πρόβλημά τους δεν λύθηκε, όπως ίσως είχαν πιστέψει. Από πολεοδομικής πλευράς οι ξενοδοχειακές αυτές μονάδες βρίσκονται σε εκκρεμότητα. Για τις παραβάσεις οι οποίες έχουν πιστοποιηθεί έχουν καταλογισθεί πρόστιμα τα οποία οφείλουν οι παραβάτες να αποδίδουν. 
      Ως ΥΠΕΧΩΔΕ έχουμε πάρει σχετικά υπομνήματα για το συγκεκριμένο θέμα. Στο θέμα αυτό προτιθέμεθα να δώσουμε λύση. Θα λάβουμε υπ’ όψιν τις προτάσεις όλων των φορέων και βεβαίως έχοντας ως κύριο γνώμονα την προστασία του περιβάλλοντος.
      Ευχαριστώ πολύ, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Παρασκευάς έχει το λόγο. 
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κυρία Πρόεδρε. Από την απάντηση του κυρίου Υπουργού διαφάνηκε τελικά για ποιο λόγο δεν απαντήθηκε η ερώτηση. 
      Κύριε Υπουργέ, οι εκφράσεις δεν είναι ούτε υπερβολικές ούτε τελικά είναι ανάρμοστες για το χώρο. Πιστεύω τελικά ότι περιγράφουν απολύτως το πρόβλημα. Και δεν έγινε η ερώτηση για να μου πείτε «ξέρετε το πρόβλημα είναι γνωστό εδώ και μια εικοσαετία». Αυτό είναι δεδομένο. Τα περισσότερα ξενοδοχεία είναι χτισμένα εδώ και είκοσι και είκοσι πέντε χρόνια. Και οι παραβάσεις έγιναν τότε. Όπως επίσης είναι γνωστό ότι αυτήν τη στιγμή δεν λειτουργούν νομίμως. 
      Εγώ θα κάνω ευθέως την ερώτηση, κύριε Υπουργέ. Αν σ’ ένα ξενοδοχείο,  το οποίο φιλοξενεί νομίμως τρεις χιλιάδες – τρεισίμισι χιλιάδες επισκέπτες, συμβεί οτιδήποτε, μια πυρκαγιά ή οτιδήποτε άλλο ποιος θα πληρώσει τη νύφη; Έτσι όπως είναι η κατάσταση τα περισσότερα των ξενοδοχείων όχι μόνο στα Δωδεκάνησα αλλά σχεδόν σε όλη την Ελλάδα ενώ πήραν το 2001, το 2000 και το 1999 το σήμα λειτουργίας από τον Ε.Ο.Τ. έχουν πολεοδομικές παραβάσεις και δεν μπορούν να πάρουν άδεια λειτουργίας. Στα περισσότερα απ’ αυτά λειτουργούν ουσιαστικά οι χώροι εστίασης, τα εστιατόρια και όλοι οι χώροι υγειονομικού ενδιαφέροντος χωρίς να έχουν τις σχετικές άδειες λειτουργίας. Ποιος τελικά καλύπτει αυτήν την παρανομία; Υπάρχει ευνομούμενη πολιτεία η οποία ουσιαστικά επιβλέπει ή δεν υπάρχει; Αν υπάρχει πολιτεία οφείλει να μην αφήσει να λειτουργεί οποιονδήποτε λειτουργεί χωρίς άδεια. Ή αν δεν μπορεί να επιβάλλει αυτήν την άποψη τότε θα πρέπει να βρεθεί μια λύση με νομοθετική ρύθμιση. Δεν υπάρχει καμία ξενοδοχειακή μονάδα απόλυτα νόμιμη. Και ο κάθε επιχειρηματίας είναι έρμαιο της οποιασδήποτε καταγγελίας. 
      Αυτήν την στιγμή υπάρχουν, κύριε Υπουργέ, στην πολεοδομία της Ρόδου -και νομίζω σας έχει έρθει και σχετικό έγγραφο- περίπου εξήντα πέντε καταγγελίες. Και υπάρχει μια βιομηχανία επιβολής προστίμων που φτάνουν τα 3.000.000, τα 4.000.000, τα 50.000.000, τα 80.000.000 ευρώ για ξενοδοχειακές μονάδες. Και κανείς απ’ αυτούς δεν ξέρει αν θα λειτουργήσει του χρόνου. 
      Κάνουν οι tour operators τα στραβά μάτια και κλείνουν συμβόλαιο ουσιαστικά με τα ξενοδοχεία αυτήν τη στιγμή, σεβόμενοι μόνο το σήμα λειτουργίας, το σήμα του Ε.Ο.Τ. που και αυτό τώρα δεν έχει πια ισχύ γιατί θα έπρεπε να είχαν υποβληθεί όλες οι μελέτες, οι άδειες οικοδομής, οι πυρασφάλειες, τα πάντα, ούτως ώστε να υπάρξει μια διαδικασία νομιμοποίησης και όλα αυτά βρίσκονται στον αέρα. Πότε θα βρεθεί μια κάποια λύση; Η ερώτηση είναι αυτή.
      Η ερώτησή μου δεν είχε σκοπό να μου πείτε ότι «εδώ και είκοσι χρόνια είναι παράνομα, αλλά εμείς τι πρέπει να κάνουμε;». Αυτήν τη στιγμή εσείς έχετε την ευθύνη της διακυβέρνησης του τόπου, σ’ εσάς υπάρχει το πρόβλημα και εσείς οφείλετε να δώσετε μια απάντηση. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Κατ’ αρχάς, χαίρομαι που ο κύριος συνάδελφος αναγνωρίζει ότι το πρόβλημα είναι υπαρκτό εδώ και πάρα πολλά χρόνια, όχι βέβαια εδώ και είκοσι – είκοσι πέντε χρόνια, κύριε συνάδελφε. Γνωρίζετε πολύ καλά, καθώς προέρχεστε από κατ’ εξοχήν τουριστική περιοχή, ειδικά για τη Ρόδο πότε δημιουργήθηκαν τα προβλήματα τα οποία αναφέρετε.
      Σε ό,τι αφορά τα πρόστιμα που έχουν επιβληθεί, γνωρίζετε ότι δεν είναι αρμοδιότητα του Υ.ΠΕ.ΧΩ.Δ.Ε., αλλά είναι αρμοδιότητα των αρμοδίων ή συναρμοδίων πολεοδομικών γραφείων, των Οργανισμών Τοπικής Αυτοδιοίκησης, Α’ και Β’ βαθμού και βεβαίως, εφ’ όσον διαπιστώνουν τα όργανα των αρμοδίων υπηρεσιών παρανομίες, ορθότατα επιβάλουν τα πρόστιμα. Εμείς έχουμε πάρει υπομνήματα από τους ξενοδόχους, οι οποίοι αναφέρονται σε συγκεκριμένα θέματα, όπως για παράδειγμα στην αδυναμία χορήγησης βεβαιώσεων χώρων κύριας χρήσης –το αναφέρατε και εσείς για την λειτουργία τμημάτων ξενοδοχείων- σε προβλήματα που έχουν να κάνουν με την επιβολή των βαρύτατων προστίμων, τα οποία όμως έχουν προέλθει κατόπιν καταγγελίας και κατόπιν διαπίστωσης βεβαίως ότι όντως υφίστανται παρανομίες. Επίσης, έχουμε πάρει υπομνήματα τα οποία έχουν να κάνουν με αδυναμία έκδοσης οικοδομικών αδειών για τον εκσυγχρονισμό ενδεχομένως υφιστάμενων τουριστικών μονάδων, με αποτέλεσμα να μη μπορεί να εφαρμοστεί και ο νέος αναπτυξιακός νόμος. 
      Όμως, οφείλω να πω ότι αυθαίρετα δεν είναι μόνο τα ξενοδοχεία σε όλη τη χώρα. Υπάρχουν, όπως γνωρίζετε πολύ καλά, αυθαίρετες βιομηχανικές εγκαταστάσεις, αυθαίρετες βιοτεχνικές εγκαταστάσεις, αυθαίρετες κατοικίες. Είναι προβλήματα τα οποία κληρονομήσαμε, κύριε συνάδελφε. Οφείλετε να το παραδεχθείτε. Νομίζω ότι εμμέσως το παραδεχθήκατε στην ομιλία σας.
       Όπως σας είπα και πριν, θα δώσουμε λύση στο πρόβλημα. Το μελετάμε, και σε πολύ σύντομο χρόνο θα δώσουμε λύση με γνώμονα –επαναλαμβάνω- την προστασία του περιβάλλοντος. 
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ να εγκρίνετε άδεια ολιγοήμερης απουσίας στο εξωτερικό της συναδέλφου, κ. Άννας Διαμαντοπούλου.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στην ημερησία διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Κοινωνικής Αλληλεγγύης.
      Ψήφιση στο σύνολο του σχεδίου νόμου: «Μεταρρύθμιση του Συστήματος Φαρμακευτικής Περίθαλψης».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Εξυγίανση και εκκαθάριση των πιστωτικών ιδρυμάτων».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κώδικας Νόμων για ναρκωτικά (Κ.Ν.Ν.)».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις-ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στο νομοσχέδιο του Υπουργείου Υγείας και Κοινωνικής Αλληλεγγύης.
      Ψήφιση στο σύνολο του σχεδίου νόμου: «Μεταρρύθμιση του Συστήματος Φαρμακευτικής Περίθαλψης». 
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΙΩΑΝΝΗΣ ΜΑΓΚΡΙΩΤΗΣ: Κατά  πλειοψηφία. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς, το νομοσχέδιο του Υπουργείου Υγείας και Κοινωνικής Αλληλεγγύης «Μεταρρύθμιση του Συστήματος Φαρμακευτικής Περίθαλψης» έγινε δεκτό επί της αρχής, των άρθρων και του συνόλου κατά πλειοψηφία και έχει ως εξής:
      (Να καταχωρισθεί το νομοσχέδιο)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, επανερχόμαστε στη συζήτηση του νομοσχεδίου του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Εξυγίανση και εκκαθάριση των πιστωτικών ιδρυμάτων».
      Το νομοσχέδιο αυτό η Διάσκεψη των Προέδρων έχει αποφασίσει να συζητηθεί σε δυο συνεδριάσεις, σήμερα επί της αρχής και αύριο επί των άρθρων μαζί με τις τροπολογίες. 
      Για τη συζήτηση του νομοσχεδίου του Υπουργείου Οικονομίας και Οικονομικών ο Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζει ως κοινοβουλευτικό εκπρόσωπο το Βουλευτή κ. Νικόλαο Γκατζή.
      Επίσης, ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως ειδικό αγορητή το Βουλευτή κ. Αθανάσιο Λεβέντη.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, θέλετε να κάνετε κάποιες αλλαγές;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ναι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υφυπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία Πρόεδρε, υπάρχουν κάποιες νομοτεχνικές βελτιώσεις – προσθήκες, οι οποίες προκύπτουν και από τις παρατηρήσεις της Επιστημονικής Επιτροπής της Βουλής, στα άρθρα 4, 10, 11 και 12 του νομοσχεδίου, τις οποίες και καταθέτω για τα Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Αντώνης Μπέζας καταθέτει για τα Πρακτικά τις προαναφερθείσες νομοτεχνικές βελτιώσεις – προσθήκες, οι οποίες έχουν ως εξής:
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ να διανεμηθούν στους κυρίους Βουλευτές οι προαναφερθείσες νομοτεχνικές βελτιώσεις – προσθήκες.
      Το λόγο έχει ο Εισηγητής της Νέας Δημοκρατίας κ. Απόστολος Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, πριν από λίγες ημέρες ψηφίσαμε στη Βουλή το νομοσχέδιο στο οποίο ενσωματώθηκε η υπ’ αριθμ. 87 οδηγία του Ευρωπαϊκού Κοινοβουλίου και του Συμβουλίου, με την οποία καθιερώνεται η συμπληρωματική εποπτεία στους ετερογενείς ομίλους που αναπτύσσουν χρηματοοικονομικές δραστηριότητες, τόσο στις ασφαλιστικές εταιρείες, όσο και στα πιστωτικά ιδρύματα και στις υπηρεσίες του τομέα της επένδυσης.
      Το νομοσχέδιο, το οποίο σήμερα θα συζητήσουμε, ενσωματώνει και αυτό μία άλλη κοινοτική οδηγία. Και μπορώ να πω ότι είναι παρεμφερές, διότι αφορά τη λήψη μέτρων εξυγίανσης και τις διαδικασίες που απαιτούνται για την εκκαθάριση, όποτε παρίσταται ανάγκη, στα πιστωτικά ιδρύματα.
      Η συγκεκριμένη τροπολογία, η υπ’ αριθμ. 24/2001, έχει παρουσιάσει μία βραδεία, θα έλεγα, εξέλιξη, δεδομένου ότι άρχισε να συζητείται στο Ευρωπαϊκό Κοινοβούλιο από το 1978. Ψηφίστηκε το 2001 και σήμερα, με το συζητούμενο νομοσχέδιο, καλούμαστε να την ενσωματώσουμε στην ελληνική έννομη τάξη.
      Μ’ αυτή, λοιπόν, την Οδηγία θα έλεγα ότι καθιερώνεται η αρχή του ενιαίου διαβατηρίου στα κράτη - μέλη της Ενωμένης Ευρώπης. Αυτό σημαίνει ότι ένα πιστωτικό ίδρυμα, που έχει άδεια λειτουργίας σε ένα κράτος - μέλος της Ενωμένης Ευρώπης, μπορεί να αναπτύσσει χρηματοοικονομικές δραστηριότητες και να ιδρύει υποκαταστήματα σε όποια χώρα της Ενωμένης Ευρώπης επιθυμεί, χωρίς να χρειάζεται να εκδοθεί καινούργια άδεια.
      Στο νομοσχέδιο ενσωματώνεται αυτούσια στην ελληνική έννομη τάξη-  η συγκεκριμένη οδηγία η οποία διέπεται από ορισμένες αρχές, οι οποίες κατ’ αρχάς έχουν να κάνουν με την ενότητα και την καθολικότητα του νομοσχεδίου. 
      Σύμφωνα, λοιπόν, με την αρχή της ενότητας και της καθολικότητας οι διοικητικές και δικαστικές αρχές της χώρας μας έχουν αποκλειστική δικαιοδοσία στα υποκαταστήματα των πιστωτικών ιδρυμάτων που ιδρύονται στη χώρα μας, που αναπτύσσουν δραστηριότητες, όπως επίσης και σε οποιαδήποτε τράπεζα, εφόσον έχουν πάρει άδεια από τη χώρα μας.
      Η δεύτερη αρχή είναι η αρχή της αμοιβαίας αναγνώρισης των μέτρων εξυγίανσης και διαδικασιών εκκαθάρισης. Αυτό σημαίνει πως όταν ληφθούν μέτρα εξυγίανσης ή διαδικασίες εκκαθάρισης σε όποιο υποκατάστημα ή πιστωτικό ίδρυμα, το οποίο βεβαίως έχει δραστηριότητες και σε άλλα κράτη – μέλη της Ενωμένης Ευρώπης, τότε αναγνωρίζονται αμοιβαία αυτές οι διαδικασίες. 
      Η τρίτη αρχή είναι η αρχή της συνεργασίας μεταξύ των διοικητικών, των δικαστικών και εποπτικών αρχών των κρατών – μελών, τόσο στις χώρες καταγωγής, όσο και στις χώρες υπαγωγής. Αναπτύσσεται, δηλαδή, μία συνεργασία όλων των αρχών, εφόσον υπάρχουν πιστωτικά υποκαταστήματα, τα οποία αναπτύσσουν χρηματοοικονομικές δραστηριότητες.
      Επίσης, καθιερώνεται η αρχή της ισότητας των πιστωτών. Αυτό είναι πάρα πολύ σημαντικό. Διασφαλίζονται, δηλαδή, εν ολίγοις τα δικαιώματα των συναλλασσομένων με τα πιστωτικά ιδρύματα, άσχετα αν αυτά αφορούν το κεντρικό κατάστημα ή τα υποκαταστήματα. 
      Ασφαλώς καθιερώνεται και η αρχή της οικονομικής ενότητας, δεδομένου ότι τα υποκαταστήματα στερούνται νομικής προσωπικότητας, αλλά επειδή ασκούν όλες τις λειτουργίες, αποτελούν μία ενιαία νομική προσωπικότητα, θα λέγαμε, με το κεντρικό κατάστημα. 
      Το συζητούμενο νομοσχέδιο περιλαμβάνει τριάντα έξι άρθρα, τα οποία καταχωρούνται σε πέντε κεφάλαια. Στο πρώτο κεφάλαιο, πέρα από το στόχο της εξυγίανσης και εκκαθάρισης των πιστωτικών ιδρυμάτων, ορίζεται επιπλέον το πεδίο εφαρμογής του νόμου, δηλαδή ο νόμος εφαρμόζεται στα πιστωτικά ιδρύματα που έχουν καταστατική έδρα στην Ελλάδα και στα υποκαταστήματα που λειτουργούν σε άλλο κράτος - μέλος της Ενωμένης Ευρώπης. Εξαιρείται και δεν εφαρμόζεται στην Τράπεζα της Ελλάδος, στο Ταχυδρομικό Ταμιευτήριο και στο Ταμείο Παρακαταθηκών και Δανείων. Αυτή η εξαίρεση έχει καθοριστεί με το ν. 2076/1992. 
      Ιδιαίτερη, όμως, σημασία στη συγκεκριμένη περίπτωση έχουν τα άρθρα 9 και 20 του συζητούμενου νομοσχεδίου, οι διατάξεις των οποίων εφαρμόζονται μόνο σε υποκαταστήματα που το κεντρικό πιστωτικό ίδρυμα έχει την έδρα του σε χώρα εκτός Ευρωπαϊκής Κοινότητας, με την προϋπόθεση βεβαίως ότι ναι μεν το κεντρικό κατάστημα είναι σε χώρα εκτός της Κοινότητας, αλλά έχει υποκατάστημα τόσο στην Ελλάδα όσο και σε μια άλλη χώρα - μέλος της Ενωμένης Ευρώπης.
      Περαιτέρω, εξατομικεύονται πάρα πολλοί ορισμοί, που αναφέρονται ρητώς –για να μην τις κατονομάζω- στις διατάξεις του άρθρου 3 του νομοσχεδίου. Ενδεικτικά θα μπορούσα να πω ότι ορίζεται στο άρθρο 3 ποιο είναι το κράτος-μέλος καταγωγής, ποιο είναι το κράτος - μέλος υποδοχής και το υποκατάστημα, το οποίο όπως όλοι ξέρουμε και είπα και προηγουμένως, δεν έχει ιδία νομική προσωπικότητα, καίτοι εκτελεί απευθείας εργασίες και δοσοληψίες. 
      Επίσης, ορίζονται ποιες είναι οι αρμόδιες εθνικές αρχές, που εποπτεύουν τα πιστωτικά ιδρύματα. Καθορίζεται ποιο πρόσωπο ή όργανο είναι ο διαχειριστής και τι αρμοδιότητες έχει, όπως επίσης ποιο πρόσωπο ή ποιο όργανο είναι ο εκκαθαριστής, τι δικαιώματα και τι υποχρεώσεις έχει, ενώ καθορίζεται και ποια είναι και πώς λειτουργεί η οργανωμένη αγορά.
      Στο κεφάλαιο Γ΄, περιγράφονται και ορίζονται τα μέτρα εξυγίανσης. Τι είναι αυτά τα μέτρα εξυγίανσης και πού αποσκοπούν; Από το νομοσχέδιο προκύπτει ότι ως μέτρα εξυγίανσης θεωρούνται αυτά που έχουν ως σκοπό να διαφυλάξουν ή να αποκαταστήσουν την οικονομική κατάσταση ενός πιστωτικού ιδρύματος και μάλιστα όταν είναι ενδεχόμενο αυτό το πιστωτικό ίδρυμα να παρουσιάζει μια δυσλειτουργία, με συνέπεια η δυσλειτουργία αυτή να θέτει σε κίνδυνο ορισμένα δικαιώματα τρίτων, όπως είναι οι αναστολές πληρωμών, των εκτελεστικών μέτρων, η μείωση των απαιτήσεων κ.λπ..
      Μπορούμε, λοιπόν, να πούμε ότι ως ένα μέτρο εξυγίανσης είναι ο διορισμός επιτρόπου. Καλή ώρα να θυμηθούμε την Τράπεζα Κρήτης τα περασμένα χρόνια. Ένα δεύτερο μέτρο που μπορεί να θεωρηθεί και αυτό ως παρέμβαση στη λειτουργία ενός πιστωτικού ιδρύματος είτε είναι κεντρικό είτε είναι υποκατάστημα, είναι η παράταση που μπορεί να δώσει η Τράπεζα της Ελλάδος στο χρόνο εκπλήρωσης κάποιων υποχρεώσεων του καταστήματος, που ενδεχομένως, έχει κάποιες εκκρεμότητες και ασφαλώς κάθε άλλο μέτρο το οποίο μπορεί να εξισωθεί ως μία παρέμβαση της Τράπεζας της Ελλάδος στο έργο ενός πιστωτικού ιδρύματος. 
      Σκοπός, λοιπόν, των μέτρων εξυγίανσης είναι να καθοριστούν τα όρια μεταξύ μέτρων εξυγίανσης και εποπτικών παρεμβάσεων. Άλλο εποπτεία, άλλο ασφαλώς λήψη μέτρων, τα οποία έχουν ως σκοπό να αποκαταστήσουν και να διαφυλάξουν την οικονομική κατάσταση ενός τραπεζικού ιδρύματος.
      Οι ελληνικές διοικητικές και δικαστικές αρχές είναι αρμόδιες, όταν κρίνεται αναγκαίο να ληφθεί ένα τέτοιο μέτρο, όπως είναι τα μέτρα εξυγίανσης. Η απόφαση αυτή καταλαμβάνει ασφαλώς και τα υποκαταστήματα του συγκεκριμένου πιστωτικού ιδρύματος, που τυχόν έχει σε κράτος - μέλος της Ενωμένης Ευρώπης. Τα αποτελέσματα των μέτρων εξυγίανσης καταλαμβάνουν ολόκληρη την Κοινότητα χωρίς να απαιτείται καμία άλλη διατύπωση, δηλαδή τα μέτρα εξυγίανσης διέπονται από το ισχύον ελληνικό δίκαιο. Υπάρχουν, όμως, ασφαλώς μερικές εξαιρέσεις, οι οποίες θεσμοθετούνται στα άρθρα 21 έως και 32.
      Ποιες είναι, τώρα, οι υποχρεώσεις των ελληνικών αρμόδιων αρχών, όταν πρόκειται να λάβουν ένα μέτρο εξυγίανσης; Ενημερώνουν αμελλητί μέσω Τράπεζας της Ελλάδος τις αντίστοιχες αρμόδιες αρχές του κράτους - μέλους υποδοχής για την απόφαση την οποία έχουν λάβει. Μέτρα εξυγίανσης μπορούν  να πάρουν οι ελληνικές αρχές και για υποκατάστημα που λειτουργεί στην Ελλάδα και η καταστατική του έδρα είναι σε άλλο κράτος - μέλος. Σ’ όλες τις περιπτώσεις αυτές απαιτείται άμεση ενημέρωση πριν από τη λήψη μέτρων, ή μετά τη λήψη με επείγουσα διαδικασία. Μάλιστα, ο νόμος, καθώς και η σχετική ενημέρωση αναφέρουν τη λέξη «αμελλητί». Είναι υποχρεωμένες οι δικαστικές και διοικητικές αρχές να ενημερώνουν καθ’ όλη την πορεία εφαρμογής των μέτρων, όπως και για τα αποτελέσματα, τα οποία ενδεχομένως θα προκύψουν από τη λήψη των μέτρων αυτών.
      Επειδή όμως κατά το στάδιο της εξυγίανσης ενός πιστωτικού ιδρύματος και ιδιαίτερα των υποκαταστημάτων σε χώρα κράτους - μέλους υποδοχής, είναι ενδεχόμενο να τεθούν σε κίνδυνο δικαιώματα τρίτων, δηλαδή πιστωτών, η σχετική απόφαση που διατάσσει τα μέτρα εξυγίανσης πρέπει να αποστέλλεται στο Γραφείο Επισήμων Εκδόσεων των Ευρωπαϊκών Κοινοτήτων για δημοσίευση και παράλληλα απόσπασμα αυτής να δημοσιεύεται και σε δύο εφημερίδες που κυκλοφορούν σε όλη την επικράτεια του κράτους - μέλους υποδοχής, όπου λειτουργεί δηλαδή το υποκατάστημα, προκειμένου οι πιστωτές να ασκήσουν όλα τα ένδικα μέτρα που προβλέπονται από την εσωτερική τους νομοθεσία. 
      Είναι γνωστό ότι μπορεί να χρειαστεί να γίνει μία αναγγελία απαίτησης για την αναγνώριση και προβλέπεται επίσης υποχρεωτική κοινοποίηση των μέτρων εξυγίανσης στους πιστωτές της  ημεδαπής, που οφείλουν να ενημερωθούν και οι πιστωτές της αλλοδαπής. Δηλαδή πρέπει να ενημερώνονται οι πάντες τόσο οι πιστωτές όσο και οι αρχές γύρω από τα  μέτρα τα οποία παίρνει μια χώρα για ένα πιστωτικό ίδρυμα που λειτουργεί στο έδαφός της. Την όλη διαδικασία βεβαίως υλοποίησης των μέτρων εξυγίανσης την ασκεί ο διαχειριστής. Ο διαχειριστής ασκεί όλες τις εξουσίες, όπως στο ελληνικό έδαφος, αν πρόκειται για μια ελληνική τράπεζα, τις ίδιες εξουσίες έχει δικαίωμα να τις ασκήσει και στο άλλο κράτος - μέλος χωρίς κανένα εμπόδιο. Τηρεί, βεβαίως, το δίκαιο του κράτους - μέλους όταν ενεργεί σε θέματα ρευστοποίησης περιουσιακών στοιχείων και ενημέρωσης μισθωτών. Μέτρα εξυγίανσης. Είπαμε ότι αυτό ισχύει σε χώρες που είναι μέλη της Ευρωπαϊκής Κοινότητος. Αλλά μπορεί ένα πιστωτικό ίδρυμα να έχει την έδρα του σε  χώρα  μέλος –εκτός- αλλά να έχει υποκαταστήματα εντός Ευρωπαϊκής Ενωσης. Σ’ αυτήν την περίπτωση πάλι μπορεί να ληφθούν, με βάση την ελληνική νομοθεσία, μέτρα εξυγίανσης, αρκεί στην περίπτωση αυτή να ενημερωθούν άμεσα όλες οι διοικητικές και δικαστικές αρχές της χώρας, όπου έχει την έδρα του το συγκεκριμένο πιστωτικό ίδρυμα. Εδώ είναι αυτό που είπαμε στην αρχή, ότι αναπτύσσεται ένα δίκτυο συνεργασίας μεταξύ όλων των χωρών - μελών που υπάρχουν υποκαταστήματα και έτσι λειτουργεί  η περίφημη αρχή της συνεργασίας των δικαστικών και διοικητικών αρχών. 
      Στο τρίτο κεφάλαιο γίνεται θέμα για τις διαδικασίες εκκαθάρισης. Είπαμε για τα μέτρα εξυγίανσης, τώρα θα πούμε για τα μέτρα της εκκαθάρισης. Τώρα, τι είναι  αυτές οι διαδικασίες εκκαθάρισης και που αποσκοπούν. Όταν μιλάμε για διαδικασίες εκκαθάρισης εννοούμε τις συλλογικές διαδικασίες που κινούν και ελέγχουν οι διοικητικές και δικαστικές αρχές ενός κράτους – μέλους, με σκοπό τη ρευστοποίηση περιουσιακών στοιχείων, υπό την εποπτεία πάντοτε των διοικητικών και δικαστικών αρχών, ακόμα και αν η διαδικασία αυτή προβλέπεται με πτωχευτικό συμβιβασμό. Δηλαδή η διαδικασία της εκκαθάρισης είναι ασφαλώς το πιο επώδυνο μέτρο  που μπορεί να ληφθεί και από εκεί αντιλαμβάνεστε εφαρμόζεται το πτωχευτικό δίκαιο και όλες οι διαδικασίες εκείνες για την ικανοποίηση στο βαθμό που επιτρέπει το ενεργητικό -αν υπάρχει ενεργητικό- όλων των συναλλασσομένων, των πιστωτών, του κράτους κ.ο.κ..
      Η διαδικασία της εκκαθάρισης ενός πιστωτικού ιδρύματος με καταστατική έδρα  την Ελλάδα, καθώς και στα υποκαταστήματα σε άλλα κράτη - μέλη, διέπεται και αυτή από την ελληνική νομοθεσία, η οποία και αναγνωρίζεται χωρίς καμία άλλη διατύπωση, στο έδαφος όλων των κρατών - μελών, στο άρθρο 11 του συζητούμενου νομοσχεδίου. Άρα, θα λέγαμε λεπτομερώς καθορίζεται ποιο δίκαιο και πως εφαρμόζεται. 
      Η αρμοδιότητα για την έναρξη στις διαδικασίες εκκαθάρισης ανήκει στις ελληνικές δικαστικές, διοικητικές αρχές. Και προπαντός τον κυριότερο ρόλο τον παίζει πάντοτε η Τράπεζα της Ελλάδος, βεβαίως και το πτωχευτικό δικαστήριο, αν θα ακολουθηθεί η δικαστική οδός. Για τη διαχείριση των διαδικασιών εκκαθάρισης ορίζεται ένας εκκαθαριστής. Και αυτός ορίζεται βεβαίως με μια απόφαση των διοικητικών και των δικαστικών αρχών. Η απόφαση για την έναρξη της εκκαθάρισης πιστωτικού ιδρύματος δημοσιεύεται υποχρεωτικά πρώτον, στην Εφημερίδα της Κυβερνήσεως της Ελληνικής Δημοκρατίας. Δημοσιεύεται επίσης στην επίσημη εφημερίδα των Ευρωπαϊκών Κοινοτήτων. Σε δύο εφημερίδες της επικρατείας και του κράτους καταγωγής και του κράτους υποδοχής. Καταχωρείται βεβαίως στο μητρώο των ανωνύμων εταιρειών.  Η ανάκληση της άδειας ενός πιστωτικού ιδρύματος κοινοποιείται στην Επιτροπή την Ευρωπαϊκών Κοινοτήτων και στις αρμόδιες αρχές του κράτους - μέλους όπου υπάρχουν υποκαταστήματα. 
      Ο εκκαθαριστής υποχρεούται με την έναρξη της εκκαθάρισης να ενημερώσει ατομικά και γρήγορα όλους τους πιστωτές, ημεδαπούς και αλλοδαπούς, καθώς και να ενημερώνει τακτικά για την πορεία της εκκαθάρισης.
      Όλοι οι πιστωτές και οι συναλλασσόμενοι ενός πιστωτικού ιδρύματος που τελεί υπό εκκαθάριση, έχουν όλα τα δικαιώματα και τις υποχρεώσεις που απορρέουν από την ελληνική νομοθεσία. Βεβαίως, η ίδια διαδικασία ακολουθείται και σε κράτη-μέλη, τα οποία έχουν το κεντρικό κατάστημα εκτός Ενωμένης Ευρώπης, αλλά έχουν υποκαταστήματα σε χώρες της Ενωμένης Ευρώπης. 
      Στο τέταρτο κεφάλαιο περιλαμβάνονται διατάξεις που αφορούν τα μέτρα εξυγίανσης και τις διαδικασίες των πιστωτικών ιδρυμάτων, οι οποίες χαρακτηρίζονται ως γενικές. Είναι διατάξεις πάρα πολύ σημαντικές και περιλαμβάνονται στα άρθρα από 21 έως 34, που αναφέρονται στην προστασία ορισμένων δικαιωμάτων τόσο των πιστωτών όσο βεβαίως και των συναλλασσομένων με τα πιστωτικά ιδρύματα. Συγκεκριμένα:
      Συμβάσεις που αφορούν σχέσεις εργασίας προστατεύονται αποκλειστικά από το δίκαιο του κράτους που διέπει τη σύμβαση εργασίας.
      Συμβάσεις που παρέχουν δικαιώματα καρπώσεως ή κυριότητας ακινήτου, διέπονται αποκλειστικά από το δίκαιο του κράτους-μέλους, στο έδαφος του οποίου βρίσκεται το ακίνητο.
      Συμβάσεις που εξασφαλίζουν δικαιώματα επί ακινήτου, πλοίου ή αεροσκάφους και εφόσον αυτά είναι καταχωρημένα στα δημόσια βιβλία, προστατεύονται αποκλειστικά από το δίκαιο του κράτους-μέλους που έχει επιβάλλει την τήρηση των βιβλίων.
      Επίσης, εμπράγματα δικαιώματα –και αυτό είναι πολύ σοβαρό και σημαντικό- πιστωτού ή τρίτου, επί συγκεκριμένων ενσωμάτων ή ασωμάτων αντικειμένων, κινητών ή ακινήτων ή εναλλασσομένων αντικειμένων που ανήκουν στο πιστωτικό ίδρυμα, για το οποίο έχουν ληφθεί μέτρα εξυγίανσης ή διαδικασίες εκκαθάρισης, δεν θίγονται έστω και αν το συγκεκριμένο πιστωτικό ίδρυμα βρίσκεται στην επικράτεια άλλου κράτους-μέλους.
      Ομοίως, δικαιώματα όπως επιφύλαξη κυριότητας, συμψηφισμό απαιτήσεων, αγωγές περί ακυρωσίας και ακυρότητας, σύμφωνα επαναγοράς, προστασίας τρίτων, εκκρεμοδικίας, επαγγελματικού απορρήτου, δεν θίγονται και προστατεύονται από την ισχύουσα νομοθεσία του κράτους-μέλους.
      Κυρίες και κύριοι συνάδελφοι, με το υπό ψήφιση νομοσχέδιο ενσωματώνεται στο  εθνικό μας δίκαιο αυτούσια, όπως είπα, η υπ’ αριθμόν 24/2001 οδηγία της Ενωμένης Ευρώπης και του Συμβουλίου, χωρίς να προκαλείται καμία επιβάρυνση του κρατικού προϋπολογισμού και αποσκοπεί: Πρώτον, στην αρμονική και ισόρροπη ανάπτυξη των χρηματοοικονομικών  δραστηριοτήτων των πιστωτικών ιδρυμάτων στο σύνολο των χωρών-μελών της Ενωμένης Ευρώπης. Δεύτερον, στην προστασία των πιστωτών και γενικώς των συναλλασσομένων, των οποίων τα συμβατικά δικαιώματα –δηλαδή ενοχικά, αστικά, εμπράγματα, εργασιακά- δεν θίγονται και διέπονται από το δίκαιο του κράτους-μέλους. Και τρίτον, εξασφαλίζει την πρόνοια αναφορικά με τις δυσχέρειες που μπορεί να δημιουργηθούν σε ένα πιστωτικό ίδρυμα ή υποκατάστημά του σε ένα άλλο κράτος-μέλος.
      Η διαμόρφωση ενός ενιαίου νομοθετικού πλαισίου για ενιαία μέτρα εξυγίανσης και εκκαθάρισης των πιστωτικών ιδρυμάτων, ιδιαίτερα μάλιστα μετά την ολοένα και επιταχυνόμενη αναπτυξιακή διασυνοριακή επέκταση των χρηματοοικονομικών δραστηριοτήτων, τόσο εντός των χωρών-μελών της Ενωμένης Ευρώπης όσο και εκτός Ενωμένης Ευρώπης, είναι απολύτως επιβεβλημένη σήμερα. Όπως και η πρόβλεψη και η θεσμοθέτηση της εποπτείας και του ελέγχου από τις αρμόδιες αρχές του κράτους-μέλους που έχει εκδώσει την άδεια για ένα πιστωτικό ίδρυμα, δεν περιορίζεται μόνο στο συγκεκριμένο ίδρυμα, αλλά καταλαμβάνει και τα υποκαταστήματα αυτού σε οποιοδήποτε κράτος της Ενωμένης Ευρώπης. Μάλιστα τούτο γίνεται διότι, όπως γνωρίζουμε όλοι μας, συστηματοποιείται, ενοποιείται και εμπλουτίζεται με τη ψήφιση του σχεδίου νόμου και το ελληνικό δίκαιο. 
      Έτσι γίνεται απολύτως σαφές σε όλους μας πως αρμόδιες αρχές για τη λήψη μέτρων εξυγίανσης ή εκκαθάρισης ενός πιστωτικού ιδρύματος είναι οι αρμόδιες αρχές του κράτους-μέλους καταγωγής και το εφαρμοστέο δίκαιο κατ’ αρχάς είναι αυτό του κράτους-μέλους καταγωγής.
      Τέλος, τα μέτρα που λαμβάνονται παράγουν αποτελέσματα σε όλα τα κράτη-μέλη που λειτουργούν υποκαταστήματα.
      Με αυτές τις σκέψεις παρακαλώ, κύριοι συνάδελφοι, να ψηφίσουμε το νομοσχέδιο.
      Ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο εισηγητής του ΠΑ.ΣΟ.Κ. συνάδελφος κ. Στυλιανός Ματζαπετάκης.
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Κυρία Πρόεδρε, κυρίες και κύριοι συνάδελφοι, εγώ θα φροντίσω να κάνω ένα καλύτερο μέσο όρο στο χρόνο της ομιλίας μου από τον προηγούμενο συνάδελφο. Θα είμαι λιγάκι πιο σύντομος. 
      Μια από τις πιο επιτυχημένες διαφημίσεις της προηγούμενης εικοσαετίας ήταν το «διαλέγουμε πριν από σας, για σας». Αυτή η αντίληψη επικρατεί στους συναδέλφους, όταν συζητάμε την επικύρωση μιας οδηγίας της Ευρωπαϊκής Ένωσης ή μιας διακρατικής σύμβασης. Καλούμαστε να επικυρώσουμε την οδηγία, τη σύμβαση ή τη συμφωνία που πριν καιρό κάποιοι άλλοι έχουν επεξεργαστεί και έχουν καταλήξει στο τελικό κείμενο. Ποια δυνατότητα μας παρέχεται να παρέμβουμε ουσιαστικά στη διαμόρφωσή της; Ελάχιστη. Ερχόμαστε, λοιπόν, να ψηφίσουμε ένα κείμενο, κάνοντας το πολύ-πολύ κάποια σχόλια, παρατηρήσεις και ευχές και τίποτα παραπάνω. 
      Δεν θέλω να υποτιμήσω το περιεχόμενο του σχεδίου νόμου που ερχόμαστε σήμερα να ψηφίσουμε. Αντιθέτως, είναι εξαιρετικής σημασίας και σοβαρότητας. Το σχέδιο νόμου για την εξυγίανση και εκκαθάριση των πιστωτικών ιδρυμάτων στοχεύει στην αντιμετώπιση προβλημάτων που μπορεί να προκύψουν σε περιπτώσεις δυσχερειών ενός πιστωτικού ιδρύματος, στα μέτρα εξυγίανσης αλλά και εκκαθάρισης του. Ιδιαίτερα στο καθεστώς της σημερινής Ενωμένης Ευρώπης πρέπει να υπάρχει ενιαία πολιτική και αντιμετώπιση πιστωτικών ιδρυμάτων που έχουν υποκαταστήματα σε άλλη ή σε άλλες χώρες της Ευρώπης.
      Με τη γενικότερη αντίληψη που σας ανέφερα στην αρχή θα περιμέναμε μια χλιαρή και υποτονική συζήτηση. Συμβαίνει όμως το αντίθετο, γιατί τελευταία εξελίσσεται σε δυναμική και όλο πάθος η συζήτηση για άλλο λόγο όμως, για τις τροπολογίες που ως Κυβέρνηση συνηθίζετε να φέρνετε σε αντίστοιχα νομοσχέδια. Είναι πολύ πρόσφατη μάλιστα, προ δύο εβδομάδων, η συζήτηση μιας αντίστοιχης οδηγίας που ήρθε προς επικύρωση στη Βουλή και -λόγω της τροπολογίας, το περιεχόμενο της οποίας έθετε νάρκη στα θεμέλια του ασφαλιστικού των τραπεζών και ιδίως της Εμπορικής Τράπεζας- προκάλεσε σεισμό. Το περιεχόμενο αλλά και η απαράδεκτη διαδικασία της υποβολής της την παραμονή της 25ης Μαρτίου, έτσι όπως κατετέθη, μετέτρεψε για μια μεγάλη μερίδα των εργαζομένων την εθνική εορτή σε αποφράδα ημέρα. 
      Και σήμερα, κύριε Υπουργέ, κατά τη συνηθισμένη σας πρακτική φέρατε δύο τροπολογίες τουλάχιστον με πιο κόσμιο και με πιο προσεκτικό τρόπο. Βλέπουμε ότι, ενώ επαγγέλλεστε την κατάργηση του μεγάλου και σπάταλου κράτους, την ίδια ώρα δημιουργείτε μια ειδική γραμματεία στο Υπουργείο Απασχόλησης και Κοινωνικής Προστασίας, προκειμένου να συντονίσει τους ενενήντα δύο ασφαλιστικούς οργανισμούς, τον Οργανισμό Εργατικής Εστίας, τον Ο.Α.Ε.Δ. κ.λπ.. Ιδρύετε, λοιπόν, άλλη μια γραμματεία…
      ΠΡΟΕΔΡΟΣ (Άννα Μπενάκη-Ψαρούδα): Κύριε Ματζαπετάκη, με συγχωρείτε, να σας διακόψω μισό λεπτό. Για τις τροπολογίες αυτές, ιδίως την πρώτη, έχει γίνει συνεννόηση των κομμάτων και γι’ αυτόν το λόγο εισάγεται προς συζήτηση. Δεν υπάρχει τίποτα δηλαδή το παράτυπο. Αλλά επί της ουσίας της τροπολογίας βεβαίως μπορείτε να αγορεύσετε.
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Ιδρύετε, λοιπόν, άλλη μια γραμματεία και είμαι σίγουρος ότι με τη φόρα που έχετε πάρει θα δημιουργήσετε σύντομα και άλλες που θα σας οδηγήσουν στο τέλος στην ανάγκη να σκαρώσετε ακόμα μία για να συντονίζει τις ασυντόνιστες.
      Εν τω μεταξύ, βέβαια, βρίσκετε ευκαιρία να μοιράζετε θέσεις, διορισμούς, ξεχειλώνοντας –ας μου επιτραπεί η λέξη- το κράτος. Και η άλλη σας τροπολογία σε κάτι αντίστοιχο στοχεύει. Και εδώ έχουμε την ίδρυση ενός νέου φορέα στο 
Γενικό Λογιστήριο που ονομάζεται «νέο συμβούλιο διαχείρισης και αξιολόγησης της εγγυητικής ευθύνης του ελληνικού δημοσίου». Νέες θέσεις, λοιπόν, νέοι διορισμοί, νέες συμμετοχές σε συμβούλια, το αποτέλεσμα των οποίων μπορεί μεν -και εύχομαι- να πάει καλά, αλλά δυστυχώς έχω τις αμφιβολίες μου. Κάποτε θα πρέπει να γίνει μια ουσιαστική μελέτη για την οργάνωση και τη λειτουργία της Δημόσιας Διοίκησης και όχι να προχωρούμε σε εμβαλωματικές και περιστασιακές παρεμβάσεις. 
      Όμως για τις τροπολογίες θα μιλήσουμε όταν θα έλθει η ώρα, όπως είπατε, κυρία Πρόεδρε.
      Θέλω τώρα να επανέλθω στο σχέδιο νόμου που πρέπει να ενσωματώσει στην ελληνική νομοθεσία την οδηγία του Συμβουλίου και του Ευρωπαϊκού Κοινοβουλίου. Η πρώτη παρατήρησή μου είναι ότι ενώ οι διαδικασίες επεξεργασίας ξεκίνησαν το 1978 χρειάστηκαν είκοσι τρία ολόκληρα χρόνια μέχρι να ψηφιστεί. Επί υπουργίας του κ. Γιάννου Παπαντωνίου άρχισαν οι διαδικασίες ένταξης στην ελληνική έννομη τάξη της συγκεκριμένης οδηγίας, αλλά ενώ η απώτερη προθεσμία εφαρμογής της ήταν το Μάιο του 2005, ερχόμαστε ακριβώς ένα χρόνο μετά να την επικυρώσουμε.
      Ευτυχώς που δεν ανέκυψαν σοβαρές περιπτώσεις, όπως για παράδειγμα η περίπτωση της Τράπεζας Κρήτης που να χρειαζόταν από ελληνικής πλευράς η εφαρμογή της οδηγίας. Θα τρέχαμε και δεν θα φτάναμε ή θα έπρεπε να προχωρήσουμε με συνοπτικές διαδικασίες.
      Ο συνάδελφος κ. Κωστόπουλος έκανε μία εκτενή αναφορά στο νομοσχέδιο. Εγώ θα αποφύγω τις πολλές επαναλήψεις για την οικονομία του χρόνου. Επί της ουσίας μια σειρά από τριάντα έξι άρθρα και πέντε κεφάλαια επιλαμβάνονται θεμάτων που σχετίζονται με τα μέτρα εξυγίανσης και εκκαθάρισης των πιστωτικών ιδρυμάτων. Πέρασαν οι εποχές που είχαμε τέσσερις ή πέντε τράπεζες στην Ελλάδα με τα απολύτως απαραίτητα υποκαταστήματα στις μεγάλες πόλεις. Τώρα, όχι μόνο αυξήθηκε ο αριθμός των υποκαταστημάτων και βρίσκονται σχεδόν σε κάθε γειτονιά, αλλά διαθέτουμε και μεγάλο αριθμό πιστωτικών ιδρυμάτων αμιγώς ελληνικών συμφερόντων ή με ευρωπαϊκές και εξωευρωπαϊκές τράπεζες. Στο σημείο αυτό να ευχηθώ καλορίζικη τη συνεργασία της Εθνικής Τράπεζας με την τουρκική Finance Bank και με τη δυνατότητα επέκτασής της και έξω από την Ευρωπαϊκή Ένωση. 
      Αλλά επειδή όπως λέει η παροιμία «μεγάλα καράβια για μεγάλες φουρτούνες» εμείς στον ευρύτερο πια ευρωπαϊκό χώρο σαν μια ενιαία διακρατική οικονομική οντότητα έχουμε υποχρέωση να προβλέπουμε αυτές τις φουρτούνες διασφαλίζοντας τα τραπεζικά ιδρύματα και κυρίως τους πελάτες τους από περιπτώσεις που κάποιο από τα υποκαταστήματά τους έχει πρόβλημα. Γι’ αυτό απαιτείται προσαρμογή της σχετικής νομοθεσίας κάθε κράτους με την κωδικοποιημένη τραπεζική οδηγία 2001/12 του Ευρωπαϊκού Κοινοβουλίου και σε εμάς τους Έλληνες με τους άλλους τραπεζικούς νόμους όπως το ν. 1665/51, το ν. 2396/96, την απόφαση της Νομισματικής Επιτροπής της Τράπεζας της Ελλάδος 975/1/12.7.56. 
      Βασικό σημείο αυτού του σχεδίου νόμου είναι η πρόνοια και η πρόβλεψη των μηχανισμών λειτουργίας των τραπεζών που δραστηριοποιούνται στην Ευρωπαϊκή Ένωση και των συναλλασσομένων με αυτές. Παράλληλα προβλέπει την άμεση και σχολαστική ενημέρωση των εμπλεκομένων πολιτών στο σύστημα των πιστωτικών οίκων στις περιπτώσεις που μία τράπεζα ή ένα υποκατάστημα οδηγείται σε μέτρα εξυγίανσης ή και στην ανάγκη εκκαθάρισης. Έτσι, μέσα σε τακτές ημερομηνίες μέσω της Τραπέζης της Ελλάδος πρέπει να ενημερώνονται όχι μόνο οι αντίστοιχοι φορείς του εξωτερικού, αλλά και οι πιστωτές με δημοσιεύσεις στην επίσημη εφημερίδα των Ευρωπαϊκών Κοινοτήτων, στο δικό μας Φ.Ε.Κ., σε δύο εφημερίδες της επικράτειας και σε δύο εφημερίδες του τόπου όπου βρίσκεται το υποκατάστημα είτε και κατ’ ιδίαν οι πιστωτές. Αυτοί πρέπει να ενημερώνονται για τις εξελίξεις και τους κινδύνους, προκειμένου να ασκήσουν τα ένδικα μέσα. 
      Σημαντικά σημεία του νομοσχεδίου είναι ότι καθιερώνεται η αρχή του ενιαίου διαβατηρίου, σύμφωνα με την οποία δίνεται η δυνατότητα σε ένα πιστωτικό ίδρυμα που διαθέτει άδεια λειτουργίας να ανοίγει υποκαταστήματα οπουδήποτε στην Ευρωπαϊκή Ένωση. 
      Δεύτερον, ότι ο διαχειριστής που έχει  οριστεί για τα μέτρα εξυγίανσης μπορεί να ασκεί στα κράτη-μέλη υποδοχής όλες τις εξουσίες που μπορεί να έχει και στην Ελλάδα και αντιστρόφως, δηλαδή να ασκεί και στην Ελλάδα όλες τις εξουσίες που μπορεί να του δίδονται στο κράτος- μέλος καταγωγής. 
      Τρίτον, η απόφαση των Ελληνικών Αρχών για την έναρξη διαδικασίας εκκαθάρισης αναγνωρίζεται χωρίς να απαιτείται καμία άλλη διατύπωση όλων των κρατών-μελών. 
      Τέταρτον, τα μέτρα εξυγίανσης και οι διαδικασίες εκκαθάρισης διέπονται από το δίκαιο του κράτους που είναι υπεύθυνο για την σύμβαση εργασίας. 
      Δεν θα ήταν σκόπιμο να αναφερθώ σε περαιτέρω λεπτομέρειες, ίσως άλλωστε προκύψουν στην αυριανή συζήτηση. 
      Αυτά νομίζω ότι είναι σε γενικές γραμμές τα κύρια χαρακτηριστικά του σχεδίου νόμου, προβλέπεται όμως –και αυτό είναι άξιο επισήμανσης- ότι δεν είναι μια απολύτως άκαμπτη πρόταση, μιας και προβλέπεται ότι κατά περίπτωση μπορεί να ρυθμίζονται λεπτομέρειες εφαρμογής του νόμου με κοινή απόφαση των αρμόδιων Υπουργών Οικονομίας και Ανάπτυξης ή με πράξεις του Διοικητή της Τράπεζας της Ελλάδας. 
      Καταλήγοντας θα ήθελα να δηλώσω ότι επί του περιεχομένου του σχεδίου νόμου δεν έχουμε βασική αντίρρηση και σκοπεύουμε να το ψηφίσουμε επί της αρχής. 
      (Χειροκροτήματα από την πτέρυγα του Π.Α.Σ.Ο.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, θα ήθελα μόνο μια διευκρίνιση, εάν τις τροπολογίες θα τις συζητήσουμε τώρα ή μετά. 
      ΠΡΟΕΔΡΟΣ (Άννα Μπενάκη-Ψαρούδα): Οι τροπολογίες θα συζητηθούν αύριο με τα άρθρα, αλλά εάν θέλετε να πάρετε θέση επί της αρχής, μπορείτε.
      ΝΙΚΟΛΑΟΣ ΓΚΑΤΖΗΣ: Όχι. Μόνο θα ήθελα να πω ότι συνεχίζει να φέρνει το Υπουργείο τροπολογίες, κύρια Πρόεδρε, παρά το ότι στην προηγούμενη συνεδρίαση στο άλλο νομοσχέδιο με την τροπολογία του κ. Τσιτουρίδη είχε γίνει κάποια συζήτηση και είπαμε να μην έρχονται αιφνιδίως και εκτός κ.λπ.…
      ΠΡΟΕΔΡΟΣ (Άννα Μπενάκη-Ψαρούδα): Αιφνιδίως, δεν ήλθε καθόλου. Έχει κατατεθεί από τις 30 Μαρτίου. Δεν συνδέεται ευθέως με το νομοσχέδιο αλλά έγινε κάποια συνεννόηση. Αυτό εννοώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Γκατζή, μου επιτρέπετε;
      ΝΙΚΟΛΑΟΣ ΓΚΑΤΖΗΣ: Ευχαρίστως, αρκεί η κυρία Πρόεδρος να μου σταματήσει το χρόνο μου. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, επειδή ο κ. Γκατζής έθιξε το θέμα, θέλω να πω το εξής: Η τροπολογία η οποία κατετέθη από τον Υπουργό Απασχόλησης είναι πράγματι παλαιά και θα είχαμε όλοι την καλή διάθεση να γίνει η σχετική συζήτηση. Δεν μπορεί όμως με δύο μέτρα και δύο σταθμά να αποφασίζουμε. Διότι ενώ αρχικά το συζητούσαμε, ξαφνικά ενημερωνόμαστε ότι την Πέμπτη το βράδυ στις 19.30΄ ο κ. Αλογοσκούφης καταθέτει νέα τροπολογία που αφορά το Συμβούλιο Διαχείρισης και Αξιολόγησης της Εγγυητικής Ευθύνης του Δημοσίου, πάλι χωρίς οι Βουλευτές να έχουν τη δυνατότητα εγκαίρως να ενημερωθούν. Εξάλλου, ο κ. Αλογοσκούφης είχε τη δυνατότητα να την εισαγάγει στην κοινοβουλευτική επιτροπή, διότι δεν υποθέτω ότι αποφάσισε τώρα. Υπό αυτές τις προϋποθέσεις εμείς δεν θα δεχθούμε τη συζήτηση οποιασδήποτε τροπολογίας. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, η τροπολογία του κ. Αλογοσκούφη κατετέθη την Πέμπτη, δεν κατετέθη την Παρασκευή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είπα την Πέμπτη στις 19.30΄.
      ΠΡΟΕΔΡΟΣ (Άννα Μπενάκη-Ψαρούδα): Ακριβώς. Είναι τροπολογία σχετική με το νομοσχέδιο και έχει κατατεθεί σύμφωνα με τον Κανονισμό επομένως δεν είναι δυνατόν να μη συζητηθεί. Ποια θέση θα πάρετε επί της τροπολογίας, αυτό είναι άλλο θέμα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, κυρία Πρόεδρε. Αυτό που εξηγώ είναι το εξής: 
      Όταν αρχικώς, με καλή διάθεση, θέλαμε να συνεννοηθούμε για την τροπολογία του κ. Τσιτουρίδη, δεν γνωρίζαμε ότι ο Υπουργός Οικονομίας, όπως συνηθίζει, θα κατέθετε και νέες τροπολογίες. Πιστεύουμε ότι η τροπολογία που κατετέθη την Πέμπτη, μπορούσε να συζητηθεί στην κοινοβουλευτική επιτροπή. Δεν νομίζω ότι ο Υπουργός Οικονομίας ξαφνικά αποφάσισε πως το Συμβούλιο Διαχείρισης της Εγγυητικής Ευθύνης πρέπει να νομοθετηθεί με τροπολογία μέσα σε μία μέρα. 
      Με αυτήν την έννοια δεν δεχόμαστε να συζητηθεί καμιά τροπολογία. Η Κυβέρνηση ας αναλάβει τη δική της ευθύνη. 
      ΠΡΟΕΔΡΟΣ (Άννα Μπενάκη-Ψαρούδα): Όπως σας είπα, αν αντιλαμβάνομαι καλώς, συμψηφίζετε αυτό που έκανε ο κ. Αλογοσκούφης -σύμφωνα με τον Κανονισμό, αλλά όχι σύμφωνα με τις επιθυμίες σας- με αρνητική τοποθέτηση στην τροπολογία του κ. Τσιτουρίδη, για την οποία προηγουμένως είχατε συγκατατεθεί να συζητηθεί. Βέβαια, είναι δικαίωμά σας να πάρετε όποια θέση νομίζετε, αλλά είναι σαφές πως σε αυτήν την περίπτωση γίνεται –εν πάση περιπτώσει- συμψηφισμός μεταξύ δύο τροπολογιών οι οποίες…
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν είναι συμψηφισμός, κυρία Πρόεδρε! 
      ΠΡΟΕΔΡΟΣ (Άννα Μπενάκη-Ψαρούδα): Και βέβαια είναι, κύριε Καστανίδη!
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, …
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Γκατζή, τελειώνω αμέσως –μέσα σε μισό λεπτό- και σας ευχαριστώ πάρα πολύ. 
      Με συγχωρείτε, κυρία Πρόεδρε. Δεν υπάρχει κανένας συμψηφισμός. Όταν κάνουμε μία συνεννόηση, την κάνουμε με όρους που  έχουμε υπ’ όψιν μας. Το έχουμε πει πάρα πολλές φορές ότι, εν πάση περιπτώσει, σοβαρές τροπολογίες, όπως αυτή του Συμβουλίου Διαχείρισης, δεν μπορεί να κατατίθενται λίγο πριν από τη συζήτηση στην Ολομέλεια. Ε, όταν συνεχίζετε αυτήν την τακτική, εμείς δεν μπορούμε να συναινέσουμε και στα υπόλοιπα! Είναι σαφές. 
      ΠΡΟΕΔΡΟΣ (Άννα Μπενάκη-Ψαρούδα): Δεν λέτε τίποτα διαφορετικό από αυτό που είπα και εγώ. 
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, θα ήθελα να πάρω το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Με συγχωρείτε, κύριε Μαγγίνα, αλλά να μη διακόψουμε...
      ΒΑΣΙΛΕΙΟΣ ΜΑΓΓΙΝΑΣ: Κυρία Πρόεδρε, έχω ήδη εξασφαλίσει ένα λεπτό ανοχής από τον αγαπητό  συνάδελφο. 
      Κυρία Πρόεδρε, εγώ συμμερίζομαι την ευαισθησία της Αξιωματικής Αντιπολίτευσης και του συναδέλφου κ. Καστανίδη. Όμως, θέλω να διατυπώσω την άποψη ότι πρέπει να αντιληφθεί και η Αξιωματική Αντιπολίτευση και ο αγαπητός Κοινοβουλευτικός Εκπρόσωπός της ότι, όπως διηγείται κάθε φορά και όπως αντιδρά κάθε φορά το ΠΑ.ΣΟ.Κ. σε όλα αυτά τα θέματα, καταλήγουμε περίπου στο να αισθάνεστε ότι πρέπει προηγουμένως ο οιοσδήποτε Υπουργός της Κυβερνήσεως να έρθει σε συνεννόηση μαζί σας και να σας ρωτήσει αν σας πηγαίνει η Παρασκευή, η Πέμπτη ή η Τετάρτη. Κάποτε είχαμε πρόβλημα με την Παρασκευή. Δεκτό και σεβαστό. 
      Τώρα βλέπω ότι αναφύεται θέμα και με την Πέμπτη. Όσος σεβασμός αποδίδεται από πλευράς της Κυβέρνησης –και νομίζω ότι αποδίδεται- εις το να τηρούμε κάποιους κανόνες –και συμφωνούμε σε αυτά- ε, είναι αναγκαίο και από εσάς, διά την οικονομία του να προχωράνε τα πράγματα, να μην έχουμε αντίδραση με οποιαδήποτε αιτία! Αυτό θα συμβάλει στο να προχωρήσει το νομοθετικό έργο. Μπορείτε, βέβαια, ανά πάσα στιγμή να βρίσκετε λόγους… 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ε, όχι, κύριε συνάδελφε! 
      ΒΑΣΙΛΕΙΟΣ ΜΑΓΓΙΝΑΣ: Ε ,τότε γιατί…
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι,…
      ΒΑΣΙΛΕΙΟΣ ΜΑΓΓΙΝΑΣ: Καθυστερούμε το συνάδελφο. 
      ΠΡΟΕΔΡΟΣ (Άννα Μπενάκη-Ψαρούδα): Κύριοι Κοινοβουλευτικοί Εκπρόσωποι, το θέμα θα ξανατεθεί και αύριο. Επομένως ας αφήσουμε τον εισηγητή να συνεχίσει την εισήγησή του και το επιλύουμε αύριο. 
      Ορίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριοι Κοινοβουλευτικοί Εκπρόσωποι των μεγάλων κομμάτων, έχετε τη δυνατότητα – τουλάχιστον εσείς- να πάρετε πολλές φορές το λόγο και να τοποθετηθείτε επ’ αυτών και θα παρακαλέσω…
      ΒΑΣΙΛΕΙΟΣ ΜΑΓΓΙΝΑΣ: Σας ευχαριστώ για την ανοχή σας. 
      ΝΙΚΟΛΑΟΣ ΓΚΑΤΖΗΣ: Εντάξει. Όμως, το θέμα είναι ότι εμείς λέμε πως τέτοιες τροπολογίες και οποιεσδήποτε τροπολογίες θα πρέπει να έρχονται στη Βουλή πρώτα μέσα από την επιτροπή -να ακολουθείται  δηλαδή η διαδικασία της συζήτησης- και όχι κατευθείαν στην Ολομέλεια. Αυτό, δυστυχώς, και το ΠΑ.ΣΟ.Κ. δεν το τήρησε και συνεχίζει να το εφαρμόζει και η Νέα Δημοκρατία.
      Οι τροπολογίες είναι ιδιαίτερα σοβαρές. Εμείς λέμε ότι είναι όλες σοβαρές. Πρέπει να έρχονται πρώτα στην επιτροπή μαζί με το νομοσχέδιο, όταν συζητείται. Η Κυβέρνηση έχει όλες τις δυνατότητες να το κάνει. 
      Να έρθω τώρα στο συγκεκριμένο νομοσχέδιο που συζητάμε. Συζητάμε την ενσωμάτωση μιας οδηγίας, κύριοι Βουλευτές, η οποία έχει τριάντα έξι άρθρα και θα αποτελέσει νόμο του κράτους, χωρίς να έχει τη δυνατότητα η ελληνική Βουλή να αλλάξει ούτε ένα «και» στην οδηγία 2001/24ΕΚ.
      Τι σημαίνει αυτό; Σημαίνει ότι άλλοι αποφασίζουν για μας, χωρίς εμείς να έχουμε τη δυνατότητα να κάνουμε ούτε τροποποιήσεις ούτε αλλαγές με βάση ορισμένες ιδιομορφίες, αν θέλετε, που μπορεί να έχει η ελληνική κοινωνία, η ελληνική αγορά, η ελληνική κίνηση και η ελληνική, αν θέλετε, νοοτροπία και αντίληψη. 
      Όσον αφορά το τι κάνει αυτή η οδηγία και θέλοντας να μπούμε στην ουσία της, θέλουμε να κάνουμε και εμείς ορισμένες εκτιμήσεις, γιατί έρχονται, κύριοι Βουλευτές –θα θυμάστε ότι την περασμένη εβδομάδα συζητήσαμε μια άλλη οδηγία ενσωμάτωσης της Ευρωπαϊκής Ένωσης, που αφορούσε πάλι το χρηματοπιστωτικό-οικονομικό κατεστημένο της Ευρωπαϊκής Ένωσης και της χώρας μας- απανωτές οδηγίες, οι οποίες ουσιαστικά δεν κάνουν τίποτε άλλο, παρά απλώς να περιφρονούν τα κέρδη του μεγάλου κεφαλαίου, να διαιωνίζουν την ισχύ του, για να έχει μεγαλύτερη συγκέντρωση και συγκεντροποίηση, ενώ θα δείτε –και πείτε μου μια- ότι δεν έχει έρθει ούτε μια οδηγία ούτε μια απόφαση από την Ευρωπαϊκή Ένωση που να προστατεύει τα εργατικά και συνδικαλιστικά δικαιώματα και ελευθερίες των εργαζομένων. Απεναντίας, έχουμε καταδυνάστευση και αυτών ακόμη των κεκτημένων σε όλους τους τομείς της κοινωνικής και οικονομικής ζωής των εργαζομένων.
      Αυτή η οδηγία, κύριοι Βουλευτές, και μ’ αυτά τα άρθρα ενοποιεί τους αγώνες εξυγίανσης και εκκαθάρισης των πιστωτικών ιδρυμάτων. Καθιερώνει την ελευθερία κίνησης κεφαλαίου, η οποία ουσιαστικά έχει αποφασιστεί με το Μάαστριχτ, αλλά σήμερα διαιωνίζεται και παίρνει ορισμένα προστατευτικά μέτρα για την εξασφάλιση ενιαίων κανόνων στις χώρες της Ευρωπαϊκής Ένωσης. Διευκολύνει τις εξαγορές και τις συγχωνεύσεις, εξασφαλίζει τις επενδύσεις του κεφαλαίου και ιδιαίτερα των μεγαλομετόχων στην επικράτεια της Ευρωπαϊκής Ένωσης.
      Διοικητικές, δικαστικές και εποπτικές αρχές του κράτους μπαίνουν στην υπηρεσία προστασίας, εξασφάλισης και διαιώνισης του μεγάλου κεφαλαίου και ιδιαίτερα των κερδών του. Και αν θέλετε να δείτε πώς εκφράζεται αυτό, διαβάστε στην πρώτη σελίδα της εισηγητικής έκθεσης στην παράγραφο 2 που λέει ότι εξασφαλίζει την αρμονική και ισόρροπη ανάπτυξη των οικονομικών δραστηριοτήτων των πιστωτικών ιδρυμάτων στο σύνολο της Ευρωπαϊκής Ένωσης. Αυτό μου θυμίζει κάτι από Μπόλγκενσταϊν. Δεν ξέρω πώς το ΠΑ.ΣΟ.Κ τα αποδέχεται όλα αυτά. Βέβαια, θα μου πείτε τι έχει αρνηθεί το ΠΑ.ΣΟ.Κ από τις αποφάσεις της Ευρωπαϊκής Ένωσης, είτε αυτές αφορούν οδηγίες είτε αφορούν δημοκρατικά είτε κοινωνικά είτε ελευθερίες, δικαιώματα κ.λπ..
      Και ενώ, κύριοι Βουλευτές, τα εθνικά κοινοβούλια των χωρών μελών της Ευρωπαϊκής Ένωσης έχουν μετατραπεί σε «πρωτοκολλητές» των αποφάσεων του χρηματοπιστωτικού κατεστημένου και των μονοπωλιακών ομίλων της Ευρωπαϊκής Ένωσης και γενικότερα, με στόχο τη διατήρηση της ισχύος τους και την περιφρούρηση των κεφαλαίων τους και κυρίως την παραπέρα ενίσχυση της αισχροκέρδειάς τους, εξασφαλίζουν παράλληλα την ανοχή της Κυβέρνησης και τη συνεργασία της –θα λέγαμε εμείς- για μια συντονισμένη και γενικευμένη επίθεση σε όλους τους τομείς της οικονομικής και κοινωνικής ζωής των εργαζομένων.
      Για παράδειγμα, κοιτάξτε την εισοδηματική πολιτική. Διαιωνίζεται η πολιτική μονόπλευρης λιτότητας ενάντια στους εργαζόμενους με μια παράλληλη ακρίβεια που εξανεμίζει το μισθό των εργαζομένων από τις πρώτες μέρες του μήνα, με μια ανεργία που παίρνει χαρακτηριστικά κοινωνικής συμφοράς και με μία προσπάθεια για την εκ βάθρων ανατροπή των συλλογικών και κλαδικών συμβάσεων εργασίας. 
      Εδώ, θα ήθελα να σας θυμίσω το ρόλο που έχει παίξει –μια και συζητάμε σήμερα και είναι επίκαιρο και το θέμα της αγοράς που έκανε η Εθνική της Finansbank της Τουρκίας- και ο εκπρόσωπος της Κυβέρνησης σαν επικεφαλής πρόεδρος, όπως παρουσιάζεται, εν πάση περιπτώσει, της Ένωσης των Τραπεζιτών και το ρόλο που παίζει για την κατάργηση των κλαδικών συμβάσεων μαζί με τον Σ.Ε.Β. μέσα στο Εθνικό Συμβούλιο -όταν συνήλθε για την απασχόληση- όπου τελικά αποφάσισαν να επιβάλουν μαζί –Σ.Ε.Β. και τράπεζες- την κατάργηση των κλαδικών συμβάσεων και την κατάργηση ουσιαστικά των συλλογικών συμβάσεων και την ισχύ και εφαρμογή των τοπικών συμφώνων απασχόλησης σε όλη την επικράτεια και ευρύτερα στον ιδιωτικό τομέα.
      Να δούμε επίσης, κύριοι Βουλευτές, την αποδιάρθρωση των εργασιακών σχέσεων, ό,τι έχει απομείνει τουλάχιστον από την προηγούμενη κυβέρνηση. Να δούμε την εφαρμογή, όπως είπα, των τοπικών συμφώνων απασχόλησης, την αποδιάρθρωση παραπέρα του ασφαλιστικού συστήματος που θα πλήξει ιδιαίτερα εργαζόμενους και συνταξιούχους τόσο στον τομέα της υγείας όσο και στην αύξηση του εργάσιμου χρόνου προς συνταξιοδότηση όσο και με τη μείωση των συντάξεων αυτών των μικρών και ανεπαρκέστατων συντάξεων που παίρνει σήμερα η πλειοψηφία των συνταξιούχων της χώρας μας. Την ιδιωτικοποίηση στρατηγικών τομέων ασφάλειας της χώρας και της οικονομίας επιχειρήσεων και υπηρεσιών που θα μπορούσαν μέσα από μια άλλη φιλολαϊκή πολιτική να σύρουν το χορό της ανάπτυξης του λαού και της χώρας με μια άλλη κατεύθυνση ανάπτυξης φυσικά και όχι όπως αυτή που εφαρμόζεται σήμερα που βοηθά και εξυπηρετεί μόνο το μεγάλο κεφάλαιο.
      Οι αγρότες χρεοκοπούν και ξεριζώνονται από τη γη τους. Η αύξηση της φτώχειας, της εξαθλίωσης των φτωχών λαϊκών στρωμάτων πολλαπλασιάζεται, με ευθύνη των μέχρι σήμερα κυβερνήσεων, κύριοι Βουλευτές, ως πολιτικοί εκπρόσωποι των αντιλαϊκών και αυταρχικών αυτών αποφάσεων της Ευρωπαϊκής Ένωσης, των μεγαλοπιστωτικών ιδρυμάτων, των μονοπωλιακών ομίλων, αλλά και όσων στήριξαν εν ονόματι της ευρωλατρείας αυτές τις πολιτικές. Έχουν τεράστια ευθύνη τα κόμματα αυτά, τόσο το ΠΑ.ΣΟ.Κ. όσο και η Νέα Δημοκρατία, σήμερα με τη συνεχιζόμενη πολιτική, γιατί όταν με ρώτησε ένας φίλος δημοσιογράφος στο Βόλο: πώς  βλέπετε την πολιτική της Νέας Δημοκρατίας, επειδή ασχολείται πολύ και με τα έργα της νομαρχίας εκεί, τα τεχνικά, του λέω, δες το σαν ένα συνεχιζόμενο έργο.
      Έτσι είναι, κύριοι συνάδελφοι. Συνεχίζεται η ίδια αντιλαϊκή αυταρχική πολιτική με πιο βίαιους τρόπους, με πιο γρήγορους ρυθμούς. Και τα λέω αυτά γιατί μέχρι σήμερα καμία απόφαση δεν έχει έλθει από την Ευρωπαϊκή Ένωση που να έχει διαφορετικό χαρακτήρα, διαφορετική πολιτική. Όλες οι κυβερνήσεις σήμερα, κεντροδεξιές, κεντροαριστερές, στην Ευρωπαϊκή Ένωση ακολουθούν την ίδια πολιτική, τις ίδιες αποφάσεις και εφαρμόζουν αυτές τις ίδιες οδηγίες που φέρνετε σήμερα εσείς, χθες το ΠΑ.ΣΟ.Κ. και ενσωματώνονται στην ελληνική νομοθεσία για την προστασία ιδιαίτερα του μεγάλου κεφαλαίου.
      Κύριοι Βουλευτές, εμείς λέμε ότι η πολιτική αυτή δεν πρέπει να τραβήξει πολύ. Πρέπει οι εργαζόμενοι να την ανατρέψουν. Πρέπει να πάρουν οι ίδιοι το τιμόνι της εξουσίας στα χέρια τους, να διαφεντεύουν αυτοί τον πλούτο που παράγουν και να έχουν μια διαφορετική κατεύθυνση. Σήμερα το νομοσχέδιο αυτό που παρεμβαίνει ουσιαστικά στα πιστωτικά ιδρύματα θα πρέπει να δούμε και το ρόλο των τραπεζών πέρα από την πολιτική που ακολουθεί ο πρόεδρος της Εθνικής, δηλαδή η Κυβέρνηση, να δούμε γενικότερα το ρόλο που παίζουν οι τράπεζες, είτε αυτές είναι κατά 100% αμιγώς εθνικές, κρατικές, όπως είναι η Αγροτική Τράπεζα και δείτε τι γίνεται, τι πολιτική ασκεί στον αγροτικό τομέα. Έχει γίνει ο μεγαλύτερος λήσταρχος, παράνομος τοκογλύφος. Ξεριζώνει τους αγρότες από τα χωριά τους με παράνομα επιτόκια πρόσθετα και πανωτόκια. Δείτε αν θέλετε και τράπεζες οι οποίες είναι μικτές όπως είναι η Εθνική, τι πολιτική ακολουθεί. Έχει κέρδη 160% τον προηγούμενο χρόνο, αύξηση των κερδών από την προηγούμενη χρονιά. Έχει αύξηση των κερδών της 40% το πρώτο τρίμηνο του 2006. Αρνείται όμως να υπογράψει κλαδικές συμβάσεις. Παίρνει εργαζόμενους με συμβάσεις που είναι στην αγορά στον ιδιωτικό τομέα ευρύτερα, καταδυναστεύοντας τους εργαζόμενους με μισθούς πείνας και εργασιακές σχέσεις γαλέρας. Αυτή είναι σήμερα η πολιτική που ακολουθεί η Κυβέρνηση. 
      Και έχουμε –να το αναφέρουμε και αυτό είναι επίκαιρο- την αγορά του 46% της τουρκικής τράπεζας από την Εθνική Τράπεζα η οποία όπως λέγεται κατά τα δημοσιεύματα που είδαμε, γιατί δεν είμαστε μέσα στο παιχνίδι και ούτε θέλουμε ποτέ τέτοια παιχνίδια, αγόρασε το 46% με 2,5 δισεκατομμύρια ευρώ. Δεν ξέρω αυτό αν αληθεύει, εδώ είναι ο Υπουργός Οικονομίας για να μας τα επαληθεύσει, γιατί δεν μπορεί αυτή η αγορά να έγινε εν αγνοία της Κυβέρνησης και να αποφάσισε το διοικητικό συμβούλιο όταν είναι σίγουρο ότι η Εθνική έχει σοβαρά κεφάλαια του κράτους, των ασφαλιστικών ταμείων, των ιδρυμάτων, τα οποία χειρίζεται χωρίς ουσιαστικά να δίνει και λογαριασμό.
      Άλλοι λένε επίσης ότι στοίχισε η αγορά αυτή περίπου στα 2,5 δισεκατομμύρια, άλλοι λένε ότι στοίχισε λιγότερο, μάλλον το 73% του μετοχικού κεφαλαίου της Εθνικής. Τώρα, ποιο είναι το μετοχικό κεφάλαιο της Εθνικής; Είναι τα 1.600 που λέει ο Τύπος; Είναι περισσότερο, που λένε άλλοι; Αυτό δεν το ξέρουμε και δεν ξέρω αν το ξέρει και ακριβώς η Κυβέρνηση. Εμείς, όμως, έχουμε την απαίτηση σήμερα να μας το πουν.
      Ποιο είναι, όμως, το πρόβλημα, κύριοι Βουλευτές; Θα χρειαστεί οπωσδήποτε, ύστερα απ’ την αγορά αυτή, η Εθνική να ανεβάσει το μετοχικό της κεφάλαιο. Τα ασφαλιστικά ταμεία θα μπορέσουν να ακολουθήσουν, όταν σήμερα έχουν το 20% του μετοχικού κεφαλαίου της Εθνικής; Θα μπορέσουν να ακολουθήσουν αυτή την αύξηση, που λέγεται, σύμφωνα με τα δημοσιεύματα, πάντα, των εφημερίδων, ότι θα ανέλθει στο ποσό των 3.000.000 ευρώ;
      Αν φτάσουμε εκεί, είναι σίγουρο ότι τα ασφαλιστικά ταμεία, σ’ αυτήν την κατάσταση που βρίσκονται –και δεν βρίσκονται εκεί διότι φταίνε οι εργαζόμενοι, αλλά διότι φταίνε οι έως τώρα κυβερνήσεις, που έχουν χειριστεί έτσι το ασφαλιστικό και τα εργασιακά και τα ασφαλιστικά δικαιώματα - θα βρεθούν σε αδυναμία. Μπαίνει, λοιπόν, το ερώτημα: Τα ξένα κεφάλαια, οι μεγάλοι οικονομικοί όμιλοι, οι οποίοι επενδύουν, δεν θα έρθουν να αγοράσουν τα υπόλοιπα αυτά, τα οποία δεν θα μπορέσουν να αγοράσουν τα ασφαλιστικά ταμεία; Ένα ερώτημα είναι: Τι γίνονται τα λεφτά των ασφαλιστικών ταμείων, όταν μειώνονται, συνεχώς, σε αξία οι μετοχές τους.
      Το δεύτερο: Στην αύξηση του μετοχικού κεφαλαίου λέγεται –γίνονται εικασίες και σενάρια τέτοια και εμείς θέλουμε μια απάντηση- ότι η τουρκική τράπεζα, η Finansbank, η οποία πήρε αυτά τα λεφτά, τα 2,5 δισεκατομμύρια, μπορεί να έρθει και να αγοράσει το υπόλοιπο αυτό, που δεν θα μπορέσουν να πάρουν τα ασφαλιστικά ταμεία. Να αγοράσει έως και 20% ακόμα της Εθνικής και να ελέγχει και την Εθνική ολόκληρη με λεφτά της ίδιας της Εθνικής!
      Λοιπόν, είναι πολλά τα σενάρια. Είναι χρήματα του ελληνικού λαού, εγώ όμως, θα πω ότι δεν μας ενδιαφέρουν τα κεφάλαια των επενδυτών, μας ενδιαφέρουν τα κεφάλαια, τα οποία βρίσκονται μέσα στη μητρική, που προέρχονται από το αίμα των εργαζομένων, από τα ασφαλιστικά ταμεία. Μας ενδιαφέρουν τα κεφάλαια, που προέρχονται από τα ιδρύματα και από τα οποία δεν μπορούν οι δήμοι και οι κοινότητες να πάρουν ούτε 1 ευρώ, για να φτιάξουν ορισμένα έργα ούτε και τα ακίνητα, τα οποία έχουν αφήσει οι κληροδότες.
      Τέλος, να πω, κύριοι Βουλευτές, ότι παρόμοια νομοσχέδια, παρόμοιες οδηγίες τίποτε καλό δεν προοιωνίζονται για κανέναν από τους εργαζόμενους. Μόνο τα κέρδη, ουσιαστικά και τα κεφάλαια των μεγάλων οικονομικών ομίλων και χρηματοπιστωτικών ιδρυμάτων, θέλουν να κατοχυρώσουν. Γι’ αυτό είμαστε αντίθετοι, επειδή θεωρούμε ότι θα παίξουν ένα δυσβάσταχτο ρόλο για τα συμφέροντα του εργαζόμενου λαού.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητούμε σήμερα το σχέδιο νόμου: «Εξυγίανση και εκκαθάριση των πιστωτικών ιδρυμάτων» και είμαστε υποχρεωμένοι να ενσωματώσουμε στο δικό μας δίκαιο μια σειρά από κοινοτικές οδηγίες.
      Η συγκεκριμένη οδηγία εδώ κατοχυρώνει την ελευθερία της κίνησης των κεφαλαίων και βέβαια, πρώτα και κύρια των μεγάλων κεφαλαίων, αναβαθμίζει περαιτέρω το ρόλο των τραπεζών. Και ξέρουμε όλοι πάρα πολύ καλά πόσο καθοριστικός πια έχει γίνει ο ρόλος των τραπεζών, παγκοσμίως και ειδικότερα στη δική μας τη ζωή. Και θα πρέπει να πούμε εδώ –γιατί να το κρύψομε άλλωστε- ότι είχαν κέρδη 70% οι τράπεζες, ίσως και παραπάνω, τον προηγούμενο χρόνο.
        Αν θέλει κάποιος να καταθέσει σε μία τράπεζα, ο τόκος που εισπράττει είναι 1%. Αν θέλει να δανειστεί, θα πρέπει να πληρώσει 15%, 18% και περισσότερο. Είναι μια νομιμοποιημένη, απαράδεκτη, τοκογλυφία και είναι ένα σοβαρό πρόβλημα. Πώς αυτό γίνεται αποδεκτό;. Δυστυχώς, έχει κατοχυρωθεί και κανένας δεν μπορεί να το εμποδίσει. 
      Μ' αυτό το νομοσχέδιο, οποιαδήποτε τράπεζα από τη Βρετανία, τη Γαλλία και από αλλού μπορεί να ανοίξει υποκαταστήματα στην Ελλάδα. Αντίστοιχα μπορούν να το κάνουν και οι ελληνικές τράπεζες αυτό, αλλά, όπως καταλαβαίνουμε, οι μεγάλες χώρες και οι μεγάλες τράπεζες έχουν πολύ περισσότερες δυνατότητες. Βέβαια τα υποκαταστήματα αυτά θα λειτουργούν, λέει, με τους ίδιους όρους που λειτουργούν και στην έδρα τους, χωρίς να χρειάζεται η άδεια της Τράπεζας της Ελλάδος, παραδείγματος χάριν, και θα υπάγεται στην εποπτεία της κεντρικής τράπεζας της χώρας καταγωγής. Τι θα γίνει, όμως, με τα εργασιακά δικαιώματα των εργαζομένων σ’ αυτά τα υποκαταστήματα; Θα ισχύει το καθεστώς της χώρας καταγωγής; Αν συμβαίνει κάτι τέτοιο, εμείς δεν μπορούμε να ψηφίσουμε αυτό το νομοσχέδιο. 
      Θα θέλαμε, λοιπόν, μια συγκεκριμένη απάντηση, γιατί διαφαίνεται, χωρίς να προσδιορίζεται -και δεν ξεκαθαρίστηκε στην αρμόδια επιτροπή- ότι θα ισχύει το καθεστώς της χώρας καταγωγής. Και αυτό σημαίνει ότι μπορεί να έρθει μία τράπεζα εδώ να ανοίξει ένα υποκατάστημα, το οποίο να δουλεύει όλο το εικοσιτετράωρο. Αυτό σημαίνει ότι θα παρασύρει μετά και τις άλλες τράπεζες σ' αυτόν το ρυθμό και έτσι θα συμπιέζονται ακόμη περισσότερο τα δικαιώματα των εργαζομένων του υποκαταστήματος και αυτό θα επηρεάσει και συνολικότερα όλους τους εργαζόμενους στον τραπεζικό χώρο. Βλέπουμε πόσα γίνονται τελευταία και βλέπουμε και ποια είναι η συμπεριφορά των τραπεζών προς τους εργαζόμενους και ποια είναι και η συμπεριφορά της Κυβέρνησης σε ό,τι έχει σχέση με τα εργασιακά δικαιώματα των εργαζομένων στις τράπεζες και με την προσπάθεια, που κάνει να καταργήσει τις συλλογικές διαδικασίες και τις συλλογικές συμβάσεις. 
      Ανέφερε ο εκπρόσωπος του Κομμουνιστικού Κόμματος ότι αυτή η ιστορία θυμίζει την οδηγία Μπόλγκενσταϊν. Όντως έτσι είναι, γίνεται προσπάθεια να εφαρμοστεί αυτή η οδηγία και σ' αυτόν το χώρο και βέβαια αυτό θα οδηγήσει σε παραπέρα αποδιάρθρωση των εργασιακών σχέσεων. Περιττό είναι να πούμε, βέβαια, ότι στις τράπεζες, όπως λειτουργούν σήμερα, γίνεται, μέσα σ' αυτόν το χώρο, τεράστια φοροδιαφυγή. Το μαύρο χρήμα έχει βρει τρόπο να διακινείται μέσα από τις τράπεζες. Το τραπεζικό απόρρητο κατοχυρώνει αυτές τις κινήσεις. 
      Εμείς λέμε ότι η διαδικασία αυτή, που συζητάμε, θα έπρεπε να πάρει ένα πιο ουσιαστικό περιεχόμενο, υπό την έννοια ότι, ναι, μεν είναι οδηγίες που πρέπει να ενσωματωθούν στο εθνικό μας δίκαιο, αλλά πρέπει τουλάχιστον να έχουμε επίγνωση τι είναι αυτό που νομοθετούμε. Έχει ακουστεί και η σκέψη να υπήρχε και ένα σημείωμα των υπηρεσιών του Υπουργείου επί της ουσίας. Δηλαδή τι είναι η συγκεκριμένη οδηγία, τι συνέπειες θα έχει η εφαρμογή της, στο βαθμό που μπορούν να προβλεφθούν αυτές οι συνέπειες. Αυτά, δυστυχώς, δεν ήρθαν. 
      Θα ήθελα να θέσω και κάποια πρόσθετα ερωτήματα:
      Γιατί υπήρξε αυτή η μεγάλη καθυστέρηση στο να έρθει αυτή η οδηγία εδώ από το 1978 μέχρι το 2001; Ποια ήταν τα επίδικα θέματα, τα οποία συζητούνταν και κράτησε τόσο πολύ η συζήτηση της οδηγίας; Από το 2001 μέχρι σήμερα υπήρξε καθυστέρηση λόγω γραφειοκρατικών λόγων ή ανέκυψαν άλλου είδους προβλήματα; Ποια είναι αυτά τα προβλήματα; Ποιες τράπεζες αφορά η συγκεκριμένη οδηγία; Υπάρχουν ξένες τράπεζες, που λειτουργούν στη χώρα μας με τη μορφή υποκαταστήματος; Ποιες είναι αυτές; Υπάρχουν ελληνικές τράπεζες που λειτουργούν σε άλλες ευρωπαϊκές χώρες με τη μορφή υποκαταστήματος; Πρέπει να δούμε και το πεδίο εφαρμογής αυτής της οδηγίας με πιο συγκεκριμένους όρους. 
      Εμείς, λοιπόν, απ’ αυτήν την άποψη, ενώ κατ’ αρχάς θα λέγαμε ότι δεν θα είχαμε αντίρρηση να ψηφίσουμε αυτό το νομοσχέδιο,  φοβούμαστε, έτσι όπως έρχεται, ότι θα μας δημιουργήσει σοβαρά προβλήματα, ιδιαίτερα σε ό,τι αφορά τα εργασιακά δικαιώματα των εργαζομένων. 
      Επιφυλασσόμαστε να δούμε και την τοποθέτηση του κυρίου Υπουργού στα ερωτήματα που θέσαμε, για να δούμε στη συνέχεια πώς θα τοποθετηθούμε. 
      Θα ήθελα για μισό λεπτό να ασχοληθώ και με τις τροπολογίες, με την έννοια ότι ακολουθούνται πάντοτε διαδικασίες, οι οποίες δεν διευκολύνουν τη συζήτηση. Προτιμάμε αντί να έρχονται οι τροπολογίες, ως άρθρα, μέσα στα νομοσχέδια, να έρχονται ως τροπολογίες την τελευταία στιγμή και να συζητούνται μετά στην Ολομέλεια, ενώ δεν δίνεται η δυνατότητα να υπάρξει διεξοδική συζήτηση στην αρμόδια επιτροπή, όπως θα όφειλε. Δυστυχώς αυτό δεν γινόταν επί των ημερών του ΠΑ.ΣΟ.Κ., όπως δεν γίνεται και σήμερα επί των ημερών της Νέας Δημοκρατίας.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Εισερχόμαστε στον κατάλογο των εγγεγραμμένων ομιλητών. 
      Το λόγο έχει ο κ. Καλλιώρας.
      ΗΛΙΑΣ ΚΑΛΛΙΩΡΑΣ: Σας ευχαριστώ πολύ, κυρία Πρόεδρε.
      Αγαπητοί συνάδελφοι, το παρόν σχέδιο νόμου, που συζητούμε σήμερα στην Εθνική Αντιπροσωπεία, δεν κάνει τίποτα άλλο παρά για μία ακόμα φορά ενσωματώνει το Ευρωπαϊκό Δίκαιο στην Ελλάδα. Αυτή η διαδικασία ξεκίνησε το 1978. Καθυστέρησε πάρα πολύ. Η οδηγία ήταν έτοιμη το 2001. Δόθηκε η ημερομηνία για ενσωμάτωση στο εθνικό δίκαιο το Μάιο του 2004 αλλά σήμερα έφθασε στη Βουλή των Ελλήνων. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ) 
      Για ποιο λόγο γίνεται αυτή η οδηγία αποδεκτή από τη χώρα μας; Γιατί πρέπει να δούμε το πιστωτικό σύστημα, δηλαδή τα ιδρύματα της Ευρώπης, με έναν ενιαίο φακό είτε αυτό αφορά δραστηριότητες είτε έλεγχο είτε διαδικασίες ελέγχου είτε διαδικασίες εκκαθάρισης. Να έχουμε δηλαδή μία ενιαία ολότητα αντιμετώπισης όλων των τραπεζικών συστημάτων με ενιαίο ευρωπαϊκό διαβατήριο, ούτως ώστε να μπορούμε να δουλεύουμε ως μία «παγκοσμιοποιημένη» ευρωπαϊκή οικονομία από μόνη της. 
      Αυτό επιτυγχάνεται με πέντε βασικές αρχές, όπως είναι της φερεγγυότητας –τα αναφέρω, γιατί δεν νομίζω ότι χρειάζεται εξειδίκευση- της αμοιβαίας αναγνώρισης, της αμοιβαίας συνεργασίας σε διοικητικά εποπτικά και δικαστικά μέτρα και χώρο επίσης καταγωγής και υποδοχής. Επίσης με ισότητα των πιστωτών, δηλαδή όλοι οι πιστωτές να βρίσκονται στην ίδια κατηγορία και να υπάρχει ενιαία αντιμετώπισή τους.
      Το νομοσχέδιο έχει πέντε κεφάλαια και τριάντα έξι άρθρα. Αυτό δείχνει, αν θέλετε πολύ γρήγορα, το πού πάει η σημερινή οδηγία, το νομοθετικό σύστημα της χώρας μας αναφορικά με το υπόλοιπο της Ευρώπης. Γιατί όλα αυτά;
      Αγαπητοί συνάδελφοι, να σας θυμίσω τι έγινε με την Τράπεζα Κρήτης. Δεν χρειάζονται σχόλια, όλοι θυμόμαστε τι έγινε. Επίσης για να καταλάβουμε τη σημασία αυτής της οδηγίας, θέλω να σας θυμίσω –όσοι μπορούν να το φέρουν στο μυαλό τους- τι είχε συμβεί στα μέσα της δεκαετίας του 1980 στην Αμερική. Σύμφωνα με το περιοδικό «BUSINESS WEEK», είχε γίνει τότε ο τρίτος παγκόσμιος πόλεμος στην Αμερική, αναφορικά με τα χρήματα που χρειάζονταν για να περισώσουν το τραπεζικό σύστημα, το οποίο είχε τεράστιο πρόβλημα. 
      Ήταν δηλαδή ένα τραπεζικό υποσύστημα, το οποίο έκανε ένα μεγάλο λάθος. Έκανε λάθος η Βουλή και η Γερουσία της Αμερικής και επέτρεπε να παίρνουν χρήματα για λίγο χρόνο και να τα δίνουν για μεγάλο χρόνο σε στεγαστικά δάνεια. Δεν άντεξαν, για πολλούς και διαφόρους λόγους –και το πετρέλαιο είχε να κάνει με τη δεύτερη ανατίμηση που έγινε το 1983- και ήρθε η Αμερική να κάνει εκατό συνεδριάσεις στην ειδική επιτροπή για να βρουν λύσεις γι’ αυτό το σύστημα των savings and loans.
      Έχει, λοιπόν, αυτό μεγάλη σημασία και το αναφέρω. Επίσης στον ίδιο χώρο με την ίδια φιλοσοφία με τα ενιαία πρότυπα –και αναφέρομαι στα διεθνή λογιστικά πρότυπα- δεν θα είχε συμβεί ό,τι έγινε στην «ENRON», αν είχαμε λάβει αντίστοιχα μέτρα στο χώρο των επιχειρήσεων, κάτι που κάνουμε τώρα στο τραπεζικό σύστημα της Ευρώπης.
      Είναι απλό, γιατί η αλληλεξάρτηση έχει φθάσει σε πολύ μεγάλο βαθμό. Σκεφθείτε μόνο ένα νούμερο. Κάθε ημέρα πάνω από 1,3 τρισεκατομμύρια δολάρια, δηλαδή 1,1 τρισεκατομμύρια περίπου ευρώ, άλλαζαν θέσεις, δηλαδή πλευρές, είτε σε χώρες είτε σε τσέπες είτε σε επιχειρήσεις. 
      Αυτό είναι ένα εξαιρετικά σημαντικό νομοσχέδιο, το οποίο δίνει απαντήσεις σ’ αυτό το πρόβλημα, της παγκοσμιοποίησης. Κακά τα ψέματα, η παγκοσμιοποίηση σήμερα απαιτεί απ’ όλους μας εγρήγορση, γιατί, ενώ στο παρελθόν βλέπαμε ότι τα μεγάλα ψάρια έτρωγαν τα μικρά, στη σημερινή εποχή έχουμε το «τα γρήγορα ψάρια τρώνε τα αργά». Δηλαδή αν δεν τρέξουμε μπροστά, δεν θα μπορέσουμε να απαντήσουμε στις προκλήσεις, οι οποίες υπάρχουν σε πανευρωπαϊκό επίπεδο.
      Επίσης να θυμίσω και κάτι άλλο, τι είχε συμβεί στο τέλος της δεκαετίας του 1990, αγαπητοί συνάδελφοι, όταν ένας μόνο άνθρωπος –για να σας δείξω τη σπουδαιότητα, επαναλαμβάνω, του σημερινού νομοθετήματος- ο Michael Milken , ο οποίος έπαιζε τα junk bonds, δηλαδή πολύ φθηνά ομόλογα, «σκουπίδια», όπως τα λένε, –προσέξτε- με συνεχή απανωτά λάθη στην Άπω Ανατολή κατάφερε στο τέλος της διαδικασίας να πέσει έξω στο Λονδίνο η επιχείρηση για την οποία εργαζόταν. Κατάφερε να πουληθεί για 1 ευρώ –για ένα δολάριο, για να είμαι πιο συγκεκριμένος- και μάλιστα η δεύτερη επιχείρηση της Ιαπωνίας, -γιατί συνδέεται με τα πιστωτικά ιδρύματα, ήταν και πιστωτικό ίδρυμα ταυτόχρονα- ασφαλιστική-αντασφαλιστική, που το όνομά της είναι «First Japan Credit Corporation», να καταρρεύσει. Η δεύτερη μεγαλύτερη εταιρεία της Ιαπωνίας! Γιατί; Γιατί δεν πρόλαβαν αυτές τις συγκυρίες. Και απ’ ό,τι θυμάστε όλοι ή τουλάχιστον οι περισσότεροι, ξεκίνησε από την Άπω Ανατολή αυτό το τεράστιο πρόβλημα, για να φθάσει στη συνέχεια στη Ρωσία, στη Βραζιλία και στην Αργεντινή.
      Τι θέλω να πω; Είμαστε υποχρεωμένοι να ακολουθήσουμε τις επιταγές των καιρών. Έτσι, λοιπόν, βλέπουμε -και είναι φυσικό- να έχουμε μεγάλες εξαγορές, μεγάλες συγχωνεύσεις. Βλέπουμε αραβικά κεφάλαια να έρχονται στην Ελλάδα. Βλέπουμε 2,3 να δίνει η Εθνική Τράπεζα για να εξαγοράσει ποσοστό κάτω από το 50% της τουρκικής Finesbank. Αυτό δείχνει ότι η οικονομία, στα μάτια των πολιτών, στην περιφερειακή τουλάχιστον ενότητα ή στο κομμάτι της περιφέρειας, που λέγεται Νοτιοανατολική Ευρώπη, παίρνει μια νέα δυναμική. Είμαστε, λοιπόν, υποχρεωμένοι να απαντήσουμε και σ’ αυτό, με το σημερινό νομοθέτημα.
       Επίσης σας θυμίζω ότι η ίδια η Κυβέρνηση έχει κάνει γνωστό ότι και το Ταχυδρομικό Ταμιευτήριο και η Εμπορική και η Αγροτική θα έχουν την πορεία τους -όπως έχει ανακοινώσει ακόμη και κατά τη συζήτηση για τον προϋπολογισμό- με ιδιωτικοποιήσεις, μετοχοποιήσεις και όλα αυτά. 
      Θα ήθελα εδώ, κλείνοντας, να θυμίσω το εξής, με όλο το σεβασμό. Επειδή κάτι είπε ο εισηγητής του ΠΑ.ΣΟ.Κ. για «αποφράδα ημέρα» -ότι καθυστερούμε, και κάνουμε, και φτιάχνουμε, και έκανε ιδιαίτερη αναφορά στο ασφαλιστικό των τραπεζών- εγώ θα ήθελα να είμαστε πάντα πιο προσεκτικοί. Διότι αν δεν ήταν η Νέα Δημοκρατία, με το ασφαλιστικό των τραπεζών, το οποίο διόρθωσε και για την Αγροτική και για την Εμπορική Τράπεζα, τι θα γινόταν; Πρέπει να σας θυμίσω, αγαπητέ συνάδελφε, ότι η Νέα Δημοκρατία, με τη διάταξη προχθές, πήρε από την Εμπορική Τράπεζα, δηλαδή πήρε από ιδιώτες το μεγαλύτερο ποσοστό και το έδωσε στους φορολογούμενους πολίτες, αυτούς που συμμετέχουν στα ταμεία, ενώ εσείς με το Τ.Α.Π.Ι.Λ.Τ. κάνατε το αντίθετο. Πήρατε και τα δώσατε…
      ΔΗΜΗΤΡΙΟΣ ΚΟΥΣΕΛΑΣ: Πεντακόσια είκοσι εκατομμύρια…
      ΗΛΙΑΣ ΚΑΛΛΙΩΡΑΣ: Πόσα ήταν; Οκτακόσια εκατομμύρια ήταν, κύριε συνάδελφε. Και αυτό έγινε νύχτα, με δύο υπογραφές Υφυπουργών. Άρα, λοιπόν, μη συζητάτε για τέτοια πράγματα. Δεν σας συμφέρει πολιτικά. 
      Γιατί το ίδιο κάνατε και στο Λαύριο. Να σας θυμίσω, μια και με προκαλείτε. Έρχεται ο Πρόεδρός σας και λέει για ανασφάλιστη εργασία δύο ως τέσσερα χρόνια. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριοι συνάδελφοι.
      ΗΛΙΑΣ ΚΑΛΛΙΩΡΑΣ: Ναι, κύριοι συνάδελφοι. Δεν σας αρέσει αυτό. Ευτυχώς που υπάρχουν τα Μέσα Μαζικής Ενημέρωσης και σας διαψεύδουν. Και ήρθε ο κ. Φλωρίδης να ερμηνεύσει τον κύριο Πρόεδρο, που ο ίδιος ερμηνεύθηκε λάθος. Τον έδιωξε, όμως, για τα ίδια λόγια που είπε, για την ίδια φιλοσοφική θέση. 
      Θέλετε να πάω και πιο κάτω; Επειδή προκαλείτε. Τι έκανε ο κ. Πάγκαλος; Ερμήνευσε και αυτός τον κ. Παπανδρέου. Και οι τρεις αυτοί βρέθηκαν κάτω από το στόχαστρο του κ. Βενιζέλου, να ερμηνεύει όλο το ΠΑ.ΣΟ.Κ.. Ποια είναι η θέση σας λοιπόν; Να μας πείτε. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ, κύριε συνάδελφε.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, επειδή αυτά δεν τα ανέχονται οι πολίτες, εμείς σας λέμε ότι αυτό κάνουμε, αυτή είναι η πορεία της οικονομίας, αυτή είναι η πορεία της Κυβέρνησης.  
      Κύριε Πρόεδρε, θα ήθελα να τελειώσω, λέγοντας -επειδή το σημερινό σχέδιο νόμου διασφαλίζει τον πολίτη, εξασφαλίζει την ασφάλεια των πολιτών, δίνει στους πιστωτές μεγαλύτερη δύναμη να αντέχουν στα «χτυπήματα» της παγκοσμιοποιημένης οικονομίας μέσα, αν θέλετε, από το ευρωπαϊκό πρότυπο, από το μόρφωμα που λέγεται Ευρωπαϊκή Ένωση, είμαστε υποχρεωμένοι να το κάνουμε, να βοηθήσουμε τους πολίτες- ότι ψηφίζω και εγώ αυτό το σχέδιο νόμου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Θέλω να πω στον αγαπητό, μόλις κατελθόντα του Βήματος, συνάδελφο της Νέας Δημοκρατίας ότι λίγη αυτογνωσία και ταπεινότητα δεν βλάπτει. Ο κύριος Πρωθυπουργός, αν ακούσατε, ματαίωσε ουσιαστικά τις εξορμήσεις του στη Μακεδονία. Δεν μπορεί να αντικρίσει τους απολυμένους και τους εργαζόμενους. Εσείς εδώ μας παρουσιάζετε μία εικονική πραγματικότητα για την οικονομία. Η πραγματική οικονομία, όμως, όπως την εισπράττουν οι πολίτες και οι επιχειρήσεις, είναι διαφορετική. Αυτή είναι η αλήθεια.
      ΗΛΙΑΣ ΚΑΛΛΙΩΡΑΣ: Με τον Πάγκαλο είστε; Με ποιον είστε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα σας πω ακόμα, κύριε συνάδελφε, ότι δεν μπορεί πια η Νέα Δημοκρατία ύστερα από δύο χρόνια να προσπαθεί να καλύπτει τις ανεπάρκειές της αναζητώντες άλλοθι στο ΠΑ.ΣΟ.Κ.. Το κάνατε για δύο χρόνια σε σχέση με τα πεπραγμένα, τώρα, όμως, έχετε ιστορία, έχετε παρελθόν και έχει μέτρο σύγκρισης ο ελληνικός λαός. Επειδή πια η «καραμέλα» αυτή λιώνει, προσπαθείτε τώρα για να βρείτε άλλοθι στα μελλούμενα, στο πρόγραμμα του ΠΑ.ΣΟ.Κ.. Διαστρεβλώνετε τις θέσεις μας και μιλάτε για κρυφό πρόγραμμα.
      ΗΛΙΑΣ ΚΑΛΛΙΩΡΑΣ: Η κ. Διαμαντοπούλου ζητάει πρόγραμμα.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακούστε, κύριε συνάδελφε: Όσο επιμένετε σε τέτοιες τακτικές τόσο θα επιβεβαιώνετε την ανευθυνότητά σας –γιατί είστε Κυβέρνηση- και τόσο θα αποκαλύπτετε την αμηχανία και τον πανικό σας μπροστά στα αδιέξοδα.
      Έρχομαι στο νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Ναι, αλλά σύντομα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, αφήσατε και με υπέρβαση του χρόνου το συνάδελφο της Νέας Δημοκρατίας να αναφερθεί σ’ αυτά τα πολιτικά ζητήματα. Έπρεπε να πάρει απάντηση.
      Συζητούμε το νομοσχέδιο που αφορά την ενσωμάτωση της οδηγίας 2001/24, που θέτει ουσιαστικά κανόνες για την εξυγίανση και την εκκαθάριση των πιστωτικών ιδρυμάτων σε περίπτωση δυσχερειών. Ουσιαστικά συμπληρώνει τη βασική συντονιστική οδηγία, την οδηγία 77/780 με την οποία κινούμεθα όλα αυτά τα χρόνια στα πιστωτικά ιδρύματα στην Ευρώπη.
      Κυρίες και κύριοι συνάδελφοι, με τη νέα οικονομική πραγματικότητα ενισχύεται ο ρόλος του τραπεζικού συστήματος. Συνεπώς κάθε πρόνοια για την ασφάλεια του συστήματος, που έχει σχέση με την προστασία και των πιστωτών και των αποταμιευτών είναι θετική και για τους πολίτες και για τις επιχειρήσεις. 
      Η ενσωμάτωση της οδηγίας, όμως, κύριε Υπουργέ, πιστεύω ότι θα ήταν μία πολύ καλή ευκαιρία να συζητήσουμε σε βάθος τις εξελίξεις στο τραπεζικό σύστημα. Δυστυχώς στην επιτροπή δεν έγινε ούτε ακρόαση εκπροσώπων των φορέων. Αντ’ αυτού, βέβαια, στο νομοσχέδιο ενσωμάτωσης της οδηγίας κατά πάγια τακτική η Κυβέρνηση καταθέτει τροπολογίες. Δεν είχαμε χρόνο να συζητήσουμε σε βάθος την οδηγία. Παρά ταύτα και παρά τις δηλώσεις Υπουργών ότι σε ενσωμάτωση οδηγιών δεν θα συζητούνται τροπολογίες η Κυβέρνηση επαναλαμβάνει τα ίδια σήμερα σ’ αυτό το νομοσχέδιο.
      Το ελληνικό τραπεζικό σύστημα απελευθερώνεται, αναπτύσσεται, επεκτείνεται, αλλά αυτό ενέχει κινδύνους και δημιουργεί και προβλήματα. Κατά την άποψή μου, κυρίες και κύριοι συνάδελφοι, το ελληνικό τραπεζικό σύστημα πάσχει από ανταγωνιστικότητα και η υψηλή του κερδοφορία βασίζεται κυρίως σε προνόμια που έχει ακόμα και στα υψηλότερα σε σχέση με τη ζώνη του ευρώ επιτόκια δανεισμού, που συνδυάζονται μάλιστα συνήθως με καταχρηστικούς όρους δανεισμού για τους πολίτες, για τους καταναλωτές. 
      Για τα υψηλά επιτόκια –είχαμε την ευκαιρία να ακούσουμε τους εκπροσώπους των τραπεζών στην Επιτροπή Οικονομικών Υποθέσεων- επικαλούνται οι τραπεζίτες ότι υπάρχει ένα υψηλό ρίσκο. Όμως αυτό το ρίσκο ήδη το συντηρούν με τον υπερδανεισμό των νοικοκυριών και την αδυναμία πολλών νοικοκυριών να ανταποκριθούν στις υποχρεώσεις τους. 
      Οι τράπεζες από τη μια μεριά αυξάνουν τα κέρδη και τα νοικοκυριά αυξάνουν τα χρέη. Αυτή είναι η κατάσταση. Αυτό δημιουργεί και για τις ίδιες τις τράπεζες, αλλά και για τους πολίτες ιδιαίτερους κινδύνους. Η εγχώρια ζήτηση συντηρείται με δανεικά. Αυτή είναι η πραγματικότητα. Επομένως αυτό ενέχει πάρα πολλά ρίσκα και για τους εργαζομένους και για τις τράπεζες. 
      Είναι γεγονός ότι το σκηνικό στο τραπεζικό σύστημα αλλάζει και βλέπουμε τις ελληνικές τράπεζες να επεκτείνονται. Διαπίστωσα προηγουμένως στην πολιτική επισήμανση που έκανε ο εισηγητής μας, για την εξαγορά της Εθνικής Τράπεζας, να εκδηλώνεται αντίδραση από πλευράς Κ.Κ.Ε.. 
      Εμείς στο ΠΑ.ΣΟ.Κ. την κίνηση, πολιτικά τη θεωρούμε θετική. Άλλο είναι, όμως, τα δεδομένα της εξαγοράς. Και στο σημείο αυτό από την πρώτη στιγμή, και ο Πρόεδρός μας, και όλοι εμείς στο ΠΑ.ΣΟ.Κ. αναδείξαμε σημαντικά ερωτηματικά και για τις μελέτες που προηγήθηκαν και για τη διαδικασία αύξησης του μετοχικού κεφαλαίου και για τη χρηματοδότηση της εξαγοράς. Σε καμία περίπτωση δεν θεωρούμε ότι μπορεί να αποτελέσει αυτή η εξαγορά άλλοθι για τη μείωση των ποσοστών συμμετοχής των ασφαλιστικών ταμείων. Ξεκάθαρη θέση κύριε συνάδελφε του Κ.Κ.Ε.; Καθαρή η θέση, πεντακάθαρη! 
      Από την άλλη, όμως, μεριά, ενώ επεκτείνονται και αναπτύσσονται οι τράπεζες –και αυτό είναι θετικό για την οικονομία- βλέπουμε ότι οι τραπεζίτες παρά την κερδοφορία των τραπεζών αποτάσσουν τελείως την κοινωνική ευθύνη τους, όπως αποτάσσει ο Χριστιανός το σατανά. Βλέπουμε ακόμη να ξεχνούν και τον κοινωνικό τους ρόλο. Το τραπεζικό σύστημα έχει πέραν του αναπτυξιακού και κοινωνικό ρόλο. Επιχειρούν με ενθάρρυνση της Κυβέρνησης, μάλλον Κυβέρνηση μαζί και τραπεζίτες την παράκαμψη των συλλογικών διαπραγματεύσεων. Προσπαθούν να φορτώσουν τα βάρη –και γι’ αυτό ενοχλήθηκε, ο κύριος συνάδελφός, γιατί λέμε αλήθειες- του ασφαλιστικού στο Ι.Κ.Α. και στους εργαζομένους. 
      Επιτέλους, κυρίες και κύριοι της Κυβέρνησης, πρέπει να συνειδητοποιήσετε μια απλή αλήθεια. Και να το χωνέψουμε καλά όλοι οι πολιτικοί. Για να συντρέξει η κοινωνία στις οποιεσδήποτε αλλαγές, πρέπει πρώτα να νιώθει σιγουριά, να μη νιώθει φόβο και ανασφάλεια, και να περιμένει από την κάθε αλλαγή το δικό της μέρισμα. 
      Πιστεύω ότι στην κυβερνητική παράταξη τουλάχιστον το χθεσινό ράπισμα της Κεντροδεξιάς στη Γαλλία θα πρέπει να της γίνει μάθημα και να ξανασκεφθεί για τις δικές της απορυθμίσεις.  
      ΒΑΣΙΛΕΙΟΣ ΜΑΓΓΙΝΑΣ: Στην Ιταλία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Στη Γαλλία είπα! Το ράπισμα της Κεντροδεξιάς στη Γαλλία με την άτακτη υποχώρηση, την απόσυρση του νόμου Βιλπέν. Μου θυμίσατε και την Ιταλία. Έχασε η Κεντροδεξιά παραδεχθείτε το, πώς να το κάνουμε; Καιρός ήταν! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς ψηφίζουμε την οδηγία –τελειώνω, κύριε Πρόεδρε- υπάρχουν, όμως, στις διατάξεις ασάφειες και ερωτηματικά. Ορισμένες ασάφειες διορθώθηκαν με τις τροποποιήσεις που έκανε ο κύριος Υπουργός και ύστερα από υποδείξεις της Διεύθυνσης Επιστημονικών Μελετών της Βουλής. 
      Υπάρχουν, όμως, ερωτηματικά που χρειάζονται απαντήσεις. Θα τα συζητήσουμε αναλυτικά κατά τη συζήτηση επί των άρθρων. Πιστεύω, κύριε Υπουργέ, ότι όλη αυτή η προσπάθεια, η οποία περιορίζεται στη διαδικασία ενοποίησης των διαδικασιών, χωρίς να επεκτείνεται στα μέτρα, είναι μια ημιτελής προσπάθεια. Επίσης υπάρχουν σχετικά ερωτηματικά ως προς τη διαφορετικότητα των μέτρων με τα οποία μπορεί να συντελείται είτε η εκκαθάριση είτε η εξυγίανση στα διάφορα κράτη-μέλη. Και εκεί χρειάζεται να το δούμε περισσότερο όσον αφορά την εφαρμογή. Όμως περισσότερα επ’ αυτών, όπως και επί των τροπολογιών, θα πούμε αύριο κατά τη συζήτηση στα άρθρα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ο συνάδελφος κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, συζητάμε σήμερα μία νέα οδηγία που την ενσωματώνουμε στο ελληνικό δίκαιο και αφορά –όπως είπε και ο εισηγητής μας και αναφέρεται μέσα στην εισηγητική έκθεση- την αρμονική και ισόρροπη ανάπτυξη των οικονομικών δραστηριοτήτων των πιστωτικών ιδρυμάτων μέσα στην Ευρωπαϊκή Ένωση. Δηλαδή, αφορά έναν πολύ σημαντικό κλάδο, τον τραπεζικό κλάδο. 
      Εδώ ακριβώς πρέπει να δούμε σε ποιες κατευθύνσεις κινείται και αυτή η συγκεκριμένη οδηγία. Δεν θα μπορούσε να κινηθεί σε καμία άλλη κατεύθυνση παρά σ’ αυτά τα οποία συναποφασίστηκαν μέσα στην Ευρωπαϊκή Ένωση και περιλαμβάνονται πολύ αναλυτικά στη Συνθήκη του Μάαστριχτ, εκεί που αυτή η Συνθήκη επιβάλλει την ελεύθερη κίνηση κεφαλαίων, προσώπων, υπηρεσιών, εμπορευμάτων. 
      Επειδή ακριβώς το τραπεζικό κεφάλαιο είναι η αιχμή του δόρατος για να γίνουν αυτές οι ουσιαστικές αλλαγές, για το λόγο αυτό και η σημερινή οδηγία διευκολύνει αυτήν την κυκλοφορία του τραπεζικού κεφαλαίου. Είναι το ζήτημα ότι επιτρέπει μέσα απ’ αυτήν την ελεύθερη κίνηση να γίνονται οι συγχωνεύσεις, οι εξαγορές –επιθετικές ή όχι- με μόνο κύριο στόχο τη συγκεντροποίηση του τραπεζικού κεφαλαίου για να αντέξει στα πλαίσια του ανταγωνισμού με τα αντίστοιχα κεφάλαια τόσο των Ηνωμένων Πολιτειών, της Ιαπωνίας, όσο και των νέων οικονομιών που αναδύονται, που είναι της Κίνας κ.λπ.. 
      Επειδή, όμως, δεν μπορεί να αποφύγει τον ανταγωνισμό και μέσα στην Ευρωπαϊκή Ένωση –δηλαδή, τα τραπεζικά κεφάλαια των εθνικών χωρών και κρατών–μελών συγκρούονται και αυτά- έρχεται αυτή η οδηγία να βάλει δήθεν κάποια ασφαλιστική δικλίδα στους προσεχείς κινδύνους που μπορεί να δημιουργηθούν. Γι’ αυτό ακριβώς προβλέπει την ενιαία οντότητα μεταξύ της μητρικής και των θυγατρικών και γι’ αυτό προβλέπει το ενιαίο διαβατήριο μέσα στην Ευρωπαϊκή Ένωση. 
      Άρα, εδώ η Ευρωπαϊκή Ένωση θέλει να διαφυλάξει το τραπεζικό κεφάλαιο από τους κινδύνους που, ούτως ή άλλως, θα αντιμετωπίσει. Είναι γνωστό δε ότι δημιουργούνται προβλήματα μέσα από τις συγχωνεύσεις και τις εξαγορές. Και αυτά τα προβλήματα αναδύονται μέσα από τη μεγάλη συγκέντρωση που γίνεται στον τραπεζικό τομέα, γιατί ξέρουμε πάρα πολύ καλά ότι υπάρχουν οι συγχωνεύσεις. Οι συγχωνεύσεις δημιουργούν ισχυρά τραπεζικά κεφάλαια, συγχρόνως όμως έχουν και επιπτώσεις στους εργαζόμενους. 
      Υπάρχουν πολλά τέτοια παραδείγματα, που και έκλεισαν υποκαταστήματα τραπεζών και απολύθηκαν εργαζόμενοι και χτυπήθηκαν εργασιακές σχέσεις και ασφαλιστικά δικαιώματα των εργαζομένων. Άρα, αυτή η οδηγία ευνοεί τη συγκέντρωση του κεφαλαίου σε βάρος, βέβαια, πάντοτε των εργασιακών δικαιωμάτων των εργαζομένων. 
      Επειδή ακριβώς το τραπεζικό κεφάλαιο θέλει να απαλλαγεί απ’ αυτό το κόστος, προχωρεί και σε μαζικές απολύσεις για να κατεβάσει το κόστος λειτουργίας. Αυτό το νόημα έχουν οι εξαγορές και οι συγχωνεύσεις μεταξύ επιχειρηματικών ομίλων και πιστωτικών ιδρυμάτων. 
      Η κρίση, όμως, μπορεί να πιάσει κι αυτόν τον τομέα και υπάρχουν πολλά τέτοια παραδείγματα, όπως ο τραπεζικός τομέας στην Ιαπωνία που δέχθηκε ένα μεγάλο χτύπημα. Εκεί υπήρξε ένα ντόμινο μεταξύ των μεγάλων και των μικρών τραπεζών της Ιαπωνίας και αναγκάστηκε η Κεντρική Τράπεζα της Ιαπωνίας να ρίξει μεγάλα χρηματικά ποσά –δισεκατομμύρια γιέν- για να συγκρατήσει αυτόν τον κλάδο. Όμως, οι εργαζόμενοι την πλήρωσαν. 
      Αυτή η οδηγία, λοιπόν, έρχεται για να προστατεύσει το τραπεζικό κεφάλαιο της Ευρωπαϊκής Ένωσης στα πλαίσια του ανταγωνισμού, και του εσωτερικού αλλά και του διεθνή. Εδώ μέσα βέβαια προβλέπει η συγκεκριμένη οδηγία και προστασία: προστασία για ακίνητα, για πλοία, για αεροσκάφη, για τίτλους στα πλαίσια των μέτρων εξυγίανσης ή εκκαθάρισης. 
      Δεν λέει, όμως, πουθενά μέσα η οδηγία τι μέτρα παίρνει για τους μικροκαταθέτες των τραπεζικών ομίλων. Θα μου πείτε ότι υπάρχει η εθνική νομοθεσία. Ναι, αλλά εδώ βάζετε συγκεκριμένα το άρθρο 9, που προβλέπει μέτρα προστασίας για να μη χαθούν μέσα από την εκκαθάριση τέτοια μεγάλα περιουσιακά στοιχεία. Αυτό είναι ένα ζήτημα που πρέπει να το εξετάσουμε, για να δούμε πώς ο τραπεζικός κλάδος αναπτύσσεται. 
      Και εδώ τώρα είναι συγκεκριμένες οι παρεμβάσεις. Η παρέμβαση της Ευρωπαϊκής Ένωσης γίνεται για ενίσχυση του τραπεζικού κεφαλαίου, αλλά και οι εθνικές κυβερνήσεις παρεμβαίνουν όσον αφορά την ενίσχυση του τραπεζικού κεφαλαίου. 
      Ένα παράδειγμα παρέμβασης για τα διεθνή λογιστικά πρότυπα είναι το εξής: Πόσες παρατάσεις έχουν δώσει οι εθνικές κυβερνήσεις; Γιατί ήταν σίγουρο ότι αν οι ελληνικές τράπεζες εφάρμοζαν τα διεθνή λογιστικά πρότυπα, έπρεπε να εμφανίσουν στους λογαριασμούς όσα όφειλαν να δώσουν στα ασφαλιστικά ταμεία. Επομένως, η οικονομική τους θέση χαρακτηρίζεται από μια μεγάλη μείωση. Αυτό είχε αντίκτυπο και μέσα στο Χρηματιστήριο όσον αφορά την άνοδο της κερδοφορίας του κάθε τραπεζικού ομίλου. Καθαρά πράγματα. Και με την προηγούμενη κυβέρνηση και με τη σημερινή συμβαίνει αυτό. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε συνάδελφε...
      ΑΓΓΕΛΟΣ ΤΖΕΚΗΣ: Κύριε Χριστοδουλάκη, δώσατε δύο αναβολές στα διεθνή λογιστικά πρότυπα. Και δεν τις δώσατε βέβαια αυτές για χάρη του εργαζομένου, τις δώσατε για να κρατήσετε αυτά τα πιστωτικά ιδρύματα μέσω του Χρηματιστηρίου. Εκεί ξέρουμε πλέον τι έχει γίνει. Και λίγο σιωπή βέβαια, όταν έχουμε τη μεγάλη αφαίμαξη από το 1999. 
      Βέβαια, ήταν οι προηγούμενες κυβερνήσεις και οι σημερινές που έδωσαν κίνητρα και στους τραπεζικούς ομίλους, για να συγχωνεύσουν τις θυγατρικές που δημιούργησαν την εποχή της μεγάλης αφαίμαξης των λαϊκών αποταμιεύσεων του Χρηματιστηρίου. Και μάλιστα, όλα αυτά έγιναν αφορολόγητα. Δεν ήταν παρέμβαση υπέρ των τραπεζών; 
      Έχουμε βέβαια και τη λύση του ασφαλιστικού και πάλι υπέρ των τραπεζών και σε βάρος των εργαζομένων. Είπε ο ομιλητής από τη Συμπολίτευση τι έκανε το ΠΑ.ΣΟ.Κ. με τη Λαϊκή Ιονική. Και εσείς τι κάνατε με την Εμπορική Τράπεζα; Ακριβώς τα ίδια κάνατε. Και πρόσφατες είναι δύο τροπολογίες, με τις οποίες όλα τα βάρη από τους τραπεζικούς ομίλους για τα ασφαλιστικά τα δώσατε στο Ι.Κ.Α. και ήρθατε εδώ με την τελευταία ρύθμιση να μας πείτε ότι η Εμπορική θα δώσει, αυτά που θα δώσει, σ’ ένα βάθος χρόνου δέκα ετών και μάλιστα άτοκα. Δεν χάνει, λοιπόν, το Επικουρικό Ταμείο των εργαζομένων; Χάνει, λέμε εμείς. 
      Και βέβαια αυτό το ζήτημα πρέπει να το συνδέσουμε με τα μεγάλα κέρδη που έχουν οι τραπεζικοί όμιλοι. Μάλιστα, αυτά τα κέρδη διασφαλίζονται τόσο μέσα από το Χρηματιστήριο, αλλά και από τη διαφορά που έχουμε μεταξύ των επιτοκίων κατάθεσης και χορήγησης. Επίσημη τοκογλυφία! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε, σας παρακαλώ. 
      Να αναφέρω μόνο ότι το 2005, από τα 6,3 δισεκατομμύρια ευρώ από το σύνολο των κερδών των εισηγμένων, τα 2,5 δισεκατομμύρια ευρώ ανήκουν στις τράπεζες και μάλιστα το πρώτο τρίμηνο του 2006 τα κέρδη τους μετά φόρων ανέρχονται στο 40%. Και αυτές οι τράπεζες –κατά κύριο λόγο η Εθνική Τράπεζα που έκανε την εξαγορά της τουρκικής τράπεζας, όπως πολύ σωστά ανέλυσε ο εισηγητής μας- αρνούνται την κλαδική συλλογική σύμβαση των εργαζομένων στις τράπεζες, στην κατεύθυνση βέβαια της Κυβέρνησης. Χτυπιέται, δηλαδή, η συλλογική σύμβαση εργασίας, γιατί αυτό απαιτούν οι τραπεζίτες, κρατικοί και ιδιωτικοί. 
      Και εδώ πρέπει να τελειώσουν τα ψέματα, γιατί και ο κρατικός τραπεζικός τομέας δεν παίζει κανένα κοινωνικό ρόλο υπέρ των εργαζομένων, υπέρ της κοινωνικής ανάπτυξης. Όχι, υπάρχει ακριβώς για να χρηματοδοτεί μεγάλα επιχειρηματικά συμφέροντα. Και αναφέρω ένα παράδειγμα, αυτό του Λαναρά. Επί χρόνια έπαιρνε από τις τράπεζες, επί εποχής ΠΑ.ΣΟ.Κ. και μ’ εσάς παίρνει άλλα 48.000.000 ευρώ, όχι για να ανοίξει τις επιχειρήσεις του, αλλά για να τις κλείσει. 
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      ΑΓΓΕΛΟΣ ΤΖΕΚΗΣ: Και απ’ αυτό βγαίνει το συμπέρασμα, λοιπόν, ότι και αυτή η οδηγία δεν κάνει τίποτε άλλο παρά να στηρίζει την κερδοφορία του τραπεζικού κεφαλαίου σε βάρος βέβαια των εργαζομένων. Είναι το αρνητικό κλίμα που δημιουργείται από την κυβερνητική πολιτική. 
      Σ’ αυτό το σημείο, βέβαια, εμείς καλούμε το λαό να μην επιλέξει μεταξύ του μικρότερου και μεγαλύτερου κακού, αλλά να καταδικάσει και τους δύο. Η ευθύνη για τη φτώχεια ανήκει και στους δύο. Ό,τι τραβάνε οι τραπεζοϋπάλληλοι, το τραβάνε και από τους δύο. Το ότι οι εργαζόμενοι συνολικά δεν υπογράφουν ικανοποιητικές συλλογικές συμβάσεις και το ότι χτυπιούνται εργασιακά δικαιώματα, συμβαίνει εξαιτίας και των δύο. 
       ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
       ΑΓΓΕΛΟΣ ΤΖΕΚΗΣ: Άρα, λοιπόν, καταδίκη και των δύο και αυτό στις επόμενες εκλογές, νομαρχιακές και δημοτικές, ας πάρει σάρκα και οστά, γιατί εφ’ όλης της ύλης θα δώσουμε την εκλογική μάχη. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ο συνάδελφος υπερέβη το χρόνο του. 
      ΠΡΟΕΔΡΕΥΩΝ (Ιωάννης Τραγάκης): Μη δημιουργηθεί κακό προηγούμενο με τον κ. Τζέκη όσον αφορά το χρόνο. Υπάρχει μια αδυναμία του Προεδρείου στα μικρά κόμματα. 
      Το λόγο έχει ο κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το τελευταίο διάστημα παρατηρείται ολοένα και περισσότερο μια αδιάκοπη και στείρα πολεμική εναντίον της Κυβέρνησης. Μια προσπάθεια εκμηδένισης της οποιασδήποτε κίνησης και παρεμπόδισης των πρωτοβουλιών και των κινήσεων που πραγματοποιεί.
      Η απάντησή μας σ’ αυτήν την υποκριτική και ανέντιμη, πολιτικά στάση, είναι μία. Είναι η δράση. Δράση και εξέλιξη σε όλους τους τομείς της ζωής μας, σε οτιδήποτε αφορά τους πολίτες, σε ό,τι αφορά τη χώρα μας. Με συντονισμένο σχεδιασμό και προγραμματισμό, η Κυβέρνηση προχωράει στην αναμόρφωση της οικονομικής ζωής του τόπου, βήμα-βήμα, με σύνεση και κοινωνική ευαισθησία, με θάρρος και με σύγχρονη οπτική.
      Το νομοσχέδιο, λοιπόν, που συζητούμε σήμερα, είναι μέρος ενός ενιαίου σχεδίου για την οικονομία που, μεταξύ των άλλων, οδηγεί και στην εναρμόνιση της νομοθεσίας της χώρας μας με την υπόλοιπη κοινοτική έννομη τάξη, καλύπτοντας και το έλλειμμα που υπήρχε στο σημείο αυτό. 
      Η προσπάθεια αυτή περιλαμβάνει την ενσωμάτωση τριών οδηγιών:
      Πρώτον, την οδηγία 2002/87, σχετικά με τη συμπληρωματική εποπτεία πιστωτικών ιδρυμάτων, ασφαλιστικών επιχειρήσεων και επιχειρήσεων παροχής επενδυτικών υπηρεσιών που συμμετέχουν σε όμιλο ετερογενών χρηματοοικονομικών δραστηριοτήτων.
      Δεύτερον, την οδηγία 2001/65, σχετικά με τους κανόνες αποτίμησης των χρηματοπιστωτικών μέσων των ανωνύμων εταιριών στην εύλογη αξία τους.
      Τρίτον, την οδηγία 2001/24, σχετικά με τη διαδικασία εκκαθάρισης και εξυγίανσης των πιστωτικών ιδρυμάτων.
      Κυρίες και κύριοι συνάδελφοι, σύμφωνα με τους στόχους, τόσο της Ευρωπαϊκής Ένωσης όσο και της χώρας μας, θα πρέπει να καταβληθεί προσπάθεια για την αρμονική και ισόρροπη ανάπτυξη των οικονομικών δραστηριοτήτων στο σύνολο της κοινότητας, με την κατάργηση όλων των εμποδίων στην ελευθερία εγκατάστασης και στην ελεύθερη παροχή υπηρεσιών στο εσωτερικό της κοινότητας.
      Παράλληλα με την κατάργηση αυτών των εμποδίων, θα πρέπει να ληφθεί και πρόνοια, σχετικά με την κατάσταση που ενδέχεται να δημιουργηθεί στην περίπτωση δυσχερειών ενός πιστωτικού ιδρύματος, ιδίως στην περίπτωση που το ίδρυμα αυτό έχει υποκαταστήματα και σε άλλα κράτη-μέλη. Έτσι, κατά την περίοδο της δραστηριότητάς του, το πιστωτικό ίδρυμα και τα υποκαταστήματά του αποτελούν μία ενιαία οντότητα, η οποία υπόκειται στην εποπτεία των αρμόδιων αρχών του κράτους, όπου εκδόθηκε η άδεια λειτουργίας που ισχύει για όλη την  κοινότητα.
      Θα ήταν ιδιαίτερα άσκοπο, κυρίες και κύριοι συνάδελφοι, να εγκαταλείπεται αυτή η ενότητα, που αποτελεί το ίδρυμα με τα υποκαταστήματά του, όταν είναι αναγκαίο να ληφθούν μέτρα εξυγίανσης ή να κινηθεί μία διαδικασία εκκαθάρισης.
       Το παρόν σχέδιο νόμου, λοιπόν, για την εξυγίανση και εκκαθάριση των πιστωτικών ιδρυμάτων, περιλαμβάνει τις διατάξεις εκείνες, με τις οποίες ελέγχεται η λειτουργία τους στην έδρα τους, αλλά και στα υποκαταστήματα που τυχόν διατηρούν σε άλλες χώρες.
      Ακολουθείται και εδώ η αρχή του «ενιαίου διαβατηρίου», σύμφωνα με την οποία ένα πιστωτικό ίδρυμα με άδεια λειτουργίας σ’ ένα κράτος-μέλος, μπορεί να ασκήσει δραστηριότητα και να ιδρύσει υποκαταστήματα οπουδήποτε μέσα στην Ευρωπαϊκή Ένωση, χωρίς να χρήζει περαιτέρω αδείας. Η ενοποίηση του τραπεζικού συστήματος είναι ακόμα ένα βήμα προς την πραγμάτωση της Ενωμένης Ευρώπης, της κοινής ευρωπαϊκής αγοράς, χωρίς φραγμούς, χωρίς σύνορα. 
      Εν όψει όλων αυτών, κρίνεται αποτελεσματικότερη η ανάθεση στις διοικητικές ή δικαστικές αρχές του κράτους-μέλους καταγωγής της αποκλειστικής αρμοδιότητας να αποφασίζουν και να εφαρμόζουν τα μέτρα εξυγίανσης που προβλέπονται από τη νομοθεσία και από τα συναλλακτικά ήθη του εν λόγω κράτους-μέλους. 
      Εξαιτίας της δυσχέρειας που παρουσιάζει η εναρμόνιση των νομοθεσιών και των συναλλακτικών ηθών των κρατών-μελών, θα πρέπει να καθιερωθεί η αμοιβαία αναγνώριση εκ μέρους των κρατών-μελών των μέτρων που λαμβάνει έκαστο εξ αυτών, για να αποκαταστήσει τη βιωσιμότητα των ιδρυμάτων, στα οποία έχει χορηγήσει την άδεια.
      Κυρίες και κύριοι συνάδελφοι, τα τελευταία δύο χρόνια δίνονται καθημερινά μάχες μέσα σ’ αυτήν την Αίθουσα. Δίνονται μάχες ακόμα και στους δρόμους. Γίνεται προσπάθεια για περισσότερη πρόοδο για τους πολίτες μας και οι συνάδελφοι της Αντιπολίτευσης κάθε μέρα -απ’ όποιο βήμα και αν βρίσκονται- απορρίπτουν, κατηγορούν, προσάπτουν κακές προθέσεις, κακές επιλογές, κακές κινήσεις.
      Η Κυβέρνηση δίνει μια απάντηση με τη δράση της. Δρα, πράττει και δεν την τρομάζει κανένα πολιτικό κόστος. Δεν μου άρεσε και δεν μου αρέσει να μετακυλίω ευθύνες και να μένω στο παρελθόν. Όμως, εδώ έχουμε να αντιμετωπίσουμε μια πραγματικότητα. Όπως σ’ ένα νοικοκυριό, κυρίες και κύριοι συνάδελφοι, όταν έχουμε δανεικά, χρωστούμενα, πρέπει να κάνουμε ό,τι μπορούμε -νόμιμα βέβαια, γιατί έχουμε δει και αντίθετα παραδείγματα στο παρελθόν- για να ξεχρεώσουμε, για να συμμαζέψουμε την κατάσταση, για να μπορέσουμε επιτέλους να φέρουμε την προκοπή, έτσι πρέπει να γίνει και εδώ. 
      Κυρίες και κύριοι συνάδελφοι της Αντιπολίτευσης, με την αποχώρησή σας πριν από δυο χρόνια αφήσατε τη χώρα, δυστυχώς, με πολλά χρωστούμενα. Η καραμέλα, στην οποία αναφέρθηκε πριν από λίγο ο συνάδελφος στο ΠΑ.ΣΟ.Κ., ότι δηλαδή «για όλα φταίει το ΠΑ.ΣΟ.Κ.», μπορεί να έλιωσε, κυρίες και κύριοι συνάδελφοι, αλλά η γεύση της έμεινε. Και δυστυχώς θα μείνει για πολλά χρόνια σ’ αυτόν τον τόπο, σ’ αυτόν το λαό. Το λιγότερο, λοιπόν, που μπορεί να γίνει -και που πρέπει να κάνετε, κυρίες και κύριοι συνάδελφοι της Αξιωματικής Αντιπολίτευσης- είναι, αν όχι να συνταχθείτε με τις σημαντικές κυβερνητικές μας πρωτοβουλίες, να μας αφήσετε να κάνουμε σωστά τη δουλειά, στην οποία μας έταξε ο ελληνικός λαός. Αρκετά πια με τα μεγάλα λόγια, με τα ατέρμονα «κατηγορώ», με την ισοπέδωση των πάντων! Αρκετά πια!
      Αυτή η Κυβέρνηση μίλησε μια φορά, στην αρχή της διακυβέρνησής της και ήταν ξεκάθαρη. Στόχος της είναι να κάνει ό,τι είναι δυνατόν γι’ αυτήν τη χώρα, γι’ αυτούς τους πολίτες. Από εκείνη τη στιγμή πράττει, εργάζεται με τον ίδιο σταθερό πάντα στόχο. 
      Κυρίες και κύριοι συνάδελφοι, στηρίζω και υπερψηφίζω το παρόν νομοσχέδιο.
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, έχει γίνει πλέον καθεστώς η κατάθεση τροπολογιών άσχετων με το περιεχόμενο των νομοσχεδίων που συζητάμε. Αυτό που κατ’ αρχήν θέλω να πω, είναι ότι εδώ δεν πρόκειται περί κάποιων εξαιρέσεων. Έχουμε συνηθίσει την Παρασκευή το μεσημέρι -και μάλιστα όταν κατατίθενται οδηγίες για ενσωμάτωσή τους στο εσωτερικό μας δίκαιο- να κατατίθενται, κύριε Υπουργέ, μια, δύο ή και τρεις τροπολογίες. Την προηγούμενη φορά είχαμε κατάθεση έξι τροπολογιών στον κορμό μιας οδηγίας και μάλιστα τροπολογιών πάρα πολύ σοβαρών, όπως αυτές που αφορούσαν στο ξεθεμέλιωμα κυριολεκτικά του ασφαλιστικού των τραπεζοϋπαλλήλων μέσα από την κατεδάφιση των ασφαλιστικών τους ταμείων και των ασφαλιστικών τους δικαιωμάτων. Φαίνεται ότι δεν θέλετε τη διαφάνεια, ότι σας αρέσει να δουλεύετε στο ημίφως της νύχτας. Φαίνεται ότι δεν θέλετε τους κοινωνικούς φορείς και τον κοινωνικό διάλογο. Άλλως, δεν εξηγείται η κατάθεση σοβαρών τροπολογιών σε νομοσχέδια και σε οδηγίες κάθε φορά. 
      Έτσι και στο παρόν νομοσχέδιο έχουμε την κατάθεση δύο τροπολογιών, η μια από τις οποίες αφορά την προσθήκη άλλης μιας γενικής γραμματείας. Ενώ μέχρι σήμερα λέτε ότι υπάρχει γραφειοκρατία στο δημόσιο και πρέπει να την αντιμετωπίσουμε και ότι πρέπει να απλουστεύσουμε τις διαδικασίες, φτιάχνετε άλλη μια γενική γραμματεία, χρεώνετε τον κρατικό προϋπολογισμό με 550.000 ευρώ το χρόνο συν 100.000 ευρώ για εφάπαξ καταβολή. Την ίδια ώρα, αρνείστε μέσα από τον κρατικό προϋπολογισμό να καταβάλετε στα ασφαλιστικά ταμεία 1.800.000.000 δισεκατομμύρια ευρώ, τα οποία χρωστάτε, είναι οι θεσμοθετημένες υποχρεώσεις του κράτους απέναντι στα ασφαλιστικά ταμεία. Αυτή είναι η πολιτική σας. Γι’ αυτήν την τροπολογία θα τα πούμε επί της ουσίας, όταν έρθει η ώρα. 
      Κυρίες και κύριοι συνάδελφοι, καλούμαστε μέσα από το σημερινό νομοσχέδιο να συζητήσουμε ένα εξαιρετικά εξειδικευμένο τεχνικό κείμενο με δυσνόητους μέχρι και αμετάφραστους λατινικούς νομικούς όρους. Δεν έχουμε εικόνα της εμβέλειας και των πιθανών συνεπειών από την εφαρμογή του και θα περιμέναμε τουλάχιστον μια αναλυτική έκθεση από την Τράπεζα της Ελλάδος, με παράθεση αντίστοιχων εθνικών και διεθνών εμπειριών γύρω από το ζήτημα για τα προβλήματα που παρουσιάστηκαν, καθώς και μια εκτίμηση για το αν και κατά πόσο αυτή η οδηγία -και επομένως το σχέδιο νόμου, το οποίο συζητάμε- συντελεί στην αντιμετώπιση των υφιστάμενων προβλημάτων.
      Σε μία αντιπαραβολή που έκανα με τα αντίστοιχα άρθρα της οδηγίας, προκύπτει ότι ουσιαστικά το σχέδιο νόμου αναπαράγει σχεδόν με τις λέξεις «τις διατάξεις της», με την προσθήκη ορισμένων διευκρινίσεων για τα ήδη ισχύοντα.
      Ένα κλασικό ερώτημα είναι: Γιατί υπήρξε μια τόσο μεγάλη καθυστέρηση στην ενσωμάτωση αυτής της οδηγίας, αφού δεν υπήρξε η παραμικρή προστιθέμενη νομοθετική αξία σ’ αυτήν την υπόθεση; Αντίθετα, αυτό που είδαμε, ήταν να υπάρχουν ελλείψεις και ανεπάρκειες. Στις νομοτεχνικές προσθήκες που κάνατε, ευτυχώς λάβατε υπόψη σας την έκθεση του Επιστημονικού Συμβουλίου της Βουλής για μια πάρα πολύ βασική παράλειψη, η οποία ήταν στο άρθρο 4 και την οποία σας είχαμε επισημάνει και στη λειτουργία της επιτροπής. 
      Το σχέδιο νόμου θα το ψηφίσουμε, από τη στιγμή που αφορά την ενσωμάτωση ευρωπαϊκής κοινοτικής οδηγίας. Υπάρχουν, όμως, μια σειρά από μεγάλα ερωτηματικά, τα οποία περιμένουν απάντηση. Με δεδομένο ότι σύμφωνα με τη συγκεκριμένη οδηγία, μόνες αρμόδιες να κινήσουν διαδικασίες εξυγίανσης ή εκκαθάρισης είναι οι αρχές της χώρας της έδρας, με ποιο τρόπο διασφαλίζονται οι καταθέτες και οι πιστωτές σε άλλες χώρες-μέλη, όπου λειτουργούν υποκαταστήματα ενός προβληματικού πιστωτικού ιδρύματος; Διασφαλίζονται σε περίπτωση που οι αρμόδιες αρχές της χώρας προέλευσης σκόπιμα αμελούν ή καθυστερούν να κινήσουν τέτοιες διαδικασίες. Μιλάμε, δηλαδή, για τις περιπτώσεις έμμεσου προστατευτισμού. Έχουν όλες τα ίδια κριτήρια, τα ίδια συμφέροντα και τους ίδιους κανόνες ή έχουν μηχανισμούς εντοπισμού και διαχείρισης τέτοιων διαδικασιών; Μέσα από ποιους πρόσθετους μηχανισμούς μπορεί να διασφαλισθεί κάτι τέτοιο; 
      Να το κάνω πιο συγκεκριμένο. Τι θα γίνει, λόγου χάρη, αν λειτουργήσει αύριο στη χώρα μας υποκατάστημα μιας πολωνικής ή μιας βουλγαρικής τράπεζας, στα οποία η Τράπεζα της Ελλάδος εντοπίζει προβλήματα και ανάγκες εξυγίανσης, αλλά η αρμόδια εθνική αρχή αρνείται ή αμελεί να λάβει μέτρα; Υπάρχει κάποια πρόβλεψη για τέτοιες περιπτώσεις; Γιατί σύμφωνα με την οδηγία που ενσωματώνουμε αυτήν τη στιγμή στο εσωτερικό μας δίκαιο, η Τράπεζα της Ελλάδος δεν θα είναι αρμόδια να λάβει κανένα μέτρο.
      Δεύτερο. Πέρα της υποχρέωσης αμοιβαίας ενημέρωσης των αρχών των κρατών-μελών, υπάρχει κάποιος κεντρικός ελεγκτικός μηχανισμός σε επίπεδο Ευρωπαϊκής Ένωσης, που θα ελέγχει τα κριτήρια και τις αντίστοιχες αποφάσεις των εθνικών εποπτικών αρχών για να μην εφαρμόζονται τελείως ανομοιογενείς ή αθέμιτες πρακτικές; Υπάρχει κάποιος πίνακας με τα πιστωτικά ιδρύματα που έχουν έδρα την Ελλάδα και υποκαταστήματα σε άλλες χώρες-μέλη, καθώς και για τα υποκαταστήματα πιστωτικών ιδρυμάτων τρίτων χωρών που εμπίπτουν στο πεδίο ισχύος της οδηγίας, ώστε να έχουμε μία εικόνα σχετικά με το εύρος εφαρμογής αυτής της οδηγίας στη χώρα μας;
      Τέλος θέλω, κύριε Υπουργέ, να θέσω ένα πολύ ουσιαστικό ζήτημα, το οποίο βγαίνει από τη σημαντική εμπειρία που έχω στον τραπεζικό τομέα. Από τη στιγμή που μιλάμε για εξυγίανση, πείτε μας πώς οι ελεγκτικές αρχές της χώρας μας ελέγχουν τους ισολογισμούς των τραπεζών, ώστε οι ισολογισμοί αυτοί να είναι αντικειμενικοί. Η αίσθηση που υπάρχει, είναι ότι οι ισολογισμοί αυτοί σε μεγάλο βαθμό προσαρμόζονται στη βούληση και στις σκοπιμότητες της εκάστοτε διοίκησης. Και χρησιμοποιούνται γύρω από αυτό το ζήτημα διάφοροι μηχανισμοί, είτε ο μηχανισμός προβλέψεων για επισφάλειες, είτε ο μηχανισμός καταλογισμού ή όχι επιτοκίων σε μια σειρά από οικονομικά μεγέθη.
      Για παράδειγμα, κύριε Υπουργέ, έχουμε περιπτώσεις, όπου μετά από την αλλαγή των διοικήσεων παρουσιάζεται το φαινόμενο, ο ισολογισμός της χρήσης που ανήκει στην προηγούμενη διοίκηση να παρουσιάζεται ή να βγαίνει σχεδόν κόκκινος και ο επόμενος ισολογισμός, σε διάστημα ενός χρόνου, να παρουσιάζει πελώρια κέρδη, χωρίς εν τω μεταξύ να έχει μεσολαβήσει μια ουσιαστική εξέλιξη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Δηλαδή, μια τράπεζα που παρ’ ολίγο να γίνει προβληματική, εμφανίζεται πλέον με υψηλή κερδοφορία. Φαίνεται, δηλαδή, καθαρά εδώ και το είδαμε πρόσφατα -υπάρχει σχετική ερώτηση στη Βουλή- στην περίπτωση της Αγροτικής, ότι υπάρχουν στοιχεία «μαγειρέματος» στον ισολογισμό των τραπεζών. Υπάρχουν στοιχεία που θα δουν το φως της δημοσιότητας, όπου το «μαγείρεμα» αυτό βοήθησε και βοηθάει, πέραν των άλλων, προκειμένου να καλυφθούν ελλείμματα του ίδιου του κρατικού προϋπολογισμού και ιδιαίτερα από επιχειρήσεις σαν την Αγροτική που ελέγχονται από το κράτος. 
      Το μεγάλο, λοιπόν, ερώτημα –και κλείνω με αυτό κύριε Πρόεδρε- επειδή συζητάμε ένα νομοσχέδιο για τον έλεγχο και την εξυγίανση των πιστωτικών ιδρυμάτων, είναι αν υπάρχουν στην ουσία διαδικασίες και μέτρα εξυγίανσης, προκειμένου το νομοσχέδιο αυτό να πάρει σάρκα και οστά και τα άρθρα του να μη μείνουν κενά περιεχομένου.
      Πιστεύω -και τελειώνω μ’ αυτό- ότι δεν υπάρχουν τέτοια μέτρα και δεν υπάρχουν τέτοιες διαδικασίες, γιατί η Κυβέρνηση, δυστυχώς, δεν έχει ούτε την πολιτική βούληση, αλλά ούτε και την ικανότητα να ελέγξει τις τράπεζες. Τις διευκόλυνε, τις διευκολύνει και τις υπηρετεί. Δεν εξηγείται διαφορετικά η στάση της και η συμπεριφορά της για το πιστωτικό σύστημα. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Η κ. Κόρκα Κώνστα έχει το λόγο.
      ΑΘΗΝΑ ΚΟΡΚΑ ΚΩΝΣΤΑ: Ευχαριστώ, κύριε Πρόεδρε.
      Κυρίες και κύριοι συνάδελφοι, το σχέδιο νόμου που συζητάμε σήμερα για την εξυγίανση και εκκαθάριση των πιστωτικών ιδρυμάτων, αποτελεί μια οδηγία της Ευρωπαϊκής Ένωσης και για το λόγο αυτό οφείλουμε να την ενσωματώσουμε στο εθνικό μας δίκαιο. 
      Βασική επιδίωξη του σχεδίου νόμου αυτού είναι η ανάπτυξη του νομοθετικού πλαισίου για την ύπαρξη αρμονίας και ισορροπίας στις οικονομικές δραστηριότητες των πιστωτικών ιδρυμάτων στην επικράτεια της Ευρωπαϊκής Ένωσης. 
      Η μέριμνα του νομοσχεδίου είναι πολυεπίπεδη. Ιδιαίτερη δε μέριμνα υπάρχει για την ύπαρξη υποκαταστημάτων των πιστωτικών ιδρυμάτων και σε άλλα κράτη-μέλη της Ευρωπαϊκής Ένωσης, χωρίς να χρειάζεται επιπλέον αδειοδότηση και να ελέγχεται αντιστοίχως η λειτουργία τους.
      Δύο βασικά γνωρίσματα ενυπάρχουν στην έννοια της ενιαίας οντότητας του πιστωτικού ιδρύματος. Πρώτον, αυτό της ενότητας του πιστωτικού ιδρύματος και των υποκαταστημάτων και δεύτερον, αυτό της αμοιβαίας αναγνώρισης των μέτρων εξυγίανσης ή της διαδικασίας εκκαθάρισης απ’ όλα τα κράτη μέλη.
      Στο σχέδιο νόμου ρυθμίσεις διατυπώνονται και είναι σύμφωνες με την αρχή της ενότητας, της καθολικότητος, της αναγνώρισης των μέτρων εξυγίανσης και εκκαθάρισης, της συνεργασίας των διοικητικών αρχών και της ισότητας των πιστωτών. Όλα τα προαναφερθέντα καταδεικνύονται μέσα από αυτό το σχέδιο νόμου.
      Πιο συγκεκριμένα, μιλώντας για το νομοσχέδιο, ορίζονται κάποιες σχετικές έννοιες στις οποίες αναφέρεται αυτό. Μια ιδιάζουσα και εξαιρετική σπουδαιότητα έχουν οι έννοιες των «μέτρων εξυγίανσης» και της «διαδικασίας εκκαθάρισης».
      Αναφορικά με τα μέτρα εξυγίανσης στο παρόν σχέδιο νόμου ορίζεται το πεδίο εφαρμογής τους, επιζητείται η διαφύλαξη της οικονομικής κατάστασης με σαφή οριοθέτηση ώστε να μη συνδεθούν τα μέτρα εξυγίανσης με εποπτικές παρεμβάσεις. 
      Σχετικά με την εκκαθάριση, το θέμα είναι να ελέγχονται τα πιστωτικά ιδρύματα από τις αρμόδιες αρχές ώστε να ρευστοποιηθούν τα περιουσιακά στοιχεία, σύμφωνα βέβαια με την αρχή της καθολικότητας. 
      Εξίσου σημαντική είναι και η αναγνώριση της απόφασης των ελληνικών διοικητικών αρχών από τα άλλα κράτη-μέλη καθώς και το αντίστροφο. Με τον τρόπο αυτό απλουστεύονται οι διαδικασίες ενημέρωσης μεταξύ των κρατών-μελών, οι οποίες επέβαλαν κατά το παρελθόν και διασταύρωση στοιχείων και την αξιολόγηση αυτών από το τρίτο κράτος, καθώς και όποια γραφειοκρατικά προβλήματα, αλλά και άλλες χρονοβόρες διαδικασίες. 
      Η υποχρέωση δημοσίευσης της διαδικασίας εκκαθάρισης κατ’ αρχάς στην Εφημερίδα της Κυβέρνησης και στην επίσημη εφημερίδα των Ευρωπαϊκών Κοινοτήτων, καθώς και σε δυο ημερήσιες εφημερίδες, όπως καταλαβαίνουμε συμβάλλει όχι μόνο στη γενικότερη πληροφόρηση. Παράλληλα με τη δημόσια ενημέρωση είναι προαπαιτούμενη και η ατομική ενημέρωση όλων των πιστωτών. Η πληροφόρηση αυτή ενέχει πληρότητα, σαφήνεια και τακτικότητα και για τα πιστωτικά ιδρύματα που η έδρα τους είναι εντός της Ευρωπαϊκής Ένωσης, καθώς και για εκείνα που η έδρα τους είναι εκτός, ώστε να μπορούν οι πιστωτές να αναγγείλουν έγκαιρα τις απαιτήσεις τους.
      Επίσης, θίγονται και θέματα σχέσεων εργασίας καθώς και δικαιώματα επί ακινήτων. Σαφώς δε προβλέπεται η ρύθμισή τους σύμφωνα με το εθνικό δίκαιο. Και στην οδηγία, αλλά και στο σχέδιο νόμου, ενυπάρχει αναγκαιότητα μετριασμού της όποιας σύγκρουσης ή καλύτερα διάστασης μεταξύ κανονιστικών διατάξεων άλλου κράτους μέλους.
      Το νομοσχέδιο αυτό μπορεί βέβαια, κυρίες και κύριοι συνάδελφοι, να αποτελεί οδηγία, κινείται όμως ευρύτερα στα πλαίσια εξυγίανσης και της καθαρότητας στον τομέα της οικονομίας που η νέα διακυβέρνηση προωθεί. Με τη διαδικασία της εξυγίανσης ή και εκκαθάρισης των πιστωτικών ιδρυμάτων, δημιουργείται πλέον ένα σταθερό οικονομικό περιβάλλον όχι μόνο για τα πιστωτικά ιδρύματα, αλλά και για όλες τις επιχειρήσεις. Με τον τρόπο αυτό θα μπορεί η ελληνική οικονομική δραστηριότητα να δείξει και τις ικανότητές της και τα συγκριτικά της πλεονεκτήματα.
      Τις ευκαιρίες δε που παρουσιάζονται όχι μόνο στην ευρωπαϊκή, αλλά και στην εν γένει οικονομική σκηνή, πρέπει να τις αξιοποιήσουμε και να παραμερίσουμε όποιες δυσμορφίες και ελλειμματικές καταστάσεις και όποια εμπόδια και προβλήματα θα μπορούσαν να οδηγήσουν σε δυσλειτουργία το  όλο σύστημα. 
      Κύρια μέριμνα για την οικονομία μας είναι να συμβάλουμε όλοι παντοιοτρόπως στην ανάταση της οικονομικής δραστηριότητας, στην ενίσχυση της ανταγωνιστικότητας των επιχειρήσεών μας στα πλαίσια της ευρωπαϊκής οικογένειας.
      Οι θέσεις και ο ρόλος, βέβαια, του τραπεζικού συστήματος στην οικονομική ανάπτυξη είναι αρκούντος σημαντική. Το θέμα είναι να ελαχιστοποιηθούν οι οποιεσδήποτε πιθανότητες, το τραπεζικό σύστημα, να έχει προβλήματα και να μειωθούν οι κίνδυνοι.
      Στόχος των πολιτικών μας είναι και η κοινωνική ευαισθησία, αλλά ταυτόχρονα και η οικονομική αποτελεσματικότητα. Με το παρόν σχέδιο νόμου υιοθετούνται κοινοί κανόνες για όλους, για να εξασφαλίσουν ίσες ευκαιρίες οικονομικής και κοινωνικής προόδου. Γιατί με μια ισχυρή οικονομία μπορεί να επέλθει βιώσιμη κοινωνική συνοχή, καθώς και δίκαιη κατανομή του κοινωνικού μερίσματος για την ανάπτυξη. 
      Οφείλουμε να μετατρέψουμε την Ελλάδα σε χώρα με ανταγωνιστικά πλεονεκτήματα, να ενισχύσουμε την εξωστρέφεια της ελληνικής οικονομίας και μέριμνά μας είναι η διασφάλιση ενός περιβάλλοντος οικονομικής σταθερότητας και ανάπτυξης με την εποπτεία και την εύρυθμη λειτουργία των αγορών ώστε να διασφαλίζεται η ανταγωνιστική και προς το συμφέρον όλων λειτουργία τους.
      Οφείλουμε, κυρίες και κύριοι συνάδελφοι, να επανακτήσουν οι πολίτες την εμπιστοσύνη στο τραπεζικό σύστημα. Θεωρώ ότι το παρόν σχέδιο νόμου εξασφαλίζει και τα συμφέροντα των πολιτών, διασφαλίζει αυτούς, και φυσικά το υπερψηφίζω. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία συνάδελφο.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Με το συζητούμενο νομοσχέδιο η χώρα μας ενσωματώνει κοινοτική οδηγία του 2001 και οφείλω να πω με αρκετές ελλείψεις, τις οποίες θεράπευσε η Επιστημονική Επιτροπή της Βουλής και καλώς ο κύριος Υπουργός έκανε αποδεκτές. Θέλω να πω, όμως, ότι ουσιαστικά στην πράξη οι διατάξεις του νομοθετήματος που συζητούμε είναι εν ισχύι. 
      Το τραπεζικό περιβάλλον της Ευρωπαϊκής Ένωσης είναι αρκετά ασφαλές για τις τράπεζες που έχουν τις έδρες τους σε χώρες-μέλη της Ευρωπαϊκής Ένωσης είτε έχουν συνεργασίες, δικτυώσεις και υποκαταστήματα σε άλλες χώρες μέλη της Ευρωπαϊκής Ένωσης. Η ενσωμάτωση, όμως, στο εθνικό δίκαιο αυτής της κοινοτικής οδηγίας σίγουρα είναι ένα θετικό βήμα και γι’ αυτό το ψηφίζουμε.
      Είναι πολύ καλό για την οικονομία, κύριε Υπουργέ, να έχουμε υγιείς, ισχυρές και ανταγωνιστικές τράπεζες, τράπεζες δικτυωμένες στο διεθνές περιβάλλον, αφού πλέον η οικονομία δεν έχει εμπόδια και σύνορα, τράπεζες με ισχυρές συμμαχίες και συνεργασίες. Γι’ αυτό ακριβώς και η πολιτική των κυβερνήσεων των προηγούμενων χρόνων εκεί κατέτεινε, γι’ αυτό ακριβώς και η μεγάλη βαλκανική περιπέτεια που τόσο έχει αποδώσει ήταν ισχυρός βραχίονας και για την ανάπτυξη των τραπεζών  και για τη στήριξη των ελληνικών επιχειρήσεων που δραστηριοποιούνταν σ’ αυτές τις χώρες, αλλά και για την ανάπτυξη της οικονομικής διπλωματίας.
      Είχε πολλαπλά οφέλη η παρουσία του ελληνικού τραπεζικού συστήματος και η ηγετική θέση της χώρας μας με τη σταθερή και ισχυρή οικονομία της στην ευρύτερη περιοχή της Νοτιοανατολικής Ευρώπης και όχι μόνο. Τώρα καρπώνεται η ελληνική οικονομία, το ελληνικό τραπεζικό σύστημα τις θαρραλέες και γενναίες αυτές πρωτοβουλίες στα δύσκολα χρόνια της δεκαετίας του ’90. 
      Τα ερωτήματα όμως είναι πολλά, υπαρκτά και έντονα και χρειάζονται απαντήσεις. Και πρώτα-πρώτα παρ’ όλη την ανάπτυξή τους, παρ’ όλη την ισχύ τους, οι ελληνικές τράπεζες συνεχίζουν να διατηρούν πολύ μεγάλο άνοιγμα στα επιτόκια καταθέσεων και στα επιτόκια δανεισμού. Επικαλούνται τον πληθωρισμό. Δεν δικαιολογεί όμως ο πληθωρισμός της χώρας μας αυτό το μεγάλο άνοιγμα. Αυτό το μεγάλο άνοιγμα δημιουργεί μεγάλες κερδοφορίες στην τράπεζα, φέρνει έσοδα στα κρατικά ταμεία από τη φορολόγησή τους, υπονομεύει όμως την ανάπτυξη. Υπονομεύει την ανάπτυξη γιατί δεν υπάρχει το φθηνό χρήμα που έπρεπε να υπάρχει για τις επιχειρήσεις, είτε για να επενδύσουν είτε για τα κεφάλαια κίνησης. Έτσι, λοιπόν, οι αποδόσεις των αποταμιευτών είναι ουσιαστικά μηδενικές ενώ οι επιχειρήσεις και ειδικότερα οι μικρομεσαίες βρίσκουν κλειστές τις πόρτες και τα γκισέ των τραπεζών. 
      Κύριε Υπουργέ, τις τράπεζες τις στήριξαν όλες οι κυβερνήσεις, τις στηρίζετε και εσείς και καλώς κάνετε. Γιατί, τονίζω, χωρίς ισχυρές και υγιείς τράπεζες δεν μπορεί να υπάρξει και καλή πορεία για την οικονομία. Απαιτείστε όμως από τις τράπεζες να υπηρετούν την οικονομία, την ανάπτυξη και τους αποταμιευτές. Απαιτείστε να υποστηρίξουν τη μικρομεσαία επιχείρηση. 
      Αντί γι’ αυτή την απαίτηση εσείς ενισχύσατε ακόμα περισσότερο τις τράπεζες χωρίς να το οφείλετε με χρήματα του φορολογούμενου Έλληνα πολίτη. Και ο τρόπος με τον οποίο θα γίνει μέσα σε δέκα χρόνια η αποπληρωμή των οφειλών των τραπεζών στα ασφαλιστικά ταμεία των εργαζομένων ήταν μια μεγάλη ενίσχυση τραπεζών κρατικού ενδιαφέροντος και ιδιωτικών. Αλλά και οι τράπεζες κρατικού ενδιαφέροντος έχουν μια  μεγάλη διασπορά και ένα μεγάλο μέρος του κεφαλαίου τους το έχουν στα χαρτοφυλάκιά τους ξένοι θεσμικοί επενδυτές. Δεν ενισχύσατε, δηλαδή, κρατικές τράπεζες ή το ελληνικό δημόσιο. 
      Με χρήματα του φορολογούμενου Έλληνα πολίτη τους δώσατε τη δυνατότητα να αυξήσουν ακόμα περισσότερο την κερδοφορία τους και βεβαίως τη μετοχή τους στα χρηματιστήρια. Γι’ αυτό, λοιπόν, έχετε όλο το ηθικό και πολιτικό δικαίωμα αλλά και υποχρέωση να απαιτείσετε και από τις τράπεζες. Δεν το κάνατε όμως αυτό. Το μόνο που σας ενδιαφέρει είναι η υψηλή τους κερδοφορία, οι υψηλές χρηματιστηριακές τους αποδόσεις γιατί έχετε ένα διπλό στόχο: Τα έσοδα από την φορολόγησή τους για να ενισχύσετε τα κρατικά ταμεία. Χωρίς να καταλαβαίνετε ότι μ’ αυτόν τον τρόπο, έμμεσα και άμεσα υπονομεύετε την ανάπτυξη και ιδιαίτερα την επιχειρηματικότητα και βεβαίως φαλκιδεύετε το εισόδημα του αποταμιευτή. Η ζημιά, δηλαδή, είναι πολύ πιο μεγάλη από το υποτιθέμενο όφελος της ενίσχυσης των κρατικών ταμείων. 
      Με τις νομοθετικές σας ρυθμίσεις και την πολιτική σας δώσατε τη δυνατότητα οι τράπεζες να έχουν τα τελευταία χρόνια τεράστια, ιλιγγιώδη κέρδη. Ειδικότερα, κύριε Υπουργέ, τα κέρδη αυτά έχουν εκτοξευθεί στα ύψη τον τελευταίο χρόνο γιατί προαναγγείλατε την επιβολή του Φόρου Προστιθέμενης Αξίας στα ακίνητα ενάμιση χρόνο πριν από την 1/1/2006. 
      Γνωρίζετε πολύ καλά ότι τα φορολογικά νομοσχέδια έχουν ισχύ από τη μέρα που κατατίθενται στη Βουλή. Ούτε καν από την ημέρα που ψηφίζονται, για να μη δώσουν τη δυνατότητα κερδοσκοπικών παιχνιδιών. Εσείς τη δώσατε αυτή τη δυνατότητα στις τράπεζες στέλνοντας εκβιαστικά στο γκισέ τους τα νοικοκυριά, τους νοικοκυραίους, τους πολίτες για να προλάβουν να πάρουν το φθηνό ακίνητο. Κερδοσκόπησαν οι τράπεζες, κερδοσκόπησαν ολίγοι κατασκευαστές και εργολάβοι και βεβαίως είχατε και την ενίσχυση των κρατικών ταμείων για να επαίρεστε για βελτίωση του δείκτη των εσόδων. 
      Υπονομεύσατε την ανάπτυξη στα επόμενα χρόνια και όχι μόνο αυτό. Υπονομεύσατε και τα νοικοκυριά. Οι επισφάλειες των στεγαστικών και των  κρατικών δανείων είναι τριπλάσιες του μέσου κοινοτικού όρου, παρ’ότι ο δείκτης δανειοληψίας είναι πολύ πιο χαμηλός. Και με τις αυξήσεις του βασικού επιτοκίου της Ευρωπαϊκής Κεντρικής Τράπεζας που ήδη έχουν γίνει και αυτές που αναμένονται μέχρι το τέλος του  2006, οι επισφάλειες θα είναι ακόμα πιο μεγάλες.
      ( Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
      Και τα αρνητικά αποτελέσματα για την οικονομία, την ανάπτυξη και τα νοικοκυριά θα έλθουν τους επόμενους μήνες και την επόμενη διετία. Τώρα αυτά για να εισπράξετε προκαταβολικά κάποια έσοδα για τον κρατικό προϋπολογισμό, για να κλείσετε τις τρύπες της οικονομικής σας πολιτικής. 
      Κλείνετε εργοστάσιο, όπως τη χημική βιομηχανία λιπασμάτων στη Θεσσαλονίκη, για να μπορέσετε να πουλήσετε με καλύτερο τίμημα την Εμπορική Τράπεζα. Και μόνο η αντίσταση των εργαζομένων, της κοινωνίας και των κομμάτων της Αντιπολίτευσης, σας αναγκάζει να αλλάξετε πολιτική, αλλά ο στόχος παραμένει ο ίδιος. Θέλετε να απονευρώσετε και να απομειώσετε την αντίδραση των εργαζομένων για να περάσετε την ίδια πολιτική.
      Προχωρήσατε σε μία μεγάλη πολιτική κίνηση με μεγάλες προεκτάσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
       Μπορούμε να τη θεωρήσουμε συνέχεια μιας γενικότερης οικονομικής πολιτικής και οικονομικής διπλωματίας στην ευρύτερη περιοχή, που ξεκίνησε το ΠΑ.ΣΟ.Κ. και την οποία λοιδορούσατε εκείνη την εποχή. Μπορούμε να την κάνουμε αποδεκτή σαν τέτοια. Θέλουμε όμως να σας ρωτήσουμε, γιατί πολλά γράφονται και πολλά ακούγονται και πρέπει να απαντήσετε ποια θα είναι η τύχη της Εθνικής Τράπεζας όταν θα προχωρήσει στην αύξηση του μετοχικού κεφαλαίου. 
      Στα ασφαλιστικά ταμεία τις διοικήσεις των οποίων ελέγχετε, θα δώσετε οδηγίες να συμμετέχουν στην αύξηση του μετοχικού κεφαλαίου, για να κρατήσουν τις ίδιες αναλογίες μετά την αύξησή του, για να μείνει κάτω από κρατικό έλεγχο η διοίκηση και το μάνατζμεντ; Ή είναι ένας έμμεσος τρόπος  να ιδιωτικοποιηθεί η Εθνική Τράπεζα, όπως πολλά σενάρια έχουν γραφτεί τις τελευταίες ημέρες; Χρειάζεται σήμερα μία διάψευση από τη δική σας πλευρά γιατί τα ερωτήματα είναι σκληρά και αδήριτα. 
      Θα τελειώσω, κύριε Πρόεδρε, λέγοντας ότι δεν τιμά την Κυβέρνηση και τον Πρωθυπουργό αυτό που ανακοίνωσε σήμερα στην έκτακτη σύγκλιση της κυβερνητικής επιτροπής, για να απαντήσει επικοινωνιακά η Κυβέρνηση στη συνεδρίαση της Κοινοβουλευτικής Ομάδας του ΠΑ.ΣΟ.Κ. με τον Πρόεδρό μας Γιώργο Παπανδρέου και την ανάπτυξη των θέσεών μας για την αγροτική οικονομία και την προοπτική της υπαίθρου. 
      Το μήνυμα που βγάλατε είναι μήνυμα φοβίας, μήνυμα αποκλεισμού της αγροτιάς και της υπαίθρου. Η διαγραφή από το πρόγραμμα του Πρωθυπουργού των επισκέψεων σε κρίσιμες και προβληματικές περιοχές δεν συνάδει…
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, παρακαλώ ολοκληρώστε, γιατί ξεπεράσατε το χρόνο σας. 
      ΙΩΑΝΝΗΣ ΜΑΓΚΡΙΩΤΗΣ: … με το ρόλο του Πρωθυπουργού που πρέπει να είναι κοντά στους πολίτες, να τους κοιτά στα μάτια και να δίνει λύση στα προβλήματά τους. Οι εκ του ασφαλούς επικοινωνιακές σας κορώνες και πυροτεχνήματα, δεν αντέχουν πλέον την κοινωνική δυσφορία. Οι μέρες  λιγοστεύουν. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μαγγίνας.
      ΒΑΣΙΛΕΙΟΣ ΜΑΓΓΙΝΑΣ: Κυρίες και κύριοι συνάδελφοι, το κλίμα είναι θετικό στην αποψινή συζήτηση και οι περισσότερες των τοποθετήσεων θα έλεγα ότι είναι και εποικοδομητικές. 
      Θα ήθελα όμως, να διατυπώσω κάποιες απόψεις σε διάφορα θέματα που ισχυρίστηκαν ορισμένοι εκ των συναδέλφων. Μεταξύ των άλλων ελέχθη ότι είμεθα αντίθετοι, ότι ματαιώνουμε τη λογική των εθνικών συλλογικών συμβάσεων.
      Αυτό, κύριε Πρόεδρε, κυρίες και κύριοι συνάδελφοι, είναι τελείως ανακριβές. Είμαστε και το έχουμε αποδείξει, υπέρ των εθνικών συλλογικών συμβάσεων. Είναι άλλο θέμα το γεγονός ότι δεν μπορούμε -και συνταγματικά δεν το μπορούμε- να παρέμβουμε σε μία διμερή λειτουργία. Είναι η εργοδοσία και οι εργαζόμενοι. Και θα πρέπει να θυμίσω σε όσους ισχυρίστηκαν κάτι τέτοιο, ότι καταλήξαμε στη συμφωνία Γ.Σ.Ε.Ε. και Σ.Ε.Β., όχι στο 2,8% το οποίο στην αρχή επροτάθη από το Σ.Ε.Β., αλλά σε μία πολύ καλύτερη ρύθμιση, την οποία επήνεσε και ο Πρόεδρος της Γ.Σ.Ε.Ε. και ο Πρόεδρος της Αξιωματικής Αντιπολίτευσης και νομίζω ότι όλοι, όσοι σοβαρά γνωρίζουν την κατάσταση της εθνικής μας οικονομίας, τάχθηκαν θετικά.
      Αυτό το γεγονός έχει ασφαλώς να κάνει και με την κυβερνητική στάση. Η Κυβέρνηση με το δικό της τρόπο έδινε το μήνυμα, το οποίο και από τις δύο πλευρές με ευθύνη έγινε δεκτό, και εξασφαλίσαμε για δύο χρόνια μία θετική και ευρύτερα αποδεκτή συμφωνία. 
      Ο αγαπητός συνάδελφος, Κοινοβουλευτικός Εκπρόσωπος του Κομμουνιστικού Κόμματος, αφού είπε διάφορα γύρω από την κοινοτική οδηγία, η οποία κυρώνεται με το σχέδιο νόμου που συζητούμε, κατέληξε λέγοντας ότι «εμείς καταψηφίζουμε το σχέδιο νόμου, διότι δεν λειτουργεί υπέρ των εργαζομένων». Κύριοι συνάδελφοι του Κομμουνιστικού Κόμματος, ο ομιλών -και νομίζω πολλοί εις την Αίθουσα αυτή- σέβομαι απολύτως τις ιδεολογικές και πολιτικές σας τοποθετήσεις, ιδίως απέναντι στην Ευρωπαϊκή Ένωση. Και βεβαίως διαφωνώ, αλλά τις σέβομαι απολύτως. Όμως, είναι άλλο πράγμα να είστε ιδεολογικά και πολιτικά αντίθετοι και να επιχειρηματολογείτε υπέρ αυτού και άλλο πράγμα να διατυπώνετε ανακρίβειες. Διότι, αγαπητοί κύριοι συνάδελφοι του Κ.Κ.Ε., από το 1981 που η χώρα βρίσκεται στις Ευρωπαϊκές τότε Κοινότητες και στη συνέχεια στην Ευρωπαϊκή Ένωση, η Ελλάδα έχει αλλάξει μορφή. Και αν η επί είκοσι δύο περίπου χρόνια διακυβέρνηση του τόπου από το ΠΑ.ΣΟ.Κ. είχε άλλα χαρακτηριστικά και είχε διαφορετικά αξιοποιήσει τους τεράστιους πόρους που εισέρρευσαν, η Ελλάδα θα ήταν ακόμη καλύτερη. Πάντως, έχει βελτιωθεί και έχει προοδεύσει. Και αυτό δεν είναι πλεονασμός και υπερβολή να λέγεται και να ακούγεται ότι ξεκίνησε από τη γενναία απόφαση του Κωνσταντίνου Καραμανλή να πάρει την πρωτοβουλία και να εντάξει τη χώρα εις την Ευρωπαϊκή Ένωση. Αυτός ο ελληνικός λαός στη μεγάλη του πλειοψηφία, που έχει επωφεληθεί άλλος λιγότερο και άλλος περισσότερο, δεν ανήκει σε ένα κόμμα, κύριοι συνάδελφοι, και ασφαλώς ένα μικρό ίσως μέρος ανήκει και πιστεύει και στο δικό σας κόμμα. Είναι, λοιπόν, ανακριβές να λέμε ότι οτιδήποτε σχετίζεται με την Ευρωπαϊκή Ένωση δεν βοηθά το λαό και δεν βοηθά τους εργαζομένους. 
      Έγινε αρκετός λόγος για τα μεγάλα κέρδη των ελληνικών τραπεζών. Είναι ακριβές αυτό. Το 1/3 περίπου του συνόλου των κερδών των εισηγμένων στο Χρηματιστήριο επιχειρήσεων, είναι κέρδη υπέρ των τραπεζικών ιδρυμάτων. Είναι πολλά τα κέρδη και γι’ αυτό δεν έχουμε κανένα δισταγμό να συστήνουμε διαρκώς στις διοικήσεις και στις ιδιοκτησίες των τραπεζών αυτών να διοχετεύουν ένα μέρος αυτού του πλούτου στους εργαζόμενους, οι οποίοι, δεν δέχομαι τον όρο «με το αίμα τους» κ.λπ., όπως το δραματοποιήσατε εσείς και κάποιοι συνάδελφοι του ΠΑ.ΣΟ.Κ., αλλά σίγουρα έχουν συμμετάσχει στην παραγωγή αυτού του πλούτου και δικαιούνται κάτι καλύτερο. 
      Έγινε αρκετός λόγος για την αγορά από την Εθνική Τράπεζα της Ελλάδος ενός μεγάλου ποσοστού μιας σημαντικής τουρκικής τράπεζας. Διατυπώθηκαν διάφοροι υπαινιγμοί.
      Κύριοι συνάδελφοι, πρόκειται για μία ιδιαιτέρως θετική εξέλιξη, διότι η Εθνική Τράπεζα όχι μόνο βγαίνει –γιατί το έχει κάνει και στο παρελθόν- από τον ελληνικό, το δικό μας το μικρόκοσμο, αλλά βγαίνει και πέρα από τη Βαλκανική, όπου κυρίως μέχρι σήμερα είχε δραστηριοποιηθεί. Περνάει σε χώρους ευρύτερους. Και γνωρίζετε πολύ καλά ότι η οικονομική επιρροή είναι πολύ σημαντική επιρροή, με πολλαπλές επιπτώσεις εάν η διαχείριση των εξελίξεων είναι αυτή που πρέπει. Και θα είναι.
      Μην αφήνουμε, λοιπόν, περίεργους υπαινιγμούς.
      ΙΩΑΝΝΗΣ ΜΑΓΚΡΙΩΤΗΣ: Για τα ασφαλιστικά ταμεία πείτε μας.
      ΒΑΣΙΛΕΙΟΣ ΜΑΓΓΙΝΑΣ: Συνάδελφος του ΠΑ.ΣΟ.Κ., προερχόμενος μάλιστα από το συνδικαλιστικό χώρο των τραπεζών, είπε ότι η Κυβέρνηση Καραμανλή των δύο ετών έχει μία ιδιαίτερα θετική, σχεδόν προνομιακή, μεταχείριση για τις τράπεζες. Κάνετε λάθος, κύριε συνάδελφε. 
      Από τη Μεταπολίτευση μέχρι σήμερα δεν υπάρχει κυβέρνηση που να υπηρέτησε –εν πολλοίς θετικά, δεν το λέγω επικρίνων μόνο, έχει και θετικές πλευρές- το μεγάλο κεφάλαιο, εν οις και το τραπεζικό, όσο οι δύο κυβερνήσεις Σημίτη, 1996–2004. Κατά κύριο λόγο. Υπάρχουν νομοθετήματα τα οποία έδωσαν τεράστια ώθηση.
      Ποιος εισήγαγε τη ρύθμιση με την οποία μπορούν να συγχωνεύονται θυγατρικές, μεταξύ των οποίων και θυγατρικές τραπεζών; 
      ΙΩΑΝΝΗΣ ΜΑΓΚΡΙΩΤΗΣ: Καταργήστε την.
      ΒΑΣΙΛΕΙΟΣ ΜΑΓΓΙΝΑΣ: Δεν θα το καταργήσουμε. Να μη λέτε, όμως, πράγματα τα οποία δεν στέκουν. 
      Αυτό περιόρισε τις φορολογικές τους υποχρεώσεις. Και εξ αυτής της αιτίας αύξησε τα κέρδη τους. 
      Εμείς δεν το θεωρούμε αρνητικό. Μην έρχεστε, όμως, εσείς να λέτε ότι η σημερινή Κυβέρνηση κάνει θετικές –και μάλιστα είπατε «ιδιαιτέρως προνομιακές»- μεταχειρίσεις.
      Και επειδή κόπτεστε διά το ασφαλιστικό, θα σας πω τα εξής: Πείτε μου πότε άλλοτε εργοδοσία –στην συγκεκριμένη περίπτωση τράπεζα- έδωσε 1,2 δισεκατομμύριο ευρώ υπέρ των ασφαλιστικών εισφορών των δικών της εργαζομένων εις το Ι.Κ.Α.. Είναι η ρύθμιση για την οποία, προ μιας και ημισείας εβδομάδος, είχατε πολλές αντιδράσεις.
      ΙΩΑΝΝΗΣ ΜΑΓΚΡΙΩΤΗΣ: Αυτό το δώσατε εσείς.
      ΒΑΣΙΛΕΙΟΣ ΜΑΓΓΙΝΑΣ: Αυτό έγινε επί Κυβερνήσεως Καραμανλή. Δεν θέλω να πω –ακούστηκε στην Αίθουσα- περί Ιονικής και άλλων. Δεν το συζητώ αυτό και το αντιπαρέρχομαι. Μη λέτε, όμως, πράγματα, τα οποία είναι ανακριβή.
      ΙΩΑΝΝΗΣ ΜΑΓΚΡΙΩΤΗΣ: Τα ταμεία θα κρατήσουν την Εθνική;
      ΒΑΣΙΛΕΙΟΣ ΜΑΓΓΙΝΑΣ: Επίσης, κύριοι συνάδελφοι, ακούστηκαν εδώ φωνές περί εικονικής οικονομίας, ότι δημιουργούμε μία πραγματικότητα η οποία δεν είναι αυτή που συμβαίνει, αλλά την εξωραΐζουμε και εμφανίζουμε μία άλλη οικονομία.
      Ακούστε, αγαπητοί συνάδελφοι του ΠΑ.ΣΟ.Κ., δύο αριθμούς. Όταν ο κ. Σημίτης, αυτοπροσδιοριζόμενος ως εκσυγχρονιστής, ανέλαβε τον Ιανουάριο του 1996 Πρωθυπουργός, το δημόσιο χρέος ήταν 86,88 δισεκατομμύρια ευρώ. Ξέρετε ποιο ήταν το δημόσιο χρέος στις 31.12.2003, την τελευταία χρονιά διακυβέρνησης του ίδιου Πρωθυπουργού, του κ. Σημίτη; Ήταν 167,72 δισεκατομμύρια ευρώ.
      Εκείνη, λοιπόν, η «χρυσή οκταετία της ισχυράς οικονομίας», όπως έλεγε ο ίδιος, διπλασίασε το δημόσιο χρέος. 
      Αυτό κανείς σας δεν μπορεί να το αμφισβητήσει. Και εντάσσεται στο γεγονός ότι και κανείς σας δεν αμφισβητεί την ουσία της απογραφής. Η απογραφή επικρίνεται από εσάς για τον πολύ απλό λόγο ότι αποκάλυψε την πραγματικότητα. Διά τα ουσιαστικά οικονομικά στοιχεία της απογραφής κανείς εξ υμών δεν έχει αντιλέξει, διότι δεν είναι δυνατόν να αντιλέξει. Αυτό που λέτε είναι: Πότε βάζουμε τη δαπάνη; Όταν παραγγέλνουμε τα όπλα ή όταν τα παραλαμβάνουμε;
      Χώρια που είχατε κρύψει 9.000.000.000 ευρώ. Τα παραλείπω αυτά. 
      Δεν είναι η οικονομική κατάσταση σήμερα, αγαπητοί συνάδελφοι, καλή. Και αυτή την οικονομική κατάσταση η Κυβέρνηση προσπαθεί να τη βελτιώσει. Αυτοί είναι οι αριθμοί, το λέω για να το εμπεδώσετε. Τον Ιανουάριο του 1996 το χρέος ήταν 86,88 δισεκατομμύρια ευρώ και το Δεκέμβριο του 2003 ήταν 167,72 δισεκατομμύρια ευρώ.
      Κύριοι συνάδελφοι, η οικονομία αφορά όλους μας. Χαίρω ιδιαιτέρως, γιατί σ’ αυτή τη νομοθετική ρύθμιση και το ΠΑ.ΣΟ.Κ. στηρίζει με την ψήφο του το νομοσχέδιο. Είναι, όμως, καλό και σκόπιμο σ’ όλη την επιχειρηματολογία που αφορά όλους τους Έλληνες για την οικονομία, να είμαστε περισσότερο προσεκτικοί. Δεν υπάρχει Ελληνίδα και Έλληνας που να μπορεί να πειστεί ότι η σημερινή οικονομική κατάσταση κατάγεται από την πολιτική των δύο ετών της Κυβέρνησης Καραμανλή. Όλα τα προβλήματα –λυπούμαι που αναγκάζομαι να το πω- προέρχονται από πολιτικές των τελευταίων είκοσι ετών. Αυτό πρέπει να το καταλάβετε. Πρέπει να κάνετε την αυτοκριτική σας μαζί με την Αντιπολίτευση. Όχι, όμως, να ζητάτε στα δύο χρόνια να λυθούν όλα τα προβλήματα που ανέκυψαν τα τελευταία είκοσι χρόνια.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγγίνα.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριοι συνάδελφοι, επί του νομοσχεδίου που συζητείται σήμερα στη Βουλή, δεν έχω κάποιο σχόλιο, διότι συγκεντρώνει τη συμφωνία των περισσοτέρων κομμάτων. Είμαι υποχρεωμένος, όμως, να σχολιάσω ορισμένα σημεία της ομιλίας του Κοινοβουλευτικού Εκπροσώπου της Νέας Δημοκρατίας για την αποκατάσταση της αλήθειας και της ακρίβειας των πραγμάτων.
      Ισχυρίστηκε ο κ. Μαγγίνας ότι η Κυβέρνηση σημασιοδότησε με το δικό της τρόπο τις διαπραγματεύσεις Γ.Σ.Ε.Ε. και Σ.Ε.Β., ώστε να καταστεί τελικά δυνατή συμφωνία για την υπογραφή εθνικής συλλογικής σύμβασης εργασίας. Βεβαίως, δεν μου είναι απολύτως σαφές –υποθέτω και στο σύνολο των Ελλήνων πολιτών- με ποιο τρόπο έγινε αυτή η σημασιοδότηση, ώστε να αντιληφθεί ο Σ.Ε.Β. και ο κ. Κυριακόπουλος ότι πρέπει να καταλήξει σε συμφωνία που δίνει πραγματικές αυξήσεις περίπου 11% στους εργαζόμενους στον ιδιωτικό τομέα για την επόμενη διετία. 
      Εάν είχε αυτή τη δυνατότητα η Κυβέρνηση, αναρωτιέμαι γιατί δεν έπραξε το ίδιο με τις τράπεζες. Είναι γνωστό ότι εξελίσσεται μία βίαιη επέμβαση των τραπεζιτών στους κανόνες και τις διαδικασίες που οδηγούν σε κλαδική σύμβαση εργασίας ανάμεσα στην Ένωση των Τραπεζών και την Ο.Τ.Ο.Ε.. Είναι βέβαιο ότι οι τραπεζίτες επιχειρούν να διαπραγματευτούν με τους εργαζομένους για κάθε τράπεζα ξεχωριστά και η υπόθεση εργασίας την οποία μπορώ να κάνω, είναι ότι θα διέθετε και σ’ αυτή την περίπτωση κατά πάσα πιθανότητα η Κυβέρνηση…
      ΑΠΟΣΤΟΛΟΣ ΚΑΚΛΑΜΑΝΗΣ: Κατά μείζονα λόγο τους διορίζει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ακριβώς!
      Θα διέθετε, λοιπόν, η Κυβέρνηση αυτή την ταχυδακτυλουργική ικανότητα να επηρεάσει τους τραπεζίτες. Κατά περίεργο τρόπο δεν είδαμε τέτοια δυνατότητα επιρροής. Ποια είναι, συνεπώς, η εξήγηση; Στη μία περίπτωση η Κυβέρνηση διαθέτει την ικανότητα και στην άλλη περίπτωση τη χάνει, χωρίς μάλιστα να προσδιορίζει και στη μία και την άλλη περίπτωση πώς μπορεί ή πώς δεν μπορεί! 
      Η απάντηση είναι μία: Συμβαίνει το ακριβώς αντίθετο απ’ αυτό που ισχυρίζεται ο κ. Μαγγίνας. Τη μεν διαπραγμάτευση Γ.Σ.Ε.Ε. και Σ.Ε.Β. δεν μπορούσε να επηρεάσει λόγω του βάρους που έχουν οι εργαζόμενοι με τη διεκδικητική τους στάση και γι’ αυτό δεν οδηγήθηκαν τα πράγματα εκεί που θα ήθελε ο Σ.Ε.Β., ενώ αντίθετα τους διορισμένους απ’ αυτή διοικητές των τραπεζών έχει τη δυνατότητα να επηρεάσει προς την κατεύθυνση που θέλει και γι’ αυτό ακριβώς επιτίθενται κατά των συλλογικών διαπραγματεύσεων, επιδιώκοντας επί μέρους συμφωνίες ανά τράπεζα.
      Η αλήθεια είναι αυτή και είναι και η μόνη λογική εξήγηση. 
      Είπε επίσης ο κ. Μαγγίνας, ότι επετεύχθη μεγάλο πολιτικό και οικονομικό -ίσως- επίτευγμα με την αγορά της «FINANCE BANK» από την Εθνική Τράπεζα. Το εάν το οικονομικό αποτέλεσμα αυτής της συμφωνίας θα αποδεχθεί θετικό για την Εθνική Τράπεζα θα το κρίνουμε αργότερα, αλλά δεν είναι αυτό που σχολίασαν οι αγορητές της Αξιωματικής Αντιπολίτευσης. Αυτό το οποίο σχολίασαν -είχα δε την ευκαιρία και εγώ στον κοινοβουλευτικό έλεγχο την Παρασκευή να το σχολιάσω πρώτος- ήταν το εξής: Είναι γνωστό ότι η απόφαση αγοράς της «FINANCE BANK» από την Εθνική Τράπεζα συνοδεύεται από την μετά τρίμηνο αύξηση του μετοχικού κεφαλαίου της Εθνικής. Η αύξηση του μετοχικού κεφαλαίου της Εθνικής είναι σημαντική. Το ερώτημα το οποίο τίθεται είναι: Τα ασφαλιστικά ταμεία τα οποία μετέχουν στη σύνθεση του κεφαλαίου της Εθνικής θα πάρουν τη σχετική εντολή από την Κυβέρνηση ή -και αν ακόμη πάρουν ή δεν πάρουν σχετικό σήμα- έχουν τη δυνατότητα να μετάσχουν στην αύξηση του μετοχικού κεφαλαίου; 
      Η υπόνοια την οποία έχουμε, κύριε συνάδελφε, είναι ότι κατά πάσα πιθανότητα τα ασφαλιστικά ταμεία δεν έχουν καν τη δυνατότητα να συμμετάσχουν στην αύξηση του μετοχικού κεφαλαίου της Εθνικής, άρα, αποσυρομένων από την αύξηση, αυτό που φαίνεται πιθανό είναι ότι, είτε διεθνή funds είτε άλλα κεφάλαια, θα επενδύσουν μέσω του ελληνικού Χρηματιστηρίου και θα αγοράσουν το μεγαλύτερο μέρος της αύξησης του μετοχικού κεφαλαίου της Εθνικής. Άρα, είναι πιθανόν –μακάρι να μην συμβεί έτσι- ότι η Εθνική Τράπεζα με «colpo grosso» της Κυβέρνησης φεύγει από το χώρο του δημοσίου συμφέροντος και περνά σε άδηλα –μέχρι στιγμής- χέρια ιδιωτών. Αν αλλιώς είναι τα πράγματα, θα ήθελα κάποιος να εξηγήσει, αλλά οι εξελίξεις είναι αυτές που πάντοτε δικαιώνουν ή όχι μία πρόβλεψη. 
      Αναρωτηθήκατε ακόμα, κύριε συνάδελφε, μιλώντας για τα ασφαλιστικά ταμεία και το ασφαλιστικό σύστημα, ποια άλλη κυβέρνηση υπεχρέωσε τράπεζα να δώσει πάνω από 1.000.000.000 ευρώ υπέρ των ασφαλισμένων της, υπέρ δηλαδή των εργαζομένων της; Μα αυτό το ερώτημα θα μπορούσε να το διατυπώσει κάποιος ο οποίος δεν μετείχε στις συζητήσεις του Σώματος ή ενδεχομένως δεν γνωρίζει τι λένε οι σχετικές αναλογιστικές μελέτες. Το θέμα δεν είναι, κύριε Μαγγίνα, εάν μία τράπεζα έδωσε υπέρ των ασφαλισμένων, υπέρ των εργαζομένων της πάνω από 1.000.000.000 ευρώ στο Ι.Κ.Α.-Ε.Τ.Ε.Α.Μ., αλλά ποια ήταν η υποχρέωσή της, σύμφωνα με τις αναλογιστικές μελέτες. Διότι οι τράπεζες υποχρεούντο, με την είσοδο των ταμείων τους στο Ι.Κ.Α.-Ε.Τ.Ε.Α.Μ., να καταθέσουν πολύ μεγαλύτερα ποσά από αυτά που, τελικά, κατέθεσαν με τις ρυθμίσεις σας. 
      Θα σας δώσω ένα παράδειγμα. Με βάση την αναλογιστική μελέτη, η οποία συνετάχθη από την «BACON & WOODROW» και έγινε για λογαριασμό των τραπεζών, το ύψος των υποχρεώσεων της Εμπορικής Τράπεζας στο Τ.Ε.Α.Π.Ε.Τ.Ε. ανήρχετο στο 1.678.000.000 ευρώ. Με την τροπολογία που ψηφίσατε, οι υποχρεώσεις της Τράπεζας προς το Ι.Κ.Α.-Ε.Τ.Ε.Α.Μ., αυτές δηλαδή τις οποίες, τελικά, ανέλαβε και κατέβαλε ή θα καταβάλει η Εμπορική Τράπεζα είναι 1.156.000.000 ευρώ. Υπάρχει, δηλαδή, μία διαφορά 522.000.000 ευρώ. Δηλαδή, η συγκεκριμένη τράπεζα ωφελήθηκε από τις ρυθμίσεις σας 522.000.000 ευρώ συγκριτικά με την υποχρέωση που είχε με βάση την αναλογιστική μελέτη. 
      ΑΓΓΕΛΟΣ ΤΖΕΚΗΣ: Και σε βάθος μιας δεκαετίας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως. Αυτό είναι γνωστό, ότι η ρύθμιση προβλέπει μία δεκαετία. Συνεπώς από πού αρύετε το επιχείρημα ότι με τις ρυθμίσεις σας υπεχρεώθησαν οι τράπεζες να λειτουργήσουν υπέρ των συμφερόντων των εργαζομένων και των ασφαλισμένων τους;
      ΒΑΣΙΛΕΙΟΣ ΜΑΓΓΙΝΑΣ: Από το παρελθόν σας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Καλά, εντάξει. Τώρα θα σας πω και για το παρελθόν μας.
      Έχετε μία τάση να επιλέγετε αριθμούς και κυρίως να είστε επιλεκτικοί αναγνώστες των δικών σας εγγράφων.
      Αναφερθήκατε στο δημόσιο χρέος της χώρας. Κατ’ αρχήν η δημοσιονομική κατάσταση μιας χώρας δεν κρίνεται μόνο από το χρέος, αλλά υπάρχει σειρά μεγεθών που συνθέτουν τη δημοσιονομική εικόνα της χώρας. Προφανώς αυτή τη σειρά μεγεθών είχε υπ’ όψιν του ο Υπουργός Οικονομίας –τον οποίο υποθέτω ότι στηρίζετε- όταν τον Μάρτιο του 2005 υπέβαλε την πρώτη έκθεση, το πρώτο αναθεωρημένο πρόγραμμα σταθερότητας και ανάπτυξης. Στο πρώτο αναθεωρημένο πρόγραμμα σταθερότητας και ανάπτυξης ο Υπουργός Οικονομίας, ο οποίος αν δεν κάνω λάθος ανήκει στην Νέα Δημοκρατία, υπεστήριζε ότι υπήρξαν εξαιρετικά επιτεύγματα την περίοδο 1999-2003 με θετικές επιπτώσεις για το σύνολο της χώρας και των ελλήνων πολιτών.
      Σε επιβεβαίωση δε αυτής της εκτιμήσεως, ανεξαρτήτως όσων λέει η Κυβέρνησή σας στο εσωτερικό της χώρας, μόλις προχθές σε έγγραφο εργασίας που υπογράφεται από συνεργάτες του Υπουργού Οικονομίας και εστάλη σε περιφερειακές διευθύνσεις προκειμένου να συζητηθεί το Δ΄ Κοινοτικό Πλαίσιο Στήριξης επανέρχεται η ίδια ακριβώς εικόνα. Το κείμενο δηλαδή των συνεργατών του Υπουργού Οικονομίας επιβεβαιώνει τα όσα διατυπώθηκαν με το αναθεωρημένο πρόγραμμα σταθερότητας και ανάπτυξης, ότι, δηλαδή, υπήρξαν σημαντικά οικονομικά επιτεύγματα με την ασκηθείσα πολιτική από τις κυβερνήσεις του ΠΑ.ΣΟ.Κ την περίοδο 1999-2003.
      Είπατε για την απογραφή. Επανέρχεστε και επιμένετε. Μάλιστα άκουσα, ομολογώ με έκπληξη, το επιχείρημα από τον Κοινοβουλευτικό Εκπρόσωπο της Νέας Δημοκρατίας ότι επί της ουσίας δεν έχει κάτι να αντείπει, να αντιλέξει, να παρατηρήσει το ΠΑ.ΣΟ.Κ για την απογραφή. Ομολογώ ότι εάν κάποιος μας άκουγε για πρώτη φορά να συζητάμε πιθανότατα να έμενε με την εντύπωση ότι ο κ. Μαγγίνας δεν έχει όντως ακούσει κάτι μέσα σ’ αυτήν την Αίθουσα. 
      Αλλά, γνωρίζετε καλά, κύριοι συνάδελφοι, ότι πρώτον το ΠΑ.ΣΟ.Κ –ξεκινώ από το διαδικαστικό μέρος- είπε ότι αξιόπιστη απογραφή σημαίνει μια εθνική συμφωνία σχετικά με το ποιοι κάνουν την απογραφή και το πώς γίνεται. Δεύτερον, από την πρώτη στιγμή επιμένουμε ότι η απογραφή σας ήταν όλεθρος για τη χώρα ιδιαίτερα σε ό,τι αφορά  τον υπολογισμό των αμυντικών δαπανών και ιδίως τον τρόπο εγγραφής των κονδυλίων για τις παραγγελίες εξοπλιστικών συστημάτων. Από την πρώτη στιγμή επιμένει το ΠΑ.ΣΟ.Κ ότι ήταν σωστή η διαχείρισή του, συγκριτικά με την απόφαση την οποία πήρατε εσείς. Από την πρώτη στιγμή ισχυριζόμασταν ότι ο ορθός τρόπος εγγραφής είναι όχι άμα τη παραγγελία των αμυντικών εξοπλιστικών συστημάτων, αλλά άμα τη παραλαβή τους, με την ενσωμάτωσή τους στις ένοπλες δυνάμεις.
      Όπως ξέρετε η κυβέρνησή σας το άλλαξε αυτό αυθαιρέτως. Απεφάσισε ότι η εγγραφή στον προϋπολογισμό των σχετικών κονδυλίων γίνεται όχι με την παραλαβή αλλά με την παραγγελία. Και αυτή η αναστάτωση, όπως επίσης επισημαίνεται στο αναθεωρημένο πρόγραμμα σταθερότητας και ανάπτυξης, οδήγησε στην εκτίναξη του ελλείμματος στο 6,6% του ακαθάριστου εγχώριου προϊόντος. Την επιλεγείσα από την κυβέρνηση του ΠΑ.ΣΟ.Κ μέθοδο ενέκρινε προσφάτως για το σύνολο των χωρών της Ευρωπαϊκής Ένωσης η Κομισιόν. 
      Υπενθυμίζω, κύριοι συνάδελφοι, ότι την ορθή θεώρηση των πραγμάτων από το ΠΑ.ΣΟ.Κ αναγνωρίζει και η Νέα Δημοκρατία τώρα, μετά την απόφαση της Κομισιόν, γι' αυτό και εσείς στην πράξη αυτό που κάνατε για τις παραγγελίες των F-16 ήταν η ίδια πολιτική με του ΠΑ.ΣΟ.Κ. Δηλαδή παραγγείλατε μεν τα F-16 αλλά δεν εγγράψατε ούτε ένα ευρώ στον προϋπολογισμό του τρέχοντος έτους.
      ΑΠΟΣΤΟΛΟΣ ΚΑΚΛΑΜΑΝΗΣ: Πάει στο 2010.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν τα έχετε ακούσει αυτά τα επιχειρήματα; Δεν έχετε ακούσει ότι είναι επιχειρήματα που τα επικαλείται το ΠΑ.ΣΟ.Κ από την πρώτη ώρα, ώστε να μην δικαιούστε να ισχυρίζεστε ότι δεν κρίθηκε επί της ουσίας η απογραφή σας; Θα οφείλατε να συμπεριφερθείτε αλλιώς. Στην πολιτική γίνονται λάθη. Πάντως στην προκειμένη περίπτωση δεν υπήρξε λάθος από εσάς. Ήταν ενσυνείδητη η επέμβασή σας για να εκτινάξετε το έλλειμμα στο 6,6%. Εν πάση περιπτώσει να δεχθώ προς ώρας ότι μπορεί να υπήρξε λάθος. Στην πολιτική γίνονται λάθη. Η γενναιότητα είναι μεγάλο προσόν και σε διευκολύνει να αναγνωρίσεις το λάθος σου. Την αναγνώριση του λάθους θα έβλεπε ενδεχομένως με συμπάθεια και ο ελληνικός λαός.
      Αντ΄ αυτού, μόλις είδατε την απόφαση της Κομισιόν, απευθυνθήκατε  στον ελληνικό λαό ισχυριζόμενοι το εξής εκπληκτικό: «Εμείς δεν είπαμε ποτέ ότι το πρόβλημα ήταν στον χρόνο εγγραφής των κονδυλίων, αλλά ότι κρύβατε κονδύλια. Εννέα δισεκατομμύρια δεν τα εγγράψατε!» Έχω πει και άλλη φορά από αυτό το Βήμα. Δεν γνωρίζετε αυτό το οποίο γνωρίζει ο πρωτοετής φοιτητής του Οικονομικού Τμήματος του Πανεπιστημίου Θεσσαλονίκης; Δεν γνωρίζετε ότι όταν παραγγέλνετε ένα εξοπλιστικό σύστημα, η εγγραφή γίνεται στο χρέος και όταν το παραλαμβάνετε, μετακινείται το σχετικό κονδύλιο από το χρέος και εγγράφεται στον προϋπολογισμό; Άρα, δεν μπορείτε να ισχυρίζεσθε ότι όσα ενεγράφησαν στο χρέος δεν ενεγράφησαν στον προϋπολογισμό και συνεπώς έκρυψε τα κονδύλια το ΠΑ.ΣΟ.Κ.! Αυτά είναι πράγματα επικίνδυνα όχι μόνο για τη σοβαρότητά σας –αυτό ελάχιστα με ενδιαφέρει- αλλά, κυρίως, για τους νέους που παρακολουθούν και για τους πολίτες που πρέπει να μαθαίνουν. 
      Κυρίες και κύριοι συνάδελφοι, θεωρώ ότι μια κυβέρνηση είναι χρήσιμη για τον τόπο όχι όταν δηλώνει τη φιλευσπλαχνία της -όπως κάνει ο Πρωθυπουργός και μερικοί Υπουργοί- αλλά όταν υπηρετεί την αλήθεια. Την αλήθεια  μπορεί να την υπηρετήσει με τρόπο ο οποίος μπορεί να συνάδει ακόμη και με τα κομματικά συμφέροντα της παράταξης που κυβερνά. 
      Όμως, πάνω από όλα είναι η αλήθεια. Αποφεύγετε ισχυρισμούς που δεν τιμούν αυτούς που τους εκφωνούν και πολύ περισσότερο δεν συνάδουν με το Κοινοβούλιο, όπου, κυρίως, πρέπει να πρυτανεύει η ιδέα ότι  υπερασπιζόμαστε όλοι το εθνικό συμφέρον. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, πριν σας δώσω το λόγο και απευθυνόμενος σε όλους σας, θα ήθελα να σας πω ότι σήμερα ακολουθούμε μία ανορθόδοξη διαδικασία. Υπάρχουν ακόμα τέσσερις Βουλευτές να μιλήσουν, παίρνουν το λόγο οι Κοινοβουλευτικοί Εκπρόσωποι, θέλετε να δευτερολογήσετε και εσείς, κύριε Γκατζή, και δεν έχει μιλήσει ακόμα ο Υπουργός. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να απαντήσω στον Κοινοβουλευτικό Εκπρόσωπο. 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, δεν σας στερώ τη δυνατότητα να μιλήσετε. Όμως, δευτερολογείτε χωρίς να έχουν πρωτολογήσει οι Βουλευτές, κάτι που είναι άδικο για τους Βουλευτές, όπως και για σας πολλές φορές.
      ΝΙΚΟΛΑΟΣ ΓΚΑΤΖΗΣ: Το δέχομαι, κύριε Πρόεδρε. Θα καθίσω.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, άλλη φορά να μιλάνε οι έξι Βουλευτές και μετά ο Υπουργός. 
      ΠΡΟΕΔΡΕΥΩΝ (Γεώργιος Σούρλας): Έτσι είναι, κύριε Πρόεδρε. Για το ίδιο λόγο διαμαρτύρεται πολλές φορές -και δικαιολογημένα- ο  κ. Γκατζής, ο κ. Τζέκης και άλλοι Βουλευτές. 
      ΝΙΚΟΛΑΟΣ ΓΚΑΤΖΗΣ: Θα καθίσω, κύριε Πρόεδρε, δεδομένου ότι είναι καλύτερο, όπως είπε και ο Πρόεδρος ο κ. Κακλαμάνης, να μιλήσουν πρώτα οι Βουλευτές. 
      ΠΡΟΕΔΡΕΥΩΝ (Γεώργιος Σούρλας): Το Προεδρείο σας ευχαριστεί για την κατανόηση που δείξατε. Υπάρχουν ακόμα τέσσερις Βουλευτές να μιλήσουν. Τώρα, θα μιλήσει ο κ. Χρύσης και μόλις τελειώσει, θα είστε ο πρώτος που θα πάρει το λόγο, κύριε Γκατζή. Αυτό θα είναι και το πιο ορθόδοξο. Αν και ο Κανονισμός δεν το απαγορεύει, είθισται να εφαρμόζουμε αυτήν τη σειρά. 
      Ορίστε, κύριε Χρύση, έχετε το λόγο. 
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, το σχέδιο νόμου που σήμερα συζητάμε στην Εθνική Αντιπροσωπεία εναρμονίζει την ελληνική έννομη τάξη με την οδηγία 2001/24/Ε.Κ. και προληπτικά αποβλέπει στην εξυγίανση και εκκαθάριση των πιστωτικών ιδρυμάτων όταν αυτό απαιτηθεί. 
      Αναμφίβολα, υπήρξε μία βραδύτητα στην ενσωμάτωσή της στην ελληνική νομοθεσία που πλησίασε το 1/4 του ενός αιώνα. Από το 1978 που ξεκίνησαν οι εργασίες επεξεργασίας της ευρωπαϊκής οδηγίας, οδηγηθήκαμε τον Απρίλιο του 2001 στην ψήφισή της με έναρξη εφαρμογής την 5η Μαΐου 2004. Όμως, αυτοί οι ρυθμοί που ανήκουν στο χθες είναι και σε νομοθετικό επίπεδο απαράδεκτοι. Σήμερα, οφείλουμε σε όλους τους τομείς να αλλάξουμε ρυθμούς και νοοτροπία. 
      Κυρίες και κύριοι συνάδελφοι, προς αυτήν την κατεύθυνση και με γρηγορότερο βηματισμό, η Κυβέρνηση του Κώστα Καραμανλή, παράλληλα με την υλοποίηση του κυβερνητικού της προγράμματος, προχωρά και στην κατοχύρωση της εξυγίανσης των πιστωτικών ιδρυμάτων όταν απαιτηθεί. 
      Τα πιστωτικά ιδρύματα -ασφαλώς γνωρίζετε όλοι- συμβάλλουν τα μέγιστα σε κάθε επενδυτική δραστηριότητα και οφείλουν να παρέχουν εγγυήσεις διαφάνειας και ασφάλειας των συναλλαγών είτε έχουν καταστατική έδρα εντός της Κοινότητας είτε εκτός αυτής.
      Η προστασία των οικονομικών δραστηριοτήτων και των συναλλασσομένων με τα πιστωτικά ιδρύματα σε οποιοδήποτε κράτος-μέλος της Κοινότητας, είναι πολιτικό και νομικό μας χρέος. 
      	Το σημερινό νομοσχέδιο, κυρίες και κύριοι συνάδελφοι, που με την ψήφισή του θα είναι νόμος προσαρμογής στην κοινοτική οδηγία, στηρίζεται στην αρχή του «ενιαίου διαβατηρίου» σύμφωνα με την οποία ένα πιστωτικό ίδρυμα που έλαβε άδεια λειτουργίας σε κράτος-μέλος μπορεί να ιδρύει υποκαταστήματα σε οποιοδήποτε κράτος της Ευρωπαϊκής Ένωσης άνευ άλλων διατυπώσεων και διαδικασιών. 
      Το υπό ψήφιση νομοσχέδιο, διαπνέεται, ασφαλώς, από τις αρχές της κοινοτικής οδηγίας οι οποίες αγκαλιάζουν προστατευτικά τους πιστωτές των πιστωτικών ιδρυμάτων και των υποκαταστημάτων τους σε οποιοδήποτε κράτος-μέλος και αν κατοικοεδρεύουν. Η διαδικασία φερεγγυότητας έχει ενιαία και καθολική αναγνώριση σε όλα τα κράτη-μέλη της Ευρωπαϊκής Ένωσης. Η διοικητική ή η δικαστική απόφαση του κράτους-μέλους για εξυγίανση έχει άνευ άλλης διατυπώσεως ισχύ και εφαρμογή σε όλα τα κράτη-μέλη. Επιπρόσθετα οι αρχές της αμοιβαιότητας, της συνεργασίας, της ισότητας των πιστωτών και της οικονομικής ενότητας του πιστωτικού ιδρύματος με τα υποκαταστήματά του, διαπνέουν το νομοσχέδιο προσαρμογής και την ευρωπαϊκή οδηγία. 
      Η Τράπεζα της Ελλάδος είναι, αποκλειστικά, υπεύθυνη για ενημέρωση των αρμόδιων αρχών του κράτους-μέλους υποδοχής για κάθε πρόσφορο μέτρο που λαμβάνουν οι διοικητικές ή οι δικαστικές αρχές, για εξυγίανση του πιστωτικού ιδρύματος που έχει έδρα τη χώρα μας. Η ίδια υποχρέωση ενημέρωσης του κράτους-μέλους καταγωγής του πιστωτικού ιδρύματος διά μέσου της Τραπέζης της Ελλάδος, οφείλεται στο αν οι ελληνικές διοικητικές ή δικαστικές αρχές κρίνουν απαραίτητη τη λήψη μέτρων για υποκατάστημα που παρέχει τις υπηρεσίες του στην Ελλάδα. Η απόφαση των ελληνικών διοικητικών ή δικαστικών αρχών για εφαρμογή μέτρων εξυγίανσης του ιδρύματος, που ενδέχεται να θίξουν δικαιώματα τρίτων σε κράτος-μέλος υποδοχής και ιδίως αν η απόφαση αυτή υπόκειται σε ένδικα μέσα στην Ελλάδα, οφείλεται από την εκδούσα αρχή να αποσταλεί προς δημοσίευση απόσπασμα της απόφασης στο γραφείο επισήμων εκδόσεων των Ευρωπαϊκών Κοινοτήτων και σε δύο εφημερίδες που κυκλοφορούν σε όλη την επικράτεια του κράτους-μέλους υποδοχής για να είναι εφικτή και έγκαιρη η άσκηση των ενδίκων μέσων. 
      Επίσης, κυρίες και κύριοι συνάδελφοι, ο διαχειριστής όπου προβλέπεται ή διαφορετικά οι διοικητικές ή οι δικαστικές αρχές, οφείλουν να κοινοποιούν τα μέτρα εξυγίανσης στους πιστωτές που έχουν γνωστή κατοικία σε οποιοδήποτε κράτος-μέλος έχουν συνήθη διαμονή ή καταστατική έδρα. Οι πιστωτές του ιδρύματος έχουν δικαίωμα αναγγελίας των απαιτήσεών τους στον εκκαθαριστή με προσαγωγή των επίσημων αντιγράφων που αποδεικνύουν τις απαιτήσεις τους. Ρητά ορίζεται η υποχρέωση των εκκαθαριστών για τακτική ενημέρωση των πιστωτών για την πορεία της εκκαθάρισης. 
      Κυρίες και κύριοι συνάδελφοι, η διασφάλιση των απαιτήσεων των πιστωτών γίνεται και στα πιστωτικά ιδρύματα που έχουν καταστατική έδρα εκτός της Ευρωπαϊκής Κοινότητας και τα οποία όμως έχουν υποκαταστήματα σε κράτος-μέλος. Εφόσον ληφθούν τα μέτρα εξυγίανσης του υποκαταστήματος που λειτουργεί στην Ελλάδα, αμελλητί, διά μέσου της Τραπέζης της Ελλάδος ενημερώνονται τα κράτη-μέλη στα οποία λειτουργούν υποκαταστήματα με λεπτομερή αναφορά των μέτρων εξυγίανσης.
      Στο τρίτο κεφάλαιο, το κύριο μέλημα του νομοσχεδίου εστιάζεται στη διαδικασία εκκαθάρισης των πιστωτικών ιδρυμάτων τόσο με καταστατική έδρα εντός ή εκτός της Ευρωπαϊκής Κοινότητας. Αναφορικά με τα πρώτα, αρμόδιες είναι οι ελληνικές διοικητικές ή δικαστικές αρχές. Κατά βάση η διαδικασία εκκαθάρισης του πιστωτικού ιδρύματος διέπεται από την ελληνική νομοθεσία. Το πιστωτικό ίδρυμα με καταστατική έδρα την Ελλάδα προκειμένου περί εκούσιας εκκαθάρισης ζητά τη σύμφωνο γνώμη της Τράπεζας της Ελλάδος πριν τη λήψη της σχετικής απόφασης χωρίς αυτό να αναστέλλει τη λήψη οποιωνδήποτε μέτρων εξυγίανσης από διοικητικές ή δικαστικές αρχές. Σε περίπτωση ανάκλησης λειτουργίας πιστωτικού ιδρύματος στην Ελλάδα, η Τράπεζα της Ελλάδος αιτιολογεί και κοινοποιεί την απόφασή της στις αρμόδιες αρχές των κρατών-μελών στην Ευρωπαϊκή Επιτροπή της Κοινότητας.
      Τέλος, στο τέταρτο κεφάλαιο του νομοσχεδίου περιλαμβάνονται κοινές διατάξεις περί μέτρων εξυγίανσης. 
      Κυρίες και κύριοι, επειδή ο χρόνος δεν επαρκεί για να ολοκληρώσουμε, αναφέρω επί τροχάδην ότι οι διατάξεις που συμπεριλαμβάνονται στο κεφάλαιο τούτο εξειδικεύουν συμπληρωματικά τη διαδικασία και τα μέτρα που λαμβάνουν για την εξυγίανση ή εκκαθάριση του πιστωτικού ιδρύματος, διασφαλίζοντας τα δικαιώματα των πιστωτών, ανεξαρτήτως τόπου διαμονής, και τα δικαιώματα τρίτων, τηρουμένων πάντα των διαδικασιών δημοσιότητας και διαφάνειας. 
      Κυρίες και κύριοι συνάδελφοι, η ελληνική έννομη τάξη, έστω και καθυστερημένα, εναρμονίζεται, πλήρως, με το κοινοτικό δίκαιο, θωρακίζεται με νομικό πλέγμα για την προστασία των συναλλαγών γενικότερα. 
      Τα πιστωτικά ιδρύματα, ανεξαρτήτως της καταστατικής τους έδρας και της λειτουργίας των υποκαταστημάτων τους με την ψήφιση του παρόντος νομοσχεδίου διασφαλίζουν τους πιστωτές τους και δημιουργούνται τοιουτοτρόπως προϋποθέσεις και εγγυήσεις ασφαλείας για την περαιτέρω επενδυτική και οικονομική ανάπτυξη. 
      Κατόπιν όσων εκθέσαμε ανωτέρω, υπερψηφίζουμε το παρόν νομοσχέδιο, με την πεποίθηση ότι αναπληρούμε ένα νομοθετικό έλλειμμα δεκαετιών στη χώρα μας. Είμεθα βέβαιοι ότι το υπό ψήφιση νομοσχέδιο θα αποτελέσει, ως νόμος προσαρμογής, μια ασφαλιστική δικλείδα για την πορεία της χώρας μας στη νέα χιλιετία. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρύση. 
      Το λόγο έχει ο κ. Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
      Συζητούμε σήμερα την ενσωμάτωση στο εσωτερικό δίκαιο της κοινοτικής οδηγίας με περιεχόμενο την εξυγίανση και εκκαθάριση των πιστωτικών ιδρυμάτων. 
      Δεν μπορώ, όμως, κύριε Πρόεδρε, παρ’ όλο το σεβασμό που σας έχω, να μην αναφερθώ σε ένα θέμα που δεν είναι διαδικαστικό, αλλά ουσιαστικό. Ειπώθηκε, αλλά θέλω να δώσω έμφαση. 
      Παρακολουθώ, ένα χρόνο πλέον, την πολιτική ηγεσία του Υπουργείου Οικονομίας και Οικονομικών να μην προχωρά σε μια νομοθετική πρωτοβουλία, με ένα νομοσχέδιο ολοκληρωμένο, σχετικά με ένα θέμα που να αφορά την οικονομία της χώρας. 
      Αντί αυτού τι παρακολουθούμε; Μια σειρά κοινοτικές οδηγίες που έρχονται στη Βουλή για ενσωμάτωση στο εθνικό δίκαιο και μέσα σε αυτές να περιέχονται μια σειρά τροπολογίες –ως επί το πλείστον άσχετες- και σίγουρα να έρχονται την τελευταία στιγμή, ούτως ώστε να αφαιρείται η δυνατότητα από την Εθνική Αντιπροσωπεία να έχει το χρόνο να τις συζητήσει σε βάθος και να συνδιαλλαγεί με τους φορείς. Και αυτό, διότι βλέπουμε πως η Κυβέρνηση και μάλιστα η πολιτική ηγεσία του Υπουργείου Οικονομίας και Οικονομικών έχει γίνει μια πολιτική ηγεσία που νομοθετεί Σαββατοκύριακα και αργίες. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σήμερα Σαββατοκύριακο είναι;
      ΑΝΔΡΕΑΣ ΜΑΚΡΥΠΙΔΗΣ: Θα σας πω χαρακτηριστικά τρία παραδείγματα: 
      Πότε φέρατε, κύριε Υπουργέ, την τροπολογία με την οποία έγινε αύξηση του συντελεστή του Φόρου Προστιθέμενης Αξίας από 8% σε 9% και από 18% σε 19%; Σαββατοκύριακο. 
      Πότε φέρατε την τροπολογία που αφορά την εισοδηματική πολιτική; Την Παρασκευή του τριημέρου των Απόκρεω. 
      Πότε φέρατε το ασφαλιστικό των τραπεζών; Το τριήμερο της 25ης Μαρτίου. 
      Να μην συνεχίσω. 
      Ποιο είναι το πρόβλημα, κύριε Πρόεδρε; Σας αφορά σαν Προεδρείο συνολικά. Ότι έχουμε και σήμερα στο νομοσχέδιο αυτό –γι’ αυτό έκανα αυτήν την παρέμβαση- δύο τροπολογίες. Η μία προβλέπει τη σύσταση «ειδικής γραμματείας συντονισμού και των οργανισμών και φορέων» του Υπουργείου Απασχόλησης και Κοινωνικής Προστασίας, που στοχεύει στον «περιορισμό του σπάταλου κράτους», με επιβάρυνση πάνω από 550.000 ευρώ σε ετήσια βάση από τον κρατικό προϋπολογισμό. 
      Τι βλέπουμε; Διαπιστώνουμε ότι εδώ έχουμε σπατάλη. Αυτή ήταν η πολιτική που είχατε εξαγγείλει προεκλογικά, ότι θα προχωρήσετε σε περιστολή του σπάταλου κράτους; 
      Βλέπουμε ότι από την άλλη έχουμε και μεγέθυνση της Δημόσιας Διοίκησης, ενώ λέγατε λιγότερο κράτος, πιο αποδοτικό κράτος.
      Η άλλη τροπολογία, κύριε Πρόεδρε, προβλέπει τη σύσταση στο Γενικό Λογιστήριο του Κράτους συμβουλίου διαχείρισης και αξιολόγησης της εγγυητικής ευθύνης του δημοσίου. Γιατί να είναι σε νομοσχέδιο για ενσωμάτωση κοινοτικής οδηγίας; Οι Υπουργοί της Κυβέρνησης έχουν πει κατ’ επανάληψη ότι κοινοτικές οδηγίες που ενσωματώνονται στο εθνικό δίκαιο πρέπει να είναι αυτούσιες. Και εδώ έχουμε παρέμβαση με τροπολογία, που αλλοιώνει το περιεχόμενο της κοινοτικής οδηγίας.
      Και θα ήθελα την προσοχή σας, κύριε Πρόεδρε, και στο εξής: ξέρετε, συνεχίζεται και αύριο η συζήτηση στο νομοσχέδιο αυτό. Γνωρίζετε, κύριε Πρόεδρε, ότι αύριο το πρωί έχουμε συνεδρίαση της Επιτροπής Οικονομικών Υποθέσεων, όταν στην Ολομέλεια της Βουλής συζητάμε άλλο νομοσχέδιο οικονομικού περιεχομένου; Ξέρετε, κύριε Πρόεδρε, ότι αύριο το απόγευμα συνεχίζεται στη Διαρκή Επιτροπή Οικονομικών Υποθέσεων της Βουλής η συζήτηση άλλου νομοσχεδίου, όταν ακόμα δεν ξέρουμε αν θα έχει ολοκληρωθεί η διαδικασία της πρωινής συνεδρίασης της επιτροπής;
      Και σας ερωτώ: ποια είναι η σκοπιμότητα; Ποια είναι σχόλη αυτών των απανωτών νομοθετημάτων; Γιατί μέσα εκεί, κύριε Πρόεδρε, περιλαμβάνονται διατάξεις, πέρα από την κοινοτική οδηγία, που έχουν στόχο να δημιουργήσουν προβλήματα στους εργαζόμενους, αντιλαϊκές διατάξεις. Γι’ αυτό είπα προηγουμένως, ότι υπάρχει μια σκόπιμη μεθοδολογία από την πλευρά της πολιτικής ηγεσίας του Υπουργείου Οικονομίας και Οικονομικών. Και θα ήθελα αυτά να τα μεταφέρετε στην κυρία Πρόεδρο της Βουλής.
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, ένα λεπτό, σας παρακαλώ. Θα κρατηθεί και ο χρόνος σας.
      Το θέμα των τροπολογιών είναι μια άλλη υπόθεση. Είναι και θέμα της Προέδρου, είναι και θέμα του Προεδρείου και των κομμάτων γενικότερα. Το θέμα όμως της ταυτόχρονης συζήτησης νομοσχεδίων του αυτού αντικειμένου, του τομέα οικονομικών και εδώ και στην επιτροπή, είναι θέμα, της Διασκέψεως των Προέδρων, αλλά εκεί, απ’ ό,τι γνωρίζω, δεν ετέθη το θέμα αυτό.
      Θέλω να πω, δηλαδή, ότι αυτό το οποίο πολύ σωστά επισημαίνετε –κι εγώ το έχω αντιμετωπίσει ως Βουλευτής- καλό είναι να τίθεται δια των εκπροσώπων των κομμάτων στη Διάσκεψη των Προέδρων. Απ’ ό,τι γνωρίζω, δεν ετέθη.
      ΑΝΔΡΕΑΣ ΜΑΚΡΥΠΙΔΗΣ: Εγώ ήθελα να σας πω, κύριε Πρόεδρε, ότι το θέμα της συνεδρίασης της επιτροπής δεν τίθεται στη Διάσκεψη των Προέδρων.
      ΠΡΟΕΔΡΕΥΩΝ (Γεώργιος Σούρλας): Είναι ένα θέμα, το οποίο πρέπει να λαμβάνεται υπ΄όψιν.
      ΑΝΔΡΕΑΣ ΜΑΚΡΥΠΙΔΗΣ: Και γι’ αυτό…
      ΠΡΟΕΔΡΕΥΩΝ (Γεώργιος Σούρλας): Δηλαδή να τεθεί και να πούμε ότι την ώρα που συζητάμε το νομοσχέδιο αυτό, υπάρχει και άλλο στην αρμόδια Διαρκή Επιτροπή. Κοιτάξτε, στη Διάσκεψη των Προέδρων καθορίζεται η ημερήσια διάταξη της Ολομέλειας. Αν τεθεί όμως θέμα από ένα κόμμα ότι εμείς δεν μπορούμε ταυτόχρονα να παρακολουθούμε και στην Ολομέλεια το θέμα αυτό και στην Επιτροπή, πιστεύω ότι θα ληφθεί σοβαρά υπόψη.
      ΑΝΔΡΕΑΣ ΜΑΚΡΥΠΙΔΗΣ: Γι’ αυτό σας το αναφέρω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω, λοιπόν, να απευθυνθείτε και στους εκπροσώπους των κομμάτων και στο κόμμα το δικό σας, γιατί έχετε δίκιο, όταν λέτε ότι δεν μπορείτε να ανταποκριθείτε στις απαιτήσεις, όταν ταυτόχρονα γίνονται δύο συνεδριάσεις.
      ΑΝΔΡΕΑΣ ΜΑΚΡΥΠΙΔΗΣ: Εμείς θα ενημερώσουμε τον Κοινοβουλευτικό μας Εκπρόσωπο, αλλά ήθελα να το αναφέρω και σε σας και συνολικά στο Προεδρείο, που είναι ευθύνη του η λειτουργία της Βουλής.
      ΠΡΟΕΔΡΕΥΩΝ (Γεώργιος Σούρλας): Καλά κάνετε και το θέτετε, για να μπορούμε να γίνουμε αποτελεσματικότεροι.
      Συνεχίστε, παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Θα ήθελα, κύριε Πρόεδρε, να αναφερθώ σε δύο παρεμβάσεις του Κοινοβουλευτικού Εκπροσώπου της Νέας Δημοκρατίας. Ανέφερε ο Κοινοβουλευτικός Εκπρόσωπος της Νέας Δημοκρατίας ότι η Κυβέρνηση έδωσε το μήνυμα με τον τρόπο της για την υπογραφή της εθνικής συλλογικής σύμβασης εργασίας της Γ.Σ.Ε.Ε. με τις εργοδοτικές οργανώσεις.
      Και ερωτώ. Γιατί δεν έκανε το ίδιο η Κυβέρνηση σχετικά με την υπογραφή κλαδικής συλλογικής σύμβασης της Ο.Τ.Ο.Ε. με την Ένωση Ελληνικών Τραπεζών και μάλιστα με τις ελληνικές τράπεζες, όταν σε αυτές έχει την ευθύνη έμμεσα ή άμεσα το κράτος –για τη μεγάλη πλειονότητα των τραπεζών- και μέσω των διοικήσεών τους, που η ίδια έχει διορίσει, όπως είναι η Εθνική, όπως είναι η Αγροτική, η Εμπορική και άλλες τράπεζες;
      Αντί αυτού τι έχουμε, κύριε Πρόεδρε; Η Κυβέρνηση όχι μόνο δεν έδωσε το μήνυμα, όπως είπε ο Κοινοβουλευτικός Εκπρόσωπος, αλλά έχουμε υπονόμευση από τη μεριά και της Κυβέρνησης και των κρατικών τραπεζών στην προσπάθεια συμφωνίας σχετικά με την υπογραφή κλαδικής συλλογικής σύμβασης της Ο.Τ.Ο.Ε. με τις τράπεζες.
      Και επειδή άκουσα επίσης τον Κοινοβουλευτικό Εκπρόσωπο της Νέας Δημοκρατίας να λέει ότι το ΠΑ.ΣΟ.Κ. δημιούργησε θεσμικό πλαίσιο υπέρ των τραπεζών και των τραπεζιτών, θέλω να υπενθυμίσω στους Βουλευτές της Νέας Δημοκρατίας, τι έκανε η  Κυβέρνηση της Νέας Δημοκρατίας υπέρ των Τραπεζών:
      Με το ασφαλιστικό των τραπεζών χάρισε δισεκατομμύρια στις τράπεζες, απαλλάσσοντας από τις υποχρεώσεις τους έναντι των ταμείων. Μόνο στην περίπτωση της Εμπορικής χάρισε 520.000.000 ευρώ συγχρόνως, επιβαρύνοντας το Ι.Κ.Α. Κωφεύει στη μη εφαρμογή των νόμων και αποφάσεων του Αρείου Πάγου και του Συμβουλίου της Επικρατείας για τους δανειολήπτες. Η Κυβέρνηση της Νέας Δημοκρατίας τους επιτρέπει να δημιουργούν συνθήκες εναρμόνισης στα επιτόκια, διατηρώντας τα πολύ υψηλότερα και στα καταναλωτικά και στις κάρτες, σε σύγκριση με τα αντίστοιχα ευρωπαϊκά. Λειτουργεί ουσιαστικά, κατά τη γνώμη μας, η Κυβέρνηση της Νέας Δημοκρατίας ντίλερ των τραπεζών, στέλνοντας τους πολίτες στις τράπεζες. 
      Ακούγοντας, επίσης, τον Κοινοβουλευτικό Εκπρόσωπο της Νέας Δημοκρατίας σχετικά με το θέμα της απογραφής, καταλαβαίνουμε ότι η κίνηση αυτή του κ. Αλογοσκούφη, η πολιτική ενέργεια, που ήταν εγκληματική πολιτικά ενέργεια, αυτή θα είναι που θα επιβαρύνει και θα κατατρέχει τη Νέα Δημοκρατία  για πάρα πολλά χρόνια. Το κακό είναι ότι με την ενέργεια αυτή επιβάρυνε την οικονομία της χώρας και τον ελληνικό λαό. Και θα ήθελα να πω ότι με το έγκλημα αυτό, παρά τις όποιες «φιλότιμες» προσπάθειες να ξεπεράσει η Νέα Δημοκρατία   την επιτήρηση που έχει βάλει την οικονομία της χώρας με τις άφρονες πολιτικές της, βλέπουμε ότι και σήμερα ανακοινώνεται αύξηση του ελλείμματος και του 2004 και του 2005. Και ερωτούμε τον Υπουργό Οικονομίας και Οικονομικών: Δεν μας είπε ότι οριστικοποιήθηκε το έλλειμμα του 2004 στο 6,6%; Σήμερα αναπροσαρμόζεται από 6,6% στο 6,9%. Και για το 2005, όταν και στον προϋπολογισμό ανέφερε ότι το 2005 το έλλειμμα είναι 4,3% και προβλέπει 2,6% για το 2006, σήμερα αναπροσαρμόζεται το έλλειμμα από 4,3% σε 4,5% και αναπροσαρμόζεται κατ’ επέκταση και το έλλειμμα του 2006, που σημαίνει ότι δεν θα αποφύγει, παρ’ όλες τις όποιες «φιλότιμες» προσπάθειες κάνει η Νέα Δημοκρατία, να μπει η χώρα μας και το 2007 σε επιτήρηση. Και λέω «παρά τις προσπάθειες»,  γιατί γνωρίζει ότι το έτος 2007 δεν θα είναι προεκλογικό, θα είναι εκλογικό και ήδη πλέον οι Έλληνες πολίτες έχουν βγάλει τα συμπεράσματά τους.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μακρυπίδη.
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, επιτρέψτε μου, πριν μπω στην ουσία του νομοσχεδίου, αλλά και στα γενικότερα θέματα τα οποία απασχολούν την οικονομία της χώρας μας, ιδιαίτερα στον τραπεζικό τομέα, να επισημάνω ορισμένα ζητήματα διαδικαστικής μεν, αλλά ουσιαστικής πολιτικής φύσεως. 
      Δεν νομίζετε, κύριε Υπουργέ και κύριε εκπρόσωπε της Κυβερνήσεως ότι έχει παραγίνει αυτή η ασταμάτητη και αδιάκοπη υποβολή νομοσχεδίων στη Βουλή υπό τη μορφή κοινοτικών οδηγιών; Δεν έχετε νομοσχέδια να φέρετε; Στερέψατε από αυτό το «πάνθεον» των μεταρρυθμίσεων, που εσείς μας λέγατε πριν από λίγους μήνες ότι σκοπεύετε να εφαρμόσετε, για να αλλάξει πορεία αυτή η χώρα; Το μόνο που κάνετε διαρκώς τους τελευταίους μήνες είναι να φέρνετε επιμέρους κοινοτικές οδηγίες τις οποίες ούτε καν αυτές διαπραγματευθήκατε στην Ευρωπαϊκή Ένωση. Το ΠΑ.ΣΟ.Κ. τα είχε κάνει αυτά τα προηγούμενα χρόνια και ιδιαίτερα την περίοδο της ελληνικής προεδρίας στην Ευρωπαϊκή Ένωση και εσείς τις φέρνετε κομματιαστά μία-μία, λες και είναι μεγαλεπήβολα νομοσχέδια, τα οποία θα αλλάξουν τη δομή της οικονομίας και τις προοπτικές ανάπτυξης και απασχόλησης. Εγώ θα σας έλεγα να τις μαζέψετε όλες μαζί, να τις φέρετε σε ένα μεγάλο συνεκτικό νομοσχέδιο, να τελειώνουμε πια μ' αυτό το χόμπι, το οποίο έχετε, για να δείχνετε ότι τάχα παράγετε έργο, έχετε ιδέες και νομοθετείτε. Δεν κάνετε τίποτα άλλο από το να παίρνετε πρώτη ύλη από το ορυχείο που σας άφησε παρακαταθήκη το ΠΑ.ΣΟ.Κ. και να το εμφανίζετε δήθεν ως μία κοινοβουλευτική δραστηριότητα με εξαιρετικά περιορισμένο αποτέλεσμα. 
      Επί της ουσίας τώρα θέλω να πω, βεβαίως, ότι αυτή η κοινοτική οδηγία είναι σημαντική και γι’ αυτό άλλωστε την υποστηρίζει και το ΠΑ.ΣΟ.Κ., το οποίο τη διαπραγματεύθηκε ως ισότιμο μέλος της Ευρωπαϊκής Ένωσης και της ζώνης του ευρώ, πριν εσείς καταντήσετε την ελληνική οικονομία και τη χώρα μας ένα περίγελο στις κοινοτικές διαδικασίες με αυτήν την οργανωμένη πολιτική σκοπιμότητα, του σαμποτάζ της απογραφής.
      	Τα τραπεζικά ιδρύματα, κυρίες και κύριοι συνάδελφοι, πρέπει και οφείλουν να παίξουν ένα σημαντικό ρόλο στην ανάπτυξη της χώρας και πιστεύω ότι η πολιτική την οποία ακολούθησε το ΠΑ.ΣΟ.Κ. την προηγούμενη δεκαετία ήταν αυτή η οποία μεταμόρφωσε τις τράπεζες από κρατικές, διαλυμένες και προβληματικές επιχειρήσεις, σε σύγχρονα πιστωτικά ιδρύματα, με διεθνή απήχηση, με παρουσία στην ευρύτερη περιοχή μέσα σ’ ένα κλίμα εμπιστοσύνης. Έτσι μπορέσαμε και περάσαμε σε μια δραστική μείωση επιτοκίων, η οποία έκανε εφικτή τη λήψη δανείων, ιδιαίτερα στεγαστικών αλλά και επιχειρηματικών, πράγμα που έδωσε σημαντική πνοή στην ανάπτυξη της χώρας.
      Εσείς, αυτά τα θετικά πλεονεκτήματα του τραπεζικού συστήματος, τα οποία παραλάβατε το 2004 από την Κυβέρνηση του ΠΑ.ΣΟ.Κ., τα αγνοήσατε, τα υποσκάψατε και το μόνο το οποίο σας ενδιέφερε να κάνετε εφεξής, με έναν απίστευτα συστηματικό τρόπο, είναι το να διευρύνετε τις χαριστικές ρυθμίσεις και τις διευκολύνσεις τις οποίες κάνετε στις τράπεζες, όπως και σε πολλές άλλες μεγάλες επιχειρήσεις, χωρίς να έχετε κανένα συγκεκριμένο τελικό στόχο για την προώθηση της απασχόλησης και τη βελτίωση του εισοδήματος των εργαζομένων. 
      Σας αναφέρω χαρακτηριστικά ότι ενώ μέχρι το 2003 παρατηρείτο μία συνεχής πτώση και μείωση της απόκλισης μεταξύ επιτοκίων καταθέσεων και επιτοκίων δανεισμού προς επιχειρήσεις ή νοικοκυριά, ξαφνικά η απόκλιση αυτή άρχισε να μεγαλώνει, πράγμα το οποίο σημαίνει ότι για κάποιο λόγο  -που εσείς γνωρίζετε και οφείλετε να μας εξηγήσετε- το τραπεζικό σύστημα έχει αρχίσει να συμπεριφέρεται πιο ολιγοπωλιακά απέναντι στον καταναλωτή, στον καταθέτη και στο δανειολήπτη. 
      Πιστεύω ότι τα τραπεζικά ιδρύματα, εάν θέλουν να παίξουν ένα ρόλο στην  ανάπτυξη, πρέπει να δουν αυτό το συγκεκριμένο πρόβλημα. Και οι αναδιαρθρώσεις τις οποίες κάνουν, για τις οποίες έχουν λάβει σημαντικά κίνητρα, θα πρέπει να οδηγήσουν σ’ ένα πιο ανταγωνιστικό τραπεζικό περιβάλλον, το οποίο ευνοεί τη διάδοση των επενδύσεων, ευνοεί τον ευκολότερο και πιο προσιτό δανεισμό από νοικοκυριά και ταυτόχρονα δίνει μεγαλύτερη πρόσοδο στους καταθέτες. Και σ’ αυτό έχουν πολλά ακόμη να διανύσουν οι τράπεζες, εάν θέλουν, όπως προβλέπει η σημερινή οδηγία την οποία θα ψηφίσουμε, να παίξουν ένα σημαντικό ρόλο στην ευρωπαϊκή αγορά. 
      	Μην ξεχνάμε όμως, κυρίες και κύριοι συνάδελφοι, ότι ορισμένα από τα προβλήματα τα οποία εμφανίζει σήμερα το τραπεζικό σύστημα, είτε εσείς τα έχετε αγνοήσει κι έχετε αδρανήσει να τα εντοπίσετε και να τα εμποδίσετε, είτε τα έχετε ενθαρρύνει. Δεν θυμάστε ότι η ίδια η Κυβέρνηση της Νέας Δημοκρατίας ήταν αυτή η οποία τροφοδοτούσε με πανικό τα νοικοκυριά τους τελευταίους μήνες του 2005 και τα έσπρωχνε μαζικά να λάβουν στεγαστικά δάνεια, επειδή είχε διασπείρει το φόβο ότι θα αυξηθούν οι αντικειμενικές αξίες και ότι ο Φ.Π.Α. θα πάει  σε δυσθεώρητα ύψη τα ακίνητα; Δεν έσπευσαν τότε δεκάδες χιλιάδες νοικοκυριά να αφιερώσουν ένα μεγάλο μέρος του εισοδήματος που έχουν κάθε μήνα, για να πληρώνουν τώρα στεγαστικά δάνεια, επειδή φοβήθηκαν τις συνέπειες της δικής σας πολιτικής; Έτσι, με δική σας ανευθυνότητα, για να μην πω με δική σας καθοδήγηση, δεν διαμορφώθηκε ακόμη πιο σφιχτά η πιστωτική λαβίδα που επικρέμαται σήμερα στην ελληνική οικονομία και εάν αυξηθούν στο μέλλον -πράγμα το οποίο δυστυχώς είναι πολύ πιθανόν- τα ευρωπαϊκά επιτόκια, τότε θα δίνουν ένα όλο και πιο μεγάλο μέρος του εισοδήματός τους για να ξεπληρώνουν τα στεγαστικά δάνεια; Δεν έπρεπε εσείς να είχατε φροντίσει για να διαμορφώσετε μια πιο ομαλή μετάβαση και φθηνότερες τιμές στα ακίνητα και όχι να τρομοκρατείτε τους πάντες απλώς και μόνον για να κερδίσετε μερικά δέκατα στο ρυθμό ανάπτυξης, που δεν καταφέρνατε αλλιώς να πετύχετε; 
      Είναι αλήθεια ότι τα τραπεζικά ιδρύματα της χώρας μας πρέπει να είναι εξωστρεφή και απ’ αυτήν την άποψη οι κινήσεις στις γειτονικές αγορές είναι χρήσιμες, αρκεί όμως να γίνονται με φειδώ, με σύστημα και με ολοκληρωμένη στρατηγική και όχι σε μία έκταση η οποία τρομάζει και είναι δυνατόν να περικλείει κινδύνους. Αναφέρομαι στο πρόσφατο άνοιγμα της Εθνικής Τράπεζας στην εσωτερική αγορά της Τουρκίας, για την οποία πραγματοποίησε μία απίστευτα μεγάλου μεγέθους εξαγορά τουρκικής τράπεζας, πράγμα το οποίο όχι μόνο ενέχει μια σειρά από χρηματοπιστωτικούς κινδύνους για την εξέλιξη αυτής της επένδυσης, αλλά ταυτόχρονα ενδέχεται να αλλοιώσει, με έναν δραστικό τρόπο, τη μετοχική σύνθεση της Εθνικής Τράπεζας, όχι μόνο προς μία περαιτέρω ιδιωτικοποίηση αλλά και προς μία αλλαγή της εθνικότητας κτήσης συγκεκριμένων μετοχών της.
      Πώς θα καλυφθεί, κυρίες και κύριοι της Κυβέρνησης, η αύξηση του μετοχικού κεφαλαίου των 2,8 δισεκατομμυρίων ευρώ; Είστε προετοιμασμένοι απ’ αυτά τα αποθέματα τα οποία άφησε ο απελθών Υπουργός Κοινωνικής Απασχόλησης να μπορέσουν τα ασφαλιστικά ταμεία να καλύψουν τη συμμετοχή τους; Αμφιβάλλω διότι εσείς οι ίδιοι με την πολιτική που ακολουθήσατε μειώσατε τα πλεονάσματα των ασφαλιστικών ταμείων. 
      Κατά συνέπεια, τα ασφαλιστικά ταμεία ή θα πρέπει να υπερδανειστούν για να «γαντζωθούν» στα ποσοστά που έχουν σήμερα ή θα πρέπει να παραδεχθούν μία μερική, αλλά σημαντική αποχώρησή τους από τη μετοχική σύνθεση της Εθνικής Τράπεζας με ανυπολόγιστες συνέπειες στον κοινωνικό χαρακτήρα της τράπεζας και στο ρόλο που μπορεί να διαδραματίσει στο μέλλον της ελληνικής οικονομίας.
      Αναφερθήκατε εδώ λες και δεν γνωρίζετε την πραγματικότητα στο ότι τάχα το ΠΑ.ΣΟ.Κ. έδωσε με νόμους ισχυρά κίνητρα και ωφέλησε ιδιαιτέρως το τραπεζικό σύστημα. Εμείς προχωρήσαμε σε εξυγιαντικές και διαρθρωτικές παρεμβάσεις στο τραπεζικό σύστημα και είχαμε εξ΄αρχής δηλώσει την πολιτική μας η οποία σκοπεύει στη δημιουργία ισχυρών τραπεζικών ομίλων. Γι’ αυτό άλλωστε είχαμε ευνοήσει και τη συγχώνευση της ALPHA με την Εθνική, επειδή θα δημιουργούσε έναν πανίσχυρο τραπεζικό κολοσσό, ικανό να αντεπεξέλθει στις απαιτήσεις της περιφερειακής και της ευρωπαϊκής αγοράς, εγχείρημα το οποίο δυστυχώς, σαμποτάρισε για στενά μικροκομματικά οφέλη η Νέα Δημοκρατία και τελικώς δεν πραγματοποιήθηκε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, ολοκληρώστε, σας παρακαλώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όταν εσείς μειώνατε τη φορολογία στα εταιρικά κέρδη και επιτρέπατε ουσιαστικά στους μερισματούχους να παίρνουν πολύ περισσότερες αποδόσεις, γιατί δεν σκεφθήκατε, κυρίες και κύριοι της Νέας Δημοκρατίας, να εμποδίσετε την εφαρμογή αυτής της μειωμένης φορολογίας στις συγχωνευόμενες επιχειρήσεις, έτσι ώστε σήμερα οι τράπεζες να μην έχουν τη δυνατότητα μέσω εικονικών συγχωνεύσεων να απαλλάσσονται από ένα σημαντικό μέρος των φορολογικών τους υποχρεώσεων; Εσείς είστε υπεύθυνοι για τη σημερινή κατάσταση και όχι το ΠΑ.ΣΟ.Κ., το οποίο ακολούθησε μία αμιγώς διαρθρωτική πολιτική που ευνόησε και άλλαξε τα δεδομένα του τραπεζικού συστήματος επ’ ωφελεία της ανάπτυξης που και αυτή σήμερα εσείς την επιβραδύνετε και την υποβιβάζετε.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Χριστοδουλάκη.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, οι εξελίξεις είναι αυτές που δικαιώνουν μία πρόβλεψη. Έτσι ακούστηκε εδώ από συνάδελφο της Αντιπολίτευσης. Βέβαια, οι εξελίξεις είναι εκείνες που διαψεύδουν τις επιλογές του παρελθόντος, οι εξελίξεις στην οικονομία, οι εξελίξεις στην υγεία, οι εξελίξεις στην παιδεία, οι εξελίξεις παντού, σ’ όλο το φάσμα της κοινωνικοπολιτικής ζωής της χώρας. Δυστυχώς, οι εξελίξεις διέψευσαν τις πολιτικές σας, τις πολιτικές επιλογές σας.
      Μιλήσατε και για το χρέος. Βεβαίως, το χρέος είναι ο πραγματικός δείκτης, χρέος που κληρονομήσαμε, που μας κληροδοτήσατε και που είναι ύψους 210.000.000.000 δραχμών, δηλαδή 6,6% του ελλείμματος. 
      	Βέβαια, όταν έρχεται ένα νομοσχέδιο και θέλετε να το ψηφίσετε, αγαπητοί συνάδελφοι της Αντιπολίτευσης, λέτε «εμείς το προετοιμάσαμε, είχαμε ένα «ορυχείο», από κει αντλείτε νομοσχέδια». Δυστυχώς, όπως είπε και ο εισηγητής της Αντιπολίτευσης, είκοσι ένα χρόνια είχατε να φέρετε την εναρμόνιση αυτής της οδηγίας. 
      	Εμείς έχουμε ένα «πάνθεον» μεταρρυθμίσεων, όπως το ονομάσατε, μεταρρυθμίσεις παντού, μεταρρυθμίσεις προς όφελος των πολλών και όχι των λίγων. 
      	Θα ήθελα να σας θυμίσω ότι ασκείτε αντιπολίτευση χωρίς συνοχή, χωρίς αρχές, χωρίς καν θέσεις. Δεν έχετε καμία συγκεκριμένη θέση στα προβλήματα που εσείς δημιουργήσατε, αλλά αποφεύγετε και να προτείνετε. Αντί θέσεων, υπάρχει ένα «λαθρεμπόριο» δημαγωγίας και λαϊκισμού με μόνο στόχο να υπονομευθεί το κοινωνικό κλίμα, να οξυνθούν τα πάθη και να βαδίσουμε προς τις δημοτικές εκλογές μέσα από συγκρούσεις.
      Ενοχλείστε για την εργασιακή ειρήνη των δύο επομένων ετών. Ενοχλείστε για τις συμφωνίες προς όφελος των πολλών. Βέβαια, με τις ομιλίες σας και τις τοποθετήσεις σας επιχειρείτε να αδυνατίσετε τις επώδυνες αναμνήσεις από απεχθή στοιχεία της οικονομικής διακυβέρνησή σας; λεηλασία των αποταμιεύσεων ενάμισι εκατομμυρίου πολιτών στο σκάνδαλο του Χρηματιστηρίου, δημόσια έργα με ασύλληπτες υπερβάσεις, κακοτεχνίες στα έργα που καθημερινά χάνουν και έχαναν τη ζωή τους άνθρωποι, δημόσιο χρέος 210.000.000.000  ευρώ. 
      Στη χρυσή οκταετία της οικονομίας σας το δημόσιο χρέος υπερδιπλασιάστηκε. Μας παραδώσατε ένα χρέος που κάθε πολίτης πρέπει να χρωστά περίπου 17.000 ευρώ. Μας κληροδοτήσατε έναν προϋπολογισμό, ο οποίος επιβαρύνεται κάθε χρόνο με 9.000.000.000 για την εξυπηρέτηση του χρέους, 11.000.000.000 βεβαιωθέντα, μη εισπραχθέντα έσοδα και αν μη τι άλλο τιτλοποιήσατε και τα μελλοντικά έσοδα. Χρέη των νοσοκομείων, υπερεκτίμηση στα πλεονάσματα των ασφαλιστικών ταμείων, υπερεκτίμηση στα έσοδα του Κοινοτικού Πλαισίου Στήριξης, 8.000.000.000 και πλέον αποκρύψατε από τις αμυντικές δαπάνες, τα χρέη και τα πρόστιμα της Ολυμπιακής. Να σας θυμίσω το Κτηματολόγιο, που χάθηκαν τα χρήματα και πληρώνουμε πρόστιμο. Να σας θυμίσω το πρόστιμο στον Κουρουπητό και τόσα άλλα.
      Κοιτάξτε, από το προεκλογικό Λαύριο και την πρόταση για την ανασφάλιστη εργασία των νέων μέχρι το συνέδριο του «ECONOMIST» και το σχέδιο για τις ελεύθερες απολύσεις εξακολουθείτε να χρησιμοποιείτε διπλή γλώσσα, αποδεικνύοντας για άλλη μία φορά την υποκρισία σας. Οι συνεχείς κραυγαλέες αντιφάσεις, στις οποίες υποπίπτει ο Πρόεδρος του ΠΑ.ΣΟ.Κ., αφενός μεν αποκαλύπτουν τις πραγματικές προθέσεις του, οι οποίες προκαλούν ανησυχία και αφετέρου, αναδεικνύουν την έλλειψη πολιτικής ωριμότητας και πολιτικού  σχεδιασμού.
      Είναι χαρακτηριστικό την ώρα που ο Πρόεδρος του ΠΑ.ΣΟ.Κ. κατηγορούσε την Κυβέρνηση Καραμανλή για εργασιακό μεσαίωνα, επειδή κατάργησε το καθεστώς μονιμότητας για τους νεοπροσλαμβανόμενους στις δημόσιες επιχειρήσεις και οργανισμούς, ο ίδιος εισηγείται την εφαρμογή του σκληρού σκανδιναβικού μοντέλου όπου δεν υπάρχουν περιορισμοί στις απολύσεις προσωπικού. 
      Μόνο ο Πρόεδρος του ΠΑ.ΣΟ.Κ. μπορεί να εξηγήσει πώς, από τη μία είχε προτείνει προεκλογικά την ανασφάλιστη εργασία των νέων για τέσσερα χρόνια ταυτιζόμενος ουσιαστικά με το γαλλικό μοντέλο περί εργασίας και ασφάλειας και από την άλλη εμφανίζεται τώρα να εμπνέεται από την εξέγερση των Γάλλων φοιτητών και ανέργων και να προτρέπει τους νέους να γίνουν επαναστάτες με αιτία.
      Κύριοι συνάδελφοι, οι πολίτες έχουν συνειδητοποιήσει πλέον την υποκρισία με την οποία η ηγεσία της Αξιωματικής Αντιπολίτευσης αντιμετωπίζει τα μεγάλα προβλήματα του τόπου, γι’ αυτό και δεν μπορεί να τους πείσει ότι αποτελεί αξιόπιστη εναλλακτική λύση. Μπορεί το γαλλικό, το σκανδιναβικό ή άλλα ξένα μοντέλα εργασιακών σχέσεων –που εμπνέουν τον Πρόεδρο του ΠΑ.ΣΟ.Κ. ή τα στελέχη του- να τον εμπνέουν, όμως οι πολίτες απορρίπτουν αυτούς οι οποίοι αφού ως Κυβέρνηση άφησαν στο κράτος και χρέη και ελλείμματα, τώρα που βρίσκονται στην Αντιπολίτευση κόπτονται δήθεν για τους εργαζόμενους και τους ανέργους, αλλά αντί για ασφάλεια τους επιφυλάσσουν ανασφάλεια.
      Αν κάποιος καλόπιστος παρατηρητής βρισκόταν σήμερα στην Ελλάδα και άκουγε τις τοποθετήσεις όλο αυτό τον καιρό, θα πίστευε ότι το ΠΑ.ΣΟ.Κ. ιδρύθηκε στις 7 Μαρτίου 2004. Θα νόμιζε ότι κανένας από εσάς δεν υπήρξε και δεν ήταν Υπουργός, Υφυπουργός, Γενικός Γραμματέας Περιφέρειας, Γενικός Γραμματέας Υπουργείου, στέλεχος.
      Κύριοι συνάδελφοι, θα ήθελα να σας υπενθυμίσω για άλλη μια φορά ότι η αντίθεση σε οποιοδήποτε μέτρο υιοθετήσει η Κυβέρνηση και η παντελής απουσία οποιασδήποτε εναλλακτικής πρότασης χειρισμού των θεμάτων, χαρακτηρίζουν το ΠΑ.ΣΟ.Κ. εδώ και αρκετό καιρό. Ασκείτε αντιπολίτευση κάτω από το πρίσμα του τυφλού αντικυβερνητικού παροξυσμού και κάτω από την αφόρητη πίεση ενός εξωθεσμικού  περιβάλλοντος.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Οικονομίας και Οικονομικών κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα πρώτα να καταθέσω μια νομοτεχνική βελτίωση στην τροπολογία με γενικό αριθμό 588 και ειδικό 142. 
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, παρακαλώ να τη διαβάσετε και στη συνέχεια να την καταθέσετε στα Πρακτικά για να διανεμηθεί στους Βουλευτές.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Στον πρώτο στίχο η  λέξη «εννεαμελές» αντικαθίσταται με τη λέξη «ενδεκαμελές».
      Μετά τις λέξεις «έναν υπάλληλο με βαθμό Α΄ του Γενικού Λογιστηρίου του Κράτους,» προστίθενται οι λέξεις: «έναν υπάλληλο της Γενικής Διεύθυνσης Ιδιωτικών Επενδύσεων του Υπουργείου Οικονομίας και Οικονομικών, έναν εκπρόσωπο της Κεντρικής Ένωσης Επιμελητηρίων Ελλάδος,».
      Την καταθέτω, κύριε Πρόεδρε, στα Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά την προαναφερθείσα νομοτεχνική βελτίωση, η  οποία έχει ως εξής:
      (να φωτογραφηθεί η σελίδα 187)
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, με το σημερινό νομοσχέδιο καλούμαστε να ενσωματώσουμε μια ακόμα κοινοτική οδηγία, την οδηγία 2001/24.
      Η οδηγία αυτή, όπως ειπώθηκε και από τους εισηγητές των κομμάτων που μίλησαν προηγουμένως, αφορά στη λήψη μέτρων για την εξυγίανση των πιστωτικών ιδρυμάτων που βρίσκονται σε κρίση, καθώς και στις διαδικασίες εκκαθάρισής τους: εκκαθάριση είτε εκούσια είτε ακούσια. 
      Είναι γεγονός ότι έχουμε μια ραγδαία ανάπτυξη των εθνικών και διεθνών κεφαλαιαγορών. Αυτή η ανάπτυξη έχει σημαντικές επιπτώσεις στην τραπεζική δραστηριότητα. Για να μπορέσουμε, λοιπόν, να παρακολουθήσουμε αυτή την ανάπτυξη είναι αναγκαίο να δημιουργηθεί και να διατηρηθεί η εμπιστοσύνη τόσο των εγχώριων, όσο και των ξένων επενδυτών. Και για να υπάρχει εμπιστοσύνη των εγχώριων και των ξένων επενδυτών απαιτείται ένα αξιόπιστο ρυθμιστικό καθεστώς για τη λειτουργία και την εποπτεία των πιστωτικών ιδρυμάτων για την ενίσχυσή τους σε περιπτώσεις κρίσεως, αλλά και για την αποβολή τους από το χρηματοδοτικό σύστημα εφ’ όσον δεν υπάρχει κανένα ενδεχόμενο διάσωσής τους. Αυτοί, λοιπόν, είναι οι γενικοί στόχοι τους οποίους εξυπηρετεί η συγκεκριμένη οδηγία. 
      Η οδηγία αυτή εφαρμόζεται στα πιστωτικά ιδρύματα και τα υποκαταστήματά τους που έχουν συσταθεί σε κράτος-μέλος διαφορετικό από την έδρα του πιστωτικού ιδρύματος, αλλά και στα υποκαταστήματα πιστωτικού ιδρύματος με έδρα εκτός Κοινότητας, εφόσον το πιστωτικό ίδρυμα έχει δραστηριότητα. Έχει, δηλαδή, υποκαταστήματα σε περισσότερα από ένα μέλη της Κοινότητας, δηλαδή έχει υποκαταστήματα σε δυο τουλάχιστον χώρες της Κοινότητας.
      Δεν πρέπει, επίσης, να ξεχνούμε πώς με την καθιέρωση του «ενιαίου διαβατηρίου» ένα πιστωτικό ίδρυμα, όταν λάβει άδεια λειτουργίας σε άλλο κράτος-μέλος, μπορεί να ασκεί δραστηριότητα ιδρύοντας υποκαταστήματα εντός της Ευρωπαϊκής Ένωσης χωρίς να χρειάζεται περαιτέρω άδειες.
      Επίσης, πρέπει να τονιστεί ότι στο πεδίο εφαρμογής της συγκεκριμένης οδηγίας –και επομένως του νομοσχεδίου που συζητούμε- εντάσσονται μόνο τα πιστωτικά ιδρύματα που καλύπτονται από τον ορισμό που θέτει η οδηγία 2000/12. Αποκλείονται, δηλαδή, από το πεδίο της οδηγίας οι κεντρικές τράπεζες των κρατών-μελών, καθώς και ορισμένοι χρηματοπιστωτικοί οργανισμοί, οι οποίοι ορίζονται ρητά από την οδηγία αυτή. 
      Έτσι για την Ελλάδα από το πεδίο εφαρμογής της συγκεκριμένης οδηγίας, εξαιρείται η Τράπεζα της Ελλάδος, το Ταμείο Παρακαταθηκών και Δανείων και το Ταχυδρομικό Ταμιευτήριο.
      Οι βασικές αρχές πάνω στις οποίες κινείται η οδηγία και το σχέδιο νόμου που συζητούμε, είναι η αρχή της ενότητας και της καθολικότητας της διαδικασίας αφερεγγυότητας. Σύμφωνα, δηλαδή, με αυτήν την αρχή οι διοικητικές και δικαστικές αρχές του κράτους καταγωγής της τράπεζας έχουν αποκλειστική δικαιοδοσία και οι αποφάσεις τους αναγνωρίζονται σε όλα τα υπόλοιπα κράτη-μέλη. 
      Είναι η αρχή της οικονομικής ενότητας μεταξύ πιστωτικού ιδρύματος και των υποκαταστημάτων του, η αρχή της ισότητας των πιστωτών, η αρχή της αμοιβαίας αναγνώρισης των μέτρων εξυγίανσης και των διαδικασιών εκκαθάρισης και τέλος η αρχή της συνεργασίας των αρμόδιων εποπτικών δικαστικών και διοικητικών αρχών του κράτους-μέλους καταγωγής και του κράτους υποδοχής. 
      Όπως ανέφερα και προηγούμενα, βασική κατεύθυνση της οδηγίας είναι ότι τόσο τα μέτρα εξυγίανσης, όσο και η διαδικασία εκκαθάρισης πιστωτικών ιδρυμάτων στα οποία εφαρμόζεται η οδηγία διέπονται από τους νόμους, τους κανονισμούς και τις διαδικασίες του κράτους καταγωγής. Αρμόδιες για την εφαρμογή των μέτρων είναι οι διοικητικές και δικαστικές αρχές του κράτους καταγωγής. Δηλαδή, στις περιπτώσεις αυτές τα υποκαταστήματα διέπονται από το εθνικό μας δίκαιο και αρμόδιες για να εφαρμόσουν τα μέτρα είναι η Τράπεζα της Ελλάδος και τα ελληνικά δικαστήρια, ασχέτως αν τα υποκαταστήματα βρίσκονται σε άλλη χώρα κράτος-μέλος της Ευρωπαϊκής Ένωσης.
      Πιο συγκεκριμένα, όσον αφορά τα μέτρα εξυγίανσης, σε περίπτωση που ληφθούν τέτοια μέτρα εξυγίανσης, τα αρμόδια διοικητικά και δικαστικά όργανα του κράτους καταγωγής – της χώρας μας δηλαδή, εφόσον αναφερόμαστε σε ελληνική τράπεζα- είναι υποχρεωμένα μέσω της Τραπέζης της Ελλάδος να ενημερώσουν τις αρμόδιες αρχές του κράτους υποδοχής. Είναι, επίσης, υποχρεωμένα να ενημερώσουν τις αρχές του κράτους υποδοχής και για τα αποτελέσματα που μπορεί να φέρουν αυτά τα μέτρα εξυγίανσης. 
      Σύμφωνα με το ελληνικό δίκαιο, στα μέτρα εξυγίανσης –έχουμε ζήσει τέτοιες περιπτώσεις στο παρελθόν- περιλαμβάνεται ο διορισμός Επιτρόπου από την Τράπεζα της Ελλάδος και επίσης περιλαμβάνεται η παράταση με πράξη του Διοικητή της Τράπεζας της Ελλάδος του χρόνου εκπλήρωσης των ληξιπρόθεσμων υποχρεώσεων για δύο μήνες που μπορεί να ανανεωθεί για ένα μήνα ακόμα από το Διοικητή της Τραπέζης της Ελλάδος. 
      Αυτά τα μέτρα έχουν σκοπό να διαφυλάξουν ή να αποκαταστήσουν την οικονομική κατάσταση του πιστωτικού ιδρύματος. Οι αποφάσεις των αρμόδιων ελληνικών αρχών αναγνωρίζονται από τα άλλα κράτη-μέλη χωρίς να απαιτείται καμία άλλη διατύπωση. Οι αποφάσεις των ελληνικών αρχών, από τη στιγμή που θα αρχίσουν να παράγουν νομικά αποτελέσματα στην Ελλάδα, παράγουν νομικά αποτελέσματα και στις άλλες χώρες, κράτη-μέλη. 
      Σε περίπτωση που αποφασιστούν από τις ελληνικές αρχές μέτρα εξυγίανσης, τότε η αρμόδια αρχή είναι υποχρεωμένη να στείλει προς δημοσίευση στην Εφημερίδα των Ευρωπαϊκών Κοινοτήτων και σε δύο εφημερίδες του κράτους υποδοχής απόσπασμα της απόφασης, ώστε να μπορούν οι ενδιαφερόμενοι έγκαιρα να ασκήσουν τα ένδικα μέσα. 
      Αν οι ελληνικές αρμόδιες αρχές λάβουν μέτρα εξυγίανσης για υποκατάστημα μη κοινοτικής τράπεζας στην Ελλάδα, είναι υποχρεωμένες να ενημερώσουν και τις αντίστοιχες αρχές των κρατών-μελών, όπου η τράπεζα αυτή έχει συστήσει υποκαταστήματα. 
      Αυτές οι γενικές αρχές οι οποίες ισχύουν για την εξυγίανση, ισχύουν και για τις διαδικασίες εκκαθάρισης πιστωτικών ιδρυμάτων. Αν η Τράπεζα της Ελλάδος ανακαλέσει την άδεια ελληνικού πιστωτικού ιδρύματος με υποκαταστήματα σε άλλο κράτος-μέλος, πρέπει να ενημερώσει τις αρμόδιες αρχές αυτού του κράτους-μέλους. 
      Αν μάλιστα το πιστωτικό ίδρυμα τεθεί υπό εκκαθάριση, η Τράπεζα της Ελλάδος πρέπει να ενημερώσει τις αρμόδιες αρχές της χώρας υποδοχής, ώστε να εμποδίσουν τη διενέργεια νέων πράξεων στο έδαφος αυτής της χώρας και να διασφαλίσουν τα δικαιώματα των καταθετών. 
      Πρέπει εδώ να σημειώσουμε ότι υπάρχουν στην οδηγία και στο νομοσχέδιο και κάποιες εξαιρέσεις απ’ αυτή τη γενική αρχή της δικαιοδοσίας των νόμων του κράτους καταγωγής. Αν οι αρμόδιες αρχές ενός κράτους διαπιστώσουν ότι το υποκατάστημα πιστωτικού ιδρύματος άλλου κράτους που λειτουργεί στο πρώτο κράτος-μέλος, δεν λειτουργεί με βάση τους κανόνες της κοινής αγοράς, μπορούν να ζητήσουν μέτρα εξυγίανσης και μέτρα εκκαθάρισης, σε συνεργασία όμως με τις αρμόδιες αρχές του κράτους-μέλους καταγωγής. 
      Μία άλλη σημαντική εξαίρεση απ’ αυτό το γενικό κανόνα, ότι ισχύει δηλαδή το δίκαιο του κράτους καταγωγής, είναι το άρθρο 21. Αυτό το άρθρο προβλέπει ότι σε περίπτωση εκκαθάρισης, για τις σχέσεις εργασίας ισχύει πάντα το δίκαιο που διέπει τη σύμβαση εργασίας, δηλαδή το δίκαιο της χώρας υποδοχής. Αυτή η πρόβλεψη είναι πολύ σημαντική διότι διασφαλίζει τα εργασιακά δικαιώματα. 
      Παράλληλα, για τις συμβάσεις πιστωτών με εμπράγματες εξασφαλίσεις, όπως ενεχύρου ή υποθήκης, υπάρχει επίσης εξαίρεση σ’ αυτό τον κανόνα, αφού ισχύει το δίκαιο του κράτους στο οποίο βρίσκεται το εμπράγματο στοιχείο. 
      Με άλλα λόγια, σε περίπτωση εκκαθάρισης υποκαταστήματος τράπεζας από κοινοτική χώρα στην Ελλάδα, τόσο για τις συμβάσεις εργασίας με τους εργαζόμενους, όσο και για τους δανειστές με ενέχυρο ελληνικό ακίνητο, δεν ισχύει το δίκαιο της χώρας καταγωγής, αλλά ισχύει το ελληνικό δίκαιο. 
      Επαναλαμβάνω ότι αυτές είναι οι βασικότερες διατάξεις που προβλέπονται στο συγκεκριμένο σχέδιο νόμου. 
      Θα ήθελα τώρα να αναφερθώ σε ορισμένα ζητήματα τα οποία προέκυψαν κατά τη συζήτηση από τις τοποθετήσεις σας. Ειπώθηκε από αρκετούς ομιλητές ότι υπήρξε καθυστέρηση στην ενσωμάτωση της συγκεκριμένης οδηγίας. Επίσης, ετέθη ένα θέμα αρχής, θα έλεγα, ότι δηλαδή σ’ αυτές τις περιπτώσεις που έχουμε ενσωμάτωση κοινοτικής οδηγίας, δεν γίνεται ουσιαστική συζήτηση στη Βουλή, δεν έχει ουσιαστικές αρμοδιότητες η εθνική Βουλή. 
      Η Συνθήκη της Ευρωπαϊκής Κοινότητας προβλέπει ότι οι οδηγίες υιοθετούνται από το Συμβούλιο Υπουργών μετά από μία λεπτομερή επεξεργασία και διαπραγμάτευση. Η διαπραγμάτευση της συγκεκριμένης οδηγίας προφανώς έγινε από τις κυβερνήσεις του ΠΑ.ΣΟ.Κ.. Για την ενσωμάτωση της οδηγίας τηρήθηκε η διαδικασία που προβλέπει το άρθρο 251 της Συνθήκης, δηλαδή υπήρξε απόφαση του Συμβουλίου με ειδική πλειοψηφία μετά από διαβούλευση που έγινε στο Ευρωπαϊκό Κοινοβούλιο. 
      Αυτή η διαδικασία του άρθρου 251 ήταν μία χρονοβόρα διαδικασία και πράγματι είχε ως συνέπεια πολυετή διαπραγμάτευση της οδηγίας. Ειπώθηκε και από άλλους συναδέλφους ότι ξεκίνησε αυτή η οδηγία να συζητείται στα κοινοτικά όργανα από το 1978 και φθάσαμε το 2001 για να  υπάρξει η έγκριση της οδηγίας. 
      Και υπήρξε αυτή η πολυετής συζήτηση, διότι τα νομοθετικά πλαίσια των κρατών-μελών για το ίδιο θέμα διέφεραν σε πολλά σημεία μεταξύ τους και επομένως, μέχρι την ψήφιση της οδηγίας, έπρεπε να βρεθεί μια κοινή συνισταμένη. Η συμμόρφωση με το κοινοτικό κεκτημένο, από την άλλη μεριά, αποτελεί υποχρέωση της χώρας μας, η οποία απορρέει και από τη συνθήκη προσχώρησης στην Ευρωπαϊκή Κοινότητα. Κατά τη συζήτηση που γίνεται στη Βουλή, θα πρέπει να ληφθεί υπ΄ όψιν αυτή η υποχρέωση της χώρας μας να ενσωματώνει κοινοτικές οδηγίες.
      Από την άλλη μεριά, όμως, στο πλαίσιο ενσωμάτωσης τέτοιων οδηγιών στο εσωτερικό δίκαιο δεν αφαιρείται το δικαίωμα συζήτησης στα εθνικά Κοινοβούλια. Μπορεί να υπάρξει συζήτηση στα εθνικά Κοινοβούλια, στο βαθμό, όμως, που αυτή η συζήτηση δεν φέρνει αποτελέσματα, δεν προκαλεί ρυθμίσεις και διατάξεις, οι οποίες αντιβαίνουν στο γράμμα και το πνεύμα της οδηγίας. Μπορούμε επομένως, να συζητήσουμε, και αυτό γίνεται. Υπάρχει συζήτηση και στην επιτροπή και στην Ολομέλεια, όταν επεξεργαζόμαστε τέτοιες κοινοτικές οδηγίες, στο βαθμό, όμως, που δεν ανατρέπουμε το κοινοτικό κεκτημένο ευρύτερα, αλλά και τη συγκεκριμένη οδηγία ειδικότερα.
      Η προθεσμία η οποία υπήρχε για την ενσωμάτωση αυτής της οδηγίας ήταν η 5η Μαΐου του 2004. Δεν μπορούμε να δεχθούμε τη μομφή, για καθυστέρηση κυρίως από την πλευρά της Αξιωματικής Αντιπολίτευσης, και δεν μπορούμε να δεχθούμε αυτή την μομφή, γιατί η σημερινή Κυβέρνηση καλείται να ενσωματώσει ένα μεγάλο πακέτο, θα έλεγα, οδηγιών που οι κυβερνήσεις του ΠΑ.ΣΟ.Κ. δεν μετέφεραν στο ελληνικό δίκαιο, ενώ όφειλαν να το πράξουν όλα αυτά τα χρόνια. 
      Έχουμε φέρει νομοσχέδια – αναφέρομαι εδώ στην επισήμανση που έκανε ο κ. Χριστοδουλάκης προηγουμένως- έχουμε συζητήσει νομοσχέδια, το Υπουργείο Οικονομίας και Οικονομικών έχει κάνει ένα σημαντικό μεταρρυθμιστικό έργο, έχουμε, όμως και την υποχρέωση να ενσωματώσουμε κοινοτικές οδηγίες. Και νομίζω ότι η ενσωμάτωση των κοινοτικών οδηγιών και η συζήτηση των κοινοτικών οδηγιών δεν είναι μια δευτερεύουσα νομοθετική εργασία. Είναι σημαντικό να ενσωματώνονται τέτοιες οδηγίες. Αν υπάρχει καθυστέρηση, υπάρχει γιατί έχουμε μεγάλη συσσώρευση τέτοιων οδηγιών που έπρεπε να είχαν ενσωματωθεί τα προηγούμενα χρόνια. 
      Η συγκεκριμένη οδηγία βρίσκεται σε εφαρμογή από τον Απρίλιο του 2001. Και το ερώτημα που τίθεται είναι, γιατί από τον Απρίλιο του 2001 μέχρι το 2004 δεν ενσωματώθηκε; Έχουμε επομένως πολλές τέτοιες οδηγίες, οι οποίες θα πρέπει να ενσωματωθούν. Αντλούμε από το «ορυχείο» –για να χρησιμοποιήσω την έκφραση που χρησιμοποίησε πριν ο κ. Χριστοδουλάκης- του ΠΑ.ΣΟ.Κ.,  αλλά δεν πρόκειται για ένα ορυχείο χρυσού. Πρόκειται για ένα ορυχείο εκκρεμοτήτων που έρχονται από το παρελθόν.
      Επιπλέον, η ενσωμάτωση των οδηγιών δεν σημαίνει και αυτόματη αντιγραφή της οδηγίας στους νόμους των κρατών-μελών. Υπάρχει προεργασία και υπήρξε και εδώ, στη συγκεκριμένη περίπτωση, σημαντική προεργασία, διότι αυτή η οδηγία συναρτάται με κανόνες του διεθνούς ιδιωτικού δικαίου. Έπρεπε να γίνει αναλυτική επεξεργασία αυτών των κανόνων για να δούμε αν είναι συμβατοί με την οδηγία. Επίσης, έγινε και επεξεργασία θεμάτων που έχουν σχέση με το Πτωχευτικό Δίκαιο από ειδική επιτροπή του Υπουργείου Δικαιοσύνης, πριν έρθει αυτή η οδηγία με το συγκεκριμένο νομοσχέδιο για να ενσωματωθεί.
      Ένα άλλο θέμα, το οποίο ετέθη, αφορά στην προστασία των εργαζομένων. Για την προστασία των εργαζομένων υπάρχει πληθώρα μέτρων από άλλες κοινοτικές οδηγίες, όπως είναι η οδηγία για την προστασία των δικαιωμάτων των εργαζομένων σε περίπτωση αφερεγγυότητας του εργοδότη, όπως είναι η οδηγία για τη θέση των εργαζομένων στην Ευρωπαϊκή Εταιρεία και στο τραπεζικό σύστημα γενικότερα.
      Η συγκεκριμένη οδηγία την οποία ενσωματώνουμε εδώ, δεν έχει καμία σχέση με τα δικαιώματα των εργαζομένων ούτε βέβαια με την οδηγία Μπόλκενστάιν, γιατί έγινε αναφορά και γι’ αυτό, σχετικά με την απελευθέρωση των υπηρεσιών στην Ευρωπαϊκή Ένωση. 
      Ένα άλλο ζήτημα, το οποίο ετέθη από ομιλητή της Αξιωματικής Αντιπολίτευσης, είναι το αν υπάρχει προστασία των καταθετών και των πιστωτών. Η εξυγίανση των πιστωτικών ιδρυμάτων προφανώς γίνεται για δυο λόγους. Ο ένας λόγος είναι για την προστασία των πιστωτών και ο δεύτερος λόγος είναι για την προστασία των καταθετών.
      Η οδηγία την οποία ενσωματώνουμε εδώ σήμερα έχει αναλυτικές προβλέψεις και για την προστασία των πιστωτών και για την προστασία των καταθετών. Και επειδή έκανε την παρατήρηση αυτή ο κ. Κουσελάς προηγουμένως, θα πω ότι για όλες τις περιπτώσεις, στις οποίες  αναφέρθηκε ο κ. Κουσελάς, υπάρχει μέριμνα προστασίας των καταθετών και των πιστωτών στη συγκεκριμένη οδηγία.
      Επιπλέον, υπάρχουν και άλλες νομοθετικές προβλέψεις, οι οποίες εγγυώνται τις καταθέσεις. Σχετικά με τα πιστωτικά ιδρύματα, υπάρχουν προβλέψεις και στις οδηγίες 94/19 για τα συστήματα εγγύησης των καταθέσεων και στην οδηγία 2000/12 για την ανάληψη και άσκηση της δραστηριότητας των πιστωτικών ιδρυμάτων.
      Ειδικότερα τώρα για την προστασία των καταθετών, που είναι ένα σημαντικό θέμα και αφορά χιλιάδες πολίτες στη χώρα, λειτουργεί στην πατρίδα μας το Ταμείο Εγγύησης Καταθέσεων εδώ και τουλάχιστον δέκα χρόνια, από το 1994. Αυτό το Ταμείο εγγυάται όλες τις καταθέσεις μέχρι 20.000 ευρώ ανά λογαριασμό και αντίστοιχα στις υπόλοιπες χώρες της Ευρωπαϊκής Ένωσης λειτουργούν ταμεία και άλλοι μηχανισμοί εγγύησης των καταθέσεων. Άρα, μπορούμε να πούμε ότι με όλη αυτήν τη θεσμική ασπίδα προστασίας, οι καταθέτες προστατεύονται επαρκώς.
      Για την προστασία των πιστωτών ισχύουν εδώ και χρόνια για τα πιστωτικά ιδρύματα στις χώρες της Ευρωπαϊκής Ένωσης συγκεκριμένοι κανόνες. Αυτοί οι κανόνες είναι οι κανόνες της Συμφωνίας της Βασιλείας για την ελάχιστη απαιτούμενη κεφαλαιακή επάρκεια. 
      Σύμφωνα με αυτούς τους κανόνες μάλιστα -για να απαντήσω και σ’ ένα άλλο θέμα, το οποίο ετέθη- οι δείκτες φερεγγυότητας και κεφαλαιακής επάρκειας υπολογίζονται με βάση τους ορισμούς που προβλέπει αυτή η Συμφωνία, ορισμούς που μπορεί να διαφέρουν από τους ισολογισμούς του πιστωτικού ιδρύματος. Άρα, ακόμα και στην ακραία περίπτωση που ακούστηκε ότι μπορεί να είναι μαγειρεμένοι οι ισολογισμοί, ο πιστωτής εξασφαλίζεται από την υποχρέωση εφαρμογής αυτών των συγκεκριμένων κανόνων. Επιπλέον, όπως είναι γνωστό, στην Ευρωπαϊκή Ένωση οι τράπεζες είναι υποχρεωμένες να δημοσιεύουν τον ισολογισμό τους που ελέγχεται από ορκωτούς λογιστές. 
      Επίσης, θα πρέπει να αναφερθεί ότι υπάρχει ένας γενικότερος ελεγκτικός μηχανισμός στην Ευρωπαϊκή Ένωση, ένας μηχανισμός για να εναρμονίζει τις πρακτικές στα ζητήματα εποπτείας των πιστωτικών ιδρυμάτων. Και ο μηχανισμός αυτός είναι ο μηχανισμός της Ευρωπαϊκής Κεντρικής Τράπεζας.
      Ολοκληρώνοντας λοιπόν τις παρατηρήσεις μου σε σχέση με το νομοσχέδιο και τη συγκεκριμένη οδηγία, θα ήθελα να πω ότι αυτή η οδηγία δεν εναρμονίζει τα μέτρα αναδιοργάνωσης των πιστωτικών ιδρυμάτων. Ο καθορισμός των μέτρων που θα ληφθούν, αν είναι διοικητικά ή δικαστικά μέτρα, εξακολουθεί πάντα να παραμένει στη δικαιοδοσία του κράτους καταγωγής, δηλαδή στο εθνικό δίκαιο. Η Οδηγία αυτή εκείνο που κάνει είναι να καθιερώνει μία αμοιβαία αναγνώριση αυτών των διαδικασιών εξυγίανσης και εκκαθάρισης από τα κράτη-μέλη.
      Το δεύτερο, το οποίο θέλω να τονίσω, είναι ότι η διάρθρωση των  διατάξεων του σχεδίου νόμου επιδιώχθηκε να είναι παρόμοια με την οδηγία, η οποία ενσωματώνεται. Επομένως, ο νόμος που σήμερα ψηφίζουμε για την  ενσωμάτωση στη δική μας έννομη τάξη των μέτρων εξυγίανσης και των διαδικασιών εκκαθάρισης, είναι βέβαιο ότι είναι ένας νόμος χρήσιμος για τα πιστωτικά ιδρύματα και για το τραπεζικό σύστημα γενικότερα, ένας νόμος ο οποίος θα συμβάλλει αποτελεσματικά στην πρόληψη κινδύνων για τα πιστωτικά μας ιδρύματα, συμπληρώνοντας έτσι το πλέγμα των νομοθετικών ρυθμίσεων που αφορούν το χρηματοπιστωτικό μας τομέα.
      Τελειώνω με μία σύντομη αναφορά σε δύο άλλα θέματα, τα οποία δεν έχουν σχέση, δεν είναι θέματα τα οποία πραγματεύεται το συγκεκριμένο νομοσχέδιο, αλλά εθίγησαν προηγουμένως από τους αγορητές της Αξιωματικής Αντιπολίτευσης. Θα κάνω μία σύντομη αναφορά για το θέμα της αναθεώρησης των στοιχείων του ελλείμματος και για τη δημοσιονομική απογραφή. Όπως ξέρετε, η κατάσταση την οποία κληρονομήσαμε στα δημόσια οικονομικά ήταν μία κατάσταση τραγική. Έχουμε πει επανειλημμένως ότι ήταν στην κυριολεξία μία κινούμενη άμμος. Έχουμε υποβάλει τα στοιχεία για το 2004 και για το 2005, αλλά και για τα προηγούμενα χρόνια. Δεν νομίζω ότι μπορούμε να αναφερθούμε σε αυτά τα στοιχεία, διότι η EUROSTAT, η Ευρωπαϊκή Στατιστική Υπηρεσία είναι η αρμόδια για να ανακοινώνει τα στοιχεία για όλα τα κράτη-μέλη της Ευρωζώνης. Αυτό, όμως, το οποίο μπορούμε να πούμε είναι ότι ανεξάρτητα από τις όποιες αναθεωρήσεις υπάρξουν -και επαναλαμβάνω ότι αυτές οι αναθεωρήσεις οφείλονται στα σοβαρά προβλήματα τα οποία κληρονομήσαμε από το παρελθόν- η εξέλιξη του προγράμματος δημοσιονομικής προσαρμογής δεν επηρεάζεται, οι στόχοι μας παραμένουν αταλάντευτοι, δηλαδή η μείωση του ελλείμματος κάτω από το 3% του Α.Ε.Π. Οι στόχοι μας παραμένουν ακριβώς αυτοί τους οποίους έχουμε προδιαγράψει στον προϋπολογισμό του 2006. 
      Έρχομαι, τέλος, στο θέμα της απογραφής. Εκείνο το οποίο συνέβαινε –και θα το επαναλάβουμε για ακόμη μία φορά- είναι ότι στην πραγματικότητα το ΠΑ.ΣΟ.Κ. δεν χρησιμοποιούσε με συνέπεια καμία από τις δύο μεθόδους, ούτε τη μέθοδο της πληρωμής ούτε τη μέθοδο της παράδοσης. Και αποδεικνύεται ότι δεν χρησιμοποιούσε τη μέθοδο της παράδοσης, διότι δεν υπήρχαν σχετικές ειδοποιήσεις στην Ε.Σ.Υ.Ε. ή στο Γενικό Λογιστήριο του Κράτους.
      Γι’ αυτό εξάλλου και η Κυβέρνησή μας, η Κυβέρνηση της Νέας Δημοκρατίας –αναφέρομαι στην καταγραφή των αμυντικών δαπανών βέβαια- χρησιμοποίησε τη μέθοδο της πληρωμής, η οποία είναι μια απόλυτα αποδεκτή μέθοδος στην Ευρωπαϊκή Επιτροπή και χρησιμοποιείται και από τις περισσότερες χώρες. 
      Νομίζω, κύριοι συνάδελφοι της Αξιωματικής Αντιπολίτευσης, ότι πολύ συζητήσαμε για το θέμα της απογραφής. Η απογραφή –το έχω ξαναπεί σ’ αυτή την Αίθουσα- κατά τη γνώμη μου έχει περάσει στην ιστορία. Και έχει περάσει στην ιστορία γιατί τα στοιχεία τα οποία προέκυψαν από την απογραφή έχουν την επίσημη σφραγίδα της Ευρωπαϊκής Στατιστικής Υπηρεσίας και της Ευρωπαϊκής Επιτροπής. 
      Ακριβώς γι΄ αυτό το λόγο, σε σχέση με την απογραφή, νομίζω ότι θα πρέπει να ξεκαθαρίσετε κάτι. Διαφωνείτε με τους αριθμούς, δηλαδή με τα στοιχεία τα οποία παρουσιάζονται, προέκυψαν, από την απογραφή ή διαφωνείτε με το γεγονός ότι αυτά τα στοιχεία δημοσιοποιήθηκαν; Διότι αν διαφωνείτε με τα στοιχεία τα οποία προέκυψαν από την απογραφή, τότε στην ουσία διαφωνείτε με την Ευρωπαϊκή Στατιστική Υπηρεσία, διαφωνείτε με την Ευρωπαϊκή Επιτροπή, διαφωνείτε με την αμεροληψία, την αντικειμενικότητα και τη διαφάνεια της Ευρωπαϊκής Στατιστικής Υπηρεσίας. Δεν διαφωνείτε μ’ εμάς διότι επαναλαμβάνω ότι τα στοιχεία της απογραφής έχουν τη σφραγίδα της EUROSTAT. 
      Αν πιστεύετε όμως ότι τα στοιχεία είναι αληθινά αλλά θεωρείτε ότι δεν έπρεπε να δοθούν, τότε εκείνο το οποίο πρέπει να σας πω είναι ότι τα στοιχεία έπρεπε να δοθούν διότι εδώ και αρκετά χρόνια, από το 2001, η Ευρωπαϊκή Στατιστική Υπηρεσία ζητούσε συνεχώς καινούργια στοιχεία, οι υπηρεσίες της Ευρωπαϊκής Ένωσης αμφισβητούσαν τα στοιχεία τα οποία στέλνατε στην Ευρώπη και επομένως αυτή η ανισορροπία και η αδιαφάνεια έπρεπε να αποκατασταθεί και αυτό κάναμε με την απογραφή. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας για να δευτερολογήσει. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριοι Βουλευτές, επειδή προκλήθηκα από τον κ. Μαγγίνα, που είπε από το Βήμα αυτό ότι η Ελλάδα τελικά έχει ανακάμψει, έχει προοδεύσει, ότι ο λαός έχει μια άλλη σήμερα ποιότητα ζωής, θα ήθελα να του πω το εξής: Ο κ. Μαγγίνας παίρνει ως μέτρο το Ακαθάριστο Εθνικό Προϊόν; Το  Ακαθάριστο Εθνικό Προϊόν είναι 192.000.000.000 φέτος. Αυτό σημαίνει ότι το κατά κεφαλήν εισόδημα, αν το βάλλουμε στα δέκα εκατομμύρια των ελλήνων είναι 19.200 ευρώ το άτομο και αν το βάλλουμε στα έντεκα εκατομμύρια,, μαζί με τους πρόσφυγες, είναι 17.450 ευρώ το άτομο. 
      Μπορεί λοιπόν ο κ. Μαγγίνας να μας πει αν ξέρει καμία καλά αμειβόμενη εργατική οικογένεια, να το πω έτσι, να παίρνει αυτά τα λεφτά; Δηλαδή, μια τετραμελής οικογένεια να έχει περίπου 75.000 ευρώ ετησίως; Αν ξέρει κάποια να μας το πει. 
      Πώς βγαίνει όμως αυτό; Και πού φαίνεται η πρόοδος; Βεβαίως δεν μπορεί κανένας να ισχυριστεί ότι η Ελλάδα του σήμερα είναι η Ελλάδα του ’60, η Ελλάδα του ’70, η ψωροκώσταινα όπως λέγανε. Εμείς ποτέ δεν λέγαμε ότι είναι η ψωροκώσταινα. Έχει πλούτο αλλά ποιος τον παίρνει. 
      Κύριοι Βουλευτές από το 1995 μέχρι το 2005 το Ακαθάριστο Εθνικό Προϊόν ανέβηκε κατά 120%. Ήταν 85.000.000.000 και έφτασε τα 192.000.000.000. Θα σας πω επίσης ότι από 1985 ως το 2005 το Ινστιτούτο της Γ.Σ.Ε.Ε. σ’ αυτή την εικοσαετία αναφέρει ότι –το άλλο ήταν δεκαετία- το εργατικό κόστος μειώθηκε κατά 25%. Σ’ όλη αυτήν την περίοδο της ισχυρής Ελλάδας, της ισχυρής οικονομίας, όπου έχουμε ισότιμο λόγο, το ένα, το άλλο κ.λπ. 
      Να σας πω επίσης ότι όλο αυτό το διάστημα και ιδιαίτερα τα περασμένα χρόνια η EUROSTAT, το όργανο το οποίο αποδέχεσθε, σε έρευνα απέδειξε ότι οι επιχειρηματίες της Ελλάδας είναι οι πρώτοι στην Ευρώπη σε ποσοστό κερδών και οι δεύτεροι στον κόσμο μετά τους Αμερικανούς. Να σας πω επίσης ότι σύμφωνα με στοιχεία της Στατιστικής Υπηρεσίας για το 2004 των εισηγμένων επιχειρήσεων κέρδισαν μόνο το 2004 70,5 δισεκατομμύρια δραχμές. Και όμως, αντίθετα με τη λογική της Κυβέρνησης, του ΠΑ.ΣΟ.Κ. και όλων όσων μιλάνε για ανάπτυξη η οποία θα δώσει θέσεις εργασίας κ.λπ., είχαμε την ίδια χρονική περίοδο απόλυση έντεκα χιλιάδων εργαζομένων. Να ποια είναι η ανάπτυξη. Να πού πάνε τα κέρδη. Να ποιος δουλεύει για ποιον. Ε, τέτοια ανάπτυξη εμείς δεν τη θέλουμε.
      Θέλετε να σας πω άλλα παραδείγματα, για να δείτε για ποιον ήταν η ανάπτυξη; Και εμείς επιμένουμε και τα στοιχεία το αποδεικνύουν. Και σήμερα οι εργαζόμενοι έχουν εμπειρία πώς ζούσαν όλα αυτά τα χρόνια, πώς ζουν και πώς πρέπει να ζουν με βάση τον πλούτο που παράγει η χώρα. 
      Να σας πω ότι στο ισοζύγιο εξωτερικού εμπορίου των αγροτικών μας προϊόντων, πριν ενταχθούμε στην τότε Ε.Ο.Κ. το 1980, είχαμε όφελος, κέρδη δηλαδή 1.000.000.000 ευρώ -1.000.000.000 δολάρια τότε- και τώρα έχουμε 2.000.000.000 ευρώ έλλειμμα; 
      Να πούμε ότι η αγροτική οικονομία σήμερα πηγαίνει από το κακό στο χειρότερο και ότι οι αγρότες βρίσκονται οι περισσότεροι χρεοκοπημένοι, να μη μπορούν να βγάλουν τα προς το ζην, ότι γίνονται κατασχέσεις και ότι συρρέουν στα αστικά κέντρα και προστίθενται στην ουρά των ανέργων; 
      Να πούμε ότι το όριο της φτώχειας έφθασε στο 20% και το ξεπέρασε; 
      Να πούμε για την ανεργία που βρίσκεται σε υψηλά ποσοστά κοινωνικής συμφοράς, όπως έχουν χαρακτηριστεί; 
      Να πούμε τελικά για το κόστος της παιδείας, της υγείας, του πολιτισμού, του αθλητισμού, που από αγαθά και δικαίωμα έχουν γίνει εμπόρευμα, ότι τα καρπούνται μόνο όσοι έχουν την οικονομική δυνατότητα, ότι έγινε προνόμιο των λίγων; 
      Να πούμε για τα ασφαλιστικά ταμεία, που έχουμε δύο απόπειρες, που λένε ότι θα έλυναν το πρόβλημα για τριάντα-σαράντα χρόνια, και κάθε φορά σαρώνεται ό,τι έχει απομείνει από τις προηγούμενες κυβερνήσεις με τις νέες κυβερνήσεις; 
      Να πούμε ακόμα ότι, για να εφαρμόσουν αυτήν την πολιτική και η προηγούμενη κυβέρνηση του ΠΑ.ΣΟ.Κ. και η σημερινή, καταφεύγουν μέχρι και στην επιστράτευση των εργαζομένων, σ’ αυτό δηλαδή που συνέβη με τους ναυτεργάτες και στις δύο περιπτώσεις και από τη μία κυβέρνηση και από την άλλη; 
      Να πούμε τι συμβαίνει κύριοι συνάδελφοι, και στις άλλες χώρες, της Ευρώπης, γιατί εδώ πρόκειται για μία γενικότερη επίθεση όχι μόνο στον ελληνικό λαό, αλλά και στις άλλες χώρες της Ευρωπαϊκής Ένωσης; Το ίδιο συμβαίνει στην Αγγλία, στη Γαλλία, στη Γερμανία. Στη Γερμανία ειδικότερα, όπου θα δείτε τη σύμπλευση των δύο κομμάτων, των κεντροαριστερών και των κεντροδεξιών -αλλά και στις άλλες χώρες ανεξάρτητα από το τι κυβερνήσεις έχουν, αν είναι έτσι ή αλλιώς, ανεξάρτητα αν οι οικονομίες είναι ισχυρές ή αδύναμες- θα δείτε ότι έχει κόψει τον δέκατο τρίτο μισθό, έχει κόψει τα επιδόματα, έχει κόψει μισθούς, έχει ανεβάσει το όριο εργασίας των προς συνταξιοδότηση ανθρώπων. Και όλα αυτά δεν είναι τυχαία ούτε είναι φρούτα της Γερμανίας ούτε τελικά είναι πολιτική που εφαρμόζεται στην Ελλάδα. Γιατί και στην Ελλάδα εφαρμόζεται, όπως εφαρμόζεται και στις άλλες χώρες, με βάση τη στρατηγική της Λισσαβόνας και κάθε χώρα είναι υποχρεωμένη να κάνει το εθνικό σχέδιο μεταρρύθμισης για τη δική της χώρα. 
      Κύριοι Βουλευτές, να πω ακόμα ότι όλα αυτά τα χρόνια λέμε ότι έρχεται πακτωλός χρημάτων από τα Κοινοτικά Πλαίσια Στήριξης. Για πείτε μου ένα από τα τρία Κοινοτικά Πλαίσια Στήριξης που ήρθαν στη χώρα μας, στο οποίο να ξεπεράσαμε το 50% απορρόφησης.
      Τα λεφτά, όμως, με βάση το Ακαθάριστο Εθνικό Προϊόν που στο Δ΄ Κ.Π.Σ. είναι 2,5 δισεκατομμύρια ευρώ ετησίως, τα καταθέτουμε. Και τα λεφτά αυτά δεν τα παίρνουμε, δεν τα απορροφούμε. Να πούμε μήπως εδώ, αυτό που μας είπε ο κύριος Υπουργός, αλλά και ο κ. Μαγγίνας ότι εντάξει, να είστε ενάντια, το καταλαβαίνω, αλλά να μην τα διαστρεβλώνετε; Είναι διαστρέβλωση αυτά που είπα, κύριοι συνάδελφοι; Έχει κανένας αντίρρηση ότι αυτά ισχύουν για τη χώρα μας; Και αν έχετε εσείς, δεν θα είστε ειλικρινείς, θα το κάνετε από πολιτική σκοπιμότητα. 
      Ισχύει και το ξέρουν οι εργαζόμενοι που έχουν στην πλάτη τους, στο πετσί τους, όλη αυτή την υπόθεση. Το ξέρει το 70% των συνταξιούχων, που παίρνουν σύνταξη κάτω από 500 ευρώ. Το ξέρουν οι άνεργοι, οι οποίοι παίρνουν και για λίγο χρονικό διάστημα ένα επίδομα φτώχειας. Το ξέρουν όλοι αυτοί οι οποίοι δουλεύουν μία ώρα την εβδομάδα και μετριούνται ως εργαζόμενοι. 
      Ε, με τέτοια μέτρα δεν μπορείτε να έρχεστε εδώ και να λέτε ότι εμείς διαστρεβλώνουμε.
      Τέλος, να πω το εξής. Κύριε Υπουργέ, ναι, εγώ στην πρωτολογία μου είπα ότι το νομοσχέδιο αυτό θυμίζει Μπόλκενσταϊν. Το άρθρο 21, παράγραφος 1, αναφέρει ότι για τις εργασιακές σχέσεις κ.λπ. των εργαζομένων και στα παραρτήματα που θα έχουν οι τραπεζικές επιχειρήσεις, όμιλοι, κ.λπ., θα ισχύουν οι όροι του κράτους-έδρας της επιχείρησης. Την οδηγία Μπόλκενσταϊν, το ΠΑ.ΣΟ.Κ. δεν την ψήφισε, αλλά εδώ ψηφίζει το νομοσχέδιο και παλεύει για να αποδείξει την πατρότητα του νομοσχεδίου, ότι αυτό ήταν τελικά που επεξεργάστηκε μέσα στην Ευρωπαϊκή Ένωση. Λοιπόν, για να δουν και οι εργαζόμενοι τελικά τι γίνεται,  η οδηγία Μπόλκενσταϊν ουσιαστικά αφήνει τις τράπεζες απέξω, δεν τις συμπεριλαμβάνει, εδώ, όμως, έρχεται μια άλλη οδηγία, όπως χίλιες δυο οδηγίες που αναφέρονται στο χρηματοπιστωτικό σύστημα και επιβάλλει αυτή την άποψη. 
      Να, λοιπόν, πώς εφαρμόζονται σιγά-σιγά όλες αυτές. Και μην το παίρνετε για θετικό, γιατί  είναι αρνητικό. Το λέω επειδή το θεωρήσατε θετικό το μέτρο αυτό. 
      Τέλος, κύριοι Βουλευτές, να πούμε ότι για όλες αυτές τις συνέπειες από την ένταξη στην Ευρωπαϊκή Ένωση, μπορείτε εσείς να υπερηφανεύεστε για τον Κωνσταντίνο Καραμανλή, ο οποίος ενέταξε τη χώρα στην Ευρωπαϊκή Ένωση. Εμείς αναγνωρίζουμε ότι ήταν ένας άξιος πολιτικός της τάξης του, υπεράσπισης των συμφερόντων της τάξης του, της αστικής τάξης. Και από αυτήν την άποψη, εμείς λέμε ότι πρέπει οι εργαζόμενοι, με αυτές τις εμπειρίες που έχουν, να απορρίψουν τις πολιτικές και των δύο κομμάτων, να παλέψουν για την ανατροπή αυτών των πολιτικών, να πάρουν αυτό που τους ανήκει. Έχουν το δικαίωμα, έχουν την υποχρέωση να παλέψουν. Εμείς θα στηρίξουμε κάθε τους αγώνα, ούτως ώστε να αλλάξει όχι μόνο η πολιτική, αλλά και ο συσχετισμός των πολιτικών δυνάμεων για καλύτερες ημέρες. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Κοινοβουλευτικό Εκπρόσωπο του Κ.Κ.Ε. και συντοπίτη Βουλευτή κ. Γκατζή. 
      Κύριοι συνάδελφοι, δεν υπάρχει άλλος ομιλητής.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Εξυγίανση και εκκαθάριση των πιστωτικών ιδρυμάτων». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Εξυγίανση και εκκαθάριση των πιστωτικών ιδρυμάτων» έγινε δεκτό επί της αρχής, κατά πλειοψηφία. 
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 30 Μαρτίου 2006  και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Τα Πρακτικά της συνεδρίασης της Πέμπτης 30 Μαρτίου 2006, επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
      Με τη συναίνεση του Σώματος και ώρα 23.03΄ λύεται η συνεδρίαση για αύριο ημέρα Τετάρτη 12 Απριλίου 2006 και ώρα 10.30΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών «Εξυγίανση και εκκαθάριση των πιστωτικών ιδρυμάτων», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                        ΟΙ ΓΡΑΜΜΑΤΕΙΣ
