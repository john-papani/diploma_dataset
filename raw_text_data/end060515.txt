ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΛΔ’

Δευτέρα 15 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Α. Περλεπέ-Σηφουνάκη και Α. Ανδριανόπουλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 16 Μαΐου 2006, σελ.
4. Συζήτηση επικαίρων ερωτήσεων:
α) Προς τον Υπουργό Δικαιοσύνης σχετικά με τη διασφάλιση των συνθηκών υγιεινής και ασφάλειας στις φυλακές Αλικαρνασσού κ.λπ., σελ.
β) Προς τον Υπουργό Απασχόλησης και Κοινωνικής Προστασίας σχετικά με τη μονιμοποίηση των εκτάκτων γιατρών στο ΙΚΑ κ.λπ., σελ.
5. Συζήτηση Επερώτησης Βουλευτών του ΠΑΣΟΚ προς τον Υπουργό Ανάπτυξης σχετικά με την πολιτική της Κυβέρνησης στη Βιομηχανική Παραγωγή, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΚΑΝΕΛΛΗ Λ., σελ.
ΠΑΠΑΛΗΓΟΥΡΑΣ Α., σελ.
ΦΡΑΓΚΙΑΔΟΥΛΑΚΗΣ Ε., σελ.

Β. Επί της Επερώτησης:
ΔΙΑΜΑΝΤΟΠΟΥΛΟΥ Α., σελ.
ΖΗΣΗ Ρ., σελ.
ΝΕΡΑΝΤΖΗΣ Α., σελ.
ΠΑΠΑΧΡΗΣΤΟΣ Ε., σελ.
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΣΙΟΥΦΑΣ Δ., σελ.
ΤΑΣΟΥΛΑΣ Κ., σελ.
ΧΡΥΣΟΧΟΙΔΗΣ Μ., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΛΔ΄
      Δευτέρα 15 Μαΐου 2006
      Αθήνα, σήμερα στις 15 Μαΐου 2006, ημέρα Δευτέρα και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία Φορείς και Σύλλογοι του Ηρακλείου Κρήτης ζητούν την ολοκλήρωση του έργου της μεταστέγασης του Περιφερειακού Υποκαταστήματος του Ι.Κ.Α. και την αξιοποίηση του υπάρχοντος κτηρίου στο κέντρο της πόλης.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ομοσπονδία Ναξιακών Συλλόγων ζητεί την οικονομική ενίσχυση των δραστηριοτήτων της.
      3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου ζητεί τη δρομολόγηση πλοίου στην ακτοπλοϊκή  γραμμή της νήσου Κιμώλου.
      4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Άνδρου καταγγέλλει την ανυπαρξία ακτοπλοϊκών δρομολογίων για Άνδρο, επί σαράντα ώρες, την περίοδο του Πάσχα.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Κιμωλίων ζητεί την ακτοπλοϊκή σύνδεση της Νήσου Κιμώλου με το λιμάνι του Πειραιά.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Οργανισμός Κορώνου Νάξου ζητεί την αποκατάσταση και τουριστική αξιοποίηση των εγκαταστάσεων σμύριδας στην Κόρωνο Νάξου.
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Επαγγελματιών Κιμώλου διαμαρτύρεται για την ανυπαρξία επιβατηγών πλοίων από 2.5.06 από το λιμάνι του Πειραιά προς την Κίμωλο.
      8) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία ο Νομάρχης Χανίων επισημαίνει την καθυστέρηση των έργων αναβάθμισης και ενίσχυσης των δικτύων μέσης και χαμηλής τάσεως σε χωριά της περιοχής Σελίνου Χανίων.
      9) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία ο Πανελλήνιος Σύλλογος Εργαστηριακών Υπαλλήλων Ι.Κ.Α. ζητεί την αναβάθμιση των υπηρεσιών υγείας του Ι.Κ.Α..
      10) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων του Γυμνασίου Βασιλικού του Δήμου Ληλαντίων Εύβοιας ζητεί την πρόσληψη σχολικών τροχονόμων, τη σήμανση και διαγράμμιση των δρόμων πρόσβασης προς το εν λόγω σχολείο κ.λπ..
      11) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε  αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη δημιουργία θεσμικού πλαισίου για τη μονιμοποίησή τους.
      12) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε  αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη δημιουργία θεσμικού πλαισίου για τη μονιμοποίησή τους.
      13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι εργαζόμενοι που έχουν μεταταγεί από τον Ο.Σ.Ε. σε άλλες υπηρεσίες ζητούν τη μισθολογική τους αποκατάσταση.
      14) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Π. Χρυσόπουλος ζητεί την ανανέωση θέσης στάθμευσης στην οδό Αγ. Βαρβάρας στο Δήμο Βύρωνα.
      15) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί να διδάσκουν θεατρολόγοι το μάθημα της θεατρικής αγωγής στην Ε΄ και ΣΤ΄ τάξη του Δημοτικού Σχολείου.
      16) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Καθηγητών Φυσικής Αγωγής ζητεί την αναβάθμιση και επέκταση των μαθημάτων Φυσικής Αγωγής και Ολυμπιακής Παιδείας.
      17) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι συμβασιούχοι πυροσβέστες ζητούν τη δημιουργία θεσμικού πλαισίου για τη μονιμοποίησή τους.
      18) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί τη δημιουργία θεσμικού πλαισίου που να διασφαλίζει την εργασιακή αποκατάσταση των πεντέμισι χιλιάδων συμβασιούχων πυροσβεστών.
      19) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Σύλλογος Γεωπόνων Νομού Σάμου ζητεί την ενεργοποίηση του ν. 2538/97.
      20) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία η κ. Όλγα Θωμά, Σύμβουλος Τουριστικών Επιχειρήσεων και Τουριστικός Πράκτορας ζητεί να της χορηγηθεί άδεια δημόσιας χρήσης μεταφοράς τουριστών για mini-bus.
      21) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Σύλλογος Παλιννοστούντων «ΤΟ ΧΡΥΣΟΜΑΛΛΟ ΔΕΡΑΣ» ζητεί την επίλυση  στεγαστικού προβλήματος των μελών του.
      22) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Δήμαρχος Αποστόλου Παύλου Νομού Ημαθίας ζητεί την οικονομική ενίσχυση των καλλιεργητών οπωροφόρων δέντρων της περιοχής για τη ζημιά που υπέστη η παραγωγή τους.
      23) Οι Βουλευτές Β΄ Θεσσαλονίκης και Λαρίσης κύριοι ΑΓΓΕΛΟΣ ΤΖΕΚΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία οι απολυμένοι από τα κλωστοϋφαντουργεία της Νάουσας Νομού Ημαθίας ζητούν την πρόωρη και πλήρη συνταξιοδότησή τους κ.λπ..
      24) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Νομού Λάρισας ζητεί τη λήψη οικονομικών και λοιπών μέτρων για την υποστήριξη των απολυμένων ανέργων του  Νομού Λάρισας.
      25) Η Βουλευτής Χίου κ.  ΕΛΠΙΔΑ ΤΣΟΥΡΗ κατέθεσε αναφορά με την οποία η Ένωση Μαστιχοπαραγωγών Χίου ζητεί να δοθεί παράταση κατάθεσης όλων των αιτημάτων ενεργοποίησης των ατομικών δικαιωμάτων της ενιαίας ενίσχυσης.
      26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία φορείς των δυτικών Κυκλάδων ζητούν τη δρομολόγηση πλοίου για την καθημερινή ακτοπλοϊκή σύνδεση των νησιών των δυτικών Κυκλάδων με τον Πειραιά.
      27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Επαγγελματιών της Σίφνου ζητεί άμεσα την ακτοπλοϊκή σύνδεση της Σίφνου με τον Πειραιά.
      28) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία η Ένωση Εμπόρων Πρατηριούχων Υγρών Καυσίμων Νομού Ηλείας ζητεί την υιοθέτηση πρότασης σχετικά με το ωράριο λειτουργίας των πρατηρίων υγρών καυσίμων.
      29) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Αγροτικός Δασικός Συνεταιρισμός «Η ΕΝΩΣΗ» Σταυρού Θεσσαλονίκης ζητεί να εγκριθούν πιστώσεις για τα Δασαρχεία Καβάλας και Κοζάνης που αφορούν υλοτομικές εργασίες.
      30) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Σωματεία Επαγγελματιών της Αμοργού ζητούν την αύξηση και οργάνωση των ακτοπλοϊκών δρομολογίων της Αμοργού.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9518/4-4-06 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 2015(ΠΛΟ)/26-4-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 9518/4.4.06 ερώτησης του Βουλευτή κ. Χρ. Πρωτόπαπα, σχετικά με το ανωτέρω θέμα, σας διαβιβάζουμε το με αρ. πρωτ. 110/1/6.2301/2.4.06 έγγραφο του Διευθυντή και Προέδρου Δ.Σ του ΕΚΕΦΕ «Δημόκριτος», με το οποίο δίδονται τα ζητούμενα στην ερώτηση στοιχεία.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 9656/6-4-06 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 729/27-4-06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Απαντώντας στην ανωτέρω ερώτηση, σας διαβιβάζουμε ως απάντηση το υπ. αριθ. πρωτ.2054/18-4-2006 έγγραφο της Εταιρείας Τουριστικής Ανάπτυξης Α.Ε. που εποπτεύεται από το Υπουργείο Τουριστικής Ανάπτυξης.
      Η Υπουργός
      ΦΑΝΗ ΠΑΛΛΗ - ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 9717/7-4-06 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 8621/26-4-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Μ. Παντούλας, σάς πληροφορούμε τα εξής:
      Σύμφωνα με το αρθρ.16 του ν.2545/97 μπορεί να συνιστώνται Ελεύθερες Ζώνες σε ΒΕ.ΠΕ. ή σε τμήματα αυτών, η ίδρυση και η λειτουργία των οποίων διέπεται από τις τελωνειακές διατάξεις.
      Στις 6-4-06, ανακοίνωσα σε συνέχεια της συνεργασίας μου με τον Υπουργό Περιβάλλοντος, Χωροταξίας και Δημοσίων Έργων, την πρόταση εξέτασης ενόψει του Εθνικού Χωροταξικού Σχεδιασμού, δημιουργίας 4-5 νέων Ελευθέρων Ζωνών, που θα αναδείξουν την Ελλάδα ως πύλη εισόδου για τα Βαλκάνια, τη νοτιοανατολική Ευρώπη, τις χώρες του Εύξεινου Πόντου και της Μεσογείου τονώνοντας δραστικά την εξωστρέφεια των ελληνικών επιχειρήσεων. Δεδομένου ότι σκοπός των Ελεύθερων Ζωνών είναι η διευκόλυνση του διεθνούς εμπορίου ως καταλληλότεροι χώροι κρίνονται γενικά τα λιμάνια .και επίσης οι βιομηχανικές περιοχές κοντά στα σύνορα ή σε οδικούς και σιδηροδρομικούς άξονες.
      Ήδη σύμφωνα με το Π.Δ. 133/1990 (ΦΕΚ 54 Α΄) η ΝΑΒΙΠΕ Αστακού έχει οριστεί ως Ελεύθερη Ζώνη και η οποία θα αρχίσει να λειτουργεί μόλις ολοκληρωθούν τα απαραίτητα έργα υποδομών.
      Τέλος, καθ' ύλην αρμόδιο για την ίδρυση Ζώνης Ελεύθερων Συναλλαγών εκτός ΒΕ.ΠΕ. είναι το Υπουργείο Εθνικής Οικονομίας και Οικονομικών, προς το οποίο πρέπει να κατατεθεί ανάλογο ερώτημα. Ωστόσο, για την αναμόρφωση του θεσμού στο προωθούμενο σχέδιο Νόμου για τα Επιχειρηματικά Πάρκα, θα προβλέπεται ανάλογη νομοθετική δυνατότητα.
      Ο Υπουργός
      Δ. ΣΙΟΥΦΑΣ»
      4. Στην με αριθμό 9316/29-3-06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Δ5/ΗΛ/Α/Φ6/098/7855/14-4-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 9316/29-03-06 ερώτησης που κατατέθηκε στη Βουλή από την ως άνω Βουλευτή, σας στέλνουμε το ΓΔΝΣ/1721/12-0406 έγγραφο της ΔΕΗ ΑΕ το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 9680/7-4-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1041150/940/27-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 9680/7-4-06 ερώτησης που κατέθεσε ο Βουλευτής κ. Γ. Παπαγεωργίου σχετικά με το ανωτέρω θέμα, σας γνωρίζουμε τα εξής:
      Α. Τα οικονομικά αιτήματα όλων των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας. Στη χάραξη της εισοδηματικής πολιτικής πρωταρχικό μέλημα είναι αφενός μεν η διασφάλιση του εισοδήματος των εργαζομένων και αφετέρου η εναρμόνισή της με τους στόχους της γενικότερης οικονομικής πολιτικής.
      Ειδικότερα, η εισοδηματική πολιτική του έτους 2006 υλοποιείται με τις διατάξεις του άρθρου 11 του ν. 3453/2006 (ΦΕΚ 74 Α/7.4.2006).
      Β. Το ποσοστό της αύξησης των συντάξεων του Δημοσίου για το έτος 2006 ανήλθε στο 4%, ποσοστό υψηλότερο από το αναμενόμενο ποσοστό αύξησης του πληθωρισμού για το εν λόγω έτος και οι σχετικές διαφορές καταβλήθηκαν αναδρομικά από 1.1.06 στους συνταξιούχους μαζί με την σύνταξη του μηνός Μαΐου (πληρωμή 19.4.2006).
      Τέλος, στο Υπουργείο Απασχόληση & Κοιν. Προστασίας κοινοποιούμε το παρόν με φωτοαντίγραφο της ερώτησης για τις δικές του ενέργειες
      Ο Υφυπουργός
      Π. ΔΟΥΚΑΣ»
      6. Στην με αριθμό 9746/10-4-06 ερώτηση της  Βουλευτού κ. Μαρίας Δαμανάκη δόθηκε με το υπ’ αριθμ. 1005/28-4-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε την κ. Βουλευτή για τα εξής:
      Δυνάμει της υπ' αριθ. 113847/11-11-2005 Απόφασής μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή για να καταρτίσει σχέδιο Προεδρικού Διατάγματος, σε εκτέλεση του άρθρου 65§1 του ν. 2447/1996 «Τροποποίηση Αστικού Κώδικα, Υιοθεσία, Επιτροπεία Συναφή, Δικονομικές διατάξεις».
      Με το σχέδιο αυτό θα ρυθμίζονται οι λεπτομέρειες για την οργάνωση και τη λειτουργία του θεσμού των αναδόχων οικογενειών.
      Το αντικείμενο της ανωτέρω Επιτροπής διευρύνθηκε με την υπ' αριθμ. πρωτ. 41405 Απόφασή μου ως Υπουργού Δικαιοσύνης, ώστε να εξετάσει και θέματα υιοθεσιών. Η διεύρυνση αποσκοπεί να καταστήσει τη νομοθεσία περί υιοθεσιών ευέλικτη και να συντομεύσει τις χρονοβόρες διαδικασίες των υιοθεσιών.
      Η ερώτηση της κ. Βουλευτού διαβιβάσθηκε στην ανωτέρω Επιτροπή, ώστε να λάβει υπ' όψιν και τα διαλαμβανόμενα θέματα.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      7. Στην με αριθμό 7737/15-2-06 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 203/13-3-06 έγγραφο από την Υπουργό  Τουριστικής Ανάπτυξης  η ακόλουθη απάντηση:
      «Σχετικά με την παραπάνω ερώτηση, σας γνωρίζουμε τα ακόλουθα:
      Η πολιτική που ασκεί η Κυβέρνηση στον τομέα του τουρισμού είναι εθνική, ενώ οι βασικές κατευθύνσεις στις οποίες κινείται και στις οποίες δίνεται βάρος είναι:
      - Η ποιοτική και αισθητική αναβάθμιση των γενικών και τουριστικών υποδομών (ιδιαίτερα των καταλυμάτων).
      - Η ανάπτυξη νέων μορφών Τουρισμού η ενισχύσα των επενδύσεων για ίδρυση, επέκταση, εκσυγχρονισμό έργων ειδικής τουριστικής υποδομής (Τουριστικοί Λιμένες Σκαφών Αναψυχής-Μαρινών-, Συνεδριακών Κέντρων, Γηπέδων Γκολφ, Εγκαταστάσεων Αξιοποίησης Ιαματικών Πηγών, Κέντρων θαλασσοθεραπείας, Κέντρων Τουρισμού Υγείας, Χιονοδρομικών Κέντρων, Κέντρων Προπονητικού-Αθλητικού Τουρισμού, Αυτοκινητοδρομίων και θεματικών Πάρκων).
      - Η εκπαίδευση και η κατάρτιση του ανθρώπινου δυναμικού στα νέα επαγγέλματα.
      - Η εισαγωγή των νέων τεχνολογιών στις τουριστικές επιχειρήσεις.
      - Τα ολοκληρωμένα διαφημιστικά προγράμματα που εγκαίρως σχεδιάζονται και υλοποιούνται, με στόχο την προώθηση του τουριστικού προϊόντος σε Ελλάδα και Εξωτερικό.
      Με βάση, τα πιο πάνω συντάσσεται ο Στρατηγικός Σχεδιασμός για τον Τουρισμό, με βραχυχρόνιες, μεσοπρόθεσμες και μακροπρόθεσμες προοπτικές και δημιουργούνται οι διοικητικές υποδομές για την υποδοχή σοβαρών μείζων επενδύσεων.
      Όσον αφορά στη τουριστική διαφήμιση, πέρα από την μοναδική και τεράστια διαφήμιση που έδωσε στη χώρα μας η επιτυχής διεξαγωγή των Ολυμπιακών Αγώνων, ακολούθησαν επιτυχημένες εκτεταμένες διαφημιστικές καμπάνιες του Υπουργείου Τουριστικής Ανάπτυξης στο εξωτερικό , κόστους 24.000.000 € για το 2004 και 41.000.000 € (συμπ/νων δαπανών εκθέσεων και δημοσίων σχέσεων) για το 2005, δηλ. αύξηση σε ποσοστό 70%, οι οποίες είχαν και έχουν ανάλογα αποτελέσματα.
      Η Υπουργός
      ΦΑΝΗ ΠΑΛΛΗ – ΠΕΤΡΑΛΙΑ»
      8. Στην με αριθμό 8244/28-3-06 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. 333/14-3-06 έγγραφο από τον Υπουργό  Αιγαίου και Νησιωτικής Πολιτικής η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Σωκράτη Κοσμίδη που απευθύνεται προς τον κ. Υπουργό Αιγαίου και Νησιωτικής Πολιτικής και αφορά στα «Στοιχεία προσωπικού Υπουργείου» σας πληροφορούμε τα παρακάτω:
      1) Ο Οργανισμός του Υπουργείου Αιγαίου και Νησιωτικής Πολιτικής προβλέπεται από το Π.Δ. 110/2001 (ΦΕΚ 101/Α/22-5-2001) (διόρθωση σφάλματος 118/Α/14-6-2001) και συμπληρώθηκε και τροποποιήθηκε με Π.Δ. 106/2003 (ΦΕΚ 96/Α/23-4-2003). Π.Δ. 125/2003 (ΦΕΚ 108/Α/8-5-2003) και Π.Δ. 265/2003 (ΦΕΚ 237/Α/14-10-2003).
      2) Ο αριθμός των υπηρετούντων υπαλλήλων στην Κεντρική Διoίκηση και τις Περιφερειακές Υπηρεσίες του Υπουργείου Αιγαίου και Nησιωτικής Πολιτικής την 1η Ιανουαρίου 2006 ήταν εκατόν είκοσι ένα (121) από τους οποίους οι 117 με σχέση εργασίας δημοσίου δικαίου (τακτικοί - μόνιμοι υπάλληλοι και οι 4 με σχέση εργασίας ιδιωτικού δικαίου (1 αορίστου και 3 ορισμένου χρόνου).
      3) Οι κενές οργανικές θέσεις στην Κεντρική Διοίκηση σήμερα (7-3-06) ανέρχονται σε σαράντα τέσσερις (44).
      4) Η αναλογία. του υπηρετούντος προσωπικού της Κεντρικής Διοίκησης σε ΠΕ, ΤΕ. ΔΕ και ΥΕ έχει ως εξής:
      ΠΕ : σαράντα (40)
      ΤΕ : δεκατρείς (13)
      ΔΕ : τριάvτα πέντε (35)
      ΥΕ : τρεις (3)
      5) Με τις διατάξεις του άρθρου 17 του ν. 2839/2000 και του π.δ. 164/2004 δεν μονιμοποιήθηκαν υπάλληλοι στο Υπουργείο Αιγαίου και Nησιωτικής Πολιτικής. Οι τελευταίες μονιμοποιήσεις στο Υπουργείο Αιγαίου έγιναν με τα άρθρα 14, 15 και 16 του Ν.2739/99 και αφορούσαν τέσσερις (4) υπαλλήλους.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      9. Στην με αριθμό 8175/27-2-06 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. 1220/24-3-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, για τα θέματα της αρμοδιότητάς μας, σας πληροφορούμε τα εξής:
      Με την υπ’ αριθμ. 3821/15-1-1946 απόφαση του Υπουργού Γεωργίας και την υπ’ αριθμ. 82803/17-7-1946 όμοια τροποποιητική παραχωρήθηκε προσωρινά στη ΓΕΧΑ, σύμφωνα με το άρθρο 149 του ν. 4173/1929 «Περί Δασικού Κώδικος», μια συγκεκριμένη κατ' έκταση και όρια δημόσια αναδασωτέα έκταση 10.736 τ.μ., κειμένη στην- περιφέρεια Ασυρμάτου Αθηνών (Πετράλωνα). Η οριστική παραχώρηση της έκτασης των 10.736 τ.μ. έγινε με την 139675/3963/50/20-3-1952 απόφαση του Υπουργού Γεωργίας, κατόπιν αναφοράς του Δασάρχη Αναδασώσεων, με τη σύμφωνη γνώμη του Τεχνικού Συμβουλίου Δασών και κατόπιν γνωμοδότησης του Νομικού Συμβούλου. Επί της ανωτέρω οριστικώς παραχωρηθείσας έκτασης, το Σωματείο με την αριθμ. 4344/5-6-1953 άδεια οικοδομής και αφού ενημερώθηκε η Γενική Δ/νση Δασών του Υπουργείου Γεωργίας, ανήγειρε ισόγειο κτίριο για στέγαση των δραστηριοτήτων του (Κατηχητικά Σχολεία) και εν συνεχεία σταδιακά με τις αριθμ. 6146/16-5-1958, 7616/9-7-1969 και3971/1979 άδειες οικοδομής, ανήγειρε διώροφο κτίριο για χρήση αυτού ως Δημοτικού Σχολείου της «Ελληνικής Παιδείας» και των  απογευματινών -νυκτερινών Τεχνικών Σχολείων.
      Η Διοίκηση με το 426/27-6-1968 Βασιλικό Διάταγμα που εκδόθηκε μετά από πρόταση του Υπουργού Γεωργίας, μετά τη σύμφωνη γνωμοδότηση του Τεχνικού Συμβουλίου Δασών, προέβη στην άρση της αναδάσωσης για τη συνολική έκταση των 2.775 τ.μ. που είχαν καταλάβει τα δύο ανεγερθέντα κτίρια.
      Από το έτος 1967-1968 μέχρι και το έτος 2003 στεγαζόταν η απογευματινή και νυκτερινή Τεχνική Σχολή. Στις 25-1-1999 κατόπιν υπογραφής σύμβασης χρησιδανείου ακινήτου, το 730 Δημοτικό Σχολείο της περιοχής στεγάστηκε σε ορισμένες αίθουσες του κτιρίου.
      Το Υπουργείο Εθνικής Παιδείας και Θρησκευμάτων θέλοντας να στεγάσει μέσω του Οργανισμού Σχολικών Κτιρίων (Ο.Σ.Κ.) το 73ο Δημοτικό Σχολείο, επέτυχε την αγορά ενός τμήματος της όλης παραχωρηθείσας έκτασης εμβαδού 3.397 τ.μ. με το υπάρχον κτίριο. Στην έκταση υπήρχαν 137 δενδρύλλια.
      Στη μεταβιβασθείσα στον Ο.Σ.Κ. έκταση των 3.397 m2 περιλαμβάνεται τμήμα μόνο της έκτασης των 2.775 τ.μ. για την οποία είχε αρθεί η αναδάσωση. Με αφορμή τη γενόμενη πώληση των 3.397 τ.μ., το Υπουργείο Γεωργίας (Γενική Δ/νση Δασών) εθεώρησε ότι η ΓΕΧΑ παρέβη τους όρους της παραχώρησης και με την υπ' αριθμ. πρωτ. 152287/2701/1-7-1981 απόφασή του, προέβη στην ανάκληση της παραχώρησης για το σύνολο της παραχωρηθείσας στη ΓΕΧΑ έκτασης των 10.763 τ.μ., για δε τα κτίρια η ως άνω απόφαση όριζε ότι περιήρχοντο στην κυριότητα του Δημοσίου.
      Κατά της ανωτέρω απόφασης ανάκλησης παραχώρησης, η ΓΕΧΑ άσκησε αίτηση ακύρωσης ενώπιον του Δ΄ Τμήματος του ΣτΕ, το οποίο εξέδωσε την 3534/1983 απόφαση, με την οποία εδέχθη ως νόμιμη την ανάκληση της παραχώρησης μόνο ως προς το πωληθέν τμήμα των 3.397 τ.μ. της παραχωρηθείσας έκτασης, ενώ ακύρωσε την απόφαση του Υπουργού Γεωργίας σχετικά με την ανάκληση της παραχώρησης για την υπόλοιπη έκταση. Μετά την έκδοση της 3534/1983 απόφασης του ΣτΕ, συνετάγη η 8-7-1987 έκθεση αυτοψίας από τεχνολόγο Δασοπονίας, στην οποία αναφέρεται ότι στα 3.397 τ.μ. για τα οποία επικυρώθηκε η απόφαση ανάκλησης της παραχώρησης περιλαμβάνεται και μία έκταση 1.505 τ.μ., η οποία ταυτίζεται με το μη πωληθέν διώροφο κτίριο της ΓΕΧΑ μετά του προαυλίου χώρου. Βάσει της έκθεσης αυτοψίας συνετάγη από τον Δ/ντή Δασών Αθηνών το 1839/15-7-1985 Πρωτόκολλο Διοικητικής Αποβολής (Π.Δ.Α), με το οποίο η ΓΕΧΑ απεβάλλετο από την έκταση των 1.505 τ.μ. και του προαυλίου της. Κατά του Π.Δ.Α. η ΓΕΧΑ άσκησε ένδικα μέσα προς ακύρωσή του, με αποτέλεσμα τελικά, επί της ασκηθείσας διοικητικής προσφυγής να επιληφθεί το Συμβούλιο της Επικρατείας, το οποίο θεωρώντας τη διαφορά ως ακυρωτική, εξέδωσε την υπ' αριθ. 3950/1995 απόφασή του, με την οποία κρίνει ότι η έκταση τών 1.505 m2, η οποία αφορά το προσβαλλόμενο Π.Δ.Α. περιλαμβάνεται στην έκταση των 3.397 m2, η οποία είχε πωληθεί από τη ΓΕΧΑ και για την οποία ισχύει η ανάκληση παραχώρησής της και ως εκ τούτου απέρριψε το αίτημα της ΓΕΧΑ να ακυρωθεί το Π.Δ.Α., το οποίο έχει παραμείνει ανεκτέλεστο και εξακολουθεί να έχει τυπική ισχύ.
      Σημειώνεται ότι η ΓΕΧΑ ήγειρε την με αριθμ. 8393/20-9-2005 αγωγή αναγνώρισης κυριότητας της οποίας η εκδίκαση εκκρεμεί ενώπιον των Πολιτικών Δικαστηρίων.
      Ο Υπουργός
      Ε. ΜΠΑΣΙΑΚΟΣ»
      10. Στην με αριθμό 7813/16.2.06 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. Β-367/10.3.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7813/16-2-2006, που κατέθεσε στη Βουλή ο Βουλευτής κ. Φίλιππος Πετσάλνικος, σχετικά με παροχή υπηρεσιών κινητής τηλεφωνίας, θέτουμε υπόψη σας :
      1. Σύμφωνα με το νόμο 3431/3-2-2006 –άρθρο 12 παρ. 1, εδάφια λβ' και κ' (ΦΕΚ 13/Α'), αρμόδια Υπηρεσία για την έκδοση, τροποποίηση ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.)
      2. Η Ο.Τ.Ε. Α.Ε. λειτουργεί με ιδιωτικοοικονομικά κριτήρια, σε περιβάλλον ελεύθερης αγοράς, σύμφωνα με το δίκαιο που τη διέπει, ως ανώνυμη εταιρεία του ν.2190/1920.
      Το Ελληνικό Δημόσιο, μετέχει στην Ο.Τ.Ε. Α.Ε. δια του Υπ.Οι.Ο., και ασκεί έλεγχο υπό την ιδιότητα αυτή του μετόχου.
      Η ως άνω εταιρεία, ως Τηλεπικοινωνιακός Οργανισμός, ελέγχεται από την ΕΕΤΤ, κατ' εφαρμογή σχετικών διατάξεων, όπως εκάστοτε τροποποιούνται και ισχύουν.
      Κατά τις διατάξεις αυτές, ο Ο.Τ.Ε. υπέχει υποχρέωση να παρέχει, οπουδήποτε στην Ελλάδα, σύνδεση στο σταθερό δημόσιο τηλεφωνικό δίκτυο σε σταθερή θέση και πρόσβαση σε υπηρεσία φωνητικής τηλεφωνίας, η οποία θα πρέπει να είναι τέτοια, ώστε να εξασφαλίζεται ότι οι χρήστες πραγματοποιούν και δέχονται τοπικές, υπεραστικές και διεθνείς κλήσεις και κάνουν χρήση υπηρεσιών τηλεομοιοτυπίας και δεδομένων.
      3. Η παροχή υπηρεσιών κινητής τηλεφωνίας δεν εμπίπτει στο πλαίσιο εφαρμογής της Καθολικής Υπηρεσίας, και οι πάροχοι κινητής τηλεφωνίας δεν υπέχουν οιαδήποτε εκ του νόμου υποχρέωση καθολικής γεωγραφικής κάλυψης.
      4. Σχετικά με την εγκατάσταση κεραίας τηλεφωνικής κάλυψης COSMOTE σε 4 οικισμούς του Δήμου Νεστορίου Ν. Καστοριάς, θέμα επί του οποίου η παρούσα Ερώτηση, η Ο.Τ.Ε. Α.Ε. ως μητρική εταιρεία, απέστειλε, εγγράφως, τα παρακάτω στοιχεία:
      Το ραδιοδίκτυο της COSMOTE καλύπτει σήμερα το 99,5% του πληθυσμού της ελληνικής επικράτειας, ενώ η γεωγραφική κάλυψη ανέρχεται στο 95%, υπερκαλύπτοντας έτσι τα ποσοστά ραδιοκάλυψης που προβλέπονται στη σχετική άδεια λειτουργίας της (πληθυσμιακή κάλυψη 95% και γεωγραφική κάλυψη 85% στο σύνολο της επικρατείας - Απόφαση Ε.Ε.Τ.Τ. 240/1).
      Ειδικότερα στο Νομό Καστοριάς το ποσοστό της πληθυσμιακής κάλυψης της COSMOTE προσεγγίζει το 100%, ενώ το αντίστοιχο ποσοστό της γεωγραφικής κάλυψης ανέρχεται στο 88%.
      Σε ό,τι αφορά τους 4 μικρούς και απομονωμένους οικισμούς του Δήμου Νεστορίου (Λειβαδοτόπι, Γιαννοχώρι, Μονόπολο και Τρίλοφο), στους οποίους η ραδιοκάλυψη του δικτύου 2G σήμερα είναι μηδενική, η COSMOTE θα εξετάσει επιτόπου τις δυνατότητες που προσφέρονται για την εξεύρεση της βέλτιστης δυνατής λύσης με στόχο, την κάλυψη των αναγκών επικοινωνίας των μόνιμων κατοίκων της περιοχής.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      11. Στην με αριθμό 8206/28.2.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/6253/24.3.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 8206/28-2-2006, που κατέθεσε στη Βουλή ο βουλευτής κ. Στέλιος Ματζαπετάκης με θέμα «Μέτρα υπέρ πολυτέκνων», προκειμένου να αντιμετωπισθεί το δημογραφικό πρόβλημα στη χώρα μας, σας γνωρίζουμε ότι:
      Για τη στήριξη της πολύτεκνης οικογένειας το Υπουργείο Υγείας και Κοινωνικής Αλληλεγγύης, έχει ήδη καταθέσει σχετικό σχέδιο νόμου στη Βουλή με τον τίτλο «Ενίσχυση της οικογένειας και άλλες διατάξεις». Στο εν λόγω σχέδιο νόμου μεταξύ των άλλων υπάρχει ειδικό κεφάλαιο (κεφάλαιο Β'), στο οποίο περιλαμβάνονται διατάξεις για την εν γένει. στήριξη της πολύτεκνης οικογένειας.
      Επίσης θέματα που αφορούν σε διευκολύνσεις πολύτεκνων υπαλλήλων εξετάζονται στο πλαίσιο των εργασιών της Επιτροπής για την αναθεώρηση των διατάξεων του Κώδικα Κατάστασης Δημοσίων Πολιτικών Διοικητικών Υπαλλήλων.
      Επιπλέον, επισημαίνουμε ότι οι σχετικές με την προστασία των πολυτέκνων διατάξεις, του ν.1910/1944, εξακολουθούν να ισχύουν.
      Όσον αφορά στο ΥΠΕΣΔΔΑ υφίστανται ευεργετικές διατάξεις που ευνοούν
      την απασχόληση των πολυτέκνων και έχουν ως εξής:
      Σύμφωνα με τις διατάξεις του άρθρου 18 του ν. 2190/94, όπως ισχύει, για την κάλυψη θέσεων για τις οποίες ως τυπικό προσόν διορισμού απαιτείται τίτλος υποχρεωτικής εκπαίδευσης (κατηγορία ΥΕ), οι υποψήφιοι λαμβάνουν εκατό (100) μονάδες για καθένα από τα δύο πρώτα ανήλικα τέκνα και διακόσιες (200) μονάδες για καθένα από τα επόμενα ανήλικα τέκνα. Αν ο υποψήφιος είναι τέκνο πολύτεκνης οικογένειας λαμβάνει τριακόσιες (300) μονάδες.
      Επιπρόσθετα, σύμφωνα με την παρ. 11 του άρθρου 21 του ν. 2190/94, όπως ισχύει, κατά την πρόσληψη προσωπικού με σχέση εργασίας ιδιωτικού δικαίου ορισμένου χρόνου, δύο από τα κριτήρια που καθορίζουν τη σειρά κατάταξης των υποψηφίων που έχουν το βασικό κριτήριο της εντοπιότητας, είναι ο αριθμός των τέκνων πολύτεκνης οικογένειας και ο αριθμός των ανήλικων τέκνων.
      Συγκεκριμένα, οι πολύτεκνοι υποψήφιοι λαμβάνουν πενήντα (50) μονάδες για κάθε τέκνο και πενήντα (50) μονάδες για κάθε μέλος προκειμένου για υποψήφιους που έχουν την ιδιότητα του τέκνου πολύτεκνης οικογένειας. Επιπρόσθετα οι υποψήφιοι που έχουν ανήλικα τέκνα λαμβάνουν τριάντα (30) μονάδες για καθένα από τα δύο πρώτα τέκνα και πενήντα μονάδες (50) για το τρίτο τέκνο.
      Επίσης, σύμφωνα με την παρ. 1 του αρ. 1 του ν. 3260/2004 «ποσοστό 20% των προκηρυσσόμενων θέσεων τακτικού προσωπικού και προσωπικού με σύμβαση εργασίας ιδιωτικού δικαίου αορίστου χρόνου των κατηγοριών ΠΕ, ΤΕ, και ΔΕ κατά νομαρχία, φορέα και κλάδο ή ειδικότητα καλύπτονται από πολύτεκνους και τέκνα πολυτέκνων εφόσον υπάρχουν.»
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      12. Στις με αριθμό 9444/31.3.06, 9484/3.4.06, 9553/4.4.06 ερωτήσεις των Βουλευτών κυρίων Εμμανουήλ Στρατάκη, Βασιλείου Κεγκέρογλου και Εμμανουήλ Φραγκιαδουλάκη, δόθηκε με το υπ’ αριθμ. 2131/2135/2147/888/891/19.4.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση των ανωτέρω σχετικών ερωτήσεων και αναφορών σας γνωρίζουμε τα εξής
      Για το έργο «Κατασκευή τμήματος Μάλλια έως όρια Νομών Ηρακλείου - Λασιθίου» τα συμβατικά τεύχη έχουν υποβληθεί για προέγκριση, στην Διαχειριστηκή Αρχή ΕΥΔ/ΕΠ - ΟΑΛΑΑ (5.406) και ο έλεγχος τους θα ολοκληρωθεί εντός του μηνός Μαΐου.
      Για το έργο «Κατασκευή Α/Κ Παπαναστασίου και συνδετήριοι οδοί της παράκαμψης Ηρακλείου» τα συμβατικά τεύχη έχουν επαναποβληθεί για προέγκριση στην ΕΥΔ/ΕΠ - ΟΑΛΑΑ (27.3.06), εξετάζονται και ο έλεγχος τους θα ολοκληρωθεί εντός του μηνός Μαΐου,
      Για το έργο «Εγκατάσταση Πράσινου στο Νομό Ηρακλείου» ολοκληρώνεται η σύνταξη των συμβατικών τευχών και θα σταλούν στην ΕΥΔ/ΕΠ - ΟΑΛΑΑ για προέγκριση.
      Για το έργο «Β΄ κλάδος παράκαμψης Ηρακλείου (Α/Κ Αεροδρομίου-ΚΤΕΟ)», αναμένεται η υπογραφή της απόφασης έγκρισης διάθεσης πίστωσης. Ο διαγωνισμός προβλέπεται να διενεργηθεί εντός του μηνός Ιουνίου.
      Για το έργο «Κατασκευή Ισόπεδου Κόμβου (Ι/Κ) Παλαιοκάστρου» έχουν υπογραφεί οι αποφάσεις έγκρισης διάθεσης πίστωσης και έγκρισης των τευχών δημοπράτησης. Ο διαγωνισμός προβλέπεται να διενεργηθεί εντός του μηνός Μαΐου.
      Ο Υφυπουργός
      Θ. ΞΑΝΘΟΠΟΥΛΟΣ»
      13. Στην με αριθμό 8802/16.3.06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 2068/15.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας μας, σας ενημερώνουμε για τα εξής
      1. Είναι γεγονός ότι εκτός των δύο οδικών αξόνων που καταλήγουν στη Νίκη και στους Ευζώνους δεν υπάρχει οδικό δίκτυο έως τα σύνορα του όμορου Κράτους (FYROM) εντός του Νομού Πέλλας.
      2. Ως γνωστό οι πρωτεύοντες οδικοί άξονες εκτείνονται προς Βορρά εντός του Νομού μέχρι τις περιοχές Αριδαία, Λαγκάδια. Αυτό οφείλεται στο προς Βορρά λίαν δυσχερές και ορεινό έδαφος (όρος Βόρρας), στο εξ αυτού υψηλό κόστος κατασκευής οδών αλλά και στην μη ύπαρξη αντίστοιχων οδικών αξόνων και από την πλευρά του όμορου Κράτους.
      3. Για τη σύνδεση με την όμορο FYROM είναι πράγματι απαραίτητη η συντήρηση και βελτίωση του υπάρχοντος οδικού δικτύου αρμοδιότητας των Υπηρεσιών της Περιφέρειας Κεντρικής Μακεδονίας (ΔΕΣΕ κλπ.).
      4. Το ΥΠΕΧΩΔΕ στο πρόγραμμα βελτίωσης της Οδικής Ασφάλειας του Εθνικού Οδικού Δικτύου, έχει καταρτίσει παράλληλα επιμέρους προγράμματα για την υλοποίηση βραχυπρόθεσμων παρεμβάσεων μετά από εκπόνηση σχετικών μελετών εντοπισμού επικίνδυνων θέσεων και τμημάτων. Στο πρόγραμμα αυτό και ειδικότερα για την οδό Θεσ/κης-Εδεσσας-Σύνορα Ν.Φλώρινας προβλέπονται εργασίες προϋπολογισμού 1,9 εκατ. ευρώ, πέραν της συντήρησης που εκτελούν οι Περιφέρειες με τις Υπηρεσίες τους (ΔΕΣΕ και ΔΕΚΕ).
      5. Επίσης το ΥΠΕΧΩΔΕ προωθεί ήδη πρόγραμμα μελετών για τη γενική βελτίωση και εκσυγχρονισμό του Εθνικού οδικού δικτύου. Στο πρόγραμμα αυτό έχει συμπεριληφθεί και η «Μελέτη βελτίωσης της Ε.Ο. 2 στο τμήμα Θεσ/νίκη-Εδεσσα (κατά τμήματα)» και έχει υπογραφεί η ένταξη της υπόψη μελέτης στο επιχειρησιακό πρόγραμμα Οδικοί Άξονες, Λιμάνια και Αστική Ανάπτυξη, προϋπολογισμού μελέτης 3 εκατ. ευρώ για έργο της τάξεως των 120 εκατ. ευρώ.
      Ο Υφυπουργός
      Θ. ΞΑΝΘΟΠΟΥΛΟΣ»
      14. Στην με αριθμό 8545/9.3.06 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 2049/15.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης σας γνωρίζουμε ότι η βελτίωση της Ε.Ο. Πατρών-Τριπόλεως (πρώην 111) είναι αρμοδιότητας των Περιφερειών Δυτικής Ελλάδας και Πελοποννήσου, των οποίων τα με αρ.πρ. 851 ΓΓ/22.3.06, 2214/17.3.06, 4097/16.3.06 έγγραφα σας επισυνάπτουμε στην παρούσα.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανέλλη. 
      Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 16 Μαΐου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής)
      1. Η με αριθμό 9743/10-4-2006 ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Εθνικής Παιδείας και Θρησκευμάτων, σχετικά με το πρόγραμμα σχολικής στέγης στο Νομό Ηρακλείου.
      2. Η με αριθμό 7311/2-2-2006 ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση των προβλημάτων στη λειτουργία της Δημόσιας Επιχείρησης Πολεοδομίας και Στέγασης (ΔΕΠΟΣ Α.Ε.)
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής)
      Η με αριθμό 8046/23-2-2006 ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή Δημοσίων Έργων με συμβάσεις παραχώρησης. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η  με αριθμό 686/8-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Δικαιοσύνης, σχετικά με τη διασφάλιση των συνθηκών υγιεινής και ασφάλειας στις φυλακές Αλικαρνασσού κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Σήμερα, ο αριθμός των εγκλείστων στις πεπαλαιωμένες εγκαταστάσεις της κλειστής φυλακής Νέας Αλικαρνασσού αποτελεί αρνητικό «ρεκόρ» καθώς τους τελευταίους έξι μήνες οι κρατούμενοι της φυλακής έχουν αυξηθεί, με αποτέλεσμα να φτάνουν κατά μέσο όρο τους τριακόσιους πενήντα. Ωστόσο οι υποδομές του σωφρονιστικού ιδρύματος αδυνατούν να καλύψουν τις ανάγκες στέγασης των εγκλείστων, αφού έχει προδιαγραφές στέγασης μόνο για εκατόν πέντε άτομα. 
      Επιπλέον, ενώ η οργανική δύναμη των φρουρών εξωτερικής φρούρησης που αναλαμβάνουν όλες τις μεταγωγές και τις τέσσερις εξωτερικές σκοπιές της κλειστής φυλακής Νέας Αλικαρνασσού είναι ενενήντα έξι άτομα, σήμερα μόνο οι τριάντα δύο θέσεις είναι καλυμμένες. 
      Παράλληλα, η Υπηρεσία Φρουρών Εξωτερικής Φρούρησης αντιμετωπίζει σοβαρό πρόβλημα έλλειψης δύναμης εξαιτίας της συνεχιζόμενης φύλαξης ενός νεφροπαθή ποινικού κρατουμένου στο Πανεπιστημιακό Νοσοκομείο Ηρακλείου (ΠΑ.Γ.Ν.Η.). 
      Μάλιστα, ο εν λόγω κρατούμενος προβλέπεται να παραμείνει στο ΠΑ.Γ.Ν.Η. φρουρούμενος για άλλους δέκα μήνες, αφού η φυλακή δεν διαθέτει τις απαραίτητες συνθήκες υγιεινής. 
      Το αποτέλεσμα είναι μια από τις τέσσερις σκοπιές να παραμένει για μεγάλο χρονικό διάστημα αφύλακτη, αφού το προσωπικό φύλαξης διατίθεται για τη φύλαξη του κρατουμένου στο ΠΑ.Γ.Ν.Η..
      Παράλληλα γίνονται μεταγωγές επικίνδυνων κρατουμένων σε δικαστήρια και νοσοκομεία με λιγότερη από την προβλεπόμενη δύναμη. 
      Έπειτα από τα ανωτέρω ερωτάστε, κύριε Υπουργέ:
      Τι μέτρα προτίθεστε να λάβετε ούτως ώστε:
      α) Να διασφαλιστούν αφ΄ ενός οι συνθήκες υγιεινής διαβίωσης που αφορούν ανθρώπους, στην κλειστή φυλακή Νέας Αλικαρνασσού  και αφ’ ετέρου η ασφάλεια και η επάρκεια της φρούρησης των κρατουμένων με την ενίσχυση του προσωπικού εξωτερικής φρούρησης;
      β) Πότε προβλέπεται η μετεγκατάσταση του σωφρονιστικού ιδρύματος, κάτι που, ενώ είχε δρομολογηθεί από την προηγούμενη κυβέρνηση, σήμερα φαίνεται ότι δεν προωθείται;»
      Ο Υπουργός Δικαιοσύνης κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είναι πράγματι γεγονός –θεωρώ άλλωστε ότι ο κύριος συνάδελφος θα το γνωρίζει καλά- ότι το Μάρτιο του 2004 παραλάβαμε μία κατάσταση κυριολεκτικά οριακή στο σωφρονιστικό σύστημα της χώρας μας. Ο εκρηκτικός συνωστισμός περίπου εννιάμισι χιλιάδων κρατουμένων σε χώρους κατασκευασμένους για πεντέμισι χιλιάδες κρατουμένους με υποτυπώδεις, πεπαλαιωμένες, χωρίς συντήρηση υποδομές, με ελλειμματικό προσωπικό, μαρτυρά, νομίζω, το μέγεθος του προβλήματος. Και όλα αυτά παρά την άνοδο της εγκληματικότητας κατά τη διάρκεια των τελευταίων χρόνων, ενώ κατασκευάστηκε μόλις μία φυλακή κατά τη διάρκεια των τελευταίων δεκαπέντε χρόνων στο Μαλανδρίνο και αυτή προβληματική. 
      Από την ανάληψη των καθηκόντων μας υλοποιούμε, παρά τη δύσκολη οπωσδήποτε δημοσιονομική συγκυρία, ένα ταχύρυθμο πρόγραμμα κατασκευής επτά νέων φυλακών, τεσσάρων σε πρώτη φάση και τριών σε δεύτερη. Με εύστοχες τροποποιήσεις στο σχεδιασμό των φυλακών αυξήσαμε τη δυναμικότητα από διακοσίους ογδόντα κρατούμενους ανά φυλακή, όπως συνέβαινε μέχρι σήμερα, σε τετρακόσιους ανά φυλακή, με προοπτική να δημιουργηθούν έτσι περίπου δύο χιλιάδες επτακόσιες νέες θέσεις. Και σημειώνω μάλιστα ότι στις καινούργιες αυτές φυλακές οι συνθήκες κράτησης είναι πολύ ανθρωπινότερες. Είναι περισσότερα τα τετραγωνικά, τα οποία αναλογούν ανά κρατούμενο. 
      Η επικείμενη αποσυμφόρηση των κορεσμένων φυλακών μας θα βελτιώσει σημαντικά τις συνθήκες κράτησης, πρόδηλα και στις φυλακές Αλικαρνασσού. Καταβάλλουμε κάθε δυνατή προσπάθεια για τη βελτίωση και τον εκσυγχρονισμό των εγκαταστάσεων της συγκεκριμένης φυλακής. Επισκευάσαμε τα μαγειρεία, την αποθήκη τροφίμων. Διαμορφώσαμε το δεύτερο προαύλιο κρατουμένων, ενώ ολοκληρώθηκε και ήδη λειτουργεί η σύνδεση της αποχέτευσης της φυλακής με το δίκτυο της πόλης. Ως προς την εξωτερική φρουρά της φυλακής, πρόδηλα η δύναμή της ελαττώνεται, όταν υπάρχει ανάγκη μεταγωγής, όπως το συγκεκριμένο παράδειγμα, το οποίο φέρατε. Σ’ αυτήν την περίπτωση, όπως μας ενημέρωσε ο διευθυντής της φυλακής, και για τις ώρες που κατ’ εξαίρεση μια εκ των τεσσάρων σκοπιών δεν φυλάσσεται, ενισχύεται πλέον η εσωτερική βάρδια της φυλακής με περισσότερους σωφρονιστικούς υπαλλήλους, ώστε να μη δημιουργείται πρόβλημα ασφάλειας στη φύλαξη των κρατουμένων. 
      Είναι μεγάλες πράγματι οι ελλείψεις προσωπικού και γνωστές σε όλες τις φυλακές της χώρας. Δεν έχει αντιμετωπιστεί το θέμα της στελέχωσής τους με επάρκεια κατά το παρελθόν. Εμείς προχωρούμε έμπρακτα στην αντιμετώπιση του προβλήματος. Από το Μάιο του 2005 μέχρι σήμερα έχουν διοριστεί διακόσιοι δέκα τρεις νέοι σωφρονιστικοί υπάλληλοι, εκ των οποίων δώδεκα στην Αλικαρνασσό. Επιπλέον, καταφέραμε να εξασφαλίσουμε πίστωση 9.500.000 ευρώ για την κατ’ εξαίρεση πρόσληψη εξακοσίων εννέα νέων υπαλλήλων στα καταστήματα κράτησης της χώρας. Απ’ αυτούς διακόσιοι είκοσι πέντε είναι εξωτερικοί φρουροί και εννέα εξ αυτών θα τοποθετηθούν -κατά την αναλογία της δύναμης πάντα- στην Αλικαρνασσό. Εντός των ημερών προκηρύσσουμε το σχετικό διαγωνισμό. Ακόμα, αναζητούμε τη χρηματοδότηση για την πρόσληψη άλλων διακοσίων ογδόντα περίπου εξωτερικών φρουρών για την προκήρυξη αυτών των θέσεων για όλα τα καταστήματα κράτησης. Κάποιες εξ αυτών οπωσδήποτε αναλογούν και στην Αλικαρνασσό. 
      Μία τελευταία παρατήρηση αναφορικά με το ζήτημα της μετεγκατάστασης των φυλακών: Είναι ανακριβές ότι είχε τάχα δρομολογηθεί από την προηγούμενη κυβέρνηση. Το ακριβές είναι ότι είχε εντοπιστεί κάποιο οικόπεδο, το οποίο είχε κατ’ αρχήν υποδειχθεί από το Δήμο Νεάπολης. Το συγκεκριμένο, όμως, οικόπεδο κρίθηκε –κατ’ επανάληψη μάλιστα- ακατάλληλο για κατάστημα κράτησης κι έτσι εγκαταλείφθηκε η συγκεκριμένη λύση. 
      Με τη νέα πρόταση –γιατί υπήρξε νέα πρόταση- του Δήμου Νεάπολης, με την οποία μάλιστα είχε το Υπουργείο κατ’ αρχήν συμφωνήσει, προχωρήσαμε. Δεν συνήνεσε, όμως, η Αρχαιολογική Υπηρεσία. 
      Σήμερα συνεργαζόμαστε στενά με το δήμο, από τον οποίο και περιμένουμε να υποδείξει άλλη κατάλληλη περιοχή για την ανέγερση του νέου καταστήματος.
      Σημειώνω το αυτονόητο, ότι χρειάζεται οπωσδήποτε, για την υιοθέτηση οποιασδήποτε πρότασης, πρώτιστα να υπάρξει η συναίνεση των τοπικών φορέων.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Φραγκιαδουλάκης έχει το λόγο.
      ΜΑΝΟΣ ΦΡΑΓΚΙΑΔΟΥΛΑΚΗΣ: Κύριε Υπουργέ, με όλη την εκτίμηση που σας έχω, αναφέρεστε στο παρελθόν. Παρελθόν, όμως, έχει και η Κυβέρνησή σας. Δύο χρόνια.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Για το παρόν μίλησα.
      ΜΑΝΟΣ ΦΡΑΓΚΙΑΔΟΥΛΑΚΗΣ: Σαφώς το παρόν μάς ενδιαφέρει και το μέλλον ακόμα περισσότερο, αλλά το συγκεκριμένο πρόβλημα που υπάρχει στην Αλικαρνασσό έχει πολύ σημαντική σχέση με την ανθρώπινη διαβίωση των εγκλείστων –να μην αναφέρω πάλι τα νούμερα- και έχει σχέση και με την ασφάλεια και την εξασφάλιση της ζωής ενδεχομένως των φρουρών που μεταφέρουν με ελλιπή σύνθεση τους κρατούμενους. Και ως πρόσφατο παρελθόν έχουμε το Ρώσο και την απόδρασή του με το φόνο των δύο αστυνομικών. 
      Πριν συμβούν αυτά λοιπόν –ανησυχώντας- θέτω το θέμα της επάρκειας στελέχωσης. Πράγματι είναι ένα παλαιό κτήριο, από το 1937, το οποίο είχε κτιστεί για νοσοκομείο. Οι διαρρυθμίσεις, που έχουν γίνει, δεν προσέφεραν κάτι ιδιαίτερο. Ήταν σε ένα οικόπεδο σαράντα στρεμμάτων και έχει μείνει λιγότερο από το μισό. Δεν γίνεται τίποτα. Εκεί η φύλαξη δεν μπορεί να γίνει. Καθημερινά πετάνε ναρκωτικά και κυρίως ηρωίνη οι διάφοροι συνεργάτες των εγκλείστων.
      Το κυριότερο, όμως, κύριε Υπουργέ, είναι άλλο. Τα προβλήματα δεν λύνονται με προσλήψεις εννέα και δέκα υπαλλήλων, όταν οι σωφρονιστικοί υπάλληλοι είναι εβδομήντα αντί ενενήντα ή όταν οι φύλακες οι εξωτερικοί είναι τριάντα δύο αντί για ενενήντα έξι. Είναι μεγάλες οι διαφορές και οι αδυναμίες του συστήματος ασφάλισης και λειτουργίας. 
      Η ενημέρωση που έχω από το Δήμαρχο της Αλικαρνασσού είναι ότι είχε επιλεγεί το οικόπεδο, είχε γίνει η μελέτη, είχε δημοπρατηθεί, είχε δοθεί στον ανάδοχο και ήταν έτοιμο να προχωρήσει, αλλά συνήλθε μία άλλη επιτροπή, έκρινε ακατάλληλο το οικόπεδο και έτσι δεν έγινε τίποτα από εκεί και πέρα.
      Φαντάζομαι ότι η ενημέρωση που έχω δεν μπορεί να είναι τόσο μετέωρη, δεν μπορεί να είναι τόσο αδύναμη. Πρέπει κάπου να εδράζεται. Και πιστεύω ότι αυτά που μου λέει ο δήμαρχος δεν είναι έξω από την πραγματικότητα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Δικαιοσύνης κ. Παπαληγούρας έχει το λόγο για να δευτερολογήσει.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Φαντάζομαι να συνομολογείτε ότι ακόμα λιγότερο μπορούν να αμφισβητηθούν τα στοιχεία τα οποία σας δίνει το Υπουργείο Δικαιοσύνης, κύριε συνάδελφε. 
      ΜΑΝΟΣ ΦΡΑΓΚΙΑΔΟΥΛΑΚΗΣ: Όχι εσείς, κύριε Υπουργέ. Κάποιοι άλλοι σας τα δίνουν.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επιμένω, λοιπόν. Δεν υπήρξε καμία τέτοια διαδικασία, που λέτε. Ήταν ακόμα σε στάδιο πολύ προηγούμενο από αυτά τα οποία εσείς περιγράφετε. Και οπωσδήποτε δεν είναι ευθύνη της σημερινής ηγεσίας του Υπουργείου Δικαιοσύνης το γεγονός ότι κρίθηκε ακατάλληλο το συγκεκριμένο οικόπεδο, επί του οποίου επρόκειτο να ανεγερθεί.
      Επαναλαμβάνω ότι η πρόθεσή μας είναι ευθύς, ως υποδειχθεί κατάλληλο οικόπεδο, να προχωρήσουμε με το να το εντάξουμε στο πρόγραμμα και να ξεκινήσει το έργο.
      Από εκεί και πέρα επαναλαμβάνω ότι κανείς δεν είναι ευτυχής αυτή την ώρα με τον αριθμό των φυλάκων, κανείς δεν είναι ευτυχής με την όλη κατάσταση στις ελληνικές φυλακές. Καταβάλλουμε, όμως, μία πολύ συστηματική προσπάθεια και τα πράγματα έχουν βελτιωθεί σημαντικά. Και αν λάβετε υπ΄ όψιν και την κρίσιμη δημοσιονομική συγκυρία, θα πρέπει να συνομολογήσετε ότι δεν είναι ασήμαντο το γεγονός ότι αυτήν την ώρα καταφέρνουμε να αυξήσουμε περίπου κατά 30% τον οπωσδήποτε -το συνομολογώ κι εγώ- μικρό αριθμό των εξωτερικών φρουρών της Αλικαρνασσού. Αυτή, όμως, είναι η εικόνα. Αυξάνεται περίπου κατά 30% η δύναμή τους. Δεν είναι ασήμαντο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επόμενη είναι η δεύτερη με αριθμό 707/9.5.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Απασχόλησης και Κοινωνικής Προστασίας, σχετικά με τη μονιμοποίηση των εκτάκτων γιατρών στο Ι.Κ.Α. κ.λπ..
      Η επίκαιρη ερώτηση της κ. Κανέλλη έχει ως εξής:
      «Μετά από συνεχόμενες απεργίες και αλλεπάλληλα δικαστήρια, οι πεντέμισι χιλιάδες γιατροί του Ι.Κ.Α. κατόρθωσαν να μετατρέψουν τις συμβάσεις έργου σε αορίστου χρόνου, αποφεύγοντας έτσι την αναίτια απόλυσή τους, παρέμειναν όμως παγιδευμένα τα ασφαλιστικά και συνταξιοδοτικά τους δικαιώματα. Οι όροι των νέων προσλήψεων γιατρών από το Ι.Κ.Α.-Ε.Τ.Α.Μ. είναι αποκαλυπτικοί. Η σύμβαση γίνεται για είκοσι τέσσερις μήνες χωρίς ανανέωση, ενώ η συνολική αμοιβή για όλο το χρονικό διάστημα ορίζεται σε 36.000 ευρώ μικτά, που θα καταβάλλονται με την παράδοση του έργου ή τμηματικά ως δεδουλευμένα, ανεξαρτήτως περιστατικών, σε ισόποσες μηνιαίες δόσεις.
      Αποδεικνύεται έτσι ότι η πολιτική της στυγνής εκμετάλλευσης που υπηρέτησε το ΠΑ.ΣΟ.Κ., συνεχίζεται και με νέες μορφές από την Κυβέρνηση της Νέας Δημοκρατίας, αφού από την αποικιοκρατική σύμβαση της προηγούμενης κυβέρνησης, περάσαμε σε μια ακόμα χειρότερη.
      Ερωτάται, ο κύριος Υπουργός, αν σκοπεύει η Κυβέρνηση να μονιμοποιήσει όλους τους έκτακτους γιατρούς του Ι.Κ.Α., ώστε αυτοί να αποκτήσουν πλήρη εργασιακά, ασφαλιστικά και συνταξιοδοτικά δικαιώματα».
      Στην επίκαιρη ερώτηση της κ. Κανέλλη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, το Ι.Κ.Α.-Ε.Τ.Α.Μ. έχει τρεις κατηγορίες εργαζομένων γιατρών. Μόνιμοι είναι δύο χιλιάδες διακόσιοι εξήντα εννιά γιατροί και οδοντίατροι πλήρους και αποκλειστικής απασχόλησης, πέντε χιλιάδες τετρακόσιοι εξήντα εννιά γιατροί και οδοντίατροι είναι ιδιωτικού δικαίου αορίστου χρόνου και τριακόσιοι εβδομήντα εννιά γιατροί και οδοντίατροι είναι με μίσθωση έργου με διετείς συμβάσεις. 
      Πράγματι, είναι ελλιπές το  νομοθετικό πλαίσιο για τη μονιμότητα των πέντε χιλιάδων γιατρών αορίστου χρόνου στους οποίους αναφέρεσθε, γιατί με το ν. 3232 στις 12 Φεβρουαρίου 2004 αυτές οι ειδικές συμβάσεις έγιναν συμβάσεις αορίστου χρόνου. Άρα, για να μονιμοποιηθούν, χρειάζεται νέο νομοθετικό πλαίσιο, γιατί νομοθετικό πλαίσιο δεν υπάρχει.
      Όσον αφορά στους τριακόσιους εβδομήντα εννιά γιατρούς που διορίστηκαν επί των ημερών μας, τα δύο τελευταία χρόνια, με το άρθρο 10 του ν. 3302/2006, σε εξαιρετικές περιπτώσεις για την κάλυψη αναγκών παροχής υπηρεσιών υγείας σε γεωγραφικά τμήματα της χώρας ή σε ειδικές κοινωνικές ομάδες ή για μεγάλες ανάγκες του Ι.Κ.Α., έχει τη δυνατότητα το Ι.Κ.Α. για μέχρι το 7% του συνόλου των οργανικών θέσεων να προσλαμβάνει μ’ αυτήν την ειδική εργασιακή σχέση. 
      Όμως, όπως έχετε πληροφορηθεί, έρχεται την ερχόμενη εβδομάδα σχέδιο νόμου για το ασφαλιστικό. Εκεί θα προβλέπεται διάταξη, με την οποία θα μπορούμε να προσλάβουμε με σύμβαση αορίστου χρόνου, για να μην έχουμε αυτήν τη σύμβαση διετούς μίσθωσης. Σ’ αυτό, λοιπόν, το νομοσχέδιο θα υπάρχει διάταξη που θα δίνει τη δυνατότητα να μπορούμε να προσλάβουμε γιατρούς αορίστου χρόνου και να μην καταλήγουμε σ’ αυτήν την έκτακτη ανάγκη, που όμως είναι απαραίτητη για τη λειτουργία του Ι.Κ.Α..
      Γίνεσθε μάρτυς καθημερινά –γινόμαστε όλοι- του γεγονότος ότι υπάρχουν προβλήματα και σε θέματα υγείας, μεγάλες ουρές αναμονής. Εκεί χρειάζεται να παρέμβει η διοίκηση και να προσλάβει γι’ αυτές τις έκτακτες ανάγκες με το ν. 3302 μέχρι το 7%.. Αυτό κάνουμε στο σχέδιο νόμου που έρχεται και θα καλύψουμε και αυτήν την ανάγκη, ούτως ώστε αυτοί οι άνθρωποι να μην είναι με μίσθωση έργου είκοσι τεσσάρων μηνών, αλλά να είναι αορίστου χρόνου.
      ΠΡΟΕΔΡΕΥΩΝ (Γεώργιος Σούρλας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Κύριε Υπουργέ, θέλω να είμαι καλοπροαίρετη. Δεν κατάλαβα εάν δεν καταλάβατε την ερώτησή μου ή αν δεν θέλετε να μου απαντήσετε. Εγώ δεν σας μίλησα για τους τριακόσιους που μπορεί να πήρατε κάτω από έκτακτες συνθήκες για να καλύψουν έκτακτες ανάγκες. Μιλάω για πεντέμισι χιλιάδες ανθρώπους, οι οποίοι δουλεύουν δώδεκα και δεκατέσσερα χρόνια στο Ι.Κ.Α. και έχουν κάθε αναγνώριση σε πρώτο και σε δεύτερο βαθμό από τα ελληνικά δικαστήρια. Δεν πήγαν σε «μεταφυσική» σχολή να ζητήσουν δικαίωση και πτυχίο.
      Πάνε πρωτοδίκως, πάνε στο Εφετείο και τους αναγνωρίζεται σχέση εξηρτημένης εργασίας. Είναι οικογενειάρχες άνθρωποι. Έχουν κάνει τη μία απεργία πίσω από την άλλη και τη μία κινητοποίηση πίσω από την άλλη. Το λέω για να σας πείσω να μου απαντήσετε. Η ερώτησή  μου είναι σαφής: Προτίθεστε να μονιμοποιήσετε αυτούς τους ανθρώπους; 
      Θέλετε να μιλάτε για αναβάθμιση των ιατρικών υπηρεσιών του Ι.Κ.Α.. Θα σας πω κάτι που μου είπε ένας γιατρός. Μου είπε: «Δουλεύω στο Ι.Κ.Α. δεκατέσσερα χρόνια. Έχω τρία παιδιά. Αν μπω στο αεροπλάνο και πέσει το αεροπλάνο, καλά που θα πάω! Δεν υπάρχει κανένα συνταξιοδοτικό δικαίωμά μου, τίποτα». Ξέρετε ότι οι γιατροί αυτοί καταβάλλουν από την τσέπη τους στο Τ.Σ.Α.Υ. τις εισφορές; Και μην μου απαντήσετε ότι αυτοί οι άνθρωποι έχουν και ιδιωτικά ιατρεία, γιατί έχουν και οι άλλοι και το ξέρετε πάρα πολύ καλά. Ζουν και λειτουργούν κάτω από συνθήκες πλήρους και αποκλειστικής απασχόλησης και παραμένουν δέσμιοι και όμηροι δώδεκα και δεκατέσσερα χρόνια. Δεν μπορεί, κύριε Πρόεδρε, κάποιος να πει ότι αυτοί περισσεύουν στο Ι.Κ.Α.. Εδώ ήδη μιλάμε για ανάγκες, οι οποίες εμφανίζονται με την ύπαρξη των οκτώ χιλιάδων ανθρώπων, συν τους τριακόσιους για του οποίους έρχεται και ομολογεί η Κυβέρνηση ότι τους έκανε συμβάσεις. 
      Και έπειτα, να σας πω κάτι. Για τις ειδικές περιοχές, όπως είπατε, μένει να δούμε αν αυτοί που προσελήφθησαν, προσελήφθησαν για ειδικές περιοχές, για να καλύψουν ειδικές εξαιρετικές ανάγκες. Εγώ δεν έχω λόγο να το αμφισβητήσω. Για τις ειδικές περιοχές, λοιπόν, η φιλοσοφία της πρόσληψης ανθρώπων κατ’ αποκοπήν, ψιλοεργολαβικά –επιτρέψτε μου να το πω- είναι λιγάκι αντιαισθητική και αποικιοκρατική: «Έλα να κάνεις το γιατρό, είκοσι τέσσερις μήνες, μεικτά τριάντα έξι χιλιάρικα και θα τα πάρεις άμα τελειώσεις». Μα, στ’ αλήθεια αυτό είναι πολιτική πρόνοιας; Είναι πολιτική ανάληψης ουσιαστικών ευθυνών απέναντι στην υγεία του ελληνικού λαού; Μ΄ ένα Ι.Κ.Α. που τόσο εύκολα συκοφαντείτε κάθε τρεις και μία; 
      Η τελευταία φορά που έγιναν μονιμοποιήσεις στο Ι.Κ.Α., ήταν επί Αλέκου Παπαδόπουλου. Καθίστε μόνος σας και βρείτε το πότε. Από τότε; Και αυτό περιορισμένα. Γι’ αυτό μιλάμε για δύο χιλιάδες και κάτι μόνιμους και για πεντέμισι χιλιάδες συμβασιούχους. Πού θα πάει αυτό; Σε μια χώρα που της λείπουν οι γιατροί του Ι.Κ.Α., που μιλάμε για τις ουρές του Ι.Κ.Α.; Και μου ομολογείτε και μόνος σας ότι είναι γιατροί και οδοντίατροι μαζί. Γι’ αυτό και σας έχουν προκύψει και τέτοιες ανάγκες. 
      Επειδή έρχεται, λοιπόν, το ασφαλιστικό -και το ομολογείτε ότι έρχεται και ότι εκεί θα έχετε μια μικρή πρόβλεψη- η ερώτησή μου είναι σαφής και σας παρακαλώ στη δευτερολογία σας να μου απαντήσετε μ΄ ένα ναι ή ένα όχι. Σκοπεύει η Κυβέρνηση να τους μονιμοποιήσει; Αυτό μπορεί να είναι μία δέσμευση. Έχετε τα κότσια να την κάνετε εδώ στη Βουλή; Μπορείτε; Σας παίρνει εν όψει του ασφαλιστικού ή θα χαλάσετε τη σάλτσα της πλήρους εξάρθρωσης και διάλυσης κάθε ασφαλιστικού δικαιώματος, οπότε δεν θα εξαιρεθούν βεβαίως και οι δυστυχείς γιατροί του Ι.Κ.Α., που περιμένουμε να μας σώσουν κιόλας; 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Κανέλλη.
      Κύριε Υπουργέ, έχετε το λόγο για να δευτερολογήσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Κανέλλη, οι δύο χιλιάδες μόνιμοι, αποκλειστικής και πλήρους απασχόλησης, είναι ασφαλισμένοι και στο Ι.Κ.Α. και στο Τ.Σ.Α.Υ.. Μιλάτε για τους πέντε χιλιάδες αορίστου χρόνου, οι οποίοι έχουν και το ιατρείο και είναι ασφαλισμένοι -δεν είναι ανασφάλιστοι- στο Τ.Σ.Α.Υ., στο ταμείο γιατρών. Δηλαδή, μιλούμε για δεύτερη σύνταξη. Αυτό είναι το ζητούμενο. Μία σύνταξη από το Τ.Σ.Α.Υ. και μία σύνταξη από το Ι.Κ.Α.. Αυτό, λοιπόν, που λέει το νομοθετικό πλαίσιο τώρα, είναι ότι δεν μπορεί να γίνει η μονιμοποίησή τους.
      ΛΙΑΝΑ ΚΑΝΕΛΛΗ: Είναι προνομιούχοι και ζητάνε δύο συντάξεις; Δεν είναι προνομιούχοι. Δεν ζητάνε δύο συντάξεις. Με παρανοήσατε. Ζητάνε να εξασφαλίσουν τα δικαιώματά τους από τον εργοδότη τους. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, όχι. Σας το ξεκαθαρίζω. Οι γιατροί που δουλεύουν ως αορίστου χρόνου, είναι ασφαλισμένοι στο Τ.Σ.Α.Υ.. Τελείωσε. Τελεία και παύλα.
      ΛΙΑΝΑ ΚΑΝΕΛΛΗ:  Από την τσέπη τους τα πληρώνουν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι ασφαλισμένοι και πρέπει να πληρώνουν εισφορές που δεν είχαν πληρώσει μέχρι τώρα αναδρομικά για να γίνουν μόνιμοι, για να έχουν και ασφαλιστικό δικαίωμα από το ΙΚΑ. Αυτό ζητάτε. Αυτό είναι ένα θέμα που δεν καλύπτεται από το νομοθετικό πλαίσιο. Είναι ένα θέμα σε εξέλιξη, ένα ασφαλιστικό νομοσχέδιο, είναι λαμπρό πεδίο για να το συζητήσουμε και να δούμε τι μπορεί να γίνει εκεί. 
      Όμως, θέλω να σας πω κάτι, κυρία Κανέλλη. Είναι εύκολο να μιλάμε για νομιμότητα στο δημόσιο, εύκολο να σε καθυστερήσει κάποιος, να σε ταλαιπωρήσει κάποιος, αλλά μια ερώτηση θα σας κάνω. Εσείς έχετε ένα λατρευτό παιδί ή ο οποιοσδήποτε. Επειδή, δηλαδή, ο γιατρός είναι μόνιμος και πρέπει να το πάτε σ’ αυτόν υποχρεωτικά, είτε είναι καλός γιατρός είτε δεν είναι, θα πρέπει να δούμε ως δόγμα τη μονιμότητα στην επιστήμη; Αυτό είναι ένα ερώτημα, κυρία Κανέλλη.
      ΔΗΜΗΤΡΙΟΣ ΠΙΠΕΡΓΙΑΣ: Και πώς τους διαλέγετε; Με ποια κριτήρια;
      ΛΙΑΝΑ ΚΑΝΕΛΛΗ: Το ερώτημα είναι μια σοφιστεία και δεν απαντάω. Δικαίωμα είναι η ασφάλιση και η συνταξιοδότηση, δεν είναι επιστημονικό επίτευγμα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Είναι ένα ερώτημα. Όλοι αυτοί οι γιατροί είναι αορίστου χρόνου και πρέπει να ξέρετε ότι για το γιατρό, το τεκμήριο είναι η επιστημονική καταξίωση, είναι το ήθος, είναι η συμπεριφορά και όλα αυτά. 
      ΛΙΑΝΑ ΚΑΝΕΛΛΗ: Το ασφαλιστικό δικαίωμα είναι δικαίωμα, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Νομίζω ότι απήντησα σαφώς. Δεν είναι ανασφάλιστοι. Έχουν ασφάλιση στο Τ.Σ.Α.Υ.…
      ΛΙΑΝΑ ΚΑΝΕΛΛΗ: Δεν είναι επιστημονικό επίτευγμα.
      ΠΡΟΕΔΡΕΥΩΝ (Γεώργιος Σούρλας): Κυρία Κανέλη, σας παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι γιατροί που είπατε ότι δουλεύουν δεκαπέντε χρόνια, στους οποίους δεν έχουν γίνει κρατήσεις μέχρι τώρα…
      ΛΙΑΝΑ ΚΑΝΕΛΛΗ: Πολιτικό έγκλημα είναι.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …πρέπει να πληρώσουν αναδρομικά. Οι γιατροί αρνούνται να πληρώσουν. Είμαστε σε διάλογο με τους φορείς των γιατρών. Όταν έρθει το σχέδιο νόμου, θα δούμε τι ρύθμιση θα υπάρξει.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η με αριθμό 703/9.5.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με την καθυστέρηση στην ολοκλήρωση των έργων της Λεωφόρου Ασπροπύργου κ.λπ., διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Η πρώτη, η με αριθμό 692/8.5.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με τα συγχρηματοδοτούμενα μέτρα για την πτηνοτροφία κ.λπ., διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Η Βουλευτής κ. Αικατερίνη Περλεπέ-Σηφουνάκη ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 41/24/20.1.2006	επερώτηση των Βουλευτών του ΠΑ.ΣΟ.Κ. κ.κ. Άννας Διαμαντοπούλου, Ροδούλας Ζήση, Χρήστου Πρωτόπαπα, Δημητρίου Πιπεργιά, Βασιλείου Κεγκέρογλου, Ιωάννη Μανιάτη, Ελπίδας Τσουρή, Παναγιώτη Ρήγα, Απόστολου Φωτιάδη, Ιωάννη Διαμαντίδη, Νικολάου-Φωτίου Χατζημιχάλη, Αθανασίου (Θάνου) Μωραΐτη, Αθανάσιου Παπαγεωργίου, Απόστολου-Αθανάσιου Τσοχατζόπουλου, Κίμωνα Κουλούρη, Μιχαήλ Χρυσοχοΐδη, Ευάγγελου Παπαχρήστου, Χρύσας Μανωλιά, Αναστασίου Σιδηρόπουλου και Παρασκευής (Εύης) Χριστοφιλοπούλου, προς τον Υπουργό Ανάπτυξης σχετικά με την πολιτική της Κυβέρνησης στη Βιομηχανική Παραγωγή. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει Κοινοβουλευτική Εκπρόσωπο τη Βουλευτή κ. Διαμαντοπούλου.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει Κοινοβουλευτικό Εκπρόσωπο το Βουλευτή κ. Τασούλα.
      Το λόγο έχει ο πρώτος επερωτών κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, χαίρομαι πράγματι, διότι «παλεύουμε» τη συζήτηση αυτής της επερώτησης από το Νοέμβριο που είχε κατατεθεί το αρχικό σχέδιο. Κατετέθη ένα δεύτερο σχέδιο τον Ιανουάριο και από τον Ιανουάριο συζητείται σήμερα, το Μάιο. Είναι ένα θέμα που πρέπει να μας απασχολήσει γύρω από τα ζητήματα αυτά. Εν πάση περιπτώσει, εκτιμώ ότι σ’ αυτό δεν φταίει η διαδικασία της Βουλής, αλλά η άρνηση του Υπουργείου Ανάπτυξης να συζητήσει συγκεκριμένα θέματα που αφορούν την ελληνική βιομηχανία.
      Η κατάσταση σήμερα, όσον αφορά τη βιομηχανική παραγωγή, δεν είναι καλή. Και αυτό θα το τεκμηριώσουμε στη συνέχεια. Εκείνο, όμως, που θέλω στην αρχή να αναφέρω, είναι ότι για μας παραμένει πάντα μεγάλη η σημασία της υγιούς βιομηχανικής παραγωγής για την ανάπτυξη και ευημερία της πατρίδας μας και της οικονομίας μας. Και γνωρίζουμε πάρα πολύ καλά ότι η μεταποίηση, ο δευτερογενής τομέας, έχει πολλαπλασιαστικές επιδράσεις σε άλλους τομείς και ιδίως στις υπηρεσίες. 
      Αναμφίβολα βιώνουμε και στη βιομηχανία μια εποχή που έχει σημαντικές αλλαγές και σημαντικές επιρροές. Οι τεχνολογικές εξελίξεις, το άνοιγμα των αγορών, οι νέου τύπου ανταγωνισμοί, οι χώρες με το φθηνό εργατικό δυναμικό ασκούν έναν ιδιόμορφο ανταγωνισμό με σημαντικές επιπτώσεις στη βιομηχανική παραγωγή, στη μεταποίηση σε όλες τις ευρωπαϊκές χώρες και βεβαίως στην Ελλάδα. Στην Ελλάδα αυτό γίνεται ιδιαίτερα δυσμενές, αν λάβουμε υπόψη δύο παράγοντες: Ο πρώτος είναι ότι ούτως ή άλλως η χώρα μας έχει μια παραδοσιακά χαμηλή τεχνολογία στις βιομηχανίες της. Και ο δεύτερος είναι ότι γειτνιάζει με χώρες χαμηλού εργατικού κόστους, οπότε για τις μορφές παραγωγής που στηρίζονται ιδιαίτερα στην ένταση της εργασίας, είναι φυσικό ότι αυτή η επιρροή, η επιρροή προς μετεγκατάσταση δηλαδή, γίνεται ακόμη ισχυρότερη. 
      Πώς πρέπει να απαντήσουμε; Πώς περιμένει κανείς από μία κυβέρνηση να απαντήσει σ’ αυτό; Περιμένει να δώσει ιδιαίτερο βάρος στη βιομηχανική παραγωγή και όχι μόνο -όχι το κύριο να αμυνθεί για να κρατήσει το παλιό, για να κρατήσει το παραδοσιακό- αλλά για να διαμορφώσει επιθετικά το καινούργιο. Αυτήν τη στρατηγική πρέπει να έχουμε. Και πρέπει να συμφωνήσουμε κατ’ αρχήν ότι χρειαζόμαστε μια καινούργια στρατηγική για τη βιομηχανία, στηριγμένη στην τεχνολογία, την έρευνα, την καινοτομία, τη γνώση του ανθρώπινου δυναμικού, την ποιότητα παντού. 
      Πώς διαμορφώνεται η κατάσταση σήμερα; Είπα ότι είναι αρνητική.
      Και δεν είναι τυχαίο ότι αυτή η αρνητική κατάσταση διαμορφώνεται κάθε φορά, κύριε Υπουργέ, που κυβερνάτε τον τόπο. Θυμίζω την περίοδο 1990-1993. Βιώσαμε το φαινόμενο των νεκρών πόλεων, βιώσαμε μια μαζική αποβιομηχάνιση στην Ελλάδα στην οποία και τότε δεν απαντήσατε και έπρεπε να έρθουν οι κυβερνήσεις του ΠΑ.ΣΟ.Κ. μετά το 1993 για να επεξεργαστούν τα νέα προγράμματα ανασυγκρότησης των περιοχών, να εντάξουν περιοχές στο Επιχειρησιακό Πρόγραμμα «ΑΝΤΑΓΩΝΙΣΤΙΚΟΤΗΤΑ», το επιχειρησιακό πρόγραμμα βιομηχανίας τότε, να κάνουν τα γραφεία βιομηχανικής αλλαγής, να επεξεργαστούν ολοκληρωμένες νέες παρεμβάσεις για περιοχές όπως το Λαύριο, η Αχαΐα, η Κοζάνη, για να δημιουργήσουν το καινούργιο μοντέλο ανάπτυξης και με βιομηχανία και με υπηρεσίες στις περιοχές αυτές.
      Σήμερα βιώνουμε και πάλι ανάλογα φαινόμενα. Τριακόσιες πενήντα επιχειρήσεις, είκοσι πέντε βιομηχανικές από τις οποίες απασχολούσαν τέσσερις χιλιάδες εργαζόμενους, έχουν κλείσει τους τελευταίους μήνες, μεγάλες και μικρές. Έχουν απολυθεί σύμφωνα με τα στοιχεία της Γ.Σ.Ε.Ε. τριάντα μία χιλιάδες εργαζόμενοι. Είναι σαφές ότι αυτά αποτυπώνονται και στους αριθμούς. Γνωρίζουμε πάρα πολύ καλά ποια είναι η κατάσταση στη βιομηχανική παραγωγή. Μπορεί να μου πείτε, μα το Μάρτιο αυξήθηκε. Μα, επί ποίου υπολογίζεται η αύξηση; Επί των καταστροφικών μειώσεων της αντίστοιχης περιόδου του περασμένου χρόνου. Το 2005 είχαμε μείον 4,9% στη βιομηχανική παραγωγή το Μάρτιο, μείον 3,2% τον Απρίλιο, μείον 2,3% το Μάιο. Και οι μικρές αυξήσεις που σημειώθηκαν τον τελευταίο μήνα είναι υπολογισμένες πάνω σε μια πολύ χαμηλή βάση. Αντί να πηγαίνουμε μπροστά, γυρίζουμε προς τα πίσω και λέμε ότι ναι έγινε μια σημαντική υποχώρηση, αλλά μη τυχόν και παρουσιάστηκε ένα συγκυριακό καλό φαινόμενο τελευταία; Δεν γίνεται πολιτική έτσι. 
      Και πώς πραγματικά είναι η κατάσταση στην οικονομία, αποτυπώνεται στις απλήρωτες συναλλαγματικές και στις ακάλυπτες επιταγές οι οποίες αυξάνονται με τον ιλιγγιώδη και απαράδεκτο ρυθμό του 50% το περασμένο διάστημα. 
      Αποτυπώνεται με τη μείωση  στην απασχόληση. Επαίρεται μερικές φορές το Υπουργείο Απασχόλησης ότι μειώθηκε η ανεργία. Για να δούμε, είναι έτσι τα πράγματα; Οι απασχολούμενοι στο τέλος του 2004 στην εξαρτημένη εργασία ήταν τετρακόσιοι είκοσι δύο χιλιάδες εκατό. Στο τέλος του 2005 στους τομείς αυτούς ήταν τετρακόσιες δέκα χιλιάδες διακόσιοι. Υπήρχε, δηλαδή, μια μείωση των θέσεων εργασίας κατά δώδεκα χιλιάδες, γιατί μερικές φορές μιλάτε για ισοζύγια. Και το κυριότερο είναι ότι αυτό δεν είναι ομοιόμορφα κατανεμημένο σε όλη τη χώρα. Υπήρχε πολύ μεγαλύτερη μείωση θέσεων εργασίας και αποβιομηχάνιση σε συγκεκριμένες περιοχές της χώρας σε συγκεκριμένους κλάδους, όπως η κλωστοϋφαντουργία, το ένδυμα, το δέρμα και άλλοι. Και τι κάνετε εσείς; Ποια ήταν η κυβερνητική απάντηση; Η κυβερνητική απάντηση ήταν να τα αναλάβει όλα το Υπουργείο Απασχόλησης. «Πηγαίνετε στον Γιακουμάτο» είχαμε μέχρι πρότινος. Γιατί; Για να δώσει κανένα επίδομα. Και από εκεί πάνε και άλλοι. Μόλις πρόσφατα και προκειμένου να μπορέσει ο κ. Καραμανλής να πάει στη Νάουσα –διότι αυτός ήταν ο πραγματικός λόγος- φέρατε τη γνωστή πρόταση την οποία συζητήσαμε την περασμένη εβδομάδα στη Βουλή, πρόταση αποσπασματική, πρόταση ελλιπή για να βάλετε σε ειδική επιδότηση ανεργίας τους ανέργους άνω των πενήντα. Στους υπόλοιπους τι θα γίνει; Οι υπόλοιποι πού θα βρουν δουλειά; Ποιο είναι το μέλλον αυτής της περιοχής και ποιο είναι και το μέλλον των εργαζομένων σ΄ αυτήν;
      Ποια ήταν η απάντηση όταν έγιναν ανάλογες επίκαιρες ερωτήσεις στη Βουλή από το Υπουργείο σας; «Το παρακολουθούμε, θα κάνουμε μελέτες». Είναι από τα Πρακτικά της απάντησης του κυρίου Υπουργού πριν από μερικούς μήνες. Και τα έχετε όλα εναποθέσει στο να βελτιωθεί, λέτε, το ισοζύγιο της απασχόλησης, στο να προχωρήσει ο αναπτυξιακός νόμος, στο να αναπτυχθεί το από εμάς σχεδιασμένο και από εμάς ήδη δρομολογημένο Επιχειρησιακό Πρόγραμμα «ΑΝΑΠΤΥΞΗ».
      Για να δούμε λίγο, είναι έτσι η κατάσταση στις υπόλοιπες χώρες της Ευρώπης; Τι κάνουν οι Ευρωπαίοι; Αντιμετωπίζουν ανάλογα φαινόμενα; Και αν αντιμετωπίζουν ανάλογα φαινόμενα πώς απαντούν;
      Είδαμε στη Γαλλία ότι υπάρχει ειδικός πόρος για τη στήριξη της κλωστοϋφαντουργίας. Είδαμε στην Πορτογαλία κονδύλια 1.000.000.000 ευρώ για να στηριχθεί η πολιτική στο ένδυμα. Είδαμε στην Ισπανία συγκεκριμένες βοήθειες, συγκεκριμένες συνδρομές προς συνδέσμους επιχειρήσεων για την προώθηση και προβολή αυτών των προϊόντων. Είδαμε στην Ιταλία πρόγραμμα δράσεων εξωστρέφειας που περιλαμβάνει δειγματισμούς, εκθέσεις, αποστολές και ανάλογες πολιτικές που έχουν γίνει και στην Αγγλία και στη Γερμανία. Εδώ τι έγινε; Τίποτε απ΄ όλα αυτά. Αποφεύγει επιμελέστατα τόσο καιρό ο κ. Σιούφας να μπει μέσα στο πρόβλημα των επιχειρήσεων που κλείνουν. Δεν εμφανίζεται, δεν συζητά, «πηγαίνετε στο Υπουργείο Απασχόλησης». 
      Δεν φθάνει το Υπουργείο Απασχόλησης. Όσες φιλότιμες προσπάθειες και να κάνει, όσο καλή πρόθεση και να έχει, δεν φθάνει. Για να δούμε τελικά τι άλλο κάνει η Ευρωπαϊκή Επιτροπή. Υπάρχει μία πρόσφατη ανακοίνωσή της που λέγεται «Νέα Βιομηχανική Πολιτική για τη διεύρυνση της Ευρώπης». Εκεί λέει ότι χρειάζονται ειδικές πολιτικές στη βιομηχανία κατ’ αρχάς οριζόντιες με ειδικά κίνητρα. Αλλά δεν χρειάζονται μόνο οριζόντιες. Πρέπει στην οριζόντια διάσταση –λέει- να βάλουμε μέσα και τις κλαδικές πολιτικές. Πρέπει να δούμε ποιοι κλάδοι παρουσιάζουν δυναμισμό και με ποιους όρους. Βεβαίως, με όρους αλλαγών, με όρους καινοτομίας, με όρους ποιότητας, με όρους επώνυμου προϊόντος. Δεν μπορεί τίποτα να μείνει ίδιο όπως χθες. 
      Όμως, για να δημιουργηθεί αυτό πρέπει να στηριχθεί. Πρέπει να σχεδιαστεί. Για να δημιουργηθεί αυτό πρέπει να έχουμε στρατηγική, πόρους, ανθρώπους, μελέτες, δουλειά, που να κατευθύνονται πάνω σ’ αυτές. Φοβάμαι ότι τίποτε απ΄ αυτά δεν υπάρχει. Ακόμα και αν προωθηθεί, στην Ελλάδα αποσιωποιήθηκε ότι πάει να δημιουργηθεί στην Ευρώπη ένα ταμείο προσαρμογής στην παγκοσμιοποίηση για δράσεις που αφορούν το ανθρώπινο δυναμικό, δράσεις που θα δένονται με την πορεία της βιομηχανικής αλλαγής. Αλλά η Ευρώπη δεν πρόκειται να χρηματοδοτήσει κάτι, όταν δεν υπάρχει πορεία βιομηχανικής αλλαγής, όταν δεν υπάρχει σχέδιο, όταν δεν υπάρχει προοπτική ανάπτυξης των περιοχών που αντιμετωπίζουν την κρίση. 
      Και, βεβαίως, η Κυβέρνηση όχι μόνο δεν μετείχε, αλλά μέχρι πρότινος έδειχνε να αγνοεί αυτόν τον προβληματισμό, τον καινούργιο, τις νέες απόψεις, τις νέες πολιτικές, που σε όλη την ήπειρό μας αναπτύσσονται. Γιατί, βεβαίως, και οι άλλοι αντιμετωπίζουν προβλήματα, βεβαίως, αντιμετωπίζουν φθίνοντες κλάδους, βεβαίως, αντιμετωπίζουν προβλήματα σε περιοχές και σε επιχειρήσεις που κλείνουν. Όμως, οι άλλοι κάνουν πολιτική, κάνουν και προσαρμογή, αναζητούν το καινούργιο και προσπαθούν να δημιουργήσουν κάτι που θα το βάλουν στη θέση του παλιού που χάνεται, έχοντας στραμμένο το βλέμμα στο μέλλον.
      Εμείς όσα πάνε και όσα έρθουν. Και τα έχουμε φορτώσει όλα πάνω σε προγράμματα που έχει σχεδιάσει το ΠΑ.ΣΟ.Κ.. 
      Για να δούμε τι έχετε κάνει στη γενικότερη οικονομία. Είναι γνωστό ότι η απογραφή έχει δημιουργήσει πάρα πολλά προβλήματα. Τις μεταρρυθμίσεις τις σταματήσατε. Είναι χαρακτηριστικό ότι ενώ στις Δ.Ε.Κ.Ο. έλεγε ο κ. Αλογοσκούφης ότι θα αλλάξει τους κανονισμούς, ουδαμού ετέθη θέμα αλλαγής των κανονισμών. Τι σημαίνει αυτό; Σημαίνει κάτι σαν αυτό που έγινε με το ασφαλιστικό των τραπεζών και στο ωράριο λειτουργίας των εμπορικών καταστημάτων και στον εργασιακό νόμο. Κάνετε ένα νόμο για να λέτε ότι τον κάνατε και μετά δεν κάνετε τίποτα. Θα μου πείτε, εσείς θέλετε να κάνουμε; Εδώ αυτό που λέμε εμείς είναι πως αποδεικνύεται ότι δεν πιστεύετε στις μεταρρυθμίσεις. Αποδεικνύεται ότι δεν είχατε σχέδιο, ότι δεν είχατε πνοή και ότι αυτές οι μεταρρυθμίσεις ουσιαστικά αποσκοπούσαν είτε μόνο στο να δικαιολογηθείτε στην Ευρωπαϊκή Ένωση στις διαπραγματεύσεις σας είτε στο να εξυπηρετήσετε κάποιες άμεσες ανάγκες, κυρίως, μεγάλων και ισχυρών.
      Μιλάτε για τον αναπτυξιακό νόμο. Μέχρι τις 17 Φεβρουαρίου μας διαβεβαιώνατε- παραπέρα δεν έχω στοιχεία- ότι από τις επενδύσεις του αναπτυξιακού νόμου, θα δημιουργηθούν σε όλη την Ελλάδα τρεις χιλιάδες πεντακόσιες πενήντα πέντε θέσεις εργασίας. Έχουν χαθεί τριάντα μία χιλιάδες θέσεις εργασίας και στηρίζετε όλη την πολιτική σας σε ένα νόμο, ο οποίος προβλέπεται να δημιουργήσει τρεις χιλιάδες εξακόσιες πενήντα πέντε; Μας μιλάτε για τα βιομηχανικά πάρκα. Ξέρετε πότε θα γίνουν αυτά, κύριε Υπουργέ; Σύμφωνα με την ανακοίνωση του γενικού σας γραμματέα στο τέλος του 2008 και μετά. Εμείς λέμε να γίνουν. Είναι αναγκαίο, τα είχαμε σχεδιάσει και τα είχαμε θέσει στο Ε.Π.Α.Ν.. Αλλά δεν είναι δυνατόν να στηριχθείς μόνο εκεί. Δηλαδή, να υλοποιήσεις δράσεις που είχαν σχεδιάσει οι προηγούμενοι, οι οποίες ουσιαστικά λόγω της καθυστέρησης που επιδείξατε, θα γίνουν μετά από πέντε χρόνια.
      Ξέρετε τι λέει για το Ε.Π.Α.Ν. η εταιρεία «GPO» το Δεκέμβριο; Λέει ότι το 82,5% των επιχειρήσεων ξέρει ότι δε θα κάνει χρήση του Ε.Π.Α.Ν., ότι το 61,1% δε γνωρίζει το Ε.Π.Α.Ν., ότι το 75,6% δε γνωρίζει το Πρόγραμμα «Κοινωνία της Πληροφορίας». Και μου λέτε ότι θα κάνετε πολιτική μόνο μέσω αυτών των προγραμμάτων. Τα προγράμματα είναι απαραίτητα. Αλλά φθάνει αυτή η λογική, άστα να τρέξουν μόνα τους ή χρειάζεται και άλλες λειτουργίες και άλλο σχέδιο και άλλος τρόπος συγκέντρωσης και δράσης με τους πόρους; 
      Αυτό αποδεικνύεται και από το δείκτη επιχειρηματικών προσδοκιών. Λέτε ότι τον Ιανουάριο πήγε στο 99. Ναι, αλλά το 2003 ήταν στο 100,9 και το 2004 ήταν στο 102,5. Πανηγυρίζετε ότι πήγε από το 98 στο 99 και δεν βλέπετε ότι ήταν στο 100 ή στο 102 πριν από εσάς. Δηλαδή, τι κάνετε; Τα διαλύσατε όλα και επιχειρείτε τώρα εκ των υστέρων να εφαρμόσετε τα δικά μας σχέδια, τα δικά μας προγράμματα, μήπως και μαζέψετε τίποτα. Ναι, αλλά ο χρόνος τρέχει και αυτό δε φθάνει. Σήμερα αντιμετωπίζουμε κρίση στη βιομηχανία και εσείς δεν έχετε σχέδιο για μια νέα βιομηχανική παραγωγή. 
      Εσείς δεν έχετε σχέδιο για τις φθίνουσες. Δεν χρησιμοποιείτε τους κοινωνικούς εταίρους και δεν μπορείτε να εμπνεύσετε την κοινωνία για να δραστηριοποιηθεί σ΄ αυτή την κατεύθυνση. Δεν κάνετε σχεδιασμό και θα αναφερθώ συγκεκριμένα σε κάποιες προτάσεις στη συνέχεια. 
      Είναι χαρακτηριστικό αυτό που έχετε κάνει με τα λιπάσματα στον τομέα της βιομηχανίας. Η μελέτη την οποία έχει εξαγγείλει ο Πρωθυπουργός κατά τη διάρκεια της επίσκεψής του στο Κιλκίς προφανώς γιατί έπρεπε να περάσει από τη Θεσσαλονίκη, έλεγε ότι θα δούμε τη μελέτη και θα προχωρήσουμε.  Η μελέτη τελείωσε στις 28 Απριλίου και από τότε μέχρι τις 15 Μαΐου, δηλαδή, επί δεκαεπτά μέρες δεν είναι ότι δεν έχετε κάνει κάτι μεγάλο, διότι πιθανόν να μην προλαβαίνατε, είναι ότι δεν δίνετε σημεία ζωής. Δεν λέτε ούτε καν την πήραμε ούτε καν τη μελετάμε ούτε καν θα απαντήσουμε ή ελάτε να το συζητήσουμε. Αυτό δείχνει και τις προθέσεις και την έλλειψη σχεδιασμού. 
      Κλείνω με το τι πρέπει να γίνει. Νομίζω ότι χρέος ενός κόμματος πέρα από την κριτική που ασκήσαμε και θα ασκήσουν και άλλοι συνάδελφοι, είναι να προτείνει και κάποια πράγματα. Εμείς πήραμε το θάρρος πριν από μερικές μέρες να καταθέσουμε διά του Προέδρου μας μία συνολική πρόταση για τις φθίνουσες περιοχές, την οποία επιδώσαμε και στη Βουλή και εκτιμώ, κύριε Υπουργέ, ότι την έχετε και φαντάζομαι επειδή είστε τακτικός άνθρωπος, έχετε φροντίσει να την προμηθευτείτε. Συνιστούμε να τη διαβάσετε και όχι μόνο, αλλά να την αξιοποιήσετε, γιατί πάνω απ’ όλα είναι η Ελλάδα, είναι η οικονομία της, είναι η κοινωνία. Αν μπορείτε να το κάνετε, κάντε το και θα συμβάλλουμε. Αν δεν μπορείτε αφήστε χώρο να το κάνουν κάποιοι άλλοι με την ψήφο του ελληνικού λαού. Είναι σαφές ότι χρειάζεται συγκεκριμένη στρατηγική για τη βιομηχανία στην κατεύθυνση που είπα, όπως πρόγραμμα αναδιάρθρωσης και ανάπτυξης της ελληνικής βιομηχανίας σε νέα βάση. Είναι σαφές επιτέλους σ’ αυτή τη χώρα ότι όχι απλά πρέπει να αντιστοιχηθούμε με τις εξελίξεις, πρέπει να μετέχουμε στις εξελίξεις στην Ευρώπη και πρέπει να επηρεάζουμε τις εξελίξεις στην Ευρώπη. Πρέπει να είμαστε παρόντες όταν γίνονται αυτές οι ανακοινώσεις στα Συμβούλια Υπουργών, όχι απλά και μόνο να παρευρισκόμαστε, αλλά να μετέχουμε στις διεργασίες που γίνονται για ανάπτυξη αυτών των νέων πολιτικών. 
      Κλείνω με το κομμάτι της ανασυγκρότησης. Είμαστε πάρα πολύ συγκεκριμένοι. Δημιουργήστε μία κεντρική επιτροπή με τη συμμετοχή των κοινωνικών εταίρων και των συναρμόδιων Υπουργείων. Κάντε συγκεκριμένες αναπτυξιακές μελέτες για τις φθίνουσες περιοχές για το καινούργιο που πρέπει να γίνει και να δημιουργηθεί, στηριγμένο και στο δευτερογενή και στον τριτογενή τομέα. Δημιουργήστε ένα αναπτυξιακό ταμείο αθροίζοντας τους πόρους και αξιοποιώντας τις νέες δυνατότητες που έχει η Ευρώπη προκειμένου να μπορείτε να κάνετε ολοκληρωμένες παρεμβάσεις. Συζητήστε με τον ιδιωτικό τομέα, με τους εργαζόμενους για προγράμματα που έχουν να κάνουν με τη συμμετοχή τους και τη συνευθύνη τους και την παρουσία τους στην υλοποίηση αυτών των προγραμμάτων. Βεβαίως και με κίνητρα όπου χρειαστεί και με τοπικά σύμφωνα όπου χρειαστεί. Βεβαίως με ευθύνες για την αυτοδιοίκηση σε θέματα εγκρίσεων περιβαντολλογικών όρων και χρήσεων γης όπου χρειαστεί. Όμως, βάλτε την κοινωνία στο παιχνίδι με ένα συγκεκριμένο σχέδιο. Αν δεν γίνει αυτό, είναι σίγουρο ότι θα πηγαίνουμε συνεχώς προς τα πίσω. Είναι σίγουρο ότι με το να τα αφήνουμε όλα στα γενικά προγράμματα, θα δημιουργούνται συνεχώς προβλήματα, θα έχουμε νεκρές πόλεις και θα κάνετε πρόχειρες συνταξιοδοτήσεις και στην ουσία το πρόβλημα θα παραμένει για το μέλλον. Θα το μεταθέτετε στο μέλλον και στον ελληνικό λαό και θα δημιουργείτε συνεχώς απογοήτευση, έλλειψη προοπτικής και έλλειψη συγκεκριμένης κατεύθυνσης για δράση. 
      Φοβάμαι ότι χρειάζεται κάτι τελείως διαφορετικό, κάτι τελείως καινούργιο, εκτιμώ μάλλον απ’ αυτό που εσείς μπορείτε να προσφέρετε στη χώρα. Όμως, σήμερα εσείς είστε Κυβέρνηση και θα είστε για δυο χρόνια περίπου ακόμα. Πρέπει να αλλάξετε ρότα. Χρειάζεται στρατηγική και χρειάζεται παρουσία. Επίσης χρειάζεται παρέμβαση, συνεννόηση και στήριξη με τη βιομηχανία. Η λογική του Πόντιου Πιλάτου που μέχρι τώρα δείχνει το Υπουργείο Ανάπτυξης, όπως νίπτω τας χείρας, δεν είμαι παρών όταν κλείνει κάτι ή όταν υπάρχει μια φθίνουσα περιοχή ή δεν είμαι παρών στα μέτρα ανασυγκρότησης. Και μη μου πείτε ότι αυτά είναι μέτρα ανασυγκρότησης που κατατέθηκαν για την Ημαθία. Ουσιαστικά οδηγείστε σε αδιέξοδα και σε επανάληψη των φαινομένων των νεκρών πόλεων. Υπάρχουν άλλες προτάσεις και άλλες προοπτικές και άλλες ανάγκες και βεβαίως επειδή εσείς δεν μπορείτε να τις εγγυηθείτε μία αυριανή κυβέρνηση του ΠΑ.ΣΟ.Κ. είναι καθαρό ότι θα έχει και τη δύναμη και τη θέληση και την ικανότητα να τα  κάνει πράξη. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Για να μη σας διακόπτω, η υπέρβαση χρόνου στις πρωτολογίες χρεώνεται στη δευτερολογία σας. Για τον κ. Πρωτόπαπα μένουν έξι λεπτά. Θα συμπυκνώσει το λόγο του…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, δεν ενοχλεί αυτό, γιατί τα εκατόν πέντε δευτερόλεπτα…
      Αφαιρέστε χρόνο από εμάς για να μπορέσουν…
      ΠΡΟΕΔΡΕΥΩΝ (Γεώργιος Σούρλας): Θα το κάνουμε και αυτό, κύριε Υπουργέ! 
      ΧΡΗΣΤΟΣ ΠΡΩΤΟΠΑΠΑΣ: (Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ και κύριε Πρωτόπαπα.
      Το λόγο έχει ο κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, πράγματι θα ήταν πολύ χρήσιμο να προσέξει ο Υπουργός τις προτάσεις μας, να τις μελετήσει σε βάθος και –γιατί όχι;- να τις εφαρμόσει. Εξάλλου, μας έχει συνηθίσει αφού με την πολιτική που εφαρμόζει μέχρι τώρα, γιατί δεν είναι τίποτα άλλο από την πολιτική των κυβερνήσεων του ΠΑ.ΣΟ.Κ.. Δεν μας λέει τίποτα καινούργιο ο κύριος Υπουργός, επαναλαμβάνει διαρκώς τις απόψεις του για το Επιχειρησιακό Πρόγραμμα «ΑΝΑΠΤΥΞΗ». Όμως, είναι γνωστό ότι το Επιχειρησιακό Πρόγραμμα «ΑΝΑΠΤΥΞΗ» το βρήκε από τους προκατόχους του.
      Επίσης, μας λέει εκείνες τις μεγάλες κουβέντες, τις καλές κουβέντες και εκείνα τα μεγάλα οράματα, τα μεγάλα σχέδια, όπως για παράδειγμα για την ενέργεια. Μα και αυτά τα βρήκε από τους προκατόχους του.
      Μας λέει και ορισμένες άλλες ρυθμίσεις που έχει κάνει.
      Μα, κύριε Υπουργέ, γι’ αυτές τις νομοθετικές ρυθμίσεις που έχετε κάνει, απ’ ό,τι γνωρίζουμε και απ’ ό,τι απέδειξε μία πολύ καλά τεκμηριωμένη δουλειά που έκανε πρόσφατα ο συνάδελφός μας Φίλιππος Πετσάλνικος, έχουν εκδοθεί ακόμα οι εκτελεστικές πράξεις προκειμένου να υλοποιηθούν. Ουσιαστικά, δηλαδή, μας έχετε βομβαρδίσει εδώ με μέτρα, «παραμέτρα», ρυθμίσεις, νόμους, «παρανόμους», κ.λπ.. Φαίνεται, όμως, ότι τίποτα απ’ όλα αυτά δεν έχει ολοκληρωθεί και δεν προχωρεί.
      Εφαρμόζετε όμως και επιπρόσθετα «φάρμακα» για να αντιμετωπίσετε την κρίση. Αυτά τα «φάρμακα», καθορίσθηκαν γενικότερα από την Κυβέρνηση. Είναι «φάρμακα» τα οποία ισχυρίζεστε ότι θα αντιμετωπίσουν την κρίση. Αυτά είναι η συμπίεση του κόστους εργασίας, η αλλαγή των εργασιακών σχέσεων ή με αύξηση των διανεμόμενων κερδών.
      Σ’ αυτήν την «αγωγή» προχωρήσατε, κύριε Υπουργέ. Από τότε που αναλάβατε μέχρι τώρα, έχετε προχωρήσει στην ελαστικοποίηση των εργασιακών σχέσεων και στη διευθέτηση του ωραρίου, στη μείωση της αμοιβής των υπερωριών και στη μείωση των φορολογικών συντελεστών των διανεμόμενων κερδών. 
      Παρ’ όλα αυτά, όμως, παρά τα πρόσθετα μέτρα που εσείς πήρατε, η κρίση συνεχίζεται και εντείνεται, βαθαίνει. Εργοστάσια κλείνουν το ένα μετά το άλλο. Προχθές, είχαμε ρύθμιση εδώ για τα εργοστάσια κλωστοϋφαντουργίας στη Νάουσα και, μάλιστα, δεν ευαισθητοποιηθείκατε να αποσύρετε και την πρόβλεψη ότι θα συνεχίσουν τα κλεισίματα και οι απολύσεις μέχρι το τέλος του 2008. Και γιατί να ευαισθητοποιηθείτε αφού μ’ αυτήν ουσιαστικά διευκολύνετε τους εργοδότες να συνεχίσουν την αποβιομηχάνηση και το κλείσιμο των βιομηχανικών τους μονάδων;
      Είναι μόνο η κλωστοϋφαντουργία; Μήπως το εργοστάσιο των λιπασμάτων στη Θεσσαλονίκη και τόσα άλλα δεν αντιμετωπίζουν κρίση; Δεν είναι κλειστό σήμερα; 
      Το πρόβλημα βέβαια δεν είναι μόνο στις μονάδες της βόρειας Ελλάδας που γειτνιάζουν με τις χώρες του χαμηλού κόστους και που υπόκεινται λογικά σε μία πίεση. Τα προβλήματα υπάρχουν σε όλες τις βιομηχανικές μονάδες, που είχαν ξεπερασμένη τεχνολογία, χαμηλή τεχνολογία και ήταν εντάσεως εργασίας.
      Ποια είναι η λύση και η απάντηση που θα έπρεπε να υπάρξει; Η λύση και η απάντηση που θα έπρεπε να υπάρξει ήταν να μελετήσετε σε βάθος τα προβλήματα, καθώς είστε δύο χρόνια Κυβέρνηση. Θα έπρεπε να υπάρχουν κλαδικές μελέτες για την αντιμετώπιση αυτών των προβλημάτων, όπως επίσης και προγράμματα για την ανασυγκρότηση των κλάδων, κάτι που εμείς είπαμε σαν πρότασή μας.
      Εσείς δεν το πράξατε. Όταν αναλάβατε, είπατε ότι το Πρόγραμμα «ΑΝΤΑΓΩΝΙΣΤΙΚΟΤΗΤΑ», το οποίο κληρονομήσατε και το εφαρμόζετε κατά πολύ μεγάλο ποσοστό, χρειάζεται αναθεώρηση. Και προχωρήσατε σε αναθεώρηση.
       Ποια μέτρα πήρατε για την βιομηχανία, κύριε Υπουργέ, στην αναθεώρηση του Επιχειρησιακού Προγράμματος «ΑΝΤΑΓΩΝΙΣΤΙΚΟΤΗΤΑ»; Πήρατε παραδείγματος χάρη μέτρα για τις εμπορικές επιχειρήσεις. Ποια είναι τα πρόσθετα μέτρα που πήρατε για τη βιομηχανία; Είναι υπεύθυνη απάντηση ότι το πρόβλημα αυτό θα λυθεί με τη γενικότερη εξυγίανση της δημοσιονομικής πολιτικής;
      Η κατάσταση που διαμορφώνεται πρέπει να αντιμετωπιστεί με βάση μια συνολική πρόταση, ένα προγράμμα ανασυγκρότησης σε κάθε φθίνουσα περιοχή, σε κάθε κλάδο. Πρόγραμμα ανασυγκρότησης, που θα περιέχει μια νέα στρατηγική ανάπτυξη της περιοχής, που θα περιγράφει τους παράγοντες που θα επηρεάσουν την εξέλιξη του σχεδίου, που θα προτείνει τις αλλαγές που είναι αναγκαίες για τη δημιουργία νέων επιχειρηματικών πρωτοβουλιών και νέων θέσεων εργασίας. Ένα πρόγραμμα και μια παρέμβαση που θα περιέχει και τα πρόσθετα έργα που χρειάζεται η κάθε μια περιοχή. Τι από αυτά έχετε κάνει αλήθεια σαν Υπουργείο Ανάπτυξης, σαν τομέας βιομηχανίας; 
      Να σας απαριθμήσω τις απαντήσεις που μας δώσατε;
       Μας λέτε για την πορεία του Ε.ΠΑ.Ν. στον Νομό Δράμας, για την πορεία του Ε.ΠΑ.Ν. στον Νομό Έβρου, για την πορεία του Ε.ΠΑ.Ν. στον Νομό Καβάλας, για την πορεία του Ε.ΠΑ.Ν. σε όλους τους νομούς της βορείου Ελλάδος. Μας λέτε ότι κηρύξατε το έτος 2005 και τα επόμενα σε έτη ανταγωνιστικότητας, ότι προωθείτε αλλαγές και μεταρρυθμίσεις όπου απαιτούνται, ότι θεσπίσατε ήδη νέο πλαίσιο για την αδειοδότηση, που όπως όμως έχει καταγγελθεί εδώ σε άλλη επερώτησή μας, ενώ εσείς περιορίζετε τυπικά τα χαρτιά, γιατί ακόμα δεν έχουν εκδοθεί οι εκτελεστικές πράξεις, υπάρχουν άλλες αποφάσεις του Υφυπουργού Οικονομικών που αυξάνει τα δικαιολογητικά και θέτει πρόσθετες προϋποθέσεις. 
      Τι άλλο μας απαντάτε; Μας απαντάτε ότι υπάρχει μια δυναμική και ότι θα υπάρξουν τα μεγάλα ενεργειακά έργα στη βόρειο Ελλάδα που θα αλλάξουν το τοπίο. 
      Μα, κύριε Υπουργέ, ειλικρινά, όλα αυτά που μας απαντάτε γραπτά, που μας απαντήσατε πρόσφατα, δεν συνιστούν μια συγκροτημένη βιομηχανική πολιτική, δεν συγκροτούν μια πολιτική που θα ενισχύσει τη βιομηχανία, που θα ενισχύσει την απασχόληση. Γι’ αυτό κιόλας εκτιμάμε ότι έτσι όπως το πάτε, τη λύση θα τη δώσει η αγορά, ο σκληρός ανταγωνισμός. Θα έχουμε νέα κλεισίματα επιχειρήσεων, θα έχουμε στρατιές ανέργων και βέβαια κάθε τρεις και λίγο θα έρχονται οι ασπιρίνες της αντιμετώπισης του μεγάλου κοινωνικού προβλήματος της ανεργίας με τις επιδοτήσεις των ανέργων μεγάλης ηλικίας και τις πρόωρες συνταξιοδοτήσεις. Αυτά δεν συγκροτούν πολιτική, κύριε Υπουργέ. Έχετε τεράστια ευθύνη, έχετε ευθύνη σαν Κυβέρνηση της Νέας Δημοκρατίας, έχετε ευθύνη και προσωπικά σαν Υπουργός Ανάπτυξης, διότι δεν χειρίζεστε σωστά τα ζητήματα της ανάπτυξης και δη της βιομηχανίας. 
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, έχετε καλύψει και τον χρόνο της δευτερολογίας σας. 
      Ο συνάδελφος κ. Παπαχρήστος έχει το λόγο. 
      ΕΥΑΓΓΕΛΟΣ  ΠΑΠΑΧΡΗΣΤΟΣ: Κύριοι συνάδελφοι, η ραθυμία με την οποία η Κυβέρνηση αντιμετωπίζει τα οξυμένα προβλήματα, ανάμεσα σ’ αυτά και το πρόβλημα της βιομηχανίας στη χώρα μας, φαίνεται από το ρυθμό με τον οποίο συζητά και τις επερωτήσεις μας. Ερχόμαστε σήμερα να κουβεντιάσουμε μια επερώτηση την οποία την είχαμε καταθέσει, κύριε Υπουργέ, στις αρχές του χειμώνα, τη μεταφέραμε στις αρχές του χρόνου κι έρχεστε να την κουβεντιάσετε στις αρχές του καλοκαιριού.
      Και τώρα συνειδητοποιώ πως, αν ζητάτε από τον ελληνικό λαό να σας δώσει και άλλες τετραετίες για να κυβερνήσετε, είναι για να εφαρμόσετε ένα πρόγραμμα που θα έπαιρνε δυο χρόνια ή και μια τετραετία για να εφαρμοστεί. Όμως, με αυτούς τους ρυθμούς που πάτε, θα χρειαστούν πολλές δεκαετίες για να λύσετε τρέχοντα και οξυμένα προβλήματα. 
      Είναι προφανές, κύριε Υπουργέ, ότι η κρίσιμη κατάσταση που αντιμετωπίζει η ελληνική βιομηχανία φαίνεται να μην σας απασχολεί. Πουθενά δεν βλέπω να έχετε ούτε ένα συγκροτημένο πρόγραμμα βιομηχανικής ανασυγκρότησης στη χώρα. Η βιομηχανική πολιτική είναι για τα νεοφιλελεύθερα ώτα σας μια άγνωστη πολιτική. Και εδώ φαίνεται από τη δική σας στάση ότι το μόνο που σας απασχολεί είναι μια μάχη με τους δείκτες και όχι με τα προβλήματα. Γιατί οι παρεμβάσεις σας στα προβλήματα ανάπτυξης είναι οι ξένοι. 
      Κύριε Υπουργέ, η διαφωνία μου με την ακολουθούμενη πολιτική σας δεν είναι στα επιμέρους. Είναι στη φιλοσοφία σας, στη στρατηγική σας αντίληψη, στο γενικό σας προσανατολισμό. Ως Κυβέρνηση έχετε επιλέξει μια στρατηγική για ανάπτυξη της ανταγωνιστικότητας της τιμής, μια στρατηγική μετατροπής της χώρας μας σε χώρα φθηνής εργασίας. 
      Με αυτήν τη λογική, αυτή η επιλογή σας είναι μια πολιτική όχι διεξόδου από την κρίση για την ελληνική βιομηχανία, αλλά μια στρατηγική επιδείνωσης της κρίσης. Γιατί η στρατηγική σας ανταγωνιστικότητα στη τιμή σας οδηγεί σε δυο μοναδικές επιλογές: Στη συμπίεση του κόστους εργασίας, δηλαδή στον περιορισμό των δικαιωμάτων των εργαζομένων και στην ελάφρυνση, στην επίταση της κερδοφορίας με μέτρα φορολογικής απαλλαγής μόνο για το μεγάλο κεφάλαιο στη χώρα.
      Απουσιάζουν κλαδικές και περιφερειακές πολιτικές από τον προσανατολισμό σας και, ενώ η Ευρώπη φαίνεται να έχει συνειδητοποιήσει το πρόβλημα και να κινείται στο να πάμε σε πολιτικές -όχι απλώς οριζόντιες βελτίωσης του γενικού επενδυτικού κλίματος, αλλά και σε πολιτικές τομεακές για την έρευνα, την καινοτομία και ακόμη παραπέρα σε πολιτικές κλαδικές και περιφερειακές- για σάς απουσιάζει αυτή η έννοια. Δεύτερον, δεν έχετε πολιτική διεξόδου από την κρίση, αλλά δεν έχετε και πολιτική αντιμετώπισης των συνεπειών της κρίσης.
       Φάνηκε, κύριε Υπουργέ, ότι αδιαφορείτε για τις οδυνηρές συνέπειες που έχει η γενική σας πολιτική για τους εργαζόμενους. Χρειάστηκε να καλέσει ο Πρόεδρος του ΠΑ.ΣΟ.Κ. τον Πρωθυπουργό να επισκεφθούν την Νάουσα, για να μας φέρετε μια τροπολογία που δεν αφορά τα προβλήματα των φθινουσών περιοχών, αλλά μόνο την Νάουσα, την οποία φροντίσατε να καλύψετε πίσω από το 20%. Κλωστοϋφαντουργία έχουν περιοχές που έχουν πάνω από 20% ανεργία; Μόνο η Ημαθία; 
      Ελάτε στην Πρέβεζα. Είναι και αυτή μια περιοχή η οποία φθίνει και στην οποία δυο χρόνια τώρα δεν έχετε κάνει τίποτα. Έχει ένα ποσοστό ανεργίας πάνω από 15% και αν υπολογίσουμε τα STAGE και την μερική απασχόληση, τότε ξεπερνάει το 20%. Όμως, δεν έχετε τίποτα να πείτε στους κλωστοϋφαντουργούς της Πρέβεζας. Δεν έχετε σχέδιο ανασυγκρότησης της περιοχής. Θα περιμένετε πρώτα να απολυθούν και να φθάσει πρώτα στο 20% η Πρέβεζα, για να έχετε μια παρέμβαση εισοδηματικού τύπου;
      Διαφέρουμε ως προς τη λογική. Εσείς δεν έχετε λογική ανασυγκρότησης των φθινουσών περιοχών, δεν έχετε μια πολιτική που να ξεφεύγει από την εισοδηματική ενίσχυση, δεν έχετε μια πολιτική που να απαντάει και στα προβλήματα αυτών που είναι κάτω από τα πενήντα και στα προβλήματα αυτών που είναι πάνω από τα πενήντα. 
      Αυτά τα αντιμετωπίζει η ολοκληρωμένη πρόταση που έχει καταθέσει το ΠΑ.ΣΟ.Κ., που, απ’ ό,τι φαίνεται, από την τοποθέτηση του κυρίου Υπουργού, δεν πήρε το χρόνο να τη διαβάσει. Θα σας έκανε ένα καλό φροντιστήριο να ασχοληθείτε με την πρόταση του ΠΑ.ΣΟ.Κ. για τις φθίνουσες περιοχές και θα μπορέσουμε τότε, αν μας δίνατε και τα τριάντα λεπτά που αξιοποιεί ο Υπουργός για να μας λέει γενικότητες, να κουβεντιάσουμε. Δώστε μας τριάντα λεπτά να σας την αναπτύξουμε. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαχρήστου.
      Ο κ. Χρυσοχοϊδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
      Μέρος της σημερινής συζήτησης, κύριε Πρόεδρε, αποτελεί η συνέχεια των όσων ειπώθηκαν στην Αίθουσα αυτήν την προηγούμενη εβδομάδα, αναφορικά με την τροπολογία που κατατέθηκε από την πλευρά της Κυβέρνησης για τους απολυμένους εργαζόμενους της Νάουσας στην κλωστοϋφαντουργία. Και την προηγούμενη εβδομάδα εστιάσαμε την προσοχή μας σε μια συγκεκριμένη πτυχή του προβλήματος, της αποβιομηχάνισης. Σήμερα καλούμαστε, μετά την επερώτηση που καταθέσαμε οι συνάδελφοι του ΠΑ.ΣΟ.Κ., να συζητήσουμε για το ίδιο ζήτημα ευρύτερα και συνολικότερα. Και, δυστυχώς, βρισκόμαστε για άλλη μια φορά αντιμέτωποι με μία ξεκάθαρη διαπίστωση, ότι και στο θέμα της αποβιομηχάνισης και της ανασυγκρότησης των κλάδων και των περιοχών που βρίσκονται σήμερα σε κρίση, η Νέα Δημοκρατία δεν έχει σχέδιο, δεν έχει στόχευση, δεν μπορεί να δώσει αποτελεσματικές λύσεις, δεν μπορεί να έχει μία αποτελεσματική αντιμετώπιση του συγκεκριμένου προβλήματος. 
      Κάθε φορά η Κυβέρνηση δηλώνει απλά την καλή της πρόθεση. Το ζήτημα, όμως, αυτό δεν αντιμετωπίζεται με καλές προθέσεις και απαιτούνται, αν θέλετε, πέρα από τις προθέσεις και πέρα από τα πυροσβεστικά μέτρα που παίρνονται από την πλευρά της Κυβέρνησης, πολύ περισσότερα πράγματα. Δεν μπορεί η επιδότηση της ανεργίας και οι  πρόωρες συνταξιοδοτήσεις να αποτελούν απάντηση σε ένα μεγάλο οικονομικό και κοινωνικό πρόβλημα. Οι διαστάσεις του προβλήματος που ανέπτυξαν προηγουμένως οι συνάδελφοί μας δεν επιτρέπουν αυταπάτες. Οι μέχρι σήμερα κυβερνητικοί χειρισμοί προσπαθούν να θεραπεύσουν ένα τεράστιο κοινωνικό και οικονομικό καρκίνωμα με ασπιρίνες, όπως ήταν αυτή η τροπολογία που κατατέθηκε πριν από λίγες μέρες και ψηφίστηκε από την κυβερνητική Πλειοψηφία. 
      Σε όλα αυτά –και εδώ φαίνεται η κυβερνητική ανεπάρκεια σε όλο της το μεγαλείο- ενώ υπάρχει πληθώρα προτάσεων, πληθώρα παραδειγμάτων και υποδειγμάτων για μια ουσιαστική ρεαλιστική και αποτελεσματική αντιμετώπιση του ζητήματος, γιατί, κύριε Πρόεδρε, δεν πρέπει να ξεχνάμε ποτέ ότι δεν είναι η πρώτη φορά,  δεν είναι το πρώτο κύμα αποβιομηχάνισης που έχει υποστεί η χώρα μας τα τελευταία είκοσι χρόνια. 
      Οι κυβερνήσεις του ΠΑ.ΣΟ.Κ. στη δεκαετία του ’90 βρέθηκαν αντιμέτωπες με παρόμοια ζητήματα σε πολλές περιοχές της χώρας: στο Λαύριο, στην Αχαΐα, στη Σύρο, στο Βόλο και σε άλλες περιοχές. Τότε, όμως, υπήρξε εντελώς διαφορετική αντιμετώπιση: υπήρξε ένα ολοκληρωμένο πρόγραμμα παρέμβασης που εντάχθηκε στο Κοινοτικό Πλαίσιο Στήριξης. Δημιουργήθηκαν τα γραφεία βιομηχανικής αλλαγής στις πληγείσες περιοχές με ξεκάθαρο στόχο, όχι την παθητική διαχείριση, αλλά την οριστική αναίρεση των παραγόντων που οδήγησαν στην κρίση και στην ύφεση. 
      Και πώς επιτεύχθηκε αυτό; Μέσα από την αναθέρμανση της οικονομικής ζωής, με την ανάπτυξη νέων οικονομικών δραστηριοτήτων, με την ενίσχυση όλων εκείνων των ανταγωνιστικών πλεονεκτημάτων που είχε η κάθε περιοχή. Και το παράδειγμα του Λαυρίου –θα συμφωνήσουμε όλοι- είναι ιδιαίτερα αντιπροσωπευτικό.
      Υπάρχει, λοιπόν, κατ’ αρχήν η δική μας, η ελληνική εμπειρία. Ταυτόχρονα όμως, καθώς το ζήτημα αφορά σε μικρότερο ή μεγαλύτερο βαθμό όλες τις δυτικές οικονομίες, είμαστε σε θέση σήμερα να έχουμε υποδείγματα και από την Ευρώπη, από το εξωτερικό. Ήδη, σε πολλές ευρωπαϊκές χώρες έχουν εκπονηθεί στοχευμένα ή εξειδικευμένα προγράμματα, επιχειρώντας μέσα από την ενίσχυση της έρευνας, την κατάρτιση, την εξωστρέφεια, να ενισχύσουν την αναπτυξιακή τους υποδομή.
      Η Ευρωπαϊκή Ένωση, πρόσφατα, υιοθέτησε μία νέα βιομηχανική πολιτική που απαντά στις σύγχρονες προκλήσεις με όπλα και έμφαση στην καινοτομία, τον προσανατολισμό της ευρωπαϊκής βιομηχανίας σε τομείς μεγαλύτερου τεχνολογικού περιεχομένου. Ταυτόχρονα, όπως είναι γνωστό, έχει προχωρήσει στη σύσταση του Ευρωπαϊκού Ταμείου Προσαρμογής στην παγκοσμιοποίηση, το οποίο έχει ως κύρια αποστολή τη χρηματοδότηση ενεργητικών μέτρων για την επαναπροώθηση των απολυμένων στην αγορά εργασίας μέσω της προώθησης της επιχειρηματικότητας.
      Η κατεύθυνση, λοιπόν, στην οποία οφείλουμε να αναζητήσουμε την πραγματική απάντηση στο ζήτημα της βιομηχανίας είναι σαφής: Ανάπτυξη, καινοτομία, επαναπροσανατολισμός της βιομηχανικής δραστηριότητας σε κλάδους υψηλής τεχνολογίας. 
      Αυτό άλλωστε τονίσαμε και την προηγούμενη εβδομάδα, κύριε Πρόεδρε. Αυτό ήταν το μήνυμά μας από τις παρεμβάσεις μας, αυτό ήταν και το περιεχόμενο της ολοκληρωμένης πρότασης που κατέθεσε το ΠΑ.ΣΟ.Κ. με αφορμή την υπόθεση της Νάουσας. Τι εισπράξαμε, τελικά, ως απάντηση; Αδράνεια και αδιαφορία από την πλευρά της Κυβέρνησης. Η πρότασή μας ούτε καν συζητήθηκε από την κυβερνητική Πλειοψηφία. 
      Είναι μια Κυβέρνηση, η οποία το μόνο που έχει να επιδείξει μέχρι σήμερα είναι ένα σχέδιο ολοκληρωμένης παρέμβασης μόνο κατ’ όνομα που κατατέθηκε για την Ημαθία από το Υπουργείο Οικονομίας. Δεν ξέρω, πραγματικά, αν συμμετείχε καν το Υπουργείο Ανάπτυξης. 
      Είναι ένα σχέδιο που μας απογοήτευσε, ιδιαίτερα, όλους και πιο πολύ την τοπική κοινωνία, ένα μνημείο αοριστολογίας, χωρίς στοιχειώδεις δεσμεύσεις, χρονοδιαγράμματα και προϋπολογισμό, ένα κείμενο το οποίο το μόνο που δήλωνε ξεκάθαρα ήταν η άγνοια της Κυβέρνησης στις ανάγκες της περιοχής, η αδυναμία της να προσφέρει πειστικές απαντήσεις στην τοπική κοινωνία και στην τοπική οικονομία.
      Κύριε Πρόεδρε, τα πολλά λόγια είναι φτώχεια και ειδικά στο συγκεκριμένο ζήτημα, αν μείνουμε στα λόγια, είναι, μαθηματικά βέβαιο, ότι θα οδηγηθούμε στη φτώχεια. Γι’ αυτό θα ήθελα να τονίσω πως στο ζήτημα της αποβιομηχάνισης δεν χωρεί αυτή η κλασική ρητορεία της Νέας Δημοκρατίας, δεν χωρούν ούτε ημίμετρα ούτε αναβολές.
      Ελάτε να δουλέψουμε όλοι μαζί για έναν αναπτυξιακό σχεδιασμό που θα λαμβάνει υπ’ όψιν τις τοπικές ιδιαιτερότητες, τις δυνατότητες κάθε τοπικής κοινωνίας και θα ανταποκρίνεται στα σύγχρονα δεδομένα. Ήδη έχουμε χάσει πολύ πολύτιμο χρόνο, όπως έχουμε χάσει και έδαφος. 
      Είμαι σίγουρος πως αν εργασθούμε με στοιχειώδη συνέπεια και ευθύνη, θα είμαστε πολύ σύντομα σε θέση να διαθέτουμε μία συνολική αναπτυξιακή στρατηγική για τη βιομηχανία μας ως χώρα, αλλά θα έχουμε και επιμέρους προγράμματα ολοκληρωμένης παρέμβασης που θα ανταποκρίνονται και στον τίτλο και στο περιεχόμενο και στις προθέσεις τους.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χρυσοχοϊδη.
      Το λόγο έχει η κ. Ροδούλα Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Κύριε Υπουργέ, η ανάπτυξη δεν είναι απλώς μεγέθυνση. Ξέρετε πολύ καλά ότι σημαίνει υποδομές, παιδεία, ποιότητα ζωής και περιβάλλοντος, μεγάλα έργα, κίνητρα, μεγαλύτερη σιγουριά για το μέλλον, κοινωνική προστασία. 
      Επειδή είσθε ο Υπουργός της Ανάπτυξης, πρέπει να σας πούμε ότι όλον αυτόν τον καιρό το ΠΑ.ΣΟ.Κ. προσπαθεί με τις θέσεις του, τις προτάσεις του να σας πει ότι οι προκλήσεις της ανταγωνιστικότητας είναι πολλές και πρέπει η Κυβέρνηση, οι κοινωνικοί εταίροι και η κοινωνία να αποφασίσουμε ότι είναι καιρός να αρχίσουμε να ενεργούμε πιο αποτελεσματικά, κύριε Υπουργέ, αξιολογώντας με σύνεση τις επιπτώσεις στην ανταγωνιστικότητα κάθε πολιτικής και διοικητικής πράξης, όπως, βεβαίως, να δούμε το νέο τρόπο και το νέο προσανατολισμό της ανάπτυξης στη νέα εποχή, στο νέο κόσμο.
      Άρα, λοιπόν, εσείς που πολλές φορές έχετε μιλήσει για τους μεγάλους ρυθμούς της ανάπτυξης, θα έπρεπε, κύριε Υπουργέ, με πολύ μεγαλύτερη σωφροσύνη -θα έλεγα- και σεμνότητα να δείτε αυτόν το σχεδιασμό.
      Το «σεμνότητα» εμπεριέχει τους χαμηλούς τόνους, κύριε Υπουργέ, και της δουλειάς τους τόνους. Δεν είναι απλά οι εντυπώσεις. Είναι ο σχεδιασμός, είναι η περιφερειακή ανάπτυξη, είναι τα κριτήρια για το ποιες περιοχές είναι φθίνουσες, είναι σε κρίση, και είναι τα κριτήρια του πώς αυτή η Κυβέρνηση, αυτή η πολιτεία, αυτή η χώρα θα μπορέσει να δημιουργήσει τη βιώσιμη ανασυγκρότηση αυτών των περιοχών. 
      Για μας στο ΠΑ.ΣΟ.Κ., η ανάπτυξη είναι κινητήριος δύναμη και είναι πρόοδος. Ο πολιτισμός και η ανθρώπινη αξιοπρέπεια  -αναφέρομαι σ’ αυτό, με αφορμή την τροπολογία για τη Νάουσα- η ευημερία, η ειρήνη, το περιβάλλον, η ομορφιά της καθημερινής προσφοράς, κύριε Υπουργέ, και του σταθερού ορίζοντα των αξιών μας, όλα αυτά στηρίζονται στις διαδικασίες και στα κίνητρα που μια πολιτική βούληση μπορεί να δώσει. Το ΠΑ.ΣΟ.Κ., λοιπόν, σας λέει, συνεχώς, ότι ανάπτυξη σημαίνει διαμόρφωση όρων για μια κοινωνία της μιας ταχύτητας, μια κοινωνία δίκαιη και δημοκρατική, που έχει πραγματικά στο επίκεντρό της τον άνθρωπο. Θα μου πείτε ότι όλα αυτά είναι γενικολογίες. Όχι, δεν είναι γενικολογίες. Όλα αυτά που λέμε εστιάζονται και διαμορφώνονται και εξειδικεύονται στις συγκεκριμένες προτάσεις, που είπατε στον εισηγητή μας, ότι δεν διέθεσε χρόνο να σας τις αναπτύξει. Εμείς λυπούμεθα, κύριε Σιούφα, που εσείς, ο Υπουργός Ανάπτυξης, δεν έχετε δει τις συγκεκριμένες προτάσεις του ΠΑ.ΣΟ.Κ..
      	Για μας, λοιπόν, ανάπτυξη σημαίνει μια πολυδιάστατη διαδικασία, που σας την ορίζουμε, και η οποία προστατεύει την κοινωνική συνοχή -για την οποία εσείς δεν βλέπω να ενδιαφέρεστε- τις πολιτιστικές ευαισθησίες και το περιβάλλον, διατηρεί την πολιτιστική κληρονομιά και παράγει προϊόν ποιοτικό αλλά και προστιθέμενη αξία.
      Εσείς, κύριε Υπουργέ, είδατε την ανάπτυξη με έναν άλλο τρόπο και είδατε και τη βιομηχανική ανάπτυξη με έναν άλλο τρόπο. Αναφέρθηκαν οι συνάδελφοι σε ορισμένες περιόδους της ελληνικής οικονομίας, όπου είχαμε αποβιομηχάνιση. Γνωρίζετε πολύ καλά –και εσείς, κύριε Πρόεδρε- την περίοδο ’88 - ’95 τι συνέβαινε στη Μαγνησία, τι συνέβαινε στη Θεσσαλία. Γνωρίζετε ότι είχαμε τότε πέντε χιλιάδες ανέργους, γιατί πραγματικά είχαν χαθεί αυτές οι θέσεις από τις βιομηχανίες της περιοχής. Όμως από τα μέσα της δεκαετίας του ’90, από το ’95 και μετά, το ΠΑ.ΣΟ.Κ. πήρε θέση γι’ αυτά τα ζητήματα. Με κίνητρα, με κριτήρια, με πρωτοβουλίες, βελτίωσε το επιχειρηματικό κλίμα, σταθεροποίησε το μακροοικονομικό περιβάλλον, εφήρμοσε πολιτικές ενίσχυσης των επενδύσεων κι ανέλαβε πρωτοβουλίες, οι οποίες, πραγματικά, σε κάθε τοπική κοινωνία και σε κάθε περιφέρεια ανέδειξαν, τελικά, τις δυνατότητες και τα συγκριτικά πλεονεκτήματα. Είναι γνωστή η συνταγή. Εσείς γιατί δεν την εφαρμόζετε; Και αν σήμερα τα πράγματα έχουν αλλάξει, εδώ είναι πεδίο δόξης λαμπρό η Κυβέρνηση, η πολιτεία, η πολιτική της Νέας Δημοκρατίας να διορθώσει, να εμπλουτίσει, να αναδείξει, να αναπτύξει, κύριε Υπουργέ. 
      Φοβάμαι, λοιπόν, ότι εσείς έχετε αφήσει τα πλούσια κοιτάσματα της ανάπτυξης της χώρας μας ανεκμετάλλευτα. Δεν υπάρχει σχεδιασμός. Δεν έχετε δει τα ιδιαίτερα πλεονεκτήματα και μειονεκτήματα της κάθε περιφέρειας της χώρας και βεβαίως δεν επιδείξατε, κύριοι της Κυβέρνησης, το υψηλό αίσθημα ευθύνης, τη σοβαρότητα και την επάρκεια που θα έπρεπε να έχετε επιδείξει για την νέα αναπτυξιακή πορεία και το νέο αναπτυξιακό προσανατολισμό  της χώρας.
      Η ανάπτυξη βρέθηκε στα χέρια της Νέας Δημοκρατίας, κύριε Πρόεδρε, σε μια τροχιά νεοσυντηρητικής πλάνης. Με εντυπωσιασμούς και χωρίς συγκεκριμένο έργο, με εγκυκλίους και γραφειοκρατία, με ένα θεσμικό και κοινωνικό περιβάλλον αβεβαιότητας, προσπαθείτε να επιτύχετε μόνο τις πολιτικές επικοινωνιακές σκοπιμότητές σας. 
      Και επειδή αναφερθήκατε σε προτάσεις, εγώ θα πω απλά αυτό που σας έχουν πει όλοι και, κύριε Υπουργέ της Ανάπτυξης, σας το περιέγραψε στη συνέλευση που παρευρεθήκατε στη Θεσσαλία -στην εκλογική μας περιφέρεια, κύριε Πρόεδρε, στο Βόλο- ο Πρόεδρος του Συνδέσμου Βιομηχανιών Θεσσαλίας και Κεντρικής Ελλάδας σαν ένα παραμύθι για ένα κράτος που δημιουργεί εκείνο το περιβάλλον όπου μπορεί με εμπιστοσύνη και σιγουριά ο πολίτης, ο επιχειρηματίας, ο παραγωγός να διευρύνει τις δραστηριότητές του και να κάνει όνειρα για το μέλλον.
      Αλλά εσείς δεν εμπιστεύεστε τον πολίτη, γι’ αυτό και ο πολίτης δεν μπορεί να σας εμπιστευθεί. Η προώθηση λοιπόν των πολιτικών της περιφερειακής ανάπτυξης που με τόσο βαρύγδουπο τρόπο παρουσιάσατε και μιλήσατε πολλές φορές για δημιουργία διαπεριφερειακών υποδομών, παρά τις παλιότερες αντιλήψεις, πρέπει να σας ενημερώσω, κύριε Υπουργέ, ότι δεν συμβάλλει στον περιορισμό των ανισοτήτων και στην ανάπτυξη την βιομηχανική. 
      Η δέσμευση αυξημένων πόρων για την ανάπτυξη υποδομών, μπορεί να προκύπτει από υπαρκτές ανάγκες της περιφέρειας, σε καμία ωστόσο περίπτωση δεν μπορεί να θεωρείται πλέον επαρκής διαβεβαίωση –όπως το έχετε κάνει άλλωστε- για την ανατροπή της αναπτυξιακής καθυστέρησης των υποβαθμισμένων περιοχών. Εδώ χρειάζονται γενναία μέτρα, γενναία σχέδια. Έχει φανεί επίσης σύμφωνα με αυτά που έχετε πει και έχετε εξαγγείλει, ότι αν κάθε πολιτική από αυτές που έχετε εξαγγείλει δεν συνοδεύεται από ολοκληρωμένο τρόπο σχεδιασμού, το αποτέλεσμα δεν μπορεί να είναι το επιδιωκόμενο. Και η υψηλή απορρόφηση που επικαλείστε πολλές φορές –βλέπω στα περιφερειακά προγράμματα- ενδέχεται, κύριε Υπουργέ, να αντανακλά σε αυξημένη σπατάλη πόρων. 
      Επιλογές, βεβαίως, που δεν εντάσσονται σε μια πολιτική μεσομακροπρόθεσμης αναπτυξιακής διαδικασίας, και δεν ενισχύουν το ανταγωνιστικό πλεονέκτημα, φέρνουν τον κίνδυνο να μειώσουν, τελικά, το αναπτυξιακό απόθεμα και να αποπροσανατολίσουν το αναπτυξιακό στίγμα της χώρας ή της κάθε περιφέρειας. 
      Πολλές φορές έχετε ρίξει το βάρος και έχετε πει για μεγάλα έργα που η σπουδαιότητά τους κρίνεται, όπως τουλάχιστον έχουμε δει αυτά τα δύο χρόνια, σε μεγάλο βαθμό από την εύκολη μέτρηση του αποτελέσματος και από τις προεξοφλημένες εντυπώσεις. Θεωρώ, λοιπόν, κύριε Υπουργέ, ότι για να αναπτυχθεί η βιομηχανία, για να προωθηθεί η ανάπτυξη, χρειάζονται όχι μόνο πόροι, όχι μόνο δείκτες –εσείς το λέγατε άλλωστε όταν ήσασταν αντιπολίτευση- αλλά γενναίες οριζόντιες πολιτικές που θα ξεκινούν από το εκπαιδευτικό σύστημα, από την καινοτομία, από τις νέες τεχνολογίες και θα φθάνουν βεβαίως και στα θέματα της ενέργειας και σε άλλα επίπεδα, για να μπορέσουμε να δώσουμε την προωθητική κίνηση που χρειάζεται ο τόπος. Όμως, εσείς ακόμη δεν απλουστεύσατε τις διαδικασίες, εσείς ακόμη επιβαρύνετε τη νομοθεσία με νέους νόμους και νέες διατάξεις, χωρίς κανένα αποτέλεσμα, χωρίς καμία εφαρμογή και βεβαίως δεν μπορείτε να δημιουργήσετε εκείνο το περιβάλλον, κύριε Υπουργέ, που θα δώσει αυτή την ασφάλεια που προανέφερα.
      Πιστεύω ότι στα δύο χρόνια αυτά, στην ανενεργή κυβερνητική θητεία σας, οι υποδομές, οι ενισχύσεις, τα προγράμματα, οι επενδύσεις, οι ανθρώπινοι πόροι απουσίαζαν ενδεικτικά από τις προτεραιότητες της Κυβέρνησης και, βεβαίως, τίποτε δεν προχώρησε ουσιαστικά. Στα δύο χρόνια της υπομονής του ελληνικού λαού, της βιομηχανικής ανάπτυξης των μικρομεσαίων επιχειρήσεων, της αγροτικής ανάπτυξης, της αναβάθμισης της ποιότητας της ζωής, σ’ αυτά τα δύο χρόνια της υπομονής οι πνεύμονες της ανάπτυξης της χώρας μας έχασαν το οξυγόνο της ανάσας τους. Οι αισθήσεις μας, κύριε Υπουργέ, εικονοληπτικά και επικοινωνιακά, χόρτασαν υποσχέσεις. Οι αντοχές μας δοκιμάστηκαν και η ανασφάλεια αντικατέστησε την προηγούμενη αισιοδοξία μας. Σίγουρα, όμως, βλέποντας όλη αυτή την εικόνα σφυρηλατούμε τις νέες μας αντιστάσεις μαζί με τον ελληνικό λαό, μαζί με την παραγωγική βάση της χώρας, μαζί με τους ενήμερους ενεργούς συμμέτοχους πολίτες, είμαστε εδώ για να αντισταθούμε, για να εκφράσουμε το νέο σχέδιο και την εναλλακτική πρόταση διακυβέρνησης της χώρας. Και, βεβαίως, ξέρετε πολύ καλά ότι αυτά που λέμε σήμερα εδώ και ως κυβέρνηση αξιόπιστα θα τα εφαρμόσουμε!
      Η δέσμευσή μας αυτή, έχει την αξία του αξιόπιστου βηματισμού μας και της δέσμευσής μας με σοβαρότητα, υπευθυνότητα και επάρκεια για το μέλλον της χώρας!
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Ανάπτυξης κ. Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για πολύ λίγο, κύριε Πρόεδρε, γιατί θα απαντήσει ο συνάδελφος κ. Νεράντζης. 
      ΠΡΟΕΔΡΕΥΩΝ (Γεώργιος Σούρλας): Μετά από σας, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κύριε Πρόεδρε.
      Το μόνο που δεν είπατε, κυρία Ζήση, με την αντίσταση αυτή που κάνετε, είναι «στ’ άρματα, στ’ άρματα...»!
      ΡΟΔΟΥΛΑ ΖΗΣΗ: «Στα άρματα» της ανάπτυξης έπρεπε να ήσασταν εσείς, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Νομίζω ότι το υπονοούμενο το αντιλαμβάνεστε και προσπαθώ έτσι να δώσω λίγο διαφορετικό τόνο από την εξαιρετική μελαγχολία που δεν τη βγάζετε λόγω του περιεχομένου της επερώτησης, αλλά προφανώς για άλλους λόγους.
      Παρακολούθησα το μεγαλύτερο μέρος της ομιλίας του εισηγητή της επερώτησής σας, του κ. Πρωτόπαπα, ο οποίος ανεπιτυχώς επεχείρησε να κάνει μία γενική –θα έλεγα- πανεπιστημιακή διάλεξη επί παντός επιστητού. Αφιέρωσε δεκατέσσερα λεπτά και σαράντα δευτερόλεπτα στο να αρνείται τα πάντα ή να τοποθετείται γενικά και αοριστόλογα για βιομηχανική πολιτική, αναπτυξιακή πολιτική, στρατηγικές κατευθύνσεις και αφιέρωσε εκατόν πέντε δευτερόλεπτα για τις προτάσεις που έχει το κόμμα σας και τον ευχαρίστησα πριν από λίγο γι’ αυτό.
      Επειδή υπήρχαν και οξείες αιχμές στις τοποθετήσεις όλων σας –ελπίζω να μην το συνεχίσει η κ. Διαμαντοπούλου ως Κοινοβουλευτική Εκπρόσωπος στη συνέχεια- θα μου επιτρέψετε να κάνω τρεις επισημάνσεις: Η χώρα μπήκε στον 21ο αιώνα κυρίως, με δική σας ευθύνη έχοντας τρεις βασικές ελλείψεις, χωρίς εθνικό χωροταξικό σχεδιασμό, χωρίς εθνικό κτηματολόγιο και χωρίς εθνικό δασολόγιο. Αυτός είναι ο λόγος για τον οποίον επιταχύναμε. Τώρα βεβαίως αν θέλετε συνεχώς να λέτε ότι όλα τα είχατε κάνει εσείς, ότι μας τα είχατε ετοιμάσει και ότι εμείς απλά κάνουμε πράξη αυτά που είχατε έτοιμα, αλλά στο μεταξύ ο ελληνικός λαός σας έστειλε στην αντιπολίτευση, προφανώς αυτό θέλετε να το αγνοείτε. 
      Σας σημειώνω ότι από τις τριάντα δύο βιομηχανικές περιοχές που έχει η χώρα από τις αρχές της δεκαετίας του 1960, οι είκοσι επτά ανασυγκροτούνται. Δημιουργούνται είκοσι νέα βιοτεχνικά πάρκα και βιομηχανικές επιχειρηματικές περιοχές και θα έχουν πράγματι ολοκληρωθεί μέχρι το τέλος του 2008 που λήγει και το Γ΄ Κοινοτικό Πλαίσιο Στήριξης. Τώρα ψάξτε να δείτε στα χαρτιά σας τι είχατε σχεδιασμένα…
      ΑΝΝΑ ΔΙΑΜΑΝΤΟΠΟΥΛΟΥ: Ποιες είναι οι απορροφήσεις μέχρι τώρα;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οι απορροφήσεις, μια και αυτό είναι μία πρόκληση…
      ΑΝΝΑ ΔΙΑΜΑΝΤΟΠΟΥΛΟΥ: Στις υποδομές 0%.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα σας πω μόνο τούτο, κυρία Διαμαντοπούλου, γιατί ανησυχείτε: Γνωρίζετε ότι εφαρμόσατε ένα εξαιρετικά περιπλεγμένο τρόπο υλοποίησης του Γ΄ Κοινοτικού Πλαισίου Στήριξης. Το Μάρτιο του 2004 η γενική απορρόφηση του Ε.ΠΑ.Ν. στο Υπουργείο Ανάπτυξης ήταν 14,5%...
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΌΠΟΥΛΟΣ: Στη βιομηχανία 28%.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …και το παραδώσαμε στο 43% στο τέλος του 2005. Αυτά είναι τα μεγέθη τα οποία πρέπει να συγκρίνετε…
      ΑΝΝΑ ΔΙΑΜΑΝΤΟΠΟΥΛΟΥ: Στις υποδομές για τις οποίες μιλάτε: Μηδέν τοις εκατό υποδομές.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …με απορρόφηση περί τα 500.000.000 ευρώ και αυτό το βλέπει η αγορά, το δείχνει ο τόνος της οικονομικής δραστηριότητας, διότι όλα τα άλλα έχουν μόνο ένα νόημα. 
      Δεν θέλετε να δείτε ότι η Ελλάδα αλλάζει και αλλάζει προς το καλύτερο. Εσείς μένετε στη στείρα άρνηση, όπως προφανώς είναι η καθοδήγηση του Αρχηγού σας που λέει «όχι» σε όλα. Πηγαίνετε μ’ αυτόν τον τρόπο. Δεν θα μας δώσετε μόνο τρεις εκατοστιαίες μονάδες, που στην πιο δύσκολη περίοδο της κάθε κυβέρνησης -και της δικής μας- όπως λένε οι δημοσκοπήσεις, είμαστε μπροστά, αλλά θα μας δώσει διπλάσιο και τριπλάσιο αριθμό υπεροχής απέναντί σας. Αυτή η μεγάλη πολιτική και κοινωνική σημασία που έχει δημιουργηθεί όχι μόνο θα κερδίσει τις επόμενες εκλογές, αλλά με τον τρόπο με τον οποίον λειτουργείτε θα κερδίσει και τις μεθεπόμενες εκλογές. Η στείρα άρνηση δεν βοήθησε ποτέ και κανέναν.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Συγκρατηθείτε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ, κύριε συνάδελφε. Είμαι εξαιρετικά συγκρατημένος. 
      Κατηγορήσατε το Υπουργείο Ανάπτυξης επειδή την επερώτηση που καταθέσατε στις 21 Ιανουαρίου δεν την φέραμε νωρίτερα για να τη συζητήσουμε. Από τον Υπουργό Ανάπτυξης εξαρτάται αυτό; Με συγχωρείτε πάρα πολύ. Ο κοινοβουλευτικός έλεγχος γίνεται δύο φορές την εβδομάδα, οι επερωτήσεις είναι κυρίως δικές σας και η σειρά αυτής της επερώτησης ήλθε τώρα.
      Αν θέλατε να τη συζητήσετε νωρίτερα, μπορούσατε να την καταθέσετε ως επίκαιρη επερώτηση και να έλθει να συζητηθεί νωρίτερα!
      ΧΡΗΣΤΟΣ ΠΡΩΤΟΠΑΠΑΣ: Διαβάστε την καλά, κύριε Υπουργέ. Επίκαιρη είναι.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Με συγχωρείτε, κύριε Πρωτόπαπα,  τη διαδικασία…
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, θα απαντήσετε μετά. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τη διαδικασία στη Διάσκεψη των Προέδρων, για το πώς επιλέγονται και οι επίκαιρες ερωτήσεις, την ξέρετε καλύτερα από εμένα. 
      Έρχομαι σε δύο άλλα πράγματα και αυτά είναι όσα αναφέρατε για την κλωστοϋφαντουργία. Κατηγορείτε αυτήν την Κυβέρνηση των είκοσι έξι μηνών, όταν επί δέκα χρόνια εγκαταλείψατε πλήρως τον κλάδο της κλωστοϋφαντουργίας, γνωρίζοντας από το 1995 την είσοδο της Κίνας στον Παγκόσμιο Οργανισμό Εμπορίου; Γιατί δημιουργήθηκε αυτός ο κλυδωνισμός σε ολόκληρη την Ευρώπη; Από την είσοδο της Κίνας στον Παγκόσμιο Οργανισμό Εμπορίου από την 1.1.2005! Επί δέκα χρόνια τι κάνατε γι’ αυτόν τον κλάδο και κατηγορείτε τη νέα διακυβέρνηση;
      Θέλετε να σας πω ένα κορυφαίο; Ούτε καν επιδιώξατε να συμμετάσχετε στο high level group για τα θέματα της κλωστοϋφαντουργίας, όταν είχε ειδικό λόγο η χώρα να συμμετάσχει και η σημερινή διακυβέρνηση και ο απευθυνόμενος προς εσάς ένα από τα πρώτα θέματα τα οποία έθεσε ήταν η συμμετοχή της Ελλάδας στο high level group για τα θέματα της κλωστοϋφαντουργίας, της ένδυσης και της υπόδησης!
      Θέλω επίσης να δώσω και μία απάντηση, γιατί δεν θα χρησιμοποιήσω αριθμούς. Μίλησε για τις απλήρωτες συναλλαγματικές εκφράζοντας την οδύνη του ολοφυρόμενος ο κ. Πρωτόπαπας πριν από λίγο.
      ΧΡΗΣΤΟΣ ΠΡΩΤΟΠΑΠΑΣ: Οι πολίτες ολοφύρονται! Εσείς δεν συγκινείστε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τον Ιανουάριο του 2000 και το Φεβρουάριο του 2000 οι απλήρωτες συναλλαγματικές σε ευρώ ήταν 23.000.000 ευρώ και 18.700.000 ευρώ. Τον Ιανουάριο και το Φεβρουάριο του 2006 –με πέντε χρόνια πληθωρισμό- είναι 21.100.000 ευρώ και 16.900.000 ευρώ. Αυτή είναι η πραγματικότητα, όχι ότι δεν υπάρχει πρόβλημα. Υπάρχει πρόβλημα! 
      ΧΡΗΣΤΟΣ ΠΡΩΤΟΠΑΠΑΣ: Αυτό δεν σας συγκινεί.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αλλά μην εμφανίζεστε να συμμερίζεστε τόσο πολύ την κατάσταση, η οποία υπάρχει στην αγορά.
      Έρχομαι τώρα να μιλήσω για τις επιδόσεις της πραγματικής οικονομίας που είναι έργο όλων των Ελληνίδων και όλων των Ελλήνων. Θα παρακολουθήσατε προχθές ότι ύστερα από πέντε χρόνια συνεχούς κατήφορου στην κατάταξη της ανταγωνιστικότητας της πατρίδος μας –από την 31η θέση κατήλθε στην 50η το 2005- για πρώτη φορά όχι μόνο έχουμε σταματήσει αυτόν τον κατήφορο της ανταγωνιστικότητας, αλλά βελτιώσαμε τη θέση της χώρας κατά οκτώ θέσεις από την 50η στην 42η και μάλιστα η επιτυχία αυτή είναι τρίτη, αφού η Κίνα βελτίωσε κατά δώδεκα θέσεις την ανταγωνιστικότητά της, η Ινδία κατά 10 θέσεις και τρίτη η Ελλάδα κατά οκτώ θέσεις.
      Αυτά είναι που σας έλεγα πριν, ότι ίσως από πολιτικό πονόματο δεν θέλετε να τα δείτε ή άλλου είδους αγκυλώσεις δεν σας επιτρέπουν να δείτε την πραγματικότητα. Η συνεισφορά σας θα ήταν θετική, εάν εκεί που γίνεται κάτι σωστό το στηρίζατε, να μην θεωρείτε ότι όλα τα κάνατε εσείς, γιατί αν τα κάνατε καλά, θα συνεχίζατε να ήσασταν κυβέρνηση και θα περιμένετε για πολλά χρόνια στα έδρανα της Αντιπολίτευσης, γιατί εκεί είναι η θέση σας με τον τρόπο με τον οποίο χειρίζεστε όλα τα μεγάλα ζητήματα της πατρίδος μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει στη συνέχεια ο κ. Νεράντζης, ο Υφυπουργός Ανάπτυξης, για τον υπόλοιπο χρόνο των δεκαεπτά λεπτών.
      ΡΟΔΟΥΛΑ ΖΗΣΗ: Κύριε Πρόεδρε, μπορώ να επικαλεστώ το σχετικό άρθρο για μια λέξη μόνο, επειδή έχω διατελέσει Υφυπουργός Χωροταξίας.
      ΠΡΟΕΔΡΕΥΩΝ (Γεώργιος Σούρλας): Μπορείτε να μιλήσετε μετά στη δευτερολογία σας. Αφού επικαλείστε την ιδιότητα της Υπουργού, δικαιούστε μετά από την ολοκλήρωση της συζήτησης να πάρετε το λόγο για πέντε λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ δεν έχω αντίρρηση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα προσαρμόσετε την ομιλία σας στα δεκαεπτά λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Είμαι υπέρ της ήπιας προσαρμογής, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Είναι γνωστό αυτό. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): …και θα το τηρήσω. 
      Ο Υπουργός, ο κ. Σιούφας, στηλίτευσε –και θαρρώ όχι άδικα- το μαύρο και απαισιόδοξο βλέμμα υπό το οποίο βλέπετε, κύριοι συνάδελφοι του ΠΑ.ΣΟ.Κ., την οικονομία.
      Εγώ όμως, έχω μία αντίθετη άποψη από τον Υπουργό μου. Συνήγαγα από όλη τη συζήτηση μέχρι τώρα ένα πολύ ευχάριστο σημείο, το οποίο ειλικρινά θέλω να σας το μεταδώσω και να σας καταστήσω μετόχους του. 
      Χρειάστηκαν είκοσι χρόνια κυβερνήσεως ΠΑ.ΣΟ.Κ και δύο χρόνια στην Αντιπολίτευση για να αντιληφθούν, επιτέλους, την αξία της βιομηχανίας. Έτσι εξηγείται ο πολύ καλός λόγος, της σχετικής περικοπής του κ. Πρωτόπαπα, ο οποίος αναφέρθηκε στο ρόλο της βιομηχανίας και μας είπε πόσο σπουδαία είναι η συμβολή της. Στερνή μου γνώση – λέει ο λαός- να σ’ είχα πρώτα! 
      Διαβάζοντας όμως, κύριοι συνάδελφοι του ΠΑ.ΣΟ.Κ, την επερώτηση σας διερωτώμαι: Μήπως ζούμε σ’ άλλη χώρα; Μήπως τα προβλήματα αυτά, που ιστορείτε στην επερώτηση σας, είναι προϊόν παρθενογένεσης; Μήπως αυτά εμφανίστηκαν σήμερα ή, έστω, τα τελευταία δύο χρόνια που κυβερνάει η Νέα Δημοκρατία; Μήπως εσείς δεν κυβερνούσατε εξακολουθητικά τον τόπο αυτό σχεδόν είκοσι χρόνια, με εξαίρεση την τριετία Μητσοτάκη; 
      Και καθώς οι απαντήσεις στα ερωτήματα αυτά είναι ξεκάθαρες, εύκολες, αποστομωτικές, παραμένουν πια τα ερωτήματα μετέωρα, μετατρεπόμενα σε αυτομαστίγωμα και χλεύη σας. 
      Είναι αλήθεια –για να μπούμε στην ουσία- ότι η ευρωπαϊκή βιομηχανία σημειώνει συγκριτικά καλύτερες επιδόσεις από την ελληνική την τελευταία πενταετία. Αιτία γι’ αυτή τη δυσμενή εξέλιξη υπάρχει. Είναι γνωστή. Την ξέρουν όλοι, την ομολογούν όλοι, πλην υμών. Ποια είναι αυτή; Είναι η συγκριτικά μεγαλύτερη εξωστρέφεια και η ευελιξία του εξαγωγικού της τομέα. Είναι η υψηλότερη πετρελαϊκή εξάρτηση της ελληνικής οικονομίας σε σχέση με την Ε.Ε. και με αυτή την πορεία, την ξέφρενη, των τιμών του πετρελαίου. Και είναι, επίσης, η απελευθέρωση των εισαγωγών, κλωστοϋφαντουργικών προϊόντων, για την οποία μίλησε εύστοχα ο Υπουργός κ. Σιούφας. 
      Θέλω να σας τονίσω –και αυτό φαίνεται ή το αγνοείτε ή το αποσιωπάτε, και για τα δυο σας εγκαλώ, πάντως, οποιοδήποτε κι αν συμβαίνει- ότι το 2004 οι ευαίσθητοι κλάδοι στον ασιατικό ανταγωνισμό της κλωστοϋφαντουργίας, ένδυσης και υπόδησης, σημείωσαν κάμψη 5%, έως 10%. Το 2005 όμως, υπεχώρησαν πανευρωπαϊκά, με ρυθμό πέντε και έξι  φορές μεγαλύτερο. Άρα, δεν μπορούμε να βλέπουμε μόνο το δικό μας σπίτι, χωρίς να κοιτάμε τι συμβαίνει γύρω μας: Γιατί συνέβη, δηλαδή, αυτό που συνέβη και τι ευθύνεται γι’ αυτό. 
      Αυτοί οι παράγοντες, είναι μεθύστεροι. Υπήρχαν όμως και οι βασικοί παράγοντες  της ελληνικής οικονομίας τους οποίους εσείς δημιουργήσατε. Ποιοι είναι αυτοί; Είναι το μακροχρόνιο και δομικό έλλειμμα ανταγωνιστικότητας το οποίο αντιμετωπίζει η ελληνική βιομηχανία, την τελευταία δεκαετία. Το έλλειμμα  ανταγωνιστικότητας δεν αντιμετωπίστηκε δυστυχώς από εσάς. Δεν είχατε οράματα, δεν πήρατε μέτρα, παρά μόνο μία ακατάσχετη ρητορεία, η οποία, αυτή και μόνη δεν αρκεί για να λύσει τα προβλήματα. 
      Εξάλλου, οι αιτίες συρρίκνωσης της ανταγωνιστικότητας και της βιομηχανικής δραστηριότητας πρέπει να αναζητηθούν στο ότι δεν ενισχύθηκαν οι ελληνικές επιχειρήσεις και δεν αναζητήθηκε η στήριξή τους ως αντιστάθμισμα για την ένταξη στην Ο.Ν.Ε. και την απώλεια του όπλου της συναλλαγματικής ισοτιμίας.
      Ας καταργηθούν λοιπόν τα προσωπεία. Ας γίνουμε ειλικρινείς, τουλάχιστον με τον εαυτό μας. «Στου κρεμασμένου το σπίτι δεν μιλάνε για σκοινί». Και επέλεξα ένα σαδιστικό τρόπο να σας απαντήσω. Δεν θα χρησιμοποιήσω άλλα επιχειρήματα, αλλά θα σας απαντήσω με όσα ο φιλικός σας Τύπος σας καταλόγιζε, για καθένα απ’ αυτά που μας λέτε στην επερώτηση, όλον αυτό τον καιρό.
      Ένα-ένα, λοιπόν. Επικαλείστε το κλείσιμο των επιχειρήσεων; Μάλιστα. Ανεξαρτήτως της ακριβείας των αριθμών που μνημονεύετε στην επερώτηση και για την οποία έχω επιφυλάξεις, θέλω να σας θυμίσω τι λένε σχετικώς τα «ΝΕΑ» στις 16.2.1995 …
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το 1995, κατάλαβα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Τι καταλάβατε; Δεν ήμασταν εμείς δα κυβέρνηση.
      Έγραφαν: «Σε έξαρση τα φέσια και τα κανόνια. Ασφυκτιά η αγορά: Η έξαρση προκύπτει από τα επίσημα στοιχεία της Ενώσεως Ελληνικών Τραπεζών». Μια και μιλάμε για «φέσια», είχατε μετατρέψει την Ελλάδα σε ένα απέραντο πιλοποιείο και μιλάτε, τώρα, για τα «φέσια» που πράγματι μπαίνουν, αλλά είναι λιγότερα και έχουμε σαφή την αιτία που μπήκαν; 
      Θέλετε και άλλη δημοσίευση; Τα «ΝΕΑ» πάλι –διαλέγω επίτηδες εφημερίδες που δεν πρόσκεινται βέβαια στη Νέα Δημοκρατία, είτε ως Αντιπολίτευση είτε ως Κυβέρνηση- στις 14.12.1995,  οκτώ μήνες μετά έγραφαν: «Ασφυκτιά η αγορά. Τα φέσια και τα κανόνια καθημερινό φαινόμενο». Ιδού λοιπόν η πρώτη απάντηση.
      Πάμε στη δεύτερη έγκλησή σας, ότι δηλαδή δεν έχουμε προχωρήσει –λέτε στην επερώτησή σας- σε σημαντικές παρεμβάσεις για την τόνωση της ανταγωνιστικότητας της ελληνικής οικονομίας. Πήρατε απάντηση για τη βελτίωση της θέσεώς μας. 
      Εδώ όμως θέλω να σας θυμίσω τι λένε τα «Νέα» στις 30.5.1996: «Χάρτης ανταγωνιστικότητας: Στις θέσεις των ουραγών της παγκόσμιας ανταγωνιστικότητας παραμένει η Ελλάδα, σύμφωνα με το World Economic Forum». Δημοσιεύεται δε και ο σχετικός πίνακας.
      Μας επερωτάτε όμως και για τις απολύσεις των εργαζομένων. Τα «Νέα», πάλι, στις 28.8.1997 λένε: «Έκρηξη ανεργίας. Δυσοίωνες προβλέψεις του Ο.Ο.Σ.Α. και για τη χώρα μας το ’98. Πλήθος απολύσεων». Υποβαθμίζετε ακόμη και την επίδραση της πρωτοφανούς πετρελαϊκής κρίσεως πάνω στην επίταση των προβλημάτων της βιομηχανίας. 
      Διηγηματικώς αναφερόμενο είναι το τελευταίο αυτό το στοιχείο. Ακούτε λοιπόν τι λένε τα «Νέα» το 1999, στις 18 Νοεμβρίου: «Πορεία προς τα 30 δολάρια το βαρέλι το πετρέλαιο. Σε ύψη ρεκόρ τα καύσιμα. Πετρέλαιο στην υψηλότερη τιμή των τελευταίων ετών». Μα, αν τα 30 δολάρια είναι ρεκόρ τιμή για το βαρέλι του πετρελαίου τι να πει κανείς για τα 72 και τα 75 που απαντάται τώρα; Και τι να πει κανείς για τις επιδράσεις που ασκεί αυτή η εκρηκτική αύξηση των τιμών του πετρελαίου, μέσα στο όλο σύστημα, το οικονομικό; 
      Μας αποδίδετε, επίσης, ότι δεν έχουμε κάνει τίποτα το ουσιαστικό. Ευτυχώς που υπάρχει και ο κ. Πάγκαλος. Στο «Βήμα της Κυριακής», 24.12.2000, ο κ. Πάγκαλος δηλώνει: «Νομίζω ότι ο τόπος δεν κυβερνάται καλά. (Αυτά τα λέει ο κ. Πάγκαλος για εσάς που κυβερνούσατε τότε και για εσάς που σήμερα μας λέτε ότι εμείς δεν κάνουμε τίποτα). Αυτό είναι αναμφισβήτητο και το βιώνουν καθημερινά οι πολίτες».
      Επίσης, το «Βήμα», στις 24.12.2000 γράφει: «Ενδεικτική η ψυχρολουσία που υπέστη την Τρίτη η κυβέρνηση…» -η δική σας κυβέρνηση- «…από την απόφαση της Moody’s να μην αναβαθμίσει την πιστοληπτική ικανότητα της χώρας μας». Και μετά ταύτα, έρχεστε και μας λέτε ότι έχουμε εμείς ευθύνες. Και έρχεστε και μας λέτε ότι αυτό που εσείς παρασκευάσατε, έπρεπε εμείς να το διορθώσουμε, καθ’ ολοκληρίαν, μέσα σε μια διετία; Οι διορθωτικές παρεμβάσεις μας είναι σαφείς, είναι υποστατές, είναι απτές, αλλά όχι και να ισχυρίζεστε τώρα όλα αυτά που μας αποδίδετε! 
      Επιμένετε ότι δήθεν παραλείψαμε να πάρουμε μέτρα για την τόνωση της ανταγωνιστικότητας. Η «Ναυτεμπορική», στις 28.4.2004, μόλις ένα μήνα μετά τις εκλογές, έγραφε: «Τελευταίοι στην ανταγωνιστικότητα». Και μας την καταλογίζετε εμάς; 
      Τα «Νέα» στις 28.4.2004…
      ΧΡΗΣΤΟΣ ΠΡΩΤΟΠΑΠΑΣ: Υπουργός είσαστε εσείς, ή διευθυντής αρχείου;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Γελάτε, κύριε Πρωτόπαπα; Το καταλαβαίνω. Είναι η αυτοκριτική σας. Τι άλλο να κάνετε; Δεν μπορείτε. 
      Έγραφαν, λοιπόν, τότε, τα «Νέα»: «Ουραγοί της Ευρώπης στην ανταγωνιστικότητα». 
      Τολμάτε όμως να μας κατηγορείτε και για το ότι δήθεν δεν είχαμε προχωρήσει σε σημαντικές παρεμβάσεις, ώστε να δημιουργηθεί το νέο στη βιομηχανία –αυτό είναι πάρα πολύ ενδιαφέρον, αξίζει τον κόπο να το προσέξετε- έτσι λέτε στην επερώτησή σας. Ας θυμηθούμε τι γράφει η «Ημερησία» στις 22.5.2004 δύο μήνες μόλις μετά τις εκλογές: «Ουραγός η Ελλάδα σε καινοτόμες δράσεις. Ανάπτυξη με παλιομοδίτικη συνταγή επιχειρεί η χώρα». Ήσαστε λοιπόν μια παλιομοδίτικη κυβέρνηση και εξακολουθείτε να παραμένετε μια παλιομοδίτικη Αντιπολίτευση. 
      Εμείς αντιλαμβανόμαστε και την αμηχανία σας, αντιλαμβανόμαστε και την απορία σας, που φθάνει μέχρι το σημείο να μας καταλογίζετε ότι ευθυνόμαστε εμείς και για την καθυστέρηση συζητήσεως της επερώτησης. Μέχρι εκεί φθάσαμε! Δεν μπορώ να υποθέσω ότι αυτό προδίδει άγνοια Κανονισμού. Είστε έγκριτα κοινοβουλευτικά στελέχη πολλοί δε από εσάς μετράτε και κάποια χρόνια σ’ αυτό. 
      Όλα λοιπόν αυτά τα παραγεμίσματα τα οποία έχετε περιλάβει στην επερώτηση αποδεικνύουν τους ισχυρισμούς σας άχρωμους, αν και προέρχονται από πράσινα χείλη.
      Τους αποδεικνύουν ευαίσθητους στις μεταβολές του περιβάλλοντος. Τους αποδεικνύουν ευπροσάρμοστους, αφού αλλάζουν χρωματισμό –για τα επιχειρήματα μιλάω και τους ισχυρισμούς- ανάλογα με τον ατμοσφαιρικό φωτισμό. Κάποιο ον της πανίδας έχει αυτές τις ιδιότητες, περιττό να πω το όνομά του. Είστε με τον Πάπα καθολικοί, είστε με τους Αιγυπτίους μουσουλμάνοι, είστε με τους Εβραίους λάτρεις του Ταλμούδ, όπως έλεγε ο Ναπολέοντας. Αλλάζετε διαρκώς τοποθετήσεις. Άλλοι διαβάζουν το «κατά Βενιζέλον Ευαγγ…έλιο» και άλλοι διαβάζουν το «κατά Φλωρίδην Ευαγγέλιο», και μάλιστα δεν το διαβάζετε από την ίδια περικοπή, αλλά κάθε ένας διαβάζει διαφορετική περικοπή, κάθε φορά.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, επειδή έβγαλε και η κ. Διαμαντοπούλου «ευαγγέλιο», να μην την αδικήσουμε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εκείνο που αποδεικνύετε και με την επερώτησή σας είναι ότι σας ενδιαφέρει η αρχή (πώς θα ξανάρθετε) και όχι οι αρχές, τις οποίες χρησιμοποιείτε όπως σας συμφέρει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μόνο επί της ουσίας δεν είπατε τίποτα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, έχω ακόμα έξι λεπτά. 
      Θα με υποστείτε, κύριοι συνάδελφοι.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δυστυχώς, μου φαίνεται ότι είστε Αντιπολίτευση ακόμα. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θα σας κάνω το χατίρι, ξέρετε ότι σας εκτιμώ ιδιαίτερα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τσοχατζόπουλε, περιμένετε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αυτά όλα, για τα οποία σας απάντησα, είναι περικοπές, που αναφέρετε στην επερώτηση. Εάν αυτές οι νύξεις είναι «λόγια του αέρα», με συγχωρείτε, τότε εγώ σας ανταπέδωσα τον «αέρα» που μου παρέσχατε. Εάν αυτά είναι ουσία, ουσία θα εισπράξετε, θα το δείτε στο «διά ταύτα» της επερώτησής σας.
      Μας κατηγορείτε –φαντάζομαι ότι αυτό θέλετε να ακούσετε και έχετε δίκιο να το θέλετε, αλλά τουλάχιστον μη χρησιμοποιείται τα άλλα μέσα- για «αδυναμίες σχεδιασμού». Η πρώτη αιτίασή σας στην επερώτηση είναι αυτή.
      Προκειμένου, λοιπόν, να αλλάξει αυτή η κατάσταση την οποία βρήκαμε, την οποία διεκτραγωδούσε όλος ο Τύπος, ακόμα και ο φιλικός σας, επιστρατεύτηκε, τον τελευταίο χρόνο, από τη νέα πολιτική ηγεσία του Υπουργείου Ανάπτυξης, για όλο το διάστημα που έχει την ευθύνη, μια νέα οικονομική πολιτική, για να αξιοποιηθούν τα ήδη υφιστάμενα και δυνητικά πλεονεκτήματα της οικονομίας.
      Τι περιλαμβάνει αυτή η πολιτική, την οποία προφανώς αγνοεί ο κ. Τσοχατζόπουλος ή θέλει να του την υπενθυμίσω; Θα το κάνω με πολύ μεγάλη ευχαρίστηση. 
      Απελευθέρωση των αγορών. Το θέμα της ενέργειας είναι γνωστό, την απελευθερώσαμε το 2005. Ήδη, προχθές έγινε και η πρώτη διακήρυξη του προγράμματος.
      Αποκρατικοποιήσεις. Οι ρυθμοί αυξήθηκαν, προχωρούμε λελογισμένα στις αποκρατικοποιήσεις, εκείνες τις οποίες, πράγματι, εσείς τις ανακαλύψατε τελευταία –και αυτές με πολύ κόπο- αλλά δεν έχει σημασία, κάλλιο αργά παρά ποτέ.
      Νέο θεσμικό πλαίσιο αδειοδότησης μεταποιητικών επιχειρήσεων. Άκουσα, από συνάδελφο που είναι ιδιαιτέρως επιμελής, ότι, δήθεν, ούτε και τις διαδικασίες αυτές τις χρονοβόρες δεν καταπολεμήσαμε. Μα, νομίζω ότι αυτό δεν είναι σωστό. Είναι το λιγότερο που μπορώ να πω και επειδή τον συμπαθώ, δεν θέλω να επεκταθώ περισσότερο.
      Ένα άλλο μέτρο που λάβαμε είναι η διερεύνηση ορίων και η επιτάχυνση υλοποίησης του ΕΠΑΝ, με έμφαση στις μικρομεσαίες επιχειρήσεις, στην περιφέρεια, την επιχειρηματικότητα και τον τεχνολογικό εκσυγχρονισμό. Περαιτέρω ενίσχυση της δικτύωσης των δομών υποστήριξης των επιχειρήσεων. Θεσμική ενδυνάμωση της χρηματοδότησης των Μ.Μ.Ε.. Ενίσχυση της εξωστρέφειας των επιχειρήσεων. Ανάπτυξη επιχειρηματικών υποδομών και ιδιαίτερα των χώρων εγκαταστάσεων επιχειρήσεων, όπως τα ΒΙ.ΠΕ. και τα ΒΙΟ.ΠΑ., για τα οποία μίλησε ο κ. Σιούφας. Θεσμοθέτηση και ενίσχυση του Εθνικού Συμβουλίου Ανταγωνιστικότητας και Ανάπτυξης, κ.λπ..
      Κατά τα άλλα, έχουμε, δήθεν, αδυναμία σχεδιασμού, κατά τα άλλα είμαστε ανήμποροι, φουκαράδες και κατά τα άλλα αντιγράφουμε αυτά που εσείς φτιάξατε. Μα, αν εσείς είχατε φτιάξει όσα είπε ο κ. Πιπεργιάς προηγουμένως –λυπάμαι που δεν είναι εδώ- τότε πώς, τότε, είχαμε τόσο χαμηλούς δείκτες στην ανταγωνιστικότητα;
      Όμως, ακούσαμε και το άλλο περίεργο από άλλον εκλεκτό συνάδελφο που λείπει. Μας είπε ότι ενδιαφερόμαστε για τους δείκτες και όχι για τα προβλήματα. Μα, τα προβλήματα και τα μεγέθη με τι μετριούνται; Με σταθμά και δείκτες. Δηλαδή, πώς αλλιώς θα το μετρούσαμε; Δεν το κατάλαβα αυτό. 
      ΡΟΔΟΥΛΑ ΖΗΣΗ: Με μέτρα και δράσεις…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Και προχωρούμε τώρα στην απουσία πολιτικής –τη δεύτερη αιτίαση- για την ανασυγκρότηση των κλάδων. Σας είπε ο κ. Σιούφας προηγουμένως για τα θέματα που αφορούν την κλωστοϋφαντουργία, την ένδυση και την υπόδηση. Θα πρέπει σ’ αυτά να προσθέσω, πέραν των γενικών και διεθνών όρων, ότι υπάρχει γραμμή της Γενικής Γραμματείας Βιομηχανίας του Υπουργείου Ανάπτυξης υπό την καθοδήγηση του Υπουργού, η οποία σε έγγραφο μορφοποιημένο απεστάλη στην Ευρωπαϊκή Ένωση και περιλαμβάνει ολοκληρωμένο πρόγραμμα ενίσχυσης των κλάδων κλωστοϋφαντουργίας, ένδυσης, υπόδησης, δέρματος, στο οποίο η Ευρωπαϊκή Ένωση έδωσε τον τίτλο «κρατική ενίσχυση» και στην παρούσα φάση είναι σε τελική διαβούλευση από τις αρμόδιες υπηρεσίες στις Βρυξέλλες. 
      Η κ. Διαμαντοπούλου είναι οικειότερη με το χώρο, ασφαλώς θα το ξέρει.
      Παράλληλα, για την αντιμετώπιση των αμέσων αναγκών των κλάδων κλωστοϋφαντουργίας, ένδυσης και υπόδησης, προωθείται η προκήρυξη προγράμματος στο πλαίσιο του Κανονισμού de minimis, που είναι μια σημαντική βοήθεια σε όλες αυτές τις επιχειρήσεις. Αντίστοιχα υπάρχουν και σε άλλους τομείς.
      Θα ήθελα να μιλήσω λίγο, ένα λεπτό, για τον αναπτυξιακό νόμο. Η χώρα πορευόταν επί των ημερών σας χωρίς μπούσουλα. Αναπτυξιακός νόμος τα τελευταία πέντε έως επτά χρόνια, που εσείς κυβερνήσατε, δεν υπήρχε, ούτε καν σκιώδης. Ένας που βγάλατε εγκαταλείφθη και αστόργως αποκηρύχθηκε. Αποκήρυξη στο δίκαιο –είναι εδώ και η κυρία Φουντουκίδου που είναι καλή νομικός- σημαίνει ότι ένα παιδί δεν το αναγνωρίζουμε ότι είναι δικό μας, σημαίνει ότι είναι νόθο. 
      Εμείς, λοιπόν, εφοδιάσαμε τη χώρα με ένα νόμο, ο οποίος αφορά την ανάπτυξη και ο οποίος, ακούστε τι συγκομιδή είχε, μέσα σε διάστημα ενάμιση έτους. Έχουμε ογδόντα ένα αιτήσεις, οι οποίες αφορούν ολοκληρωμένα σχέδια, με ύψος επενδύσεων 460,5 εκατομμυρίων ευρώ και αιτούμενη επιχορήγηση 202.000.000 ευρώ. Από αυτές έχουν ήδη εγκριθεί πενήντα προτάσεις, εγκεκριμένου ύψους επένδυσης 354,7 εκατομμύρια ευρώ και εγκεκριμένο ύψος επιχορήγησης 130.000.000 ευρώ. Αυτά τα στοιχεία είναι μέχρι 10-5-2006. 
      ΑΝΝΑ ΔΙΑΜΑΝΤΟΠΟΥΛΟΥ: Πενήντα προτάσεις για όλη την Ελλάδα;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Τα επενδυτικά.
      Δεν μπορείτε, λοιπόν, να μας αποδίδετε ότι δεν λάβαμε μέτρα και κοντά σ’ αυτά θα μπορούσαμε –αλλά δεν μας παίρνει ο χρόνος- να επικαλεστούμε τις νέες επενδύσεις μέσω του Ε.Π.ΑΝ., για τη νεανική και τη γυναικεία επιχειρηματικότητα, για την ενίσχυση των ολοκληρωμένων επιχειρηματικών σχεδίων πολύ μικρών και μικρών επιχειρήσεων και για τα επιχειρηματικά σχέδια μεσαίων επιχειρήσεων μεταποίησης και παροχής υπηρεσιών ποιότητος. Τα πάντα, λοιπόν, τα αντιγράψαμε καθ’ υμάς, αλλά αυτά για τα οποία εμείς αποκρινόμαστε και τα οποία απαριθμούμε δεν υπήρχαν καν στη δική σας φαρέτρα.
      Εγώ, λοιπόν, θα ήθελα να σας πω ότι αποδέχομαι με πολλή ειλικρίνεια και ενθουσιασμό την πρόταση του κυρίου Χρυσοχοΐδη, «όλοι μαζί να μαζευτούμε και να κοιτάξουμε το μέλλον». Αυτό προέχει. Μέλλον, όμως, χωρίς να δούμε τι συνέβη στο παρελθόν δεν μπορεί να γίνει. Εμείς θέλουμε να ξεχάσουμε τις όποιες ευθύνες έχετε. Εσείς, σας παρακαλούμε πολύ, μην μας υποχρεώνετε να θυμόμαστε. Διότι αποτύχατε. Και δεν το πιστοποίησε απλώς ο ελληνικός λαός. Το πιστοποιούν επίσης και όλες οι επίσημες εκθέσεις. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Είναι πραγματικότητα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Είναι ένα πραγματικό γεγονός, όπως λέει και ο Πρόεδρος της Επιτροπής Διαφάνειας, αφού υποπίπτει στην αντίληψη και στις αισθήσεις μας. Αυτό, λοιπόν, υπέπεσε στην αντίληψη και στις αισθήσεις μας.
       (Χειροκροτήματα από την πτέρυγα της Νέας Δημοκρατίας)
      Κύριε Πρόεδρε, ήμουν στην ώρα μου;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υφυπουργέ, ήσασταν στην ώρα σας. Το περιεχόμενο δεν μπορώ να το κρίνω εγώ. Η θέση μου με δυσκολεύει.
      Η κ. Διαμαντοπούλου, ως Κοινοβουλευτική Εκπρόσωπος του ΠΑ.ΣΟ.Κ, έχει το λόγο. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, πρέπει να ομολογήσουμε ότι μερικές φορές η ατμόσφαιρα στο Κοινοβούλιο μπορεί να γίνει ιδιαίτερα ευχάριστη και μάλιστα για θέματα που κανείς δεν το περιμένει. Σήμερα έχουμε μία από τις βαριές λεγόμενες συζητήσεις στο Κοινοβούλιο. Είναι η βιομηχανία, είναι οι δείκτες, είναι τα οικονομικά χαρακτηριστικά.
      Πρέπει να σας πω ότι απόλαυσα ένα χαρούμενο Υφυπουργό, ο οποίος από τα δεκαεπτά λεπτά –επειδή μετράτε χρόνο, κύριε Σιούφα- τα δώδεκα παρουσίασε στη Βουλή ένα φανταστικό μονόπρακτο. Ο Υπουργός ρωτούσε και από το παρελθόν, τα «ΝΕΑ», η «ΗΜΕΡΗΣΙΑ», το «ΒΗΜΑ» από το ’90 και μετά, δεκαετίες πριν, του απαντούσαν. Τα δεκαεπτά λεπτά που είχε για να απαντήσει σε όσα -όπως ο ίδιος και ο κύριος Υπουργός προσπάθησαν να πουν- το ΠΑ.ΣΟ.Κ. ήταν απολύτως λάθος, τα χρησιμοποίησε για να κάνει αυτό το φανταστικό σκετς. Θα έλεγα ότι ήταν διασκεδαστικό, αν δεν ήταν, φοβάμαι, τόσο απαξιωτικό για τη συζήτηση.
      Κύριε Υπουργέ, ξεκινήσατε λέγοντας ότι τα βλέπουμε όλα μαύρα και ότι δεν είναι μαύρα και ότι πολύ κακώς το ΠΑ.ΣΟ.Κ έχει βάλει αυτά τα γυαλιά. Καλό θα ήταν να θυμηθείτε λίγο τη Νέα Δημοκρατία ως αντιπολίτευση και το μηδενισμό με τον οποίο αντιμετωπίζατε τα πράγματα. Αλλά εγώ θα συμφωνήσω μαζί σας ότι μια μηδενιστική αντιπολίτευση, ένας μηδενισμός του έργου που γίνεται και μαύρα γυαλιά για το παρόν και το μέλλον δεν βοηθούν κανέναν.
      Και εσείς, τουλάχιστον, ως Υπουργός, που συναλλάσσεστε και διαπραγματεύεστε με την Επιτροπή Παραγωγής και Εμπορίου, δεν μπορείτε να  πείτε τέτοιο πράγμα για εμάς. Και πολλά από τα νομοσχέδια έχουμε υποστηρίξει και πολλές από τις πρωτοβουλίες σας, δημοσίως, τις έχουμε υποστηρίξει και έχουμε αναγνωρίσει όσα θετικά έχουν γίνει. Άρα, εσείς δεν δικαιούστε να ομιλείτε για στείρα Αντιπολίτευση γιατί, αν πάρετε τα νομοσχέδιά σας ένα προς ένα, θα δείτε μια δημιουργική συζήτηση και, όπου έπρεπε κατά την άποψή μας να στηριχθεί ένα έργο το οποίο αφορά τη χώρα, την ανάπτυξη, τη βιομηχανία, την ενέργεια, αυτό έγινε. Όμως, από εκεί και πέρα και μέχρι να προσπαθείτε να ωραιοποιείτε την  κατάσταση, μέχρι να προσπαθείτε να αποδείξετε ότι πήρατε μία χώρα η οποία ήταν στο χείλος του γκρεμού και ξαφνικά ήρθε μια χώρα που είναι στο φως της ανάπτυξης υπάρχει πολύ μεγάλη απόσταση. 
      Είπατε ότι ο 21ος αιώνας μπήκε στην Ελλάδα και τον περιγράψατε με μαύρα χρώματα, γιατί ήλθε βεβαίως επί ΠΑ.ΣΟ.Κ. κύριε Υπουργέ. Ο 21ος αιώνας βρήκε μια Ελλάδα που είχε στα χέρια της το πιο ισχυρό νόμισμα του κόσμου, το ευρώ, μια Ελλάδα που είχε από τις μεγαλύτερες υποδομές που είχαν γίνει ποτέ στην ιστορία της, από το αεροδρόμιο και τη γέφυρα μέχρι την Εγνατία, μια Ελλάδα η οποία είχε εξασφαλίσει την ηρεμία στα σύνορά της, την οποία καθόλου τυχαία βλέπουμε να διαταράσσεται σήμερα μετά από τα εγκληματικά λάθη που κάνατε στο Ελσίνκι, μια Ελλάδα στην οποία η δημοκρατία λειτουργούσε εξαιρετικά και δεν αμφισβητούνταν, όπως αμφισβητείται σήμερα με το τεράστιο σκάνδαλο των υποκλοπών και με Υπουργούς να ψεύδονται ενώπιον του Κοινοβουλίου. Αυτός ήταν ο τρόπος, με τον οποίο μπήκε η Ελλάδα στον 21ο αιώνα. Πάνω σε αυτήν την Ελλάδα, βεβαίως, έπρεπε να χτίσετε και να χτίσουμε όλοι. Ας συζητήσουμε σοβαρά, με επιχειρήματα και ας κρίνουμε συγκεκριμένες πράξεις. 
      Είπατε για τον κ. Πρωτόπαπα –και το είπατε απαξιωτικά- ότι αφού έκανε κριτική επί δεκαπέντε δευτερόλεπτα –δεν καταλαβαίνω, η Αντιπολίτευση δεν πρέπει να κάνει κριτική;- αφιέρωσε μόνο τριάντα δευτερόλεπτα για τις προτάσεις, όταν σας έχει κατατεθεί ένα ολόκληρο κείμενο το οποίο, για να διαβαστεί στη Βουλή θέλει καμιά ώρα. Εγώ θα σας θυμίσω, κύριε Υπουργέ, τη συζήτησή μας στις 3 Οκτωβρίου του 2005 σε μια ερώτηση, κατά την οποία είχατε πέντε λεπτά εσείς και δυόμισι λεπτά εγώ. Μέσα σε αυτά τα δυόμισι λεπτά σας είχα προτείνει τρία πράγματα.
      Πρώτον, τότε είχε ανακοινωθεί από την Ευρωπαϊκή Επιτροπή το Ταμείο Αλληλεγγύης -αυτό που λέτε σήμερα- δηλαδή το Ταμείο για την υποστήριξη της παγκοσμιοποίησης και σας είχα πει, κύριε Υπουργέ, ότι δέκα μέρες τώρα έχει κάνει ανακοινώσεις η Επιτροπή και εσείς δεν κινείστε. Χρειάστηκε να περάσουν οκτώ μήνες, να κινηθεί η Αντιπολίτευση, να κάνει προτάσεις, να το φέρει επανειλημμένως στη Βουλή, για να ανακοινώσετε ότι το εξετάζετε. 
      Σας είχα προτείνει σε αυτά τα δυόμισι λεπτά να γίνουν για τις περιοχές σε κρίση συγκεκριμένες μελέτες, όπου θα γινόταν επαναπροσανολισμός της ανάπτυξής τους, γιατί βεβαίως η Νάουσα δεν μπορεί να ξαναχτίσει βιομηχανία κλωστοϋφαντουργίας, αλλά πρέπει να έχει άλλον προσανατολισμό. Από τότε μέχρι τώρα, δεν κάνατε καμία ολοκληρωμένη πρόταση, γιατί αυτό που καταθέσατε για τη Νάουσα θα μου επιτρέψετε ως ειδικός στην περιφερειακή ανάπτυξη –εκεί είναι οι μεταπτυχιακές μου σπουδές- να πω ότι είναι μια αστειότητα, είναι κάτι που μπορεί να το κάνει ένας υπάλληλος μέσα σε δέκα λεπτά. 
      Το τρίτο, που σας είχα προτείνει τότε, ήταν να γίνουν κάποιες μελέτες για τους κλάδους σε κρίση. 
      Το τέταρτο, που σας είχα προτείνει, ήταν να οργανωθεί διαφορετικά ο τρόπος αντιμετώπισης της Κυβέρνησης με μία task force, η οποία θα έπρεπε να έχει μέσα το Υπουργείο Ανάπτυξης, το Υπουργείο Οικονομίας και το Υπουργείο Εργασίας. Ουδέποτε έγιναν βεβαίως όλα αυτά. Άρα, μην ζητάτε προτάσεις, γιατί ακόμα και όταν γίνονται δεν τους δίνετε απολύτως καμία σημασία. 
      Έρχομαι τώρα στην παρατήρησή σας για το Ε.Π.ΑΝ.. Το 2004, κύριε Υπουργέ, ήταν ενάμισης χρόνος μετά από την έναρξη του προγράμματος. Έπρεπε να ολοκληρωθούν τα διαχειριστικά, τα διαδικαστικά και τα θεσμικά ζητήματα. Το πρόγραμμα ξεκινούσε και ξέρουμε από εμπειρία ότι όλα τα προγράμματα έχουν μια πρώτη δύσκολη περίοδο, έχουν μια πάρα πολύ μεγάλη αύξηση στο κέντρο της πορείας τους και μειώνονται πάλι προς το τέλος. Επομένως η εποχή, στην οποία το επιχειρησιακό πρόγραμμα έπρεπε να εκτιναχθεί στα ύψη, ήταν από το 2004 μέχρι το 2007. 
      Εγώ θα ομολογήσω ότι σε σχέση με τα άλλα επιχειρησιακά προγράμματα το Ανάπτυξης πάει καλά, γιατί υπάρχουν άλλα που πάνε πάρα πολύ άσχημα. Εδώ, όμως, δεν μπορώ, παρά να κάνω δύο παρατηρήσεις. Σε προγράμματα, τα οποία αφορούν δύσκολες δράσεις, δράσεις οι οποίες χρειάζονται πολύπλοκα θεσμικά πλαίσια, τα οποία χρειάζονται πολύ σκληρές διαπραγματεύσεις και με τον επιχειρηματικό κόσμο και την Τοπική Αυτοδιοίκηση, η πρόοδος ήταν μηδέν. 
      Γιατί όταν  για τις υποδομές έχουμε τέσσερα χρόνια μετά, μηδέν απορρόφηση, κάτι σημαίνει. Δεν μπορώ να ξεχάσω ότι πέρσι μεταφέρατε 180.000.000 ευρώ από τις υποδομές και είμαι σίγουρη ότι πολύ σύντομα θα μεταφέρετε πάλι χρήματα από τις υποδομές σε άλλες δράσεις, πιθανόν στα επιτόκια που διάβαζα σήμερα. Αλλά είναι σίγουρο ότι θα μεταφερθούν δράσεις από τις υποδομές, γιατί τίποτα δεν  μπόρεσε να ξεμπλοκαριστεί. 
      Τώρα υπάρχει η γενική κριτική. Βεβαίως, υπήρχε ένα επιχειρησιακό πρόγραμμα βιομηχανίας, το οποίο είχε γίνει με πάρα πολύ μεγάλη διαπραγμάτευση με τους κοινωνικούς εταίρους -επειδή είχε κρατήσει δύο χρόνια- και το οποίο αφορούσε όλους τους τομείς. Την απευθείας ενίσχυση των επιχειρήσεων, τις ειδικές δράσεις. Το θέμα της γυναικείας επιχειρηματικότητας που αναφέρατε, κύριε Υφυπουργέ, έχει ξεκινήσει από το 1995. Έχουν γίνει πάρα πολλοί κύκλοι, για να το παρουσιάζετε ως μια καινοτομία της Κυβέρνησης. 
      Τα προγράμματα που αναφέρατε για τις επιχειρήσεις και τους επιχειρηματικούς κύκλους, είναι στην τρίτη τους φάση. Δεν είναι πράγματα που ανακαλύφθηκαν τώρα. Ήταν πράγματα, τα οποία βρήκατε, συνεχίσατε και πάρα πολύ καλά κάνατε. Πολλά απ’ αυτά μπορεί να τα κάνατε πιο γρήγορα, αλλά είναι ένα πρόγραμμα, το οποίο ήταν σε εξέλιξη και το οποίο κινείται.
       Αυτό, λοιπόν, το πρόγραμμα είναι ένα πάρα πολύ σημαντικό εργαλείο. Όμως, η βιομηχανία και η πολιτική για τη βιομηχανία, ούτε ξεκινάει ούτε τελειώνει στο ΕΠΑΝ. Τι χρειάζεται η βιομηχανία; Σταθερό περιβάλλον. Σταθερό φορολογικό περιβάλλον, το οποίο το λέτε και το ξαναλέτε. 
      Να σας θυμίσω τον απρόβλεπτο Φ.Π.Α. 1% οριζόντια, που δημιούργησε τεράστια προβλήματα σε μικρομεσαίες επιχειρήσεις, στον τουρισμό που είχε γίνει Άνοιξη και έχει δημιουργήσει τρομακτικά προβλήματα σε όλες τις τουριστικές μικρομεσαίες επιχειρήσεις; Να σας θυμίσω τη ξαφνική αύξηση της προκαταβολής φόρου, που δημιούργησε τρομακτικά προβλήματα στις επιχειρήσεις, οι οποίες είχαν κάνει άλλο σχεδιασμό για το 2006; Να σας θυμίσω τη σύγχυση που επικράτησε στο φορολογικό με το θέμα των ακινήτων; Αυτά όλα συνιστούν ένα φορολογικό περιβάλλον για τις επιχειρήσεις; 
      Δεύτερο στοιχείο, γραφειοκρατία. Ο κύριος Υπουργός έχει αναφερθεί πολλές φορές στο νόμο που έχει κάνει η Κυβέρνηση για την απλούστευση των διαδικασιών. Κοιτάξτε, υπήρχαν δύο νόμοι. Ο ν. 2516/97 και ο ν. 2265/01. Ο ένας αφορούσε την περιφέρεια και είχε απλούστευση διαδικασιών και ο άλλος αφορούσε την Αθήνα και είχε καταργήσει το περίφημο Π.Δ. 84/84. Αυτούς τους δύο νόμους αυτολεξεί τους πήρατε και τους κάνετε ένα νόμο, τμήμα α’ και τμήμα β’, με κάποιες αλλαγές και βελτιώσεις. Αυτές οι κάποιες αλλαγές και βελτιώσεις άλλαξαν το κλίμα στους επιχειρηματίες; Δεν νομίζω. Την ίδια εποχή το Υπουργείο Οικονομίας –για να δούμε και τι σχέση έχουν μεταξύ τους τα Υπουργεία- έφερε εγκυκλίους, σύμφωνα με τις οποίες προσετίθεντο άλλες δεκαοκτώ απαιτούμενες αδειοδοτήσεις και έγγραφα στη βιομηχανία. 
      Ο τρίτος βασικός τομέας είναι οι υποδομές. Όπως είπαμε, είναι πολύ σημαντική  η απευθείας ενίσχυση των επιχειρήσεων, μέσα από τον Αναπτυξιακό Νόμο και μέσα από τον Ε.Π.ΑΝ., μέσα απ’ όλες τις δράσεις, τις οποίες βρήκατε και τις οποίες εμπλουτίσατε. Όμως, εάν δεν υπάρχουν υποδομές, δηλαδή εάν δεν υπάρχουν επενδύσεις, σε βιομηχανικές περιοχές, σε ΒΙ.ΠΕ., καινούριες προσεγγίσεις, καινοτομικές περιοχές, θερμοκοιτίδες, όλα αυτά τα οποία είναι εξαιρετικά δύσκολα,  τι θα γίνει; Όποιος δεν τα έχει κάνει, μόνο αυτός δεν ξέρει πόσο δύσκολο είναι να θεσμοθετηθούν, να συμφωνηθούν χωροταξικά, να βρεθεί το μοντέλο διαχείρισής τους. Αλλά εμείς μπορούμε να πούμε ότι έγιναν κάποια πράγματα. Μπορούν να υποδειχθούν κάποια μοντέλα που λειτούργησαν. Θέλετε να μας πείτε κάτι που έχει μπει μπροστά; Κάτι για το οποίο έχει απορροφηθεί μια δεκάρα, ένα ευρώ; Κάτι για το οποίο θα πούμε ότι πράγματι, μετά από τέσσερα χρόνια Νέας Δημοκρατίας –τέσσερα χρόνια- θα μπορέσει να μπει σε λειτουργία; Γιατί από τις βιομηχανικές υποδομές, δεν βλέπω κάτι καινούριο να έχετε ξεκινήσει. Και επαναλαμβάνω και υπενθυμίζω, γιατί είναι πολύ σοβαρό, το από που μεταφέρονται χρήματα και για τις υποδομές έφυγαν 180.000.000 ευρώ. 
      Τώρα, θα μπορούσα να αναφερθώ σε άλλα επιμέρους θέματα, όπως το θέμα της ενέργειας, η σχέση ενέργειας και βιομηχανίας. Η σχέση φυσικού αερίου, ή ανανεώσιμων πηγών ενέργειας. Εδώ και πάλι έχουμε ό,τι βρήκαμε. Δεν έχουμε, ούτε καμία θεαματική αλλαγή ούτε καμία πρωτοβουλία, πέρα από ακατάσχετες συνεντεύξεις και δηλώσεις για το τι θα γίνει, ή για το τι πρέπει να γίνει. 
      Αυτό, όμως, είναι δουλειά των αναλυτών και των μελλοντολόγων. Μία Κυβέρνηση, μετά από δύο χρόνια, κρίνεται από το τί έκανε. 
      Τι έγινε στη σχέση βιομηχανίας-ενέργειας; Να μας δώσετε κάποια στοιχεία. Μην μας λέτε ότι κάναμε το διαγωνισμό για την ηλεκτρική ενέργεια που θα γίνει τον επόμενο μήνα. Η σχέση ενέργειας-βιομηχανίας ήταν ένας από τους πιο σοβαρούς παράγοντες για την ανάπτυξη. 
      Δεν θα αναφερθώ καθόλου στο θέμα των φθινουσών περιοχών, εννοώ στις προτάσεις μας, γιατί έγινε και από τους συναδέλφους και είναι στη διάθεση του καθενός και του κυρίου Υπουργού, πρέπει όμως να δούμε, κύριε Υπουργέ, ότι υπάρχει μία διαφορετική προσέγγιση και μία διαφορετική φιλοσοφία.
      Πρώτα, απ’ όλα πρέπει μία πολιτεία να καθορίσει σε κάθε εποχή και ανάλογα με τους ειδικούς παράγοντες που υπάρχουν, τι εννοούμε «περιοχή σε κρίση». Άλλη ήταν η περιοχή σε κρίση το ΄50, που ήταν άλλο το αναπτυξιακό μοντέλο, άλλη το ’70, που είχαμε τη βαριά βιομηχανία η οποία ήταν σε συνολική κρίση, άλλη η δεκαετία του ’90, που ουσιαστικά είχαμε κρίση σε μεγάλες κρατικές βιομηχανίες, άλλη η κρίση του 2004, που έχουμε την παγκοσμιοποίηση και πολύ σωστά είπατε την Κίνα. Πώς προσδιορίζετε τις περιοχές σε κρίση; 
      Από τον Οκτώβρη –εγώ δεν σας λέω από το 2004, από τις εκλογές- που σας έκανα την συγκεκριμένη ερώτηση, ζήτησα να υπάρξουν δείκτες για να προσδιορίσουμε τι σημαίνει κρίση, πού συναντάται η ανεργία και ποιοί τομείς έχουν κρίση. Είναι μόνο οι κλασσικοί τομείς της κλωστοϋφαντουργίας και της ένδυσης; Υπάρχουν δείκτες επιστημονικοί; Τους έχετε χρησιμοποιήσει; Είναι σε θέση η Κυβέρνηση σήμερα να πει ότι υπάρχουν δεκατέσσερις περιοχές μ’ αυτά τα χαρακτηριστικά, για τις οποίες θα πρέπει να υπάρξει ειδικό πρόγραμμα; Φυσικά δεν υπάρχει, ούτε από το Υπουργείο Οικονομίας, ούτε από το Υπουργείο Ανάπτυξης, ούτε από το Υπουργείο Εργασίας. Έχω κάνει ερωτήσεις και στα τρία Υπουργεία και έχω ζητήσει να προσδιορίσουν στη σημερινή παγκοσμιοποίηση, στη σημερινή απελευθέρωση των αγορών, τι σημαίνει «περιοχές σε κρίση», ώστε να μας πει τι πολιτική θα κάνει. Εδώ, λοιπόν, δεν υπάρχει τίποτα, υπάρχει το απόλυτο κενό.
      Δεύτερον, όταν προσδιορίζουμε ότι υπάρχει κρίση σημαίνει ότι κάνουμε ένα σχέδιο αναπροσανατολισμού. Είναι το παράδειγμα του Λαυρίου, όπου πήγαμε από βαριά βιομηχανία σε υπηρεσίες. Είναι το παράδειγμα της Λάρισας, όπου είχαμε μία βιομηχανική περιοχή άδεια και τώρα δεν χωράει και πρέπει να γίνει δεύτερη βιομηχανική περιοχή στη Λάρισα. Εκεί έγιναν μελέτες. Δεν πετυχαίνουν πάντοτε αυτά τα προγράμματα, όμως, αφού προσδιορίσεις που είναι το πρόβλημα, μετά κάνεις μία μελέτη που λες πού θες να το πας. Εδώ, υπάρχει το απόλυτο κενό.
      Έρχεται η Κυβέρνηση και βάζει τη μία εβδομάδα μία τροπολογία συνταξιοδότησης, μέσα σε πέντε μέρες αλλάζει όλη τη φιλοσοφία της συνταξιοδότησης και πάει στην εισοδηματική ενίσχυση, χωρίς κανένα κριτήριο. Απλά, κτυπά στη συγκεκριμένη περιοχή με πολιτικά κριτήρια, γιατί βέβαια όλοι ξέρουμε για τη σχέση των τελευταίων πολιτικών γεγονότων με τη Νάουσα. 
      Κύριε Υπουργέ, θα τελειώσω απαντώντας στην τελευταία σας πρόταση, που δεν συνάδει με το ύφος σας, με τη σεμνότητα και με την ταπεινότητα της Κυβέρνησής σας. Το αν εμείς θα μείνουμε στα έδρανα της Αντιπολίτευσης δεν θα το κρίνετε εσείς, δεν θα το αποφασίσετε, δεν θα το προδικάσετε. Θα το κρίνει ο ελληνικός λαός και ο ελληνικός λαός θα το κρίνει μέσα από τις προτάσεις μας και τη συμπεριφορά μας. Με μεγάλη ευκολία βεβαίως αναπαράχθησαν και στα έδρανα και από τον κύριο Υφυπουργό οι συγκρούσεις στελεχών, τα προσωπικά προβλήματα, τα ονόματα κ.λπ.. Όλα αυτά παίζουν πολύ ωραία στα κανάλια, όμως, εγώ θα σας υπενθυμίσω ότι τις τελευταίες δεκαπέντε ημέρες το ΠΑ.ΣΟ.Κ. κατέθεσε συγκεκριμένο πλαίσιο για το ασφαλιστικό -δεν είδαμε την απάντηση, είδαμε μόνο να ψελλίζουν κάτι θετικές προσεγγίσεις οι αντίστοιχοι Υπουργοί- κατέθεσε συγκεκριμένη πρόταση για την αντιμετώπιση των φθινουσών περιοχών και κατέθεσε και συγκεκριμένη, ανατρεπτική για τα υπάρχοντα μέχρι σήμερα δεδομένα της συζήτησης, πρόταση για το Σύνταγμα.
      Από αυτά θα κριθεί η Αντιπολίτευση και όχι από το καθημερινό δελτίο των 20.00΄. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Διαμαντοπούλου.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Νομίζω, κύριε Πρόεδρε, ότι είναι εμφανής η αμηχανία των συναδέλφων του ΠΑ.ΣΟ.Κ., όλων όσων προηγήθηκαν ως ομιλητές, εν σχέσει με το άκαιρο, παρά το ότι είναι από τον Ιανουάριο, αλλά και το ατελέσφορο της επερωτήσεώς τους, γιατί ξέρουν κατά βάθος και τι παρέδωσαν και τι αλλαγές, προς τη βελτίωση της καταστάσεως της ελληνικής οικονομίας και βιομηχανίας, γίνονται. Ο πραγματικός λόγος για τον οποίο αναπτύσσουν σήμερα την επερώτηση, είναι ο πρόλογος και ο επίλογος των όσων είπε η Κοινοβουλευτική Εκπρόσωπος του ΠΑ.ΣΟ.Κ.. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Εις τον πρόλογό της, εν είδει προανακρούσματος του πως θα ασκήσει Αντιπολίτευση από εδώ και πέρα το ΠΑ.ΣΟ.Κ., ομιλεί για κίνδυνο της δημοκρατίας και για απειλή κατά του πολιτεύματος που προέρχεται από κάποιες δήθεν ψευδολογίες. Εάν η δημοκρατία κινδύνευε από δήθεν ή πραγματικές ψευδολογίες τότε είχατε όλο το χρόνο επί είκοσι χρόνια να την έχετε κατασπαράξει. Και παρά ταύτα δεν έπαθε τίποτα. Επιβίωσε γιατί ήταν ισχυρή και γιατί δεν ήταν αυτός ο στόχος και της δικής σας περιόδου. 
      Ασφαλώς σήμερα η δημοκρατία -για να αναφέρω ορισμένες ορολογίες του αστικού κώδικα που χρησιμοποίησε και ο Υφυπουργός κ. Νεράντζης- δεν χρειάζεται ούτε επιτρόπους, ούτε παρεπιτρόπους να τους ορίσει κανείς για να την προστατεύσουν. Είναι χειράφετη, είναι ενήλικη, είναι ισχυρή, είναι αυτεξούσια, έχει μια δική της δυναμική. Η κυβερνητική παράταξη έχει την ιστορική αλλά και την τρέχουσα ευθύνη να έχει αποκαταστήσει και να έχει προστατεύσει τη δημοκρατία ώστε να φαντάζει εξαιρετικά ανεπίκαιρο και εξαιρετικά μελαγχολικό το να θέλει το ΠΑ.ΣΟ.Κ. να θέσει θέμα δημοκρατίας σήμερα έστω και με αφορμή μια επερώτηση για την βιομηχανία. 
      Η ουσία της απαντήσεως για την επερώτηση του ΠΑ.ΣΟ.Κ. είναι στοιχεία πραγματικά και όχι στοιχεία που αφορούν εις το μέλλον. Η ουσία είναι ότι η σημερινή Κυβέρνηση εις τον τομέα της οικονομικής πολιτικής και συνεπώς και της βιομηχανικής πολιτικής, πέτυχε μέσα στα πρώτα δυο χρόνια την στροφή της πορείας της οικονομίας από την κρατικοδίαιτη μορφή ανάπτυξης, από την μορφή ανάπτυξης η οποία στηριζόταν κυρίως στην κατανάλωση, προς την ανταγωνιστική μορφή ανάπτυξης που έχει πρωτοπόρο της ανάπτυξης τον ιδιωτικό τομέα και όχι το κράτος και που έχει στήριγμα της ανάπτυξης όχι την κατανάλωση, μέσω και υπέρογκου δανεισμού, αλλά τις ιδιωτικές επενδύσεις. 
      Αυτή η στροφή της οικονομικής πολιτικής, αυτή η στροφή και της βιομηχανικής πολιτικής δίνει ήδη αποτελέσματα τα οποία σηματοδοτούνται και από το γεγονός ότι, παρά τις δυσοίωνες προβλέψεις, έχουμε ρυθμούς ανάπτυξης οι οποίοι είναι πολύ αισιόδοξοι για το μέλλον. Έχουμε ρυθμούς ανάπτυξης που ήδη τους πρώτους μήνες του τρέχοντος έτους φτάνουν το 4%. Έχουμε αξιοσημείωτη αύξηση των εξαγωγών συνολικά αλλά και ειδικά σε κλάδους όπως τα γεωργικά μας προϊόντα. Έχουμε μια συμβολική, αλλά όχι τόσο συμβολική ώστε να είναι αδιάφορη, μείωση της ανεργίας σε μονοψήφιο αριθμό, ενώ την παραλάβαμε σε ποσοστό πάνω από το 11%. 
      Όλα αυτά δεν έγιναν γιατί αφεθήκαμε στην τύχη μας ή στην δήθεν κεκτημένη ταχύτητα που δεν υπήρχε από την προηγούμενη κυβέρνηση, αλλά γιατί με σχέδιο, με πρόγραμμα, με ρυθμό, με επιμονή γυρνάμε το τιμόνι της οικονομίας προς την αναπτυξιακή, επιτέλους, πορεία. Το Υπουργείο Ανάπτυξης έχει εξελιχθεί σ’ ένα Υπουργείο το οποίο κυριολεκτικά πρωτοπορεί και στην αξιοποίηση των κονδυλίων που διαχειρίζεται για την ανταγωνιστικότητα. Δεν είναι μόνο η παραδοχή της Κοινοβουλευτικής Εκπροσώπου ότι το Πρόγραμμα Ανταγωνιστικότητος είναι από τα καλύτερα προγράμματα. Όχι ασφαλώς επειδή τα άλλα είναι βυθισμένα.
      Αλλά επειδή ήδη πάνω από τεσσερισήμισι χιλιάδες επιχειρήσεις γυναικείας και νεανικής επιχειρηματικότητας, μικρές και πολύ μικρές επιχειρήσεις έχουν γευτεί την υπαγωγή τους στα προγράμματα ανταγωνιστικότητας του Υπουργείου Ανάπτυξης με έγκριση επιχορηγήσεων που ξεπερνά τα 630.000.000 ευρώ. Είναι, επίσης, το γεγονός ότι το Υπουργείο Ανάπτυξης σε αντίθεση με όσα δεν παρέλαβε από το ΠΑ.ΣΟ.Κ., έχει υποβάλει ήδη από το Δεκέμβριο του 2005 προς τη Διεύθυνση Ανταγωνισμού της Ευρωπαϊκής Ένωσης ένα πρόγραμμα ενίσχυσης της κλωστοϋφαντουργίας, της ένδυσης, της υπόδησης και του δέρματος, ένα πρόγραμμα που βρίσκεται σε φάση διαβούλευσης με την Ευρωπαϊκή Ένωση. Είναι ένα πρόγραμμα το οποίο κάνει έστω και τώρα μια απόπειρα αξιόλογη για να στηριχτεί ένας κλάδος, τον οποίο εσείς, ενώ βλέπατε ότι ανοίγουν οι αγορές, ενώ βλέπατε την επέλαση των αγορών φθηνού εργατικού κόστους, αδιαφορήσατε και δεν το υποβάλατε ποτέ εγκαίρως.
      Είναι το ίδιο Υπουργείο το οποίο ετοιμάζει μια συνολική πρόταση για τους τομείς της ελληνικής οικονομίας και για τα προϊόντα εκείνα τα οποία χρειάζονται υποστήριξη προς το Δ΄ Κοινοτικό Πλαίσιο Στήριξης, ώστε να αντιμετωπιστούν μέσα από τα προγράμματά του οι κλάδοι οι οποίοι δοκιμάζονται, αλλά και οι κλάδοι αξίζουν υποστήριξης, ώστε να έχουμε  μια επίδοση στην οικονομία και ώστε να μπορούν αυτοί οι κλάδοι να ξεφύγουν από την κρίση.
      Ο συνάδελφος εκ Πρεβέζης παραπονέθηκε ότι ο Κανονισμός της Βουλής δεν προβλέπει τριάντα λεπτά για να αναπτύξει τη θαυμαστή πρόταση για τις φθίνουσες περιοχές και ζήτησε –ρητορικά βέβαια, γιατί δεν μπορεί να αλλάξει ο Κανονισμός- να δώσουμε στο ΠΑ.ΣΟ.Κ. τριάντα λεπτά για να αναπτύξει το άκρως πρωτότυπο πρόγραμμά του για τις φθίνουσες περιοχές.
      Ο ελληνικός λαός έδωσε στο ΠΑ.ΣΟ.Κ. δέκα εκατομμύρια πεντακόσιες δώδεκα χιλιάδες λεπτά επί είκοσι χρόνια για  να παραδώσει φθίνουσες περιοχές. Και ζητά τώρα τριάντα λεπτά ο συνάδελφος για να πει το σχέδιό του για να τις καταργήσει από φθίνουσες;
      Είχατε άφθονο, άπλετο χρόνο στη διάθεσή σας για να κάνετε πολύ καλύτερα και πολύ περισσότερα πράγματα. Απεναντίας παραδώσατε μια οικονομία κρατικοδίαιτη και ένα σχέδιο ανάπτυξης της χώρας το οποίο είχε ξεπεραστεί από τα ίδια τα πράγματα.
      Η σημερινή Κυβέρνηση δεν αντιμετωπίζει τις επερωτήσεις σας και τις κατηγορίες σας ούτε με άγχος ούτε με ανησυχία ούτε έχοντας τη φοβία της αποκαλύψεως των λαθών της. Η σημερινή Κυβέρνηση απαντά στις επερωτήσεις σας, όπως σήμερα το Υπουργείο Ανάπτυξης, κάνοντας έναν απολογισμό δράσης πάνω στον οποίο χτίζεται η προοπτική όχι απλώς της επόμενης διετίας, αλλά η προοπτική πολλών τετραετιών καλύτερων για την ελληνική οικονομία.
      Η ελληνική οικονομία σήμερα έχει και αναπτυξιακό νόμο στη διάθεσή της, έχει και  σχέδιο αξιοποίησης του Δ΄ Κοινοτικού Πλαισίου Στήριξης των 20.000.000.000 ευρώ που ο Πρωθυπουργός της Ελλάδος και η ελληνική Κυβέρνηση κατάφερε να αποσπάσει από την Ευρωπαϊκή Ένωση των είκοσι πέντε για την ανάπτυξη της χώρας και για την πραγματική σύγκλισή της. Και αυτό το σχέδιο το εφαρμόζουμε. Θα έχετε δε την ευκαιρία κάθε φορά που κάνετε επερωτήσεις να παίρνετε μια συνολική εικόνα της προόδου της χώρας η οποία θα σας δώσει και το στίγμα της σωστής πολιτικής, ώστε να ωφεληθείτε από την περίοδο της Αντιπολιτεύσεως και να μπορέσετε αργότερα να αποκτήσετε όχι πλέον μια αίσθηση χαμένων ευκαιριών, αλλά μια αίσθηση αξιοποιημένων ευκαιριών που έτσι ονομάζεται η περίοδος αυτής της διακυβέρνησης. Ενώ αντιθέτως η περίοδος των χαμένων ευκαιριών έχει παρέλθει αναστρεπτί για τη χώρα από το Μάρτιο του 2004. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω κατ’ αρχάς να συγχαρώ τον κύριο Υφυπουργό, ιδιαίτερα για το πρώτο μέρος της τοποθέτησής του και να του ευχηθώ καλή σταδιοδρομία ως διευθυντή αρχείων εφημερίδων, διότι αυτήν την ανάλυση μας έκανε εδώ πέρα. Αν, κύριε Υφυπουργέ, χαλούσατε λίγη από την ώρα που χαλάσατε, προκειμένου να ψάχνετε τις εφημερίδες του παρελθόντος, στο να κάνετε δουλειά για τη βιομηχανία, νομίζω ότι τα πράγματα θα ήταν πολύ καλύτερα. Δυστυχώς, εσείς έχετε στραμμένο το βλέμμα στο παρελθόν. Τουλάχιστον, αφού το κάνετε που το κάνετε, σας εύχομαι καλή σταδιοδρομία σ’ αυτό, αφού αυτό επιλέξατε και κατά τα άλλα δεν μπορείτε να δείτε ούτε το παρόν ούτε το μέλλον. 
      Έρχομαι τώρα στην τοποθέτηση του Υπουργού κ. Σιούφα. Να θυμηθούμε τι παραλάβαμε, λέει ο κ. Σιούφας. Βεβαίως, παραλάβατε μια Ελλάδα που ήταν στην καρδιά της Ευρώπης, παραλάβατε μια Ελλάδα με πολλά δισεκατομμύρια από τα Κοινοτικά Πλαίσια Στήριξης, παραλάβατε μια Ελλάδα με πάρα πολύ υψηλούς ρυθμούς ανάπτυξης. «Την έχετε πάει την Ελλάδα μπροστά ή πίσω;» είναι το ερώτημα. Την απάντηση τη δίνει καθημερινά η κοινωνία μας. Την Ελλάδα την έχετε πάει προς τα πίσω.
      Και χωρίς καν να ερυθριάτε έρχεστε στην Αίθουσα της Βουλής και μας λέτε ότι είμαστε πολύ πιο πίσω από ό,τι ήταν οι δείκτες επί ΠΑ.ΣΟ.Κ. –ακόμα και για τους δείκτες αν θέλετε να μιλήσουμε- αλλά πήγαμε κάπως καλύτερα από ό,τι τον προηγούμενο μήνα. Μπράβο! Συγχαρητήρια! Καταστρέψατε πρώτα τα πάντα με την απογραφή, προσπαθείτε να συμμαζέψετε τα δικά σας επιτεύγματα –εντός εισαγωγικών- και επειδή αυτά είναι αμάζευτα, είστε ικανοποιημένοι με τα λίγα. Είστε η Κυβέρνηση των λίγων. Είστε η Κυβέρνηση των χαμηλών προσδοκιών. Είστε ευχαριστημένοι, αν βελτιωθεί λίγο κάποιος δείκτης, τον οποίο εσείς πέρυσι και πρόπερσι είχατε χαλάσει. 
      Από εκεί και πέρα αναμφίβολα κάποιοι ολοφύρονται, αλλά εκείνοι που ολοφύρονται, θα πω στον κ. Σιούφα, ότι είναι οι ίδιες οι ελληνικές επιχειρήσεις και κυρίως, όχι το υψηλό επίπεδο, αλλά το μέσο και κατώτερο επίπεδο των επιχειρήσεων -εννοώ από άποψη δύναμης, για να μιλάμε πολύ ανοιχτά εδώ- που υφίστανται τις συνέπειες της ασφυξίας στην αγορά, υφίστανται τις συνέπειες των απλήρωτων συναλλαγματικών και ακάλυπτων επιταγών, τις οποίες μόνο τυφλός που δεν θέλει να δει ή κάποιος που παριστάνει τον κουφό και δεν θέλει να ακούσει δεν βλέπει ότι έχουν καταγράψει ρεκόρ εξαετίας. Μας δουλεύετε εδώ πέρα; Δεν ξέρετε ότι έχουν καταγράψει ρεκόρ εξαετίας οι ακάλυπτες επιταγές και οι απλήρωτες συναλλαγματικές; Τολμάμε να κάνουμε συγκρίσεις; Δεν βλέπουμε την πραγματικότητα; Δεν ακούμε την αγορά; Δεν μπορούμε να ακούσουμε τι λένε οι μικρομεσαίες επιχειρήσεις και πόσο υποφέρουν; Έχουμε μετατρέψει τους Έλληνες σε καθολικώς διαμαρτυρομένους, κύριε Υπουργέ, μ’ αυτήν την ιστορία της πολιτικής σας. 
      Και έρχομαι στο τελευταίο κομμάτι που αφορά τη βιομηχανία. «Είκοσι επτά περιοχές», λέει ο κ. Σιούφας, «ανασυγκροτούνται». Μόνο σαν ανέκδοτο μπορεί να εκληφθεί αυτό. Υπάρχουν είκοσι επτά περιοχές της χώρας που ανασυγκροτούνται και δεν το ξέρουμε; Υπάρχουν είκοσι επτά περιοχές, κύριοι Βουλευτές της Νέας Δημοκρατίας, οι οποίες σήμερα βιομηχανικά ανασυγκροτούνται; Έχετε πάρει είδηση καμία απ’ αυτές; Μόνο για μία μας φέρατε ένα σχέδιο και αυτό το σχέδιο είναι των δύο ωρών. Ομιλώ για την Ημαθία, αλλά, εν πάση περιπτώσει, μία προχειρότητα, ένα γονατογράφημα το καταθέσατε. 
      ΗΛΙΑΣ ΦΩΤΙΑΔΗΣ: Είναι για δύο αιώνες, όχι για δύο ώρες. 
      ΧΡΗΣΤΟΣ ΠΡΩΤΟΠΑΠΑΣ: Για δύο αιώνες, κύριε Φωτιάδη, για να το αναλύουν οι ιστορικοί του μέλλοντος, όπως έκανε πριν ο κύριος Υφυπουργός. Διότι  για σοβαρό δεν μπορεί να το αναλύσει κανείς, φαντάζομαι. 
      ΗΛΙΑΣ ΦΩΤΙΑΔΗΣ: Γι’ αυτό σας προσκαλώ το άλλο Σαββατοκύριακο να έρθετε στη Νάουσα. 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε σας παρακαλώ. 
      ΗΛΙΑΣ ΦΩΤΙΑΔΗΣ: Θέλω να απαντήσω επί προσωπικού. 
      ΧΡΗΣΤΟΣ ΠΡΩΤΟΠΑΠΑΣ: Εγώ θα δεχτώ έστω αυτό το γονατογράφημα και θα πω ότι, εν πάση περιπτώσει, κατετέθη. Πού είναι τα υπόλοιπα; Και δεν εννοώ γονατογραφήματα βεβαίως. Πού είναι τα υπόλοιπα σχέδια ανασυγκρότησης; Το λέτε και δεν έχουμε πάρει είδηση τίποτα; Τελικά τι κάνουμε εδώ; Ερχόμαστε στη Βουλή, για να συζητήσουμε σοβαρά, ή ερχόμαστε στη Βουλή, για να μιλάμε με μαγικές εικόνες και εικονική πραγματικότητα; Να ξέρουμε. Σας έμεινε η εικονική πραγματικότητα. 
      «Εκτελούμε το Ε.Π.ΑΝ.», λέει ο κύριος Υπουργός. Βεβαίως, εμείς το σχεδιάσαμε και εσείς εκτελείτε το δεύτερο μέρος του. Και μάλιστα προσέξτε πώς το εκτελείτε: μεταφέροντας πόρους από την καινοτομία, την έρευνα, το καινούργιο, τις υποδομές όσο πιο πολύ μπορείτε στην κατανάλωση. Πάρε κόσμε. Μα, και εκεί δεν φθάνουν να πάρουν οι επιχειρήσεις. 
      Σας είπα πριν: Το 82,5%, σύμφωνα με πρόσφατη έρευνα των ελληνικών επιχειρήσεων, ούτε προσδοκά να πάρει -και πολλοί περισσότεροι δεν θα πάρουν- τίποτα από το Ε.Π.ΑΝ.. Εκεί έχουμε εναποθέσει την ανασυγκρότηση της χώρας; Πού είναι τα σχέδια της ανάπτυξης; Πού είναι οι σχεδιασμοί; Πού είναι οι στρατηγικές; Πού είναι η συνεννόηση με τους κοινωνικούς εταίρους, ιδιωτικό τομέα, εργαζόμενους; Πού είναι η συνεννόηση με την Αυτοδιοίκηση; Πού είναι ένα σχέδιο με πνοή και προοπτική; Πού είναι η συγκέντρωση των πόρων για συγκεκριμένες δράσεις και η χάραξη στρατηγικής και μελέτης για το τι καινούργιο μπορεί να δημιουργηθεί κατά περιοχή; 
      Κοιτάξτε, δεν περιμένουμε τίποτα πια από εσάς. Το μόνο που περιμένουμε είναι να κάνετε μία διαχείριση επιπέδου Γενικού Διευθυντή Υπουργείου. Ειδικά για την πολιτική σας στη βιομηχανία, κύριοι Υπουργοί, και Υπουργός να μην υπήρχε, Γενικός Διευθυντής του Υπουργείου αρκούσε για να κάνει αυτά που κάνετε. Δηλαδή, τι; Να πάρει το Ε.Π.ΑΝ. της προηγούμενης κυβέρνησης -το σχέδιο- και να το εφαρμόσει, κάνοντας ίσως κάποιες αλλαγές προκειμένου να διευκολύνει την απορρόφηση όχι εκεί που έπρεπε, αλλά εκεί που βολεύει. Δεν χρειάζεται να υπάρχει Υπουργός, δεν χρειάζεται να υπάρχει Γενικός. Μας φτάνει ένας Γενικός Διευθυντής. Δημόσιος υπάλληλος. Εκεί έχετε φτάσει. 
      Επιδεικτικά νίπτετε τας χείρας σας κάθε φορά που έρχεται ένα πρόβλημα. Άσε το Γιακουμάτο ή τον Τσιτουρίδη. Και τι θα κάνουν; Επιδόματα θα δώσουν. Το Υπουργείο Ανάπτυξης δεν ξέρει τίποτα για το φόνο. Μέχρι και το Υπουργείο Οικονομικών έχει ανακατευτεί μερικές φορές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το Υπουργείο Ανάπτυξης δεν ξέρει τίποτα. Δεν ασχολείται με τίποτα. Νίπτει τας χείρας του. Ο νέος Πόντιος Πιλάτος ευρέθη. Θερμά συγχαρητήρια!
      Εκείνο που έχω να πω εγώ είναι ότι με αυτήν τη λογική δεν πάτε μπροστά. Και επειδή θέλετε να μετράτε τα λεπτά της τοποθέτησής μου, όντως θύμισα την πρότασή μας, που έχει κατατεθεί, σας έχει σταλεί -έχει δοθεί στη Βουλή, κύριε Τραγάκη, μην το αμφισβητήσετε πλέον- έχει μπει στο internet. Να σας τη στείλουμε και στα γραφεία σας, μπας και τη διαβάσετε και συνέλθετε. Διότι αφού δεν έχετε δικές σας προτάσεις, αφού δεν έχετε δική σας πολιτική προς το καλό του τόπου, προς το καλό της ελληνικής βιομηχανίας, προς το καλό της κοινωνίας μας, τουλάχιστον αντιγράψτε μας. Παρακαλούμε, αντιγράψτε μας, μπας και δει ο τόπος και η ελληνική βιομηχανία άσπρη μέρα.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος κ. Ζήση έχει το λόγο για δύο λεπτά.
      ΡΟΔΟΥΛΑ ΖΗΣΗ: Ευχαριστώ πολύ, κύριε Πρόεδρε.
      Θα ήθελα να πω, επειδή ακούω συχνά από το στόμα του Υπουργού Ανάπτυξης, αλλά και άλλων Υπουργών της Κυβέρνησης, να μιλούν έχοντας σαν άλλοθι το έλλειμμα του χωροταξικού σχεδιασμού, τα εξής:
      Κύριε Υπουργέ, κυρίες και κύριοι συνάδελφοι, επειδή διετέλεσα στο Υπουργείο Χωροταξίας και Δημοσίων Έργων και είχα την αρμοδιότητα αυτή, δεν μπορώ να ακυρώσω τον εαυτό μου και να ακούω τέτοιες ψευδείς δηλώσεις. Από το 2001 ήταν έτοιμος ο εθνικός χωροταξικός σχεδιασμός και το Εθνικό Συμβούλιο Χωροταξικού Σχεδιασμού και Αειφόρου Ανάπτυξης είχε εγκρίνει αυτόν το σχεδιασμό. Έπρεπε να έρθει στη Βουλή. Αυτό ήταν το μόνο θέμα. Να έρθει στη Βουλή για μία απλή έγκριση. Δεν ήρθε όμως από λάθη, από καθυστέρηση, δεν ξέρω από τι άλλο. Το 2003 ήταν έτοιμο.
      Είναι, όμως, ολοκληρωμένα και εγκεκριμένα τα δεκατρία περιφερειακά σχέδια. Τα δώδεκα και η Αττική που είναι στον Οργανισμό της Αθήνας. Είναι έτοιμα, με κατευθύνσεις -διότι χωροταξία σημαίνει ανάπτυξη- τα οποία προϋποθέτουν –μάλιστα το λέει σαφώς ο νόμος της έγκρισής τους- ότι κάθε δύο χρόνια μπορεί να γίνεται αποτίμηση της εφαρμογής τους και να επικαιροποιούνται. 
      Πέρασαν τρία χρόνια. Σ’ αυτά τα δύο, δυόμισι χρόνια που κυβερνάει η Νέα Δημοκρατία, δεν μπόρεσε να πει μία λέξη έστω για την επικαιροποίηση; Απλώς λέει «είχαμε έλλειμμα χωροταξικού σχεδιασμού». Μα, δεν βαρεθήκατε τον εαυτό σας, να έχετε την ίδια «καραμέλα» στο στόμα για κάτι το οποίο δεν ξέρετε τι είναι και δεν ξέρετε τι έχει γίνει; 
      Αν υπάρχει κάποιο λάθος –γιατί σας είπα ότι χωροταξία σημαίνει ανάπτυξη- διορθώστε το. Τι να διορθώσετε, όμως, αφού την ανάπτυξη που προβλέπουν οι περιφερειακοί χωροταξικοί σχεδιασμοί, δεν μπορείτε να την υλοποιήσετε; Τα εμπορευματικά κέντρα δεν τα κάνετε. Τις υποδομές στους οδικούς άξονες δεν τις κάνετε. Το περιβάλλον, δηλαδή, το οικονομικό, το κοινωνικό και το αναπτυξιακό δεν είστε σε θέση να το εφαρμόσετε, παρότι έχετε τους συγκεκριμένους μπούσουλες, που έχουν εγκριθεί από την κυβέρνηση του ΠΑ.ΣΟ.Κ. και είναι πια νόμοι του κράτους.
      Άρα, λοιπόν, γιατί επικαλείστε συνεχώς αυτό το χωροταξικό σχεδιασμό; Κι αν δεν έχει έρθει για έγκριση, φέρτε εσείς κάτι για έγκριση. Ως πότε; Ειδικά χωροταξικά πλαίσια. Ακούω συνεχώς αυτό το πράγμα. Συνέχεια εδώ μέσα. Όλα ήταν έτοιμα. Και του παράκτιου χώρου και των ορεινών περιοχών. Αν δεν σας αρέσουν αυτά που βρήκατε, διορθώστε τα. 
      Επιτέλους, όμως, κυρίες και κύριοι της Κυβέρνησης, κυρίες και κύριοι συνάδελφοι, μη λέμε τα ίδια σλόγκαν, γιατί μας βαρέθηκε ο ελληνικός λαός! Ας δώσουμε μέτρα και δράσεις.
      Αυτά ζητούμε, κύριε Υπουργέ, μ’ όλο το σεβασμό που σας έχουμε. Δεν θέλουμε να μας πείτε τι κάνουμε εμείς. Εμείς κάνουμε πολλά και ωραία πράγματα. Ήρθε ο ελληνικός λαός που είναι ο χρήστης και τα τιμά και μας είπε ότι πρέπει να κάνουμε ακόμη περισσότερα πράγματα. Όμως, εσείς σήμερα, μετά από δύο χρόνια διακυβέρνησης της χώρας από εσάς, λέτε συνεχώς τι έκανε το ΠΑ.ΣΟ.Κ.; Τουλάχιστον αυτά που έκανε το ΠΑ.ΣΟ.Κ., αξιοποιήστε τα. 
      Κύριε Πρόεδρε, αυτά ήθελα να πω για να μην ακούγονται ανακρίβειες και ψευδή θέματα στην Αίθουσα. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κυρία συνάδελφε.
      Ο κύριος Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Θα απαντήσω κατά σειρά σε ορισμένα σημεία της ομιλίας της κ. Διαμαντοπούλου. 
      Μιλήσατε για φανταστικό μονόπρακτο. Θα πρέπει να σας πληροφορήσω ότι όλα τα μονόπρακτα είναι φανταστικά, γιατί στη ζωή τα διάφορα έργα έχουν πολλές πράξεις. Έτσι, λοιπόν, δεν προσθέτετε τίποτε καινούριο σ’ αυτό.
      ΑΝΝΑ ΔΙΑΜΑΝΤΟΠΟΥΛΟΥ: Φαντάζομαι ότι στη Βουλή μπορούμε να μιλάμε μόνο για φανταστικό. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Προβήκατε σε ένα γενικό καταμερισμό του χρόνου μου και είπατε ότι έδωσα πολύ χρόνο από την ομιλία μου για να παραθέσω την άποψη της κοινής γνώμης για τη δική σας Κυβέρνηση. Κατ’ αρχάς, ο καταμερισμός του χρόνου ανήκει στον ομιλητή και όχι στο ακροατήριο. Το ακροατήριο μπορεί να αντικρούσει, μπορεί να χαρακτηρίσει…
       ΑΝΝΑ ΔΙΑΜΑΝΤΟΠΟΥΛΟΥ:  Στον κ. Σιούφα πείτε το. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Αφήστε με να μιλήσω, κυρία Διαμαντοπούλου. Ο κ. Πρωτόπαπας διακόπτει συχνά. Τον συγχωρώ. Εσείς δεν επιτρέπετε να το κάνετε αυτό. 
      Εκείνο, όμως, που δεν είπατε ή δεν προσέξατε, είναι το εξής: Αυτά που είπα δεν είναι γενικότητες. Εγώ πήρα περικοπές από τα όσα λέγατε και τα εξάρθρωσα. Εάν σας ενόχλησε η εξάρθρωση, λυπούμαι πάρα πολύ, αλλά πρέπει να κατηγορήσετε τους ισχυρισμούς σας. Άρα, λοιπόν, εάν μιλούσα γενικώς περί άλλων θεμάτων, θα είχατε απόλυτο δίκιο. Εγώ, όμως, κατά λέξη έκανα δέκα μετρημένες αναφορές στα όσα η επερώτησή σας μνημονεύει. Αυτά αντέκρουσα. Δεν μπορείτε, λοιπόν, να μου πείτε ότι χρησιμοποίησα γενικότητες. Αυτό δεν είναι γενικότητα. Γενικότητες γράφετε στην επερώτησή σας και άρα δεν είναι δεκτική απαντήσεως. 
      Μας αποδώσατε ότι δήθεν ωραιοποιούμε την κατάσταση. Αυτό το προνόμιο το έχει μόνο η παράταξή σας. Κατά το διάστημα που ασκούσατε κυβερνητικά καθήκοντα, όλα ήσαν ωραία. Το κακό είναι ότι, λόγω κεκτημένης ταχύτητας, εξακολουθείτε ακόμα να θεωρείτε ωραία τα όσα αποδοκιμάστηκαν πολλαπλώς, όχι μόνο από τη βούληση του λαού, αλλά και από εκείνους οι οποίοι, μετά  λόγου γνώσεως, προσεγγίζουν τα οικονομικά και κοινωνικά φαινόμενα.
      Ανακατέψατε μέχρι και το Ελσίνκι –φαίνεται ότι και αυτό είναι θέμα αναπτύξεως- ξεχνώντας, βέβαια, και τη Μαδρίτη, ξεχνώντας τα Ίμια, ξεχνώντας τον Οτσαλάν. Δεν πειράζει. Έχετε μια επιλεκτική μνήμη, η οποία πραγματικά με εντυπωσιάζει, είμαι, όμως, υποχρεωμένος να σας τα υπενθυμίσω και αυτά. 
      Επικαλεστήκατε ότι καταθέσατε προτάσεις και για το ασφαλιστικό. Μάλιστα! Δηλαδή, μετά το φιάσκο της προτάσεως Γιαννίτση που απεσύρθη κακήν κακώς, τώρα φαίνεται ότι η καινούρια πρότασή σας έρχεται να ανασκολοπίσει, να τροποποιήσει, δεν ξέρω, ίσως να αποσύρει και τη ρύθμιση Ρέππα, η οποία απετέλεσε νόμο του κράτους. Πολύ ωραία! 
      Όταν ο κ. Σιούφας μίλησε –αυτό αφορά τον κ. Πρωτόπαπα- για είκοσι επτά περιοχές που λέτε ότι υπάρχουν και δεν το ξέρουμε, δεν εννοούσε προφανώς γεωγραφικές περιοχές. Εννοούσε βιομηχανικές περιοχές. Εάν δεν το αντιλαμβάνεστε, λυπούμαι, αλλά χρειάζεται να το διευκρινίσω εγώ. Υπάρχουν, λοιπόν, βιομηχανικές περιοχές και σ’ ένα θέμα επερωτήσεως που αφορά τη βιομηχανία, περί αυτών ομιλούμε. Εάν αυτό δεν έγινε αντιληπτό, νομίζω ότι μετά τη διευκρίνιση που έδωσα, πρέπει να γίνει. 
      Μας είπατε ότι καταθέσατε –και είναι αλήθεια- και μια πρόταση για τις φθίνουσες περιοχές. Ξέρετε, με την πρακτική σας,  τις πράξεις και τις παραλείψεις σας συντελέσατε –για να μην πω καταστήσατε- αρκετές περιοχές φθίνουσες. Τώρα δε, φέρνετε, ως καλοί Σαμαρείτες, και νόμο για να τις θεραπεύσετε. Μου θυμίζετε την παροιμία «Να σε κάψω Γιάννη, να σ’ αλείψω λάδι». Εν πάση περιπτώσει, όποτε και αν ήρθε η πρότασή σας, ευπρόσδεκτη είναι. Θα τη μελετήσουμε, θα τη συζητήσουμε και θα δούμε τι γίνεται παρακάτω. 
      Ο κ. Πρωτόπαπας μού απέδωσε και έναν επιπλέον τίτλο και τον ευχαριστώ πολύ. Μου είπε ότι θα διέπρεπα ως δημοσιογράφος εκ του αρχείου των εφημερίδων. 
      Η ιστορία, κύριε Πρωτόπαπα, δυστυχώς αποθησαυρίζει και εκείνοι οι οποίοι κάνουν σωστή χρήση των ιστορικών δεδομένων είναι όσοι θυμίζουν σε εκείνους που ξεχνούν τα όσα αυτοί έχουν κάνει και έχουν πει. Δυστυχώς, είστε μια παράταξη με κακό και αποτυχημένο κυβερνητικό παρελθόν.
      Έχετε σημεία στα οποία κανείς αξίζει να σταθεί. Εγώ δεν μηδενίζω. Αλλά η βάση είναι ότι όταν σας υπενθυμίζουν -μάλιστα διά μέσω του φιλικού σας Τύπου- όλα αυτά, εσείς από την αμηχανία σας -έχετε μια τάση να την επιδεικνύετε- φροντίζετε να αποδώσετε στον άλλο τα αρχεία των εφημερίδων. Όταν πρόκειται να σας αποκαλύψω κάτι που φαίνεται ότι ξεχάσατε και αναδίφηση θα κάνω και στο αρχείο των εφημερίδων θα μπω. Επί της ουσίας όμως δεν είπατε τίποτα απολύτως.
      Να απαντήσω και σε μερικά άλλα. Είπατε, με το γνωστό βαρύγδουπο τρόπο σας: «δεν περιμένουμε τίποτα από σας». Το Υπουργείο μας εννοούσατε; Την Κυβέρνηση εννοούσατε; Δεν ξέρω.
      ΧΡΗΣΤΟΣ ΠΡΩΤΟΠΑΠΑΣ: Και τα δύο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Και τα δύο. Εμείς όμως περιμένουμε κάτι από σας. Και το περιμένουμε εναγωνίως. Περιμένουμε να συνεχίσετε την Αντιπολίτευση με αυτό τον τρόπο, που η τελευταία δημοσκόπηση έδειξε ότι δεν είναι αρεστός στην πλειοψηφία του ελληνικού λαού. Κάνει κακό σε σας, αλλά δεν το αντιλαμβάνεστε. Εμείς δεν το αρνούμεθα.
      Και μια τελευταία παρατήρηση, με την ιδιαίτερη εκτίμηση που τρέφω στην κ. Ζήση. Δεν ήταν δική μου η φράση. Στέκομαι όμως στα όσα διατύπωσε. Δεν γνωρίζω, αλλά δεν έχω και κανένα λόγο να αρνηθώ αυτό που μου λέτε ότι το είχατε ετοιμάσει το 2001. Θεωρείτε ότι αυτό είναι επιχείρημα υπέρ σας;
      ΡΟΔΟΥΛΑ ΖΗΣΗ: Είναι έτοιμα…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Όταν ένας νόμος είναι έτοιμος το 2001 και ο αρμόδιος Υπουργός ή η αρμόδια κυβέρνηση δεν τον φέρνει μέχρι το 2004 που γίνονται οι εκλογές, τότε αυτός ο νόμος…
      ΡΟΔΟΥΛΑ ΖΗΣΗ: Σας ομιλώ…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αυτό το θέμα το έχουμε δει και αλλού, στις ηλεκτρονικές επικοινωνίες. Ήταν φαίνεται κυβερνητική σας τότε –όχι προσωπική σας- τακτική να καταρτίζονται οι νόμοι. Ίσως προβλέπατε τι μέλει να συμβεί και θέλατε να υπάρχει ένα σχέδιο ούτως ώστε να μπορείτε να το επικαλεστείτε σήμερα.
      Εμείς λέμε, σχέδιο που καταρτίστηκε το 2001 και ήταν πανέτοιμο -όπως λέτε και δεν το αρνούμαι- και το 2004 δεν είχε ψηφιστεί ακόμη, με συγχωρείτε πάρα πολύ, αυτό είναι σχέδιο φάντασμα, είναι σχέδιο τόσο διακριτικό, ούτως ώστε είναι αόρατο δια γυμνού οφθαλμού.
      Να μη σας βασανίζω άλλο. Δεν έχω να δώσω άλλη απάντηση.
      (Χειροκροτήματα από την πτέρυγα της Νέας Δημοκρατίας)
      ΡΟΔΟΥΛΑ ΖΗΣΗ: Το ίδιο θα φέρει ο κ. Σιούφας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο συνάδελφος κ. Ανδριανόπουλος ζητάει άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Μόνο δύο λεπτά, κύριε Πρόεδρε, γιατί δεν απάντησα προηγουμένως σε κάτι στον κ. Σιούφα.
      Εδώ και δύο μέρες -και το είπαν και ο Υπουργός και ο Υφυπουργός- γίνεται συνεχής αναφορά στον δείκτη IMD. Έχουμε, λοιπόν, αναφορές του κ. Σιούφα για τις οκτώ θέσεις που η χώρα μας έχει πάει μπροστά και ο ίδιος έχει δηλώσει ότι η Ελλάδα για πρώτη φορά μετά το 2001 βελτιώνει τη θέση της στη συνολική διεθνή κατάταξη ανταγωνιστικότητας, έχοντας ανατρέψει την επί πενταετία συνεχή πτωτική της πορεία. Στην πενταετή πτωτική της πορεία ο κ. Σιούφας ξεχνά εντέχνως ότι πέρυσι η χώρα έπεσε οκτώ σειρές στο δείκτη. 
      Όμως θέλω να δηλώσω ότι έχω εξαιρετικά μειωμένη εμπιστοσύνη στην αποτίμηση των καταστάσεων στις χώρες από τους δείκτες αυτούς και από τον IMD και από VEF γιατί είναι δείκτες εξαιρετικά πολύπλοκοι, δείκτες οι οποίοι διαμορφώνονται με συγκυρίες και με υποκειμενικές κρίσεις πολλές φορές. Αρκεί να πούμε ότι ο δείκτης αυτός έχει τριακόσιες συνιστώσες ώστε να καταλήξουμε στη συγκεκριμένη συνισταμένη. Αυτό όμως το λέω σαν μια γενική παρατήρηση. 
      Από τη στιγμή που ο Υπουργός καταθέτει αυτόν τον δείκτη και αποδέχεται αυτά που λέει ο συγκεκριμένος δείκτης, θα καταθέσω και εγώ την επόμενη σελίδα η οποία δεν έχει δοθεί στη δημοσιότητα και στην οποία φαίνεται το εξής: Είναι ένας δείκτης όπου φαίνονται οι χώρες, των οποίων η δράση είναι αρνητική ως προς την ανταγωνιστικότητα και οι χώρες όπου οι κυβερνήσεις είναι θετικές, δηλαδή η σχέση κυβερνητικής δράσης με το αποτέλεσμα στην οικονομία. Η Ελλάδα, λοιπόν, είναι ακριβώς στο όριο, είναι ελαφρώς αρνητική. Εφόσον αποδεχτούμε αυτό τον δείκτη στον οποίο αναφέρεστε, στην ανάλυση αυτού του δείκτη αναφέρεται ότι η συγκεκριμένη κυβέρνηση έχει αρνητική επίδραση επί της τελικής κατάταξης. Καταθέτω τον πίνακα στα Πρακτικά.
      (Στο σημείο αυτό η Βουλευτής κ. Άννα Διαμαντοπούλου καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υφυπουργέ, επανήλθατε στο παρελθόν και δεν είναι μία συζήτηση η οποία πραγματικά μπορεί να συνεχιστεί μετά από δύο χρόνια.
      Εμείς αυτήν την επερώτηση την κάναμε για να μας δώσετε συγκεκριμένα στοιχεία και να μας πείτε, έστω αυτό το ΕΠΑΝ που είναι ένα συγκεκριμένο πρόγραμμα, πώς πάει, πώς πάνε οι δράσεις του, πώς πάνε οι απορροφήσεις του, τι επιχειρήσεις ενισχύονται, ποιες είναι οι αντιδράσεις, ποιο είναι το καινούριο θεσμικό πλαίσιο, τι θα κάνετε με τις υποδομές. Δεν είπατε ούτε μία κουβέντα και δεν είπατε ούτε μια κουβέντα, γιατί πολύ φοβάμαι ότι απλά υλοποιείτε κάτι που βρήκατε, χωρίς να έχετε αντιληφθεί τη δυναμική του και τη δυνατότητα παρέμβασής του.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Κηρύσσεται περαιωμένη η συζήτηση επί της υπ’ αριθμόν 41/24/20.1.2006 επερώτησης Βουλευτών του ΠΑ.ΣΟ.Κ. προς τον Υπουργό Ανάπτυξης, σχετικά με την πολιτική της Κυβέρνησης στη Βιομηχανική Παραγωγή.
      Κυρίες και κύριοι συνάδελφοι, σας έχουν διανεμηθεί τα Πρακτικά των συνεδριάσεων της  Πέμπτης 4 Μαΐου 2006 και της Παρασκευής 5 Μαΐου 2006 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά της Πέμπτης 4 Μαΐου 2006 και της Παρασκευής 5 Μαΐου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.06΄ λύεται η συνεδρίαση για αύριο ημέρα Τρίτη 16 Μαΐου 2006 και ώρα 18.00΄, με αντικείμενο εργασιών του Σώματος α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνεδρίαση 15.5.06                                                     σελ,2

